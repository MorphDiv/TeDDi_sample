# language_name_wals:	French
# language_name_glotto:	French
# ISO_6393:	fra
# year_composed:	NA
# year_published:	2013
# mode:	written
# genre_broad:	fiction
# genre_narrow:	general_fiction
# writing_system:	Latn
# special_characters:	NA
# short_description:	Anonymous, Le ménagier de Paris (v. 1 & 2)
# source:	http://www.gutenberg.org/files/44070/44070-h/44070-h.htm
# copyright_short:	http://www.gutenberg.org
# copyright_long:	http://www.gutenberg.org
# sample_type:	part
# comments:	NA

Allouyaux de beuf. Faictes lesches de la char du trumel, et
enveloppez dedens mouelle et gresse de beuf: embrochiez, rostissiez et
mengiez au sel.
Mouton rosti au sel menu ou au vertjus et vinaigre. L’espaule
soit première embrochée et tournée devant le feu jusques à ce qu’elle
ait getté sa gresse, puis soit lardée de percil[951]: et non plus tost
pour deux causes,{v. 2, p.178} l’une car adonc elle est meilleur à larder, l’autre
car qui plus tost la larderoit, le percil s’ardroit avant que l’espaule
fust rostie.
Porc eschaudé, rosty en la broche: et mettre du sain doulx en la
paelle, et au bout d’un baston avoir des plumes, et oindre l’escorce
ou couanne du porc afin qu’elle ne s’arde et endurcisse ou larder. Et
autel convient-il faire à un cochon[952], ou le larder; et est mengié
au vertjus de grain ou vertjus vieil et ciboule.
Pourcelet farci. Le pourcelet tué et acouré[953] par la gorge
soit eschaudé en eaue boulant, puis pelé: puis prenez de la char meigre
de porc, et ostez le gras et les issues du pourcelet et mettez cuire en
l’eaue, et prenez vint œufs et les cuisiez durs, et des chastaingnes
cuites en l’eaue et pelées: puis prenez les moyeux des œufs,
chastaingnes, fin fromage vieil, et char d’un cuissot de porc cuit, et
en hachez, puis broyez avec du saffran et pouldre de gingembre grant
foison entremellée parmy la char; et se vostre char revient trop dure,
si l’alaiez de moyeux d’œufs. Et ne fendez pas vostre cochon parmy le
ventre, mais parmy le cousté le plus petit trou que vous pourrez: puis
le mettez en broche, et après boutez vostre farce dedans, et recousez
à une grosse aguille; et soit mengié ou au poivre jaunet se c’est en
yver, ou à la cameline se c’est en esté.
Nota que j’ay bien veu pourcelet lardé, et est très bon. Et ainsi le
fait-l’en maintenant et des pigons aussi.{v. 2, p.179}
Connins pourboulis, lardés, en rost, à la cameline.
L’en scet bien se un connin est gras etc.[954]
Veel rosty. Soit harlé au feu en la broche et sans laver, puis
lardé, rosti, et mengié à la cameline. Aucuns le pourboulent, lardent,
puis embrochent. Ainsi le souloit[955]-l’en faire.
Chevreaulx, agneaulx. Boutez en eaue boullant et tirez
hors tantost, et harlez en la broche; puis rostis et mengiés à la
cameline[956].
Bourbelier de sanglier[957]. Primo le convient mettre en
eaue boulant, et bien tost retraire et boutonner de giroffle; mettre
rostir, et baciner[958] de sausse faicte d’espices, c’est assavoir
gingembre, canelle, giroffle, graine, poivre long et noix muguettes,
destrempé de vertjus, vin et vinaigre, et sans boulir l’en baciner;
et quant il sera rosti, si boulez tout ensemble. Et ceste sausse est
appellée queue de sanglier[959], et la trouverez cy-après (et là il
la fait liant de pain: et cy, non).
Pour contrefaire d’une pièce de beuf, venoison d’ours. Prenez
de là pièce d’emprès le flanchet, et soit tronçonnée par gros tronçons
comme bouly lardé, puis pourbouli, lardé et rosti: et puis boulez une
queue de sanglier[960] et mettez vostre grain[961] peu boulir, et
gettez sausse et tout en un plat.{v. 2, p.180}
Toute venoison fresche sans baciner se mengue à la cameline.
Oés rosties à l’aillet blanc en yver, ou à la jance.
Et nota que en Aoust et Septembre, quant les oisons sont aussi grans
comme père et mère, l’en congnoist les jeunes à ce que quant l’en
appuie son poulce sur leur becq, il fond soubs le poulce, et aux autres
non.
Item, nota que oisons mis en mue, se ils sont bien petis, ils
engressent jusques au neuvième jour, et après amaigrissent: mais les
oés engressent toujours sans défrire[962]; et soit l’un, soit l’autre,
il les convient tenir seichement et garder de mouillier leurs piés, ne
estre sur lictière moitte, mais finement seiche, et garder de baigner
ne mengier verdure, et ne voient point de clarté, et soient peus de
fourment cuit, et abeuvrés de lait meigre ou de l’eaue en quoy le
fourment aura cuit, et ne leur convient donner autre buvrage, et soient
peus de bonne avoine.
A Paris, les oiers engressent leurs oisons de farine etc.[963]
Chapons, gélines, faisandés de deux ou de trois jours,
embrochiés, flambés, et rostis, mettez au vertjus avec leur gresse;
bouly, à la poictevine ou à la jance.
Poucins gros comme hétoudeaux[964] en Juillet, tués{v. 2, p.181} deux
jours devant, et rostis, flambés, mengiés au moust qui se fait en tout
temps de vin, vertjus et foison sucre.
Pour les faisander, il les convient saigner, et incontinent les mettre
et faire morir en un seel d’eaue froide, et tantost remettre en un
aultre seel d’eaue très froide, et il sera faisandé ce matin mesmes
comme de deux jours tué[965].
Menus oiseaulx. Plumez à sec et laissiez les piés, et
embrochiez parmy le corps: et entre deux mettre une pièce de lart gras
tanné[966] comme une fueille.
Malars de rivière. En yver, quant les jeunes etc.[967]
Item, malars de rivière plumez à sec, puis mettre sur la flambe:
ostez la teste et la gettez, et laissiez les piés; puis mettez en
broche et une leschefrite dessoubs pour requeillir la gresse, et mettre
des oignons dedans qui se frisent en la gresse. Et quant l’oisel est
cuit, mettez du lart et du percil en la leschefrite, et boulez tout
ensemble, et des tostées dedans, et l’oisel par pièces; ou soit mengié
au sel menu.
Item, autrement se peut faire. Mettez en la leschefrite des oignons
comme dit est, et quant l’oisel sera cuit, si mettez en la leschefrite
un petit de vertjus et moitié vin, moitié vinaigre, et tout bouli
ensemble, et après mis la tostée. Et ceste derrenière sausse est
appellée le Saupiquet.
Paon, Faisans, Cigoignes, Héron, Outardes, Grues,
Gentes, Butor, Cormorant, soient plumés à sec ou saignés comme le
cigne, et laissez à ceulx à qui il appartient{v. 2, p.182} les testes et queues, et
aux autres testes et piés[968]: et du surplus comme du cigne.
Item, au faisant à qui l’en oste la queue, l’en luy reboute deux ou
trois plumes quant il est rosty, mais atourné[969].
Coulons ramiers sont bons en yver; et congnoist-l’en les viels
à ce qu’ils ont les venneaux des esles tout d’une couleur noire, et
les jeunes qui sont de celluy an ont le bout des venneaux cendrés et
le surplus noir comme les autres[970]; et sont bons en pasté, à la
cameline frois, ou tous chaulx à la sausse d’oiseaulx de rivière, ou
rostis longuement comme beuf et mengiés au sel, ou à la dodine, par
pièces, en un plat, comme oiseaulx de rivière.
Nota que à Bésiers, l’en vent de deux paires[971] de coulons ramiers,
les uns petis, et ceulx ne sont pas les meilleurs, car les grans
sont de meilleur saveur et menguent le glan au bois comme font les
pourceaulx; et les mengue-l’en au boussac comme un connin, et mis par
quartiers: et aucunes fois à la sausse des halebrans, et en rost à la
dodine; ou qui en veult garder, soient mis en pasté lardés. Et sont en
saison de la{v. 2, p.183} Saint-Andry jusques en karesme, et ne viennent fors de
trois ans en trois ans.
Plouviers et videcoqs. Plumer à sec, bruler et laissier les
piés; rostir et mengier au sel.
Et nota que trois paires d’oiseaulx sont, que les aucuns queux
rostissent sans effondrer; scilicet aloés, turtres et plouviers,
pour ce que leurs bouyaulx sont gras et sans ordure, car aloés ne
menguent fors pierettes et sablon: turtres, graine de genèvre et herbes
souef-flairans: et plouviers vent[972].
Perdrix s’adouent vers la my Février, et adonc s’envolent deux et deux:
et en Pasqueret se doivent cuire en l’eaue, avec char de beuf, un
boullon largement; puis les tirer et rostir.
Item, les perdris qui ont les plumes etc[973].
Item, perdrix se doivent plumer à sec, et copper les ongles et la
teste, reffaire en eaue boulant, puis boutonner de venoison qui en a,
ou lart, et mengier au sel menu, ou à l’eaue froide et eaue rose et un
petit de vin, ou en eaue rose les trois pars, jus de pomme d’orenge et
vin, le quart[974].
Cigne. Plumez comme un poucin ou une oé, eschaudez, ou
reffait; embrochiez, arçonnez[975] en quatre{v. 2, p.184} lieux, et rostissiez à
tout les piés et bec tout entier, et la teste sans plumer; et mengié au
poivre jaunet.
Item, qui veult, l’en le dore.
Item, au tuer, soit fendu de la teste jusques aux espaules.
Item, sont aucune fois escorchiés et revestus.
Cigne revestu en sa pel à toute la plume. Prenez-la et
l’enflez par entre les espaules, et le fendez au long du ventre: puis
ostez la pel à tout le col couppé emprès les espaules, tenant au corps
les piés; puis mettre en broche, et l’arçonnez et dorez. Et quant il
sera cuit, soit revestu en sa pel, et que le col soit bien droit ou
plat; et soit mengié au poivre jaunet[976].{v. 2, p.185}
PASTÉS.
Poucins soient mis en pasté, le dos dessoubs et la poictrine
dessus, et larges lesches de lart sur la poictrine; et puis couvers.
Item, à la mode Lombarde, quant les poucins sont plumés et
appareillés, aiez œufs batus, c’est assavoir moyeux et aubuns[977],
avec vertjus et pouldre, et mouillez vos poucins dedans: puis mettez en
pasté[978] et des lesches de lart comme dessus.
Champignons d’une nuit sont les meilleurs, et sont petits et
vermeils dedans, clos dessus: et les convient peler, puis laver en
eaue chaude et pourboulir; qui en veult mettre en pasté, si y mette de
l’uille, du frommage et de la pouldre.
Item, mettez-les entre deux plats sur charbons, et mettez un petit de
sel, du frommage et de la pouldre. L’en les treuve en la fin de May et
en Juin.
Escheroys[979]. Lavez-les en deux ou en trois paires d’eaues
chaudes, puis les enfarinez et frisiez en huille.
Item, après ce, aucuns les mettent en pasté avec grant foison
d’oignons et tronçons de harenc ou d’anguille et pouldre.
Nota. Pastés doivent estre au large et la viande à large dedans.
Pastés de venoison fresche. Il convient à venoison pourboulir
et escumer, puis larder et faire pastés:{v. 2, p.186} et ainsi se font pastés de
toute venoison fresche; et se doit tailler à grans lopins comme billes,
et pour ce dit-l’en pasté de bouly lardé.
Pastés de beuf. Aiez bon beuf et jeune et en ostez toute la
gresse, et le meigre soit mis par morceaulx cuire un boullon, et après
porté sur[980] le pastissier hachier: et la gresse avec mouelle de beuf.
La char d’une joe de beuf trenchée par lesches et mise en pasté;
et puis quant le pasté est cuit, convient getter de la sausse d’un
halebran dedans.
Pastés de mouton. Bien hachiés menus avec des ciboules.
Pastés de veau. Prenez de la rouelle de la cuisse, et convient
mettre avec, près d’autant de gresse de beuf; et de ce fait-l’en six
bons pastés d’assiette[981].{v. 2, p.187}
POISSON D’EAUE DOULCE.
A cuire poisson convient premièrement mettre l’eaue frémir et du sel,
et puis mettre les testes boulir un petit, puis les queues, et boulir
ensemble, et puis le remenant.
Tout poisson freschement mort est ferme sur le poulce et dur, et a
l’oreille vermeille; et s’il est vieil mort, secus.
Bar soit en eaue cuit, et mengié à la sausse vert.
Barbelet[982] en esté soit cuit en eaue et le tiers vin,
foison percil et oseille, et cuire longuement: et il sera ferme.
Barbillons rostis au vertjus, les petis en yver au potage ou à
la jance fris; item, en yver, au poivre aigret ou jaunet, car c’est
tout un.
Perche soit sans escharder[983] cuite en eaue, et puis soit
pelée: au vinaigre et au percil soit mise; la frite soit mise au
gravé[984].
Tanche eschaudée, et osté le limon comme d’une anguille,
puis soit cuite en eaue: mengée à la sausse vert. La frite en potage;
la renversée, rostie et pouldrée de pouldre de canelle, et puis soit
plungée en vinaigre et huille tandis que l’en la rostira, et mengée à
la cameline. Et notez que à la renverser, il la convient fendre au long
du dos, teste et tout, puis renverser, et mettre une essaule[985] entre
les deux couannes, puis lier de fil et rostir.
Bresme soit cuite en eaue, mengée à la sausse vert: et la
rostie au vertjus[986].
Lus[987] se doit cuire en eaue frémiant et un petit de vin,{v. 2, p.188}
et mettre la teste premièrement et puis la queue, et faire boulir une
onde: puis mettre le remenant. Lus se mengue à la sausse vert quant il
est cuit en eaue. Aucunes fois l’en en fait potage, et est frit aucunes
fois; le frit est mengié à la jance.
D’un lus on en peut mengier la moitié cuite en eaue, et l’autre moitié
salée d’un jour ou de deux jours, voire de huit jours, mais en ce cas
l’en le doit mettre tremper pour dessaller, puis pourboulir et après
esgouter, puis frire et mengier à la jance. Quant du lus frais est
demouré de disner, au souper l’en en fait charpie.
Brochet est bon au chaudumé.
Des brochets le laitié vault mieux que l’ouvé, se ce n’est quant l’en
veult faire roissolles, car de l’ouvé broyé l’en fait roissoles.
Aloze salée, cuite en l’eaue et mengée à la moustarde ou
au vin et à la ciboule. La fresche[988] entre en saison en Mars. La
convient appareillier par l’oreille, escharder, cuire en eaue, et
mengier à la cameline; et celle qui sera en pasté, convient premier
escharder, puis mettre en pasté et de la cameline bien clère dedans le
pasté quant il est presque cuit, et icelle sausse faire boulir. Item,
aloze appareilliée comme dessus, sans escharder, puis rostir au four
avec percil et moitié vertjus, l’autre moitié vin et vinaigre[989]; et
est en saison depuis Février jusques en Juin.
Fuites[990] comme alozes.
Carpes. Aucuns aiment mieulx la laictié que l’ouvée, et e
contrario. Et nota que la brehaigne[991] vault mieulx que nulle des
deux autres.{v. 2, p.189}
La carpe qui a l’escaille blanche etc.[992]
Item, à l’appareillier, ostez-luy l’amer qui est droitement ou
gouttron[993] de la gorge, et ce fait, l’en peut mettre cuire la teste
toute entière, et elle se cuira tout nettement; et se l’amer n’en
estoit osté, la teste demourroit tousjours sanglante et amère. Et pour
ce, quant l’amer n’est osté entier et sans crever, l’en doit tantost
laver la place et frotter de sel, et se l’amer est osté entier, l’en
ne doit point laver la teste ne autre chose, mais convient mettre
premièrement boulir la teste et assez tost après la queue, et puis
après le remenant, et tout à petit feu.[994] La carpe cuite se mengue à
la sausse vert, et se demourant en y a, l’en en met en galentine.
Item, Carpe a l’estouffée. Primo, mettez des oignons
minciés en un pot cuire avec de l’eaue, et quant les oignons seront
bien cuis, gettez la teste et assez tost après la queue dedans, et
assez tost après les tronçons, et couvrez fort sans ce qu’il en ysse
point d’alaine[995]. Et quant elle sera cuite, si aiez fait vostre
affaitement de gingembre, canelle et saffran, allayé de vin et un petit
de vertjus, c’est assavoir le tiers, et faites tout boulir ensemble, et
bien couvert; et puis dréciez par escuelles[996].
Nota que les Alemans dient des François qu’ils se mettent en grant
péril de mengier leurs carpes si pou cuites. Et a-l’en veu que se
François et Alemans ont un queux François qui leur cuise carpes,
icelles carpes cuites à la guise de France, les Alemans prendront leur{v. 2, p.190}
part et la feront recuire plus assez que devant, et les François non.
Truittes. Leur saison commence en May. (Item, leur saison est
de Mars jusques en Septembre.) Les blanches etc.[997] La truitte qui
ou palais a deux petites veines noires, est vermeille.
Truitte soit cuite en eaue et foison vin vermeil, doit estre mengiée à
la cameline et doit estre mise cuire par tronçons de deux dois. A jour
de char, en pasté, l’en les doit couvrir de larges lardons[998].
Anguilles. Celle qui a la menue teste, becque etc.[999]
Anguillettes fresches estauvées et tronçonnées, cuites en eaue avec
foison de percil, puis mettre du frommage lesche: puis traiez les
tronçons, et faites souppes, et en chascune escuelle quatre tronçons;
ou cuire des oignons, puis cuites en celle eaue, et un petit d’espices
et saffran[1000] et oignons en un pot, et faire la souppe.
Grosse anguille cuite en l’eaue et au percil se mengue aux aillets
blans; en pasté, du frommage et de la pouldre fine. La grosse,
renversée[1001], à la sausse chaude comme une lamproie.
Se vous voulez garder anguille, faites-la mourir en sel, et la laissiez
trois jours naturels toute entière: puis soit eschaudée, osté le
limon, trenchée par tronçons, cuite en l’eaue et la ciboule, et en la
parfin mettez du vin. Et se vous la voulez saler du matin au soir,
appareilliez-la et la tronçonnez, et mettez les tronçons en gros sel;
et se vous la voulez plus avancier, broyez sel noir[1002] et frottez
chascune coppure{v. 2, p.191} du tronçon, et avec ce, la hochiez en sel entre deux
escuelles[1003].
Anguille renversée. Prenez une grosse anguille et l’estauvez,
puis la fendez par le dos au long de l’areste d’un costé et d’autre,
en telle manière que vous ostiez d’une part l’areste, queue et teste
tout ensemble, puis lavez et ploiez icelle à l’envers, c’est assavoir
la char par dehors, et soit liée loing à loing: et la mettez cuire
en vin vermeil, puis la traiez et couppez le fil à un coustel ou
forcettes[1004], et mettez reffroidier sur une touaille; puis aiez
gingembre, canelle, clo de giroffle, fleur de canelle, graine, noix
muguettes[1005], et broyez et mettez d’une part: puis aiez pain brulé
et broyez très bien, et ne soit point coulé, mais deffaites du vin
où l’anguille aura cuit, et boulez tout en une paelle de fer, et y
mettez du vertjus, du vin[1006], et du vinaigre[1007], et gettez sur
l’anguille[1008].
Pinpernaux ont luisant et deliée pel et ne sont point
limonneux comme sont anguilles. L’en les doit eschauder et rostir sans
effondrer, scilicet les frais, et les salés qui sont séchés, rostir
et mengier au vertjus[1009].
Loche cuite en eaue au percil et au bon frommage,{v. 2, p.192} mengée à la
moustarde. La frite, en potage et à l’aillet vert. La cuite en l’eaue,
à la moustarde soit mengée: et au frire soit effleurée[1010] celle qui
sera frite.
Gaymeau cuit en l’eaue, mengié à la moustarde: ou qui veult, à
l’aillet vert.
Lamproyons rostis verdelets, mengiés à la sausse chaude comme
cy dessoubs sera dit à la lamproye; et se ils sont cuis en eaue, soient
mengiés à la moustarde: et se ils sont cuis en pasté, gettez la sausse
chaude dessus les pastés, et faites boulir[1011].
Lamproies. Il est assavoir que les aucuns saignent la lamproie
avant ce que ils les estauvent, et aucuns les estauvent avant ce qu’ils
les saignent ne eschaudent. Pour la saigner, premièrement lavez très
bien vos mains, puis fendez-lui la gueule parmy le menton, id est
joignant du baulièvre, et boutez vostre doit dedens et arrachez la
langue, et faites la lemproie saignier en un plat, et lui boutez une
petite brochette dedans la gueule pour la faire mieulx saigner. Et se
vos dois ou vos mains sont touilliés de sang, si les lavez, et la plaie
aussi, de vinaigre, et faites couler dedans le plat, et gardez ce sang,
car c’est la gresse.
Quant à l’estauver, aiez de l’eaue chauffée, sur le feu, frémiant,
et l’estauvez comme une anguille: d’un coustel non pointu luy pelez
et ratissiez la gueulle par dedens, et gettez hors les riffleures,
puis l’embrochiez et faites rostir verdelette. Et pour faire la
boe[1012], prenez{v. 2, p.193} gingembre, canelle, poivre long, graine et une
noix muguette, et broyez et mettez d’une part: puis aiez du pain
brulé tant qu’il soit noir, et le broyez et deffaites de vinaigre et
le coulez par l’estamine; puis mettez boulir le sang, vos espices et
le pain, tout ensemble, un boullon tant seulement, et se le vinaigre
est trop fort, si le attrempez de vin ou de vertjus; et adonc c’est
boue: et est noire, espoisse à point et non pas trop, et le vinaigre
un pou passant[1013], et salé un petit; puis versez tout chault sur la
lamproye, et laissiez suer[1014].
Item, l’en peut faire autre sausse plus briefve. Prenez le sang et du
vinaigre et du sel, et quant la lamproie sera rostie verdelette, boulez
icelle sausse un bouillon seulement et gettez sur vostre lamproye, et
laissiez suer entre deux plats.
Item, LAMPROIE BOULIE. Saignez-la comme devant est dit, et
gardez le sang: puis la mettez cuire en vinaigre et en vin plain[1015]
et un pou d’eaue, et quant elle sera cuite verdelette, si la traiez
hors du feu et la mettez reffroidier sur une nappe; puis prenez pain
brulé et deffaites de vostre boullon et coulez parmi une estamine, et
puis mettez boulir le sang avec, et mouvez bien qu’il n’arde: et quant
il sera bouly, si versez en un mortier ou en une jatte nette, et mouvez
tousjours jusques à tant qu’il soit reffroidié; puis broyez gingembre,
canelle, fleur de canelle, giroffle, graine de paradis, noix muguettes
et poivre long, et deffaites de vostre boullon, et mettez dedans un
plat comme dit est devant; et doit estre noir[1016].
Item, LAMPROIE A L’ESTOUFFÉE. Ostez le sang de la{v. 2, p.194} lamproye
comme dessus, puis l’estauvez en eaue bien chaude. Après ce, ayez
vostre sausse preste de boulir, et soit clere, et mettez vostre
lamproye en un pot et vostre sausse dessus, et faites très bien couvrir
d’un couvescle bien joignant et juste, et faites boulir; puis retournez
une fois la lamproie ce dessus dessoubs[1017] ou pot, et faites cuire
verdelette. Et s’elle ne moulle toute en sausse, il n’y a pas péril,
mais que le pot soit bien couvert; puis la mettez toute entière en un
plat sur la table[1018].
Escrevices cuites en l’eaue et en vin, mengées au vinaigre.
Ables cuites en l’eaue et au percil, mengées à la moustarde.
Gardons et rosses[1019]. C’est friture, et les convient
effonder, puis enfleurer, puis frire; mengier à la sausse vert[1020].
Vendoises comme dessus, ou rosties sans escharder[1021],
et mengier au vertjus d’ozeille; et est assavoir que vendoises sont
assez plus grans que ables, et sont rondes plus que gardons[1022], car
gardons sont plas.
POISSON DE MER RONT.
Poisson de mer ront en yver, et le plat en esté.
Nota que nulle marée n’est bonne quant elle est chassée par temps
pluyeulx ou moicte.
Brette[1023] affaitié comme un rouget, cuite comme une raye,
et ainsi pelée: mengée aux aulx camelins. Et est la brette aussi comme
chien de mer, mais brette est{v. 2, p.195} plus petite et plus doulce et meilleure,
et dit-l’en que c’est la femelle du chien: et est brune sur le dos, et
le chien est roux.
Chien de mer comme la brette. Et nota que de l’un et de
l’autre le foie est bon à mettre en pasté, et de la pouldre fine parmy;
et aucuns y mettent du frommage, et est bon.
Mulet est dit migon[1024] en Languedoc, et est eschardé
comme une carpe, puis effondré au long du ventre, cuit en l’eaue, et du
percil dessus, puis reffroidié en son eaue; et puis mengié à la sausse
vert, et meilleur à l’orenge. Item, il est bon en pasté.
Morue n’est point dicte à Tournay s’elle n’est salée, car la
fresche est dicte cableaux[1025], et, se mengue et est cuite comme
dit sera cy-après de morue.
Item, quant icelle morue est prise ès marches de la mer, et l’en
veult icelle garder dix ou douze ans, l’en l’effondre, et luy oste-l’en
la teste, et est seichée à l’air et au soleil, et non mie au feu ou à
la fumée; et ce fait, elle est nommée stofix[1026]. Et quant l’en
l’a tant gardée et l’en la veult mengier, il la convient batre d’un
maillet de bois bien une heure, et puis mettre tremper en eaue tiède
bien douze heures ou plus, puis cuire et escumer très bien comme beuf;
puis mengier à la moustarde ou mengier trempée au beurre. Et se rien
en demeure au soir, soit par pièces petites comme charpie frit, et mis
pouldre dessus.{v. 2, p.196}
Aussi de morue fresche, s’aucune partie en demeure pour le soir ou
pour l’endemain[1027], faictes-en de la charpie et le frisez à pou de
beurre, et puis ostez de la paelle, et puis vuidiez tout le beurre que
riens n’y demeure, et la refrisiez à sec, et filez pardessus des œufs
batus: puis mettez en plateaux ou escuelles et pouldre fine pardessus.
Et s’il n’y a œufs, si se fait-il bien[1028].
Morue fresche, appareillée et cuite comme gournaut et du vin blanc au
cuire, et mengée à la jance; et la salée, mengée au beurre ou mengée
à la moustarde. La salée, pou trempée, sent trop le sel, et la trop
trempée n’est pas bonne; et pour ce, qui l’achaitte, doit essaier à la
dent et en mengier un petit[1029].
Maquerel frais entre en saison en Juin, jàsoit-ce que l’en en
treuve dès le mois de Mars. Affaitiez par l’oreille, puis l’essuiez
d’un net torchon, et sans laver aucunement soit mis rostir, puis mengié
à la cameline ou à sel menu; et salé, au vin et à l’eschaloigne[1030].
Et si en met-on en pasté, et pouldre dessus[1031].
Ton est un poisson qui est trouvé en la mer ou estans marinaulx des
parties de Languedoc, et n’a aucunes arestes fors l’eschine, et a dure
pel, et se doit cuire en eaue et se mengue au poivre jaunet[1032].
Langoustes sont grans escrevices, et sont bonnes cuites en
l’eaue, et leur convient estouper d’estoupes la queue par où l’en l’a
vuidée et aussi la gueule et les piés qui sont rompus, et tous les
autres lieux par lesquels aucune liqueur puisse yssir de son corps, et{v. 2, p.197}
puis cuire en l’eaue ou en four, et mengié au vinaigre. Toutesvoies,
qui la veult rostir au four, il ne la convient jà estouper, mais
souffit qu’elle soit mise cuire enverse[1033].
Congre. Eschaudez-le et estauvez comme une anguille, puis
mis en la paelle et salé comme le rouget, et le cuisiez longuement
comme beuf; et en la parfin mettre boulir avec du percil, puis le
laissiez[1034] refaire en son eaue, puis dréciez et mengiez à la sausse
vert. Aucuns le mettent roussir sur le gril[1035].
Tumbe[1036], Rouget, Gournaut,
Grimondin, soient affaitiés par le ventre et lavés très bien,
puis soient mis en la paelle et du sel pardessus, et puis l’eaue
froide; (et ainsi est-il du poisson de mer, jàsoit-ce que poisson
d’eaue doulce il convient premièrement que l’eaue soit frémiant),
puis soient cuis à petit feu, et mis hors de dessus le feu; laissiez
reffaire en leur eaue et mengiez à la cameline. Toutesvoies, les
grimondins, en esté, fendus sont au long du dos par les espaules,
rostis sur le greil[1037] et arrousés de beurre et mengiés au
vertjus. Nota que tumbe est le plus grant, et sont prises en la mer
d’Angleterre. Gournaut est le plus grant après, et sont toutes ces
deux espèces de couleur tannée[1038]. Le rouget est le plus petit et
le plus rouge, et le grimondin est le mendre de tous et est tanné,
tavellé[1039], et de diverses couleurs; et tous sont comme d’une nature
et d’une saveur.{v. 2, p.198}
Item, rougets sont bons au chaudumé de vertjus de pouldre et de
saffran.
Saumon frais soit baconné[1040], et gardez l’eschine pour
rostir; puis despeciez par dales cuites en eaue, et du vin et du sel au
cuire; mengié au poivre jaunet ou à la cameline et en pasté, qui veult,
pouldré[1041] d’espices; et se le saumon est salé, soit mengié au vin
et à la ciboule par rouelles[1042].
Aigrefin appareillié comme le rouget, et le convient un pou
laissier froidir en son eaue, et soit mengié à la jance[1043].
Orfin affaitié par l’oreille, cuit en l’eaue, mengié à la
cameline: ou mis par tronçons, et sur les tronçons mettre pouldre fine
et huille d’olive[1044].
Porc de mer, Marsouin, Pourpois[1045] est
tout un, et le poisson entier doit estre fendu par le ventre comme un
pourcel; et du foye et fressure l’en fait brouet et potage comme d’un
porc. Item, l’en le despièce et fend comme un porc, par le dos, et
aucunes fois est rosti en la broche à toute sa couanne, et puis mengié
à la sausse chaude comme brulis[1046] en yver. Autrement, est cuit en
eaue et mis du vin avec, puis de la pouldre et du saffran, et mis en un
plat dedans son eaue comme venoison; puis broyez gingembre, canelle,
giroffle, graine, poivre long et saffran, et deffaites de vostre
boullon, et{v. 2, p.199} mettez hors du mortier d’une part; item, broyez pain
harlé, deffait de l’eaue de vostre poisson et coulé par l’estamine,
et faictes boulir tout ensemble, et soit claret; puis dréciez comme
venoison. Ou faites poivre noir, et soit vostre poisson, sans laver,
cuit moitié eaue moitié vin, et mis en plas: et gettez vostre sausse
dessus comme galentine, et dréciez. Et quant vous en vouldrez mengier,
prenez un petit de la sauce qui est froide, et mettez ou eaue de char,
ou de celle mesmes, ou vinaigre et similia, et mettez sur le feu en
une escuelle chauffer[1047].
Merlus doit estre despecié par morceaux quarrés comme
eschiquier, puis tremper une nuit seulement, puis le oster hors de
l’eaue, et après mettez séchier sur une touaille; puis mettez vostre
huille boulir, puis frisiez à pou d’huille vos pièces de merlus, et
mengiez à la moustarde ou à jance d’aulx. Merlus est fait, ce semble,
de morue[1048].
Esturgon. Eschaudez, ostez le limon, couppez la teste et
la fendez en deux. Et premièrement le fendez au long par le ventre
comme l’en fait un pourcel, puis soit vuidié, tronçonné, et mis cuire
en vin et en eaue et que le vin passe; et que à la mesure qu’il se
esboudra[1049] que l’en y mette tousjours vin. Et congnoist-l’en qu’il
est cuit, quant la couanne se liève de légier; et ce que l’en mengue
chaut, l’en y met de l’eaue du bouly et espices comme se ce feust
venoison: et ce que l’en veult garder doit estre mis refroidier, et
mengier au percil et au vinaigre[1050].{v. 2, p.200}
Esturgon contrefait de veel pour six escuelles. Prenez le soir
devant, ou le bien matin, six testes de veel sans escorcher, et les
plumez en eaue chaude comme un cochon, et les cuisiez en vin, et mettez
une chopine de vinaigre et du sel dedans, et faites boulir tant qu’il
soit tout pourry de cuire; puis laissiez les testes refroidier et ostez
les os. Puis prenez un quartier de bonne grosse toile, et mettez tout
dedans, c’est assavoir l’une sur l’autre en la mendre place que vous
pourrez, puis cousez de bon fort fil, comme un oreillier quarré, puis
le mettez entre deux belles ais et le chargiez très fort, et laissiez
la nuit en la cave; et puis le tailliez par lesches, la couenne dehors
comme venoison, et mettez du percil et du vinaigre, et ne mettez que
deux lesches en chascun plat. Item, qui ne trouveroit assez testes,
l’en le peut faire d’un veel entrepelé[1051].
Craspois[1052]. C’est balaine salée, et doit estre par
lesches{v. 2, p.201} tout cru, et cuit en eaue comme lart; et servir avec vos pois.
Merlant salé est bon quant sa noe[1053] est entière, et son
ventre blanc et entier; et est bon au chaudumé de beurre, de vertjus et
de moustarde; et le frais, frit, à la jance.
Vive a trois lieux périlleux à touchier, c’est assavoir les
arestes qui sont sur le dos près de la teste, les deux oreilles; et
à ce ne convient touchier fors au coustel, et tout ce getter hors,
et tirer la brouaille par l’oreille, et puis enciser au travers en
pluseurs lieux, la rostir, et mengier au vertjus et beurre, ou vertjus
et pouldre.
Aliter, cuisiez-la en l’eaue un petit, puis la frisiez en beurre,
puis boulez du vertjus avec le remenant du beurre, et getter sus.
POISSON DE MER PLAT.
Raye affaitié par endroit le nombril, et gardez le foye, et la
despeciez par pièces, puis la mettez cuire comme plays, puis la pelez
et la mengiez aux aulx camelins.
Raye est bonne en Septembre, et meilleur en Octobre, car lors elle
mengue les harens frais. Celle qui n’a que une queue est notrée,
et les autres qui ont pluseurs queues, non. Et encores est-il autre
poisson pareil à raye qui a nom Tire, mais il n’a nul aguillon sur le
dos; et si est plus grant et plus tavellé de noir[1054].{v. 2, p.202}
Galentine pour raie en esté. Broyez amandes et deffaites
d’eaue boulie, et coulez par l’estamine; puis broyez gingembre et aulx,
et deffaites d’icelluy lait d’amandes et passez par l’estamine, et
boulez tout ensemble et mettez sur les pièces de la raye.
Raye qui une fois a esté cuite, s’elle est frite sans farine en huille
et mengée chaude à la cameline, elle est bonne et meilleur que en
galentine froide.
Raye doit estre lavée en plusieurs eaues, puis cuire en petit boullon
et par quartiers, puis peler et laissier refroidier: mais aucuns la
pourboulent en eaue sans sel, puis la tirent, la pellent et nettoient
très bien, et mettent sur beau feurre; puis mettent en une paelle, sur
le feu, de l’eaue et du sel frémier, puis cuire la raye à petit feu.
Et qui veult, l’en en frit une partie de celle qui est pourboulye, et
ceste raye se garde bien huit jours[1055].
Plays[1056] et quarrelet sont aucques[1057] d’une
nature. La plus grant est nommée plays, et la petite quarrelet, et
est tavellée de rouge sur le dos; et sont bons du flo[1058] de Mars,
et meilleurs du flo d’Avril. Affaitiez par devers le dos audessoubs de
l’oreille: bien lavée, et mise en la paelle et du sel dessus, et cuite
en l’eaue comme un rouget; et mengiez au vin et au sel.
Item, quarrelets sont bons fris à la fleur[1059] et mengiés à la
sausse vert[1060].
Limandes sont tavellées de jaune ou roux par le dos, et ont
l’oreille devers le blanc[1061]; soient fris à la fleur et mengiés à la
sausse vert, ou fris par moitié et mengiés au civé ou au gravé[1062].{v. 2, p.203}
Poles[1063], SOLES sont d’une nature; et sont les
poles tavellées par le dos. Il les convient escharder et affaitier
comme la plays, laver et mettre en la paelle, et du sel dessus et
de l’eaue, puis faire cuire, et à la parfin mettre du percil avec;
puis laissier reffaire en leur eaue, et mengier à la sausse vert ou
au beurre avec de leur eaue chaude, ou au chaudumé de vertjus vieil,
moustarde et beurre chauffé ensemble.
Item, l’en les rostit sur le greil[1064] et du feurre moullié entre
deux; et celles ne doivent point estre eschardées et sont mengées au
vertjus d’oseille.
Item, aussi sont eschaudées celles que l’en doit frire, et doivent
estre enfleurées, puis frites, mengées à la sausse vert[1065], et mises
au civé ou gravé.
Turbot est dit Ront à Bésiers. Soit eschardé, appareillié
comme dessus et mengié à la sausse vert, ou mis au soucié[1066]; et
vault mieulx froit de deux jours.
Barbue eschardée, appareilliée comme dessus, cuite et mengée,
car tout est d’une espèce et d’une saveur, fors tant que la barbue est
plus petite[1067], et le turbot greigneur et meilleur.
Bresme, BAITTE[1068] eschardée, cuite en eaue, mengée
à la cameline ou mise en pasté à la pouldre[1069].
Tante[1070] cuite en eaue ou rostie, mengée au vertjus.{v. 2, p.204}
Dorée appareilliée par le costé au long, cuite en eaue, ou en
rost, mengée au vertjus.
Ales rosties en filopant[1071], mengées à la moustarde; ou
pelées, puis cuites en l’eaue un très petit, puis enfarinées, frites à
l’uille, et mengées à la jance ou aux aillets.
Flays[1072]. De ce ne convient faire nul compte, car ils
ne sont en saison fors quant le quarrel[1073] font soubs le pié. Ce
poisson n’est point tavelé de rouge sur le dos comme sont quarrelets,
et si ont le dos bien noir.
Hanons[1074]. Nota que les hanons qui sont ensemble
amoncelés et se entretiennent à une masse sans esparpillier ou
départir, et sont vermeils et de vive couleur, sont frais: et ceulx qui
ne s’entretiennent et sont esparpilliés et de fade ou morte couleur,
sont de vieille prise. Soient esleus, puis lavez très bien et eschaudez
en deux ou trois eaues bien chaudes, et puis refais en eaue froide,
puis seicher sur une touaille bien petit au feu, et soient fris en
huille avec oignons cuis, et après poudrés d’espices et mengiés aux
aillets vers clarets, reverdis de blé ou d’ozeille[1075] ou de feuille
de sanemonde ou de barbarin.
Moules[1076] soient cuites en grant feu et hastivement,{v. 2, p.205} en
très petit d’eaue et de vin sans sel, mengées au vinaigre. Item,
quant elles sont cuites avec vertjus vieil et percil, puis mettez
beurre frais, c’est très bon potage.
Moules sont les meilleurs ou commencement du nouvel temps de Mars.
Moule de Quayeu[1077] est rousse, ronde au travers et longuette, et la
moule de Normandie est noire.
Escrevices. Cuisiez-les en eaue et vin plus que d’eaue, et
escumez, puis mettez un petit de sel (jàsoit-ce que aucuns dient que
non, pour ce que le sel noircist[1078]).
Escrevices de mer doivent estre cuites en four, et dit-l’en
lengoustes, et convient estouper tous les pertuis à la guise du
fournier, et mengier trenchiée au vinaigre et à la ciboule.
Seiche conrée[1079] soit pelée, puis despeciée par morceaulx,
puis la mettez en une paelle sur le feu et du sel avec, et remuez
souvent, et qu’elle soit bien séchée; puis la mettez en une nappe, et
l’espraignez bien et seichez çà et là par la nappe; puis l’enfarinez
en farine, et frisiez en foison d’uille ou à oignons ou sans oignons,{v. 2, p.206}
puis pouldrez d’espices dessus, et mengiez aux aillets reverdis de blé.
Item, aucuns après ce qu’elle est pelée et mise par morceaulx, la
tiennent et remuent longuement en la paelle pour getter son humeur et
sa liqueur laquelle l’en doit souvent getter et purer. Et quant elle
ne gette plus rien, l’en l’essuye comme dessus, et puis la frit-l’en
en foison d’uille longuement, tant qu’elle devient grédelié[1080] et
recroquillée comme chaons[1081] de lart, et adonc est mise en un plat
et de la pouldre fine dessus, et ainsi mengée. Et en la paelle où est
demourée l’uille toute chaude sur le feu, laquelle huille a receu la
freschumée de la sèche, dont elle vault pis, l’en doit getter du vin
froit qui par fumée fait yssir la freschumée; et ainsi l’uille demeure
bonne pour potages, et meilleur que autres qui ne sont mie cuites.
Item, qui n’auroit autre viande que sèche, et elle fust frite aux
oignons comme dessus, puis mise en deux plats et avoir bonne jance aux
aulx boulie et gettée dessus, ce seroit appétit assez passable[1082].
Sèche fresche soit lavée très bien, puis mise en une paelle ou four
avec de l’eaue, du vertjus, de l’uille et des ciboules nouvelles, et
cuite; mais primo soient ostés l’os et l’amer.
ŒUFS DE DIVERS APPAREILS.
Une arboulastre ou deux d’œufs. Prenez du coq{v. 2, p.207} deux fueilles
seulement, et de rue moins la moitié ou néant[1083], car sachez qu’il
est fort et amer: de l’ache, ténoisie[1084], mente et sauge, de chascun
au regart de quatre fueilles ou moins, car chascun est fort: marjolaine
un petit plus, fenoul plus, et percil encores plus; mais de porée,
bettes, feuilles de violettes, espinars et laitues, orvale, autant
de l’un comme de l’autre, tant que de tout vous aiez deux poignées
largement: eslisez et lavez en eaue froide, puis les espraignez et
ostez toute l’eaue, et broyez deux cloches de gingembre; puis mettez
ou mortier à deux ou à trois fois vos herbes avec le dit gingembre
broyé, et broyez l’un avec l’autre. Et puis aiez seize œufs bien
batus ensemble, moyeux et aubuns, et broyez et meslez ou mortier avec
ce que dit est, puis partez en deux, et faites deux alumelles[1085]
espesses qui seront frites par la manière qui s’ensuit: premièrement
vous chaufferez très bien vostre paelle à huille, beurre ou autre telle
gresse que vous vouldrez, et quant elle sera bien chaude de toutes
pars, et par espécial devers la queue, meslez et espandez vos œufs
parmy la paelle et tournez à une palette souvent ce dessus dessoubs,
puis gettez de bon frommage gratuisé[1086] pardessus; et sachez que ce
est ainsi fait pour ce[1087] qui brayeroit[1088] le{v. 2, p.208} frommage avec les
herbes et œufs, quant l’en cuideroit frire son alumelle, le frommage
qui seroit dessoubs se tendroit à la paelle; et ainsi fait-il d’une
allumelle d’œufs, qui mesle les œufs avec le frommage. Et pour ce l’en
doit premièrement mettre les œufs en la paelle, et mettre le frommage
dessus, et puis couvrir des bors des œufs: et autrement se prendroient
à la paelle. Et quant vos herbes seront frites en la paelle, si donnez
forme quarrée ou ronde à vostre arboulastre et la mengiez ne trop
chaude ne trop froide.
Œufs perdus. Rompez l’escaille et gettez moieulx et aubuns sur
charbons ou sur brèse bien chaude, et après les nettoyez et mengiez.
Œufs heaumés. Cassez le bout et vuidiez l’aubun, et le moyeu
estant en la coquille, mettez et asséez icelle coquille sur une tuille,
le trou de la coquille dessoubs.
Alumelle[1089] frite au sucre.✝ Ostez tous
les aubuns et batez les moyeux, puis mettez du sucre en la paelle et
il se fondra, et après ce frisiez dedans vos aubuns, puis mettez en un
plat, et du sucre dessus.
Œufs perdus. Prenez quatre moyeux d’œufs et les batez, et du
sucre en pierre batu et en pouldre, et soit tout batu ensemble très
bien, puis coulé en l’estamine, puis frit au fer de la paelle et après
trenchié par losenges; puis avecques aultre allumelle d’œufs pochés,
soient icelles losenges mises ou plat et fine pouldre par-dessus[1090].
Pour faire belle allumelle d’œufs. Prenez sept œufs et
des[1091] deux ostez les aubuns et les mettez en une{v. 2, p.209} escuelle, et tous
les autres cassez sur[1092] moyeux, et batez tout ensemble, et frisiez;
et ils seront jaunes.
Aliter, prenez dix ou douze œufs et ostez les aubuns et batez les
moyeux, puis les frisiez en huille, et soient bien espandus en la
paelle et couppés par losenges, et chascune losenge retournée à la
palette ce dessoubs dessus, puis mettre en un plat demye allumelle
d’œufs fris communément et quatre losenges de ces moyeux, et du succre
fris communément.
Arboulastre en tartre faicte en la paelle. Aiez vos œufs et
herbes et une cloche de gingembre batues, meslées et broyées comme
devant est dit, puis aiez de la paste pestrie ainsi comme pour le fons
d’une tartre, et chauffez vostre paelle à huille ou autre gresse: puis
mettez vostre paste pestrie dedans le fons de la paelle, puis mettez la
farce de vostre tartre avec frommage gratuisié meslé parmi à souffisant
planté. Et pour ce que le dessoubs, c’est assavoir la paste qui fait
le fons de la tartre, seroit cuit avant que le dessus feust guères
eschauffé, il convient avoir une autre paelle dont le fons soit bien
eschauffé, torché et nettoyé, et soit icelle paelle plaine de charbon
ardant, et la mettez par dedans l’autre paelle, près et joignant de
la farce, pour icelle eschauffer et cuire à l’essuyé[1093] et aussi à
ouni[1094] comme la paste.
Œufs a la tenoisie[1095]. Broyez un petit de gingembre et de
la tenoisie, et allaiez de vinaigre, coulez et mettez en un plat et des
œufs durs pelés tous entiers.
Nota DE LA NATURE DES ŒUFS. Mettez-les cuire en eaue boulant
et le moyeu ne sera point dur, toutesvoies se{v. 2, p.210} vous ne les avez
moulliés en eaue froide premièrement: mais se vous les y avez moulliés
et incontinent vous les mettez en potage boullant, ils durciront bien.
Item, se vous les mettez en eaue frémiant et les laissiez sur le feu,
ils seront tantost durs. Item, soient mols, soient durs[1096], si
tost qu’ils sont cuis, vous les mettez en eaue froide, ils seront plus
aisiés à peler.
ENTREMÈS, FRITURES ET DORURES.
Froumentée[1097]. Premièrement, vous convient monder vostre
froument ainsi comme l’en fait orge mondé, puis sachiez que pour dix
escuelles convient une livre de froument mondé, lequel on treuve
aucunes fois sur les espiciers tout mondé pour un blanc[1098] la livre.
Eslisiez-le et le cuisiez en eaue dès le soir, et le laissiez toute
nuit couvert emprès le feu en eaue comme tiède, puis le trayez et
eslisez. Puis boulez du lait en une paelle et ne le mouvez point, car
il tourneroit: et incontinent, sans attendre, le mettez en un pot qu’il
ne sente l’arain; et aussi, quant il est froit, si ostez la cresme de
dessus afin que icelle cresme ne face tourner la fourmentée, et de
rechief faites boulir le lait et un petit de froument avec, mais qu’il
n’y ait guères de froument; puis prenez moyeux d’œufs et les coulez,
c’est assavoir pour chascun sextier de lait un cent d’œufs, puis prenez
le lait boulant, et batre les œufs avec le lait, puis reculer le pot
et getter les œufs, et reculer; et se l’en veoit qu’il se voulsist
tourner, mettre le pot en plaine paelle d’eaue. A jour de poisson,
l’en prend lait: à jour de char, du boullon de la char; et{v. 2, p.211} convient
mettre saffran se les œufs ne jaunissent assez: item, demie cloche de
gingembre[1099].
Faulx grenon. Cuisiez en eaue et en vin des foies et des
jugiers[1100] de poulaille, ou de char de veel, ou d’une cuisse de porc
ou de mouton, puis la hachiez bien menuement et friolez au saing de
lart: puis broyez gingembre, canelle, giroffle, graine, vin, vertjus,
boullon de beuf ou de celluy mesmes, et des moyeux grant foison, et
coulez dessus vostre char, et faites bien boulir ensemble. Aucuns y
mettent du saffran, car il doit estre sur jaune couleur, et aucuns y
mettent pain harlé, broyé et coulé, car il doit estre liant et d’œufs
et de pain, et si doit estre aigre de vertjus. Et au drécier, sur
chascune escuelle, pouldrez pouldre de canelle[1101].
Mortereul est fait comme faulx grenon, sauf tant que la char
est broyée ou mortier avec espices de canelle: et n’y a point de pain,
mais pouldre de canelle pardessus.
Taillis à servir comme en karesme. Prenez fins roisins, lait
d’amandes bouli, eschaudés, galettes et croutes de pain blanc et pommes
couppées par menus morceaulx quarrés, et faites boulir vostre lait, et
saffren{v. 2, p.212} pour lui donner couleur, et du succre, et puis mettez tout
ensemble tant qu’il soit bien liant pour tailler[1102]. L’en en sert en
karesme en lieu de riz.
Poucins farcis. Il convient souffler un poucin quant il est
tout vif, et est soufflé par le col; puis liez le col et laissiez
mourir: puis eschaudé, plumé, effondré, reffait et farcy.
Item, autrement, quant il est du tout appareillié pour mettre en
broche, par endroit le pertuis là où l’en l’a effondré, l’en luy
dessevre[1103] au doit la pel de la char, puis l’en le farcist au bout
du doit, et recoust-l’en à sourget[1104], endroit le trou, la pel avec
la char, et met-l’en en broche.
Et nota que la farce est faite de percil et un petit de sauge avec
œufs durs et beurre, tout hachié ensemble, et mettre parmi pouldre fine
avec. A chascun poucin convient trois œufs, blanc et tout.
Pour engresser poucins, mettez-les en orbe[1105] lieu, et leur
nettoiez leur auget ou abeuvrouer neuf fois ou dix le jour, et leur
donnez à chascune fois nouvelle paisson, et fresche et nouvelle eaue;
c’est assavoir pour paisson, avoine batue que l’en doit dire gruyau
d’avoine, destrempé en lait ou matons[1106] de lait un petit; et aient
le pié sec jusques à neuf jours.
Pour engresser une oé en trois jours, paissez-la de mie de
pain chault trempé en matons ou lait maigre[1107].
Pour faire perdriaulx de poucins, il convient avoir petites
poulettes, et les tuer un ou deux jours devant,{v. 2, p.213} puis appareillier, et
copper les jambes et les cols, oster les charcois[1108] et getter hors,
rompre la granche[1109], et pousser les cuisses pour faire la char plus
courte, puis boutonner et rostir, et mengier au sel comme perdriaulx.
Poulaille farcée autrement[1110]. Prenez vos poulles et
leur couppez le gavion, puis les eschaudez et plumez, et gardez que
au plumer la peau ne soit dessirée; puis les reffaites en eaue, puis
prenez un tuel et le boutez entre cuir et char, et le[1111] soufflez:
puis le[1111] fendez entre deux espaules et n’y faictes pas trop grant
trou, et en tirez hors les charcois, et le[1112] laissiez à sa peau les
cuisses, les esles, le cul[1113] à tout la teste et piés. Et pour faire
la farce, prenez char de mouton, de veel et de porc et du braon[1114]
des poulles; hachiez tout ensemble tout cru, puis le broyez en un
mortier, et des œufs tous crus avec et de bon fromage de gain[1115] et
de bonne pouldre d’espices et bien pou de saffren, et saler à point.
Puis emplez vos poulles et ce trou soit recousu[1116], et du remenant
de vostre farce faites-en pommes ainsi comme{v. 2, p.214} pasteaulx de guède[1117],
et mettez cuire en boullon de beuf ou en belle eaue[1118] boulant, et
du saffran grant foison, et qu’il ne boulle pas trop fort qu’ils ne se
despiècent; puis les enhastez en une broche bien déliée. Et pour les
dorer, prenez grant foison de moieux d’œufs et les batez bien en un pou
de saffren broyé avec, et les en dorer; et qui veult dorer vert, si
broye la verdure et puis des moyeux d’œufs grant foison bien batus et
passés par l’estamine pour la verdure, et en dorer poulaille quant elle
sera cuite et vos pommes. Et dréciez vostre broche ou vaissel où vostre
doreure sera, et gettez tout au long vostre doreure, et remettez au feu
par deux fois ou par trois, afin que vostre doreure se preingne; et
gardez que vostre doreure n’ait pas trop grant[1119] feu afin qu’elle
ne arde.
Ris engoulé à jour de mengier char. Eslisez-le et le lavez en
deux ou en trois paires d’eaues chaudes, et mettez ressuer sur le feu,
puis le mettez en lait de vache frémiant, et broyez du saffran pour
le jaunir: deffait de vostre lait, et puis mettez dedans du gras du
boullon de beuf[1120].
Aliter, RIS. Eslisez-le et le lavez en deux ou trois paires
d’eaues chaudes tant que l’eaue reviengne toute clère, puis le faites
ainsi comme demy cuire, puis le purez et{v. 2, p.215} mettez sur tranchouers en
plas pour esgouter et séchier devant le feu: puis cuisiez bien espois
avec l’eaue de la gresse de la char de beuf et avec du saffran, se
c’est à jour de char: et se c’est à jour de poisson, n’y mettez pas
eaue de char, mais en ce lieu mettez amandes bien forment broyées et
sans couler; puis succrer et sans saffren.
Pour faire une froide sauge, prenez vostre poulaille et mettez
par quartiers, et la mettez cuire en eaue avec du sel, puis la mettez
reffroidier: puis broyez gingembre, fleur de canelle, graine, giroffle,
et broyez bien sans couler; puis broyez du pain trempé en l’eaue des
poucins, percil le plus, sauge et un pou de saffren en la verdure pour
estre vertgay, et les coulez par l’estamine, (et aucuns y coulent[1121]
des moyeux d’œufs durs) et deffaites de bon vinaigre: et icelles
deffaites, mettez sur vostre poulaille, et avec et pardessus icelle
poulaille mettez des œufs durs par quartiers et gettez vostre sausse
pardessus tout.
Aliter, prenez le poucin et le plumez, puis le mettez boulir et du
sel tant qu’il soit cuit, puis l’ostez et le mettez par quartiers
reffroidier: puis mettez cuire des œufs durs en l’eaue, et mettez du
pain tremper en vin et vertjus ou vinaigre, et autant de l’un comme de
l’autre; puis prenez du percil et de la sauge, puis broyez gingembre,
graine, et coulez par l’estamine, et coulez les moyeux d’œufs et mettez
des œufs durs par quartiers dessus les poucins, et puis mettez vostre
sausse pardessus.
Sous de pourcelet se fait ainsi comme d’une froide sauge,
sans y mettre nuls œufs et point de sauge ne de{v. 2, p.216} pain. Il est fait du
groing, des oreilles, de la queue, des jarrets cours[1122], et des
quatre trotignons[1123] bien cuis et très bien plumés, puis mis en
sausse de percil broyé, vinaigre et espices.
Potage parti ou[1124] faulx grenon.✝ Prenez
une cuisse de mouton ou foies et jugiers de poulailles, et les mettez
cuire très bien en eaue et en vin, et les tranchez comme quarrés: puis
broyez gingembre, canelle, giroffle et un pou de saffren et graine de
paradis, et deffaites de vin et de vertjus, du bouillon de char, (de
celluy mesmes ou de la char à cuire[1125],) et puis ostez du mortier;
puis aiez pain hazé[1126] trempé en vin et vertjus, broyez très bien,
et après ce le passez par l’estamine, et faictes tout boulir ensemble,
puis prenez la char et la frisiez au lart et la gettez dedans, et
prenez dedens[1127] moieux d’œufs passés par l’estamine, et gettez
dedans pour lier. Et après dréciez par escuelles, et gettez dessus
pouldre de canelle et sucre: c’est assavoir gettez sur la moitié de
l’escuelle et non sur l’autre; et l’apelle-l’en Potage parti[1128].
Flaons en karesme. Affaitiez et estauvez anguilles:
cuisiez-les après en si chaude eaue que vous en puissiez oster la char
sans les arestes, et laissiez aussi la teste et la queue, et ne prenez
que la char; et broyez{v. 2, p.217} du saffren ou mortier, puis broyez dessus
la char de l’anguille, destrempez de vin blanc, et de ce faites vos
flaons; et succrez pardessus.
Item, flaons ont saveur de frommage quant l’en les fait de laittences
de lus, de carpes, amandes ou amidon broyés, et du saffren destrempé de
vin et de sucre foison dessus.
Item, se font de char de tanches, lus, carpes, et amidon, saffran,
deffait de vin blanc et succre dessus.
Tarte jacobine. Prenez des anguilles et les eschaudez et
tronçonnez par petis tronçons qui n’aient que demy doit d’espois, et
prenez de la cloche[1129], du frommage de gain[1130] esmié, et puis
cela soit porté au four et que l’en face une tarte, et que l’en pouldre
du frommage au fons, et puis que l’en mette l’anguille debout, et puis
du frommage un lit, et puis un lit de cols[1131] d’escrevices, et
tousjours, tant comme chascun durera, un lit d’un et un lit d’autre. Et
puis boulez du lait, et puis boulez[1132] du saffran et du gingembre,
graine, giroffle, et puis destrampez du lait, et puis mettez dedans la
tartre quant elle aura esté un pou au four, et mettez du sel dedans le
lait, et qu’elle ne soit point couverte; et pongnez[1133] les piés des
escrevices, et faites un joly couvescle à par soy[1134], pour mettre
dessus quant elle sera cuite.
Autre tartre. Nota que de la farcissure d’un cochon
peut-l’en faire une tartre couverte, et que la farce soit bien faite.{v. 2, p.218}
Pour faire une tourte, prenez quatre pongnées de bettes, deux
poignées de percil, une pongnée de cerfueil, un brain de fanoil et deux
pongnées d’espinoches[1135], et les eslisez et lavez en eaue froide,
puis hachiez bien menu: puis broyez de deux paires de frommages, c’est
assavoir du mol et du moïen, et puis mettez des œufs avec ce, moyeu et
aubun, et les broyez parmi le frommage; puis mettez les herbes dedans
le mortier et broyez tout ensemble, et aussi mettez-y de la pouldre
fine. Ou en lieu de ce aiez premièrement broyé ou mortier deux cloches
de gingembre, et sur ce broyez vos frommages, œufs et herbes, et puis
gettez du vieil frommage de presse[1136] ou autre gratuisé[1137] dessus
celles herbes, et portez au four, et puis faites faire une tartre et la
mengez chaude.
Pour faire quatre plats de gelée de char, prenez un cochon et
quatre piés de veau et faites plumer deux poucins et deux lappereaulx
tous meigres, et fault oster la gresse, et seront fendus tout au long
tous crus, excepté le cochon qui est par morceaulx: et puis mettez en
une paelle trois quartes de vin blanc ou claret, une pinte de vinaigre,
une chopine de vertjus, faictes boulir et escumer fort; puis mettez
dedans en un petit drapelet délié le quart d’une once de saffran
pour donner couleur ambrine, et faictes boulir char et tout ensemble
avec un pou de sel; puis prenez dix ou douze cloches de gingembre
blanc[1138] ou cinq ou six cloches de garingal, demie once de graine de
paradis, trois ou quatre pièces de folium de macis, pour deux{v. 2, p.219} blans,
citoual[1139]: cubebbes[1140], espic[1141] pour trois blans: fueilles
de lorier, six nois muguettes; puis les escachiez en un mortier et
mettez en un sachet et mettez boulir avec la char tant qu’elle soit
cuite, puis la traiez et mettez sécher sur une nappe blanche, puis
prenez pour le meilleur plat les piés, le groin et les oreilles: et
du remenant aux autres. Puis prenez une belle touaille[1142] sur deux
tresteaux, et versez tout vostre chaudeau dedans, excepté les espices
que vous osterez, et mettez couler pour potage, et ne la remuez point
afin qu’elle reviengne plus clère. Mais s’elle ne couloit bien, si
faites feu d’une part et d’autre pour la tenir chaude pour mieulx
couler, et la coulez avant deux ou trois fois qu’elle ne soit bien
clère[1143], ou parmi une nappe en trois doubles. Puis prenez vos plas
et dréciez vostre char dedans, et aiez des escrevices cuites, dont vous
mettrez dessus votre char des cuisses et la queue; de vostre gelée,
laquelle sera réchauffée, versez tant dessus la char que la char baigne
et soit couverte dedans, car il n’y doit avoir que un petit de char,
puis mettre une nuit refroidier en la cave, et au matin poigniez dedans
clos de giroffle et fueilles de lorier et fleur de canelle, et semez
anis vermeil. Nota que pour la faire prendre en deux heures, il
convient avoir graine de coings, philicon[1144] et gomme de cerisier,
et{v. 2, p.220} tout ce faire conquasser et mettre en un sac de toile boulir avec
la char.
Item, à jour de poisson, l’en fait gelée comme dessus, de lus, de
tanches, de bresmes, d’anguilles, d’escrevices et de loche. Et quant
le poisson est cuit, l’en le met essuier et sécher sur une belle nappe
blanche, et le peler et nettoier très bien, et getter les peleures ou
bouillon.
Item, POUR FAIRE GELÉE BLEUE, prenez dudit boullon, soit
poisson ou char, et mettez en une belle paelle et faites boulir encores
sur le feu, et prenez sus un espicier deux onces de tournesot[1145] et
le mettez boulir avec tant qu’il ait bonne couleur, puis l’espraingnez
et ostez: et puis prenez une pinte de loche[1146] et le cuisiez autre
part, et eschaudez la loche en vos plats, et laissiez couler le boullon
comme dessus, et laissiez refroidier. Item, de ce mesmes se fait un
bleu. Et se vous voulez faire armoirie dessus la gelée, prenez or ou
argent, lequel que mieulx vous plaira, et de l’aubun d’un œuf tracez à
une plumette, et mettez de l’or dessus à une pincette.
Aliter, POUR VINT PLAS DE GELÉE convient dix lappereaulx
meigres, dix poucins meigres, une chopine de loche qui peut valoir
trois sols: un cent d’escrevices qui ne soient pas de Marne, six sols:
un cochon meigre, trois sols huit deniers; (et combien qu’il soit
meigre, encores convient-il oster la gresse d’entre la{v. 2, p.221} couenne et
la char, et faire petis morceaulx quarrés,) trois espaules de veau,
quatre sols: huit quartes de vin pour cuire le veau tout en vin, deux
quartes de vinaigre: demie aulne de toile de lin, deux sols. Item, il
convient cuire le veel tout en vin et vinaigre, et escumer et mettre
du sel dedans, puis traire[1147], et cuire les lappereaulx et poucins,
et escumer, et mettre la moitié du lorier et mettre du saffren en une
toile ou sachet pour cuire avec: aussi mettre les espices bien petit
moulues ou mortier de pierre; et quant tout est cuit, si le faictes
couler parmy l’estamine et toile, et regetter tant qu’il soit bien
cler; puis cuisiez la loche d’une part et les escrevisses d’autre, et
prenez les queues des escrevisses, et faites vos plats chascun de demy
lappereau, demy poucin, six loches et quatre[1148] queues d’escrevices;
et les mettez en la cave ou celier, et asséez vos plats bien drois, et
gettez vostre gelée dessus et l’emplez bien. Et le lendemain[1149],
mettez sur chascun plat violette blanche, grenade et dragée vermeille
et quatre fueilles de lorier.
Une andouille d’esté. Prenez une fressure d’aignel ou chevrel
et ostez la taye, et le remenant cuisiez en eaue et un petit de sel:
et quant elle sera cuite, si la hachez bien menu ou broyez, puis ayez
six moyeux d’œufs et pouldre fine, une cuillier d’argent, et hatez tout
ensemble en une escuelle; puis mettez et meslez vostre fressure avec
vos moyeux d’œufs et pouldre, puis estendez tout sur la coiffe ou taye,
et entortilliez en guise d’andouille, puis liez de fil laschement du
long, et puis au travers bien dru; et puis rostir sur le{v. 2, p.222} greil, puis
ostez le fil et servir. Vel sic: faites-en pommettes, c’est assavoir
de la taye mesmes, et icelles pommettes frisiez en sain de porc doulx.
Pommeaulx. Prenez d’un cuissot de mouton le meigre tout cru,
et autant de la cuisse de porc meigre: soit tout ensemble hachié bien
menu, puis broyez ou mortier gingembre, graine, giroffle, et mettez en
pouldre sur vostre char hachée, et puis destrempez d’aubun et non pas
du moyeu; puis paumoyez[1150] aux mains les espices et la char toute
crue en luy donnant forme de pomme, puis quant la forme est bien faite,
l’en les met cuire en l’eaue avec du sel, puis les ostez, et ayez de
broches de couldre[1151] et les embrochiez et mettez rostir; et quant
ils se roussiront, ayez percil broyé et passé par l’estamine et de la
fleur[1152] meslée ensemble, ne trop cler ne trop espois, et ostez vos
pommeaulx de dessus le feu et mettez un plat dessoubs, et en tournant
la broche sur le plat, oingnez vos pommeaulx, puis mettez au feu tant
de fois que les pommeaulx deviennent[1153] bien vers.
Renoulles[1154]. Pour les prendre, aiez une ligne et un ameçon
avec esche[1155] de char ou d’un drap vermeil, et icelles renoulles
prises, couppez-les à travers parmi le corps emprès les cuisses et
vuidiez ce qu’il y sera emprès le cul, et prenez desdictes renoulles
les deux cuisses, coupez les piés, et lesdites cuisses pelez toutes
crues, puis aiez eaue froide et les lavez; et se les cuisses demeurent
une nuit en eaue froide, de tant sont-elles meilleurs et plus tendres.
Et ainsi trempées, soient{v. 2, p.223} lavées en eaue tiède, puis mises et essuites
en une touaille; lesdictes cuisses, ainsi lavées et essuites, soient
en farine touillées, id est enfarinées, et puis frites en huille,
sain ou autre liqueur, et soient mises en une escuelle et de la pouldre
dessus[1156].
Limassons que l’en dit escargols, convient prendre à matin.
Prenez les limassons jeunes, petis, et qui ont coquilles noires, des
vignes ou des seurs[1157], puis les lavez en tant d’eaue qu’ils ne
gettent plus d’escume: puis les lavez une fois en sel et vinaigre et
mettez cuire en eaue. Puis il vous convient traire iceulx limassons de
la coquerette au bout d’une espingle ou aguille, et puis leur devez
oster leur queue, qui est noire, car c’est leur m..de; et puis laver,
mettre cuire et boulir en eaue, et puis les traire et mettre en un
plat ou escuelle, à mengier au pain. Et aussi dient aucuns qu’ils sont
meilleurs fris en huille et oignon ou autre liqueur après ce qu’ils
sont ainsi cuis que dit est dessus, et sont mengiés à la pouldre, et
sont pour riches gens[1158].
Pastés norrois sont fais de foie de morue et aucunes fois
du poisson hachié avec. Et fault premièrement un petit pourboulir,
puis hacher, et mis en petis pastés de trois deniers pièce et de la
pouldre fine pardessus. Et quant le pasticier les apporte non cuis ou
four, sont fris tous entiers en huille et c’est à jour de poisson; et
à jour de char, l’en les fait de mouelle de beuf qui est reffaite,
c’est à dire que l’en met icelle{v. 2, p.224} mouelle dedans une cuillier percée,
et met-l’en icelle cuillier percée avec la mouelle dedans le bouillon
du pot à la char, et l’y laisse-l’en autant comme l’en laisseroit un
poucin plumé en l’eaue chaude pour reffaire; et puis la met-l’en en
eaue froide, puis couppe-l’en la mouelle et arrondist-l’en comme gros
jabets[1159] ou petites boulettes, puis porte-l’en au pasticier qui les
met quatre et quatre ou trois en un pasté et de la pouldre fine dessus.
Et sans cuire ou four sont cuis en sain.
Et qui en veult faire buignets de mouelle, convient la reffaire en la
manière[1160], puis prendre de la fleur et des moyeux d’œufs et faire
le[1161] paste, prendre chascun morcel de mouelle et frire au sain. Des
buignets quérez le remenant.
AUTRES ENTREMÈS.
Lait lardé. Prenez lait de vache ou de brebis et mettez
fremier sur le feu, et gettez des lardons et du saffran: et aiez œufs,
scilicet blanc et moyeux, bien batus, et gettez à ung coup, sans
mouvoir, et faites boulir tout ensemble, et après l’ostez hors du feu
et laissiez tourner; ou, sans œufs, le fait-l’en tourner de vertjus.
Et quant il est refroidié, l’en le lie bien fort en une pièce de toile
ou estamine et luy donne-l’en quelque forme que l’en veult, ou plate
ou longue et chargié d’une grosse pierre laissiez reffroidier sur un
dréçouer toute nuit, et l’endemain lachié et frit au fer de la paelle,
et se frit de luy mesmes sans autre gresse[1162], ou{v. 2, p.225} à gresse qui
veult; et est mis en plas ou escuelles comme lesche de lart, et lardé
de giroffle et de pignolat. Et qui le veult faire vert, si preigne du
tournesol.
Rissolles a jour de poisson. Cuisiez chastaingnes à petit feu
et les pelez, et aiez durs œufs et du frommage pelé et hachez tout bien
menu; puis les arrousez d’aubuns d’œufs, et meslez parmy pouldre et
bien petit de sel délié, et faites vos rissoles, puis les frisiez en
grant foison d’uille et succrez.
Et nota, en karesme, en lieu d’œufs et frommage, mettez merlus et
escheroys cuis, bien menu hachiés, ou char de brocherès ou d’anguilles,
figues et dates hachées.
Item, au commun[1163], l’en les fait de figues, roisins, pommes
hastées et noix pelées pour contrefaire le pignolat, et pouldre
d’espices: et soit la paste très bien ensaffrenée, puis soient frites
en huille. S’il y convient lieure[1164], amidon lie et ris aussi.
Item, char de langouste de mer y est bonne en lieu de char.
Rissolles en jour de char sont en saison depuis la Saint
Remy[1165]. Prenez un cuissot de porc, et ostez toute la gresse qu’il
n’y en demeure point, puis mettez le meigre cuire en un pot et du sel
largement: et quant elle sera presque cuite, si la traiez et aiez œufs
durs cuis, et hachiez aubun et moyeu, et d’autre part hachiez vostre
grain bien menu, puis meslez œufs et char tout ensemble, et mettez
pouldre dessus, puis mettez en paste et frisiez au sain de luy mesmes.
Et nota que c’est propre farce pour cochon; et aucunes fois les queux
l’achetent des oubloiers[1166] pour farcir{v. 2, p.226} cochons: mais toutesvoies,
à farcir cochon, il est bon de y mettre bon vieil frommage.
Item, à la court des seigneurs comme Monseigneur de Berry, quant l’en
y tue un beuf, de la mouelle l’en fait rissolles[1167].
Crespes. Prenez de la fleur et destrempez d’œufs tant moyeux
comme aubuns, osté le germe, et le deffaites d’eaue, et y mettez du sel
et du vin, et batez longuement ensemble: puis mettez du sain sur le
feu en une petite paelle de fer, ou moitié sain ou[1168] moitié beurre
frais, et faites[1169] fremier; et adonc aiez une escuelle percée d’un
pertuis gros comme vostre petit doit, et adonc mettez de celle boulie
dedans l’escuelle en commençant ou milieu, et laissiez filer tout
autour de la paelle; puis mettez en un plat, et de la pouldre de succre
dessus[1170]. Et que la paelle dessusdite de fer ou d’arain tiengne
trois choppines, et ait le bort demy doy de hault, et soit aussi large
ou dessus comme en bas, ne plus ne moins; et pour cause.
Crespes a la guise de Tournay. Primo, il vous convient avoir
fait provision d’une paelle d’arain tenant une quarte, dont la gueule
ne soit point plus large que le fons, se très petit non, et soient les
bors de hauteur quatre doie ou trois doie et demye largement. Item,
convient estre garni de beurre salé, et fondre, escumer et nettoier,
et puis verser en une autre paelle, et laissier tout le sel et de
sain frais bien net autant de l’un comme de l’autre. Puis prenez des
œufs et les frisiez, et de la moitié d’iceulx ostez les aubuns, et
le remenant d’iceulx soient batus avec tous les aubuns et{v. 2, p.227} moieux,
puis prenez le tiers ou le quart de vin blanc tiède, et meslez tout
ensemble: puis prenez la plus belle fleur de fourment que vous pourrez
avoir, et puis batez ensemble tant et tant, comme à l’ennuy d’une ou
de deux personnes, et ne soit vostre paste ne clère ne espoisse, mais
telle qu’elle se puisse légièrement couler parmi un pertuis aussi
gros comme un petit doy; puis mettez vostre beurre et vostre sain sur
le feu ensemble, autant d’un comme d’autre, tant qu’il bouille, puis
prenez vostre paste et emplez une escuelle ou une grant cuillier de
bois percée, et filez dedans vostre gresse, premièrement ou milieu
de la paelle, puis en tournyant jusques à ce que vostre paelle soit
plaine; et que l’en bate tousjours vostre paste sans cesser pour faire
des autres crespes. Et icelle crespe qui est en la paelle convient
soubslever à une brochette ou fuisel[1171], et tourner ce dessus
dessoubs pour cuire, puis oster, mettre en un plat, et commencier à
l’autre; et que l’en ait tousjours meu et batu la paste sans cesser.
Pipefarces. Prenez des moyeux d’œufs et de la fleur et du
sel, et un pou de vin, et batez fort ensemble, et du frommage tranchié
par lesches, et puis toulliez[1172] les lesches de frommage dedans la
paste, et puis la frisiez dedans une paelle de fer et du sain dedens.
Aussi en fait-l’en de mouelle de beuf.
Une arboulaste[1173] de char pour quatre
personnes.✝ Se vous avez fait tuer un chevrel, vous povez
faire assiette[1174] de la pance, mulette ou caillette, saultier, etc.,
au jaunet avec du lart et du foie, mol, fressure et autres trippes.
Cuisez-les très bien en eaue, puis les{v. 2, p.228} hachiez à deux cousteaulx comme
porée, et[1175] faites hachier au pasticier très bien menus, ou broyez
ou mortier avec sauge ou mente, etc., comme dessus.
Nota que du chevrel les boyaulx ne sont point laissiés avec la
fressure comme ils sont laissiés avec la fressure du porc; la raison
est car les boyaulx du porc sont larges et se pevent laver, retourner
et renverser à la rivière, et les boyaulx de chevrel, non; mais toutes
les autres choses y sont laissiées comme au porc, scilicet la teste,
le gosier et le col, le foie, le mol ou pomon, car c’est tout un, la
rate menue et le cuer. Et tout ensemble est appellé fressure: et autel
de porc[1176].
Item, quant l’en parle des hastelets de chaudun[1177] de porc que
l’en mengue en Juillet, qui sont lavés en sel et en vinaigre, ce sont
les boyaulx qui sont gras, qui sont tranchés par lopins de quatre doie
de long, et mengiés au vertjus nouvel.
Escheroys[1178] les plus nouveaulx mis hors de terre et frais
tirés, cueillis en Janvier, Février, etc., sont les meilleurs; et sont
les plus frais congneus à ce que au plaier ils se rompent, et les
viels tirés hors de terre se ployent. Il les convient rere et oster le
mauvais au coustel comme on fait les navets, puis les convient laver
très bien en eaue tiède, puis pourboulir un petit, puis les mettre
essuier sur une touaille, puis enfleurer[1179], puis frire, puis
drécier par petis platelets arrangéement, et mettre du succre dessus.
Item, qui en veult faire pastés, il les convient faire{v. 2, p.229} comme dessus
jusques au frire, et lors les mettre en pasté, rompus en deux les trop
longs, et au lieu du succre dont dessus est parlé, convient mettre
figues couppées par menus morceaulx et des roisins avec.
Buignets d’œuves[1180] de lus.✝ Il convient
mettre les œuves en eaue et avec du sel, et bien cuire: laissier
refroidier, puis mettre par morceaulx et envelopper en paste et œufs,
et frire à l’uille.
SAULCES NON BOULIES.
Moustarde. Se vous voulez faire provision de moustarde pour
garder longuement, faites-la en vendenges de moulx doulx. Et aucuns
dient que le moust soit bouly. Item, se vous voulez faire moustarde
en un village à haste, broyez du senevé en un mortier et deffaites de
vinaigre, et coulez par l’estamine; et se vous la voulez tantost faire
parer[1181], mettez-la en un pot devant le feu. Item, et se vous la
voulez faire bonne et à loisir, mettez le senevé tremper par une nuit
en bon vinaigre, puis le faites bien broyer au moulin, et bien petit à
petit destremper de vinaigre: et se vous avez des espices qui soient de
remenant de gelée, de claré, d’ypocras on de saulces, si soient broyées
avec, et après la laissier parer.
Vertjus d’ozeille. Broyez l’ozeille très bien sans les
bastons, et deffaites de vertjus vieil blanc, et ne coulez point
l’ozeille, mais soit bien broyée; vel sic: broyez percil et ozeille
ou la feuille du blé. Item du bourgon de vigne, c’est assavoir jeune
bourgon et tendre, sans point de tuyau.{v. 2, p.230}
Cameline. Nota que à Tournay, pour faire cameline, l’en
broyé gingembre, canelle et saffren et demye noix muguette: destrempé
de vin, puis osté du mortier; puis aiez mie de pain blanc, sans bruler,
trempé en eaue froide et broyez au mortier, destrempez de vin et
coulez, puis boulez tout, et mettez au derrain du succre roux: et ce
est cameline d’yver. Et en esté la font autelle, mais elle n’est point
boulie.
Et à vérité, à mon goust, celle d’iver est bonne, mais en[1182] est
trop meilleure celle qui s’ensuit: broyez un pou de gingembre et foison
canelle, puis ostez, et aiez pain hazé[1183] trempé ou chappeleures
foison en vinaigre broyées et coulées.
Nota que trois différences sont entre gingembre de mesche et
gingembre coulombin. Car le gingembre de mesche a l’escorce plus brune,
et si est le plus mol à trenchier au coustel et plus blanc dedans que
l’autre; item, meilleur et tousjours plus cher[1184].
Le garingal qui est le plus vermeil violet en la taille, est le
meilleur[1185].
Des noix muguettes les plus pesans sont les meilleurs et les plus
fermes en la taille. Et aussi le garingal pesant et ferme en la taille,
car il y en a de heudry[1186], pourry et légier comme mort bois; celluy
n’est pas bon, mais celluy qui est pesant et ferme contre le coustel
comme le noyer[1187], celluy est bon.
Aulx camelins pour raye. Broyez gingembre, aulx et{v. 2, p.231} croustes
de pain blanc trempées en vinaigre, ou pain ars, et deffaites de
vinaigre; et se vous y mettez du foye il en vauldroit mieulx.
Saulce d’aulx blanche ou verte pour oisons ou beuf. Broyez
une doulce[1188] d’aulx et de la mie de pain blanc sans bruler, et
destrempez de vertjus blanc; et qui la veult verte pour poisson, si
broye du percil et de l’ozeille ou de l’un d’iceulx ou rommarin[1189].
Aulx moussus a harens frais. Broyez les aulx sans peler, et
soient pou broyés et deffais de moust, et dréciez à toutes les peleures.
Saulce vert d’espices. Broyez très bien gingembre, clo,
graine, et ostez du mortier: puis broyez percil ou salemonde[1190],
ozeille, marjolaine, ou l’un ou les deux des quatre, et de la mie de
pain blanc trempé en vertjus, et coulez et rebroyez très bien, puis
recoulez et mettez tout ensemble et assavourez de vinaigre.
Nota que c’est bon soucié, mais qu’il n’y ait pain.
Nota que pour toutes espices, pluseurs n’y mettent fors des fueilles
de rommarin.
Un soucié vergay a garder poisson de mer. Prenez percil,
sauge, sanemonde, vinaigre, et coulez; mais avant aiez broyé coq,
ysope, ozeille, toute[1191], marjolaine, gingembre, fleur de canelle,
poivre long, giroffle, graine, et osté hors du mortier, et mettez
dessus vostre poisson quant tout sera passé; et soit vergay. Et aucuns
y mettent sanemonde à toute la racine.
Nota que le mot soucié[1192] est dit de soux pour ce qu’il est
fait comme soux de pourcel.{v. 2, p.232}
Pour poisson d’eaue doulce ainsi se fait chaudumé, fors tant que l’en
n’y met nulles herbes, et en lieu d’herbes, l’en y met saffren et noix
muguettes et vertjus, et doit estre fin jaune et bouly, et mis tout
chault sur le poisson froit.
Au brochier, taillez au travers et rostis sur le greil.
La saulce d’un chappon rosti est de le despescier par membres, et
mettre sur les jointes du sel et du vertjus, et le tiers vin blanc ou
vermeil; et poucer[1193] fort comme un poucin.
Item, en esté, la saulce d’un poucin rostis est moitié vinaigre,
moitié eaue rose, et froissié, etc. Item, le jus d’orenge y est bon.
SAULCES BOULIES.
Nota, que en Juillet le vertjus vieil est bien foible et le verjus
nouvel est trop vert: et pour[1194] ce, en vendenges, le vertjus
entremellé moitié vieil moitié nouvel est le meilleur. Item, en
potage, l’en deffoiblist de purée, mais en Janvier, Février, etc., le
nouvel est le meilleur.
Cameline a la guise de Tournay, quérez ou chappitre
précédent[1195].
Poivre jaunet ou aigret. Prenez gingembre, saffren, puis
preingne-l’en pain rosty deffait d’eaue de char, (et encores vault
mieux la meigre eaue[1196] de choulx,) puis boulir, et au boulir mettre
le vinaigre.{v. 2, p.233}
Poivre noir[1197]. Prenez clou de giroffle et un pou de
poivre, gingembre, et broyez très bien: puis broyez pain ars destrempé
en meigre eaue de char ou en meigre eaue de choulx qui mieulx vault,
puis soit bouly en une paelle de fer, et au boulir soit mis du
vinaigre; puis mettez en un pot au feu pour tenir chault. Item,
pluseurs y mettent de la canelle.
Galentine pour carpe. Broyez saffren, gingembre, giroffle,
graine, poivre long et noix muguettes, et deffaictes de la grasse eaue
en quoy la carpe aura cuit, et y mettez vertjus, vin et vinaigre;
et soit lié d’un petit de[1198] pain hazé très bien broyé, et sans
couler, (jàsoit-ce que le pain coulé fait plus belle saulce,) et soit
tout bouly et getté sur le poisson cuit, puis mis en plats. Et est
bon reschauffé ou plat sur le gril, meilleur que tout froit. Nota
qu’elle est bonne et belle sans saffren; et nota qu’il souffist que
en chascun plat ait deux tronçons de carpe et quatre gougons fris.
Le saupiquet pour connin ou pour oiseau de rivière ou coulon
ramier. Frisiez oignons en bon sain, ou vous les mincez et mettez
cuire en la leschefrite avec eaue de beuf, et n’y mettez vertjus ne
vinaigre jusques au boulir: et lors mettez moitié vertjus moitié vin et
un petit de vinaigre, et que les espices passent. Puis prenez moitié
vin moitié vertjus et un petit de vinaigre, et mettez tout en la
leschefrite dessoubs le connin, coulon ou oisel de rivière; et quant
ils seront cuis, si boulez la saulce, et aiez des tostées[1199] et
mettez dedens avec l’oisel.
Calimafrée ou saulce paresseuse. Prenez de la moustarde{v. 2, p.234} et de
la pouldre de gingembre et un petit de vinaigre, et la gresse et l’eaue
de la carpe, et boulez ensemble: et se vous voulez faire ceste saulce
pour un chappon, ou lieu que l’en met la gresse et l’eaue de la carpe,
mettez vertjus, vinaigre et la gresse du chappon.
Jance de lait de vache. Broyez gingembre, moyeux d’œufs sans
le germe, et soient crus passés par l’estamine avec lait de vache: ou
pour paour de tourner, soient les moyeux d’œufs cuis, puis broyés et
passés par l’estamine; deffaictes de lait de vache, et faites bien
boulir[1200].
Jance a aulx. Broyez gingembre, aulx, amandes, et deffaites de
bon vertjus et puis boulez; et aucuns y mettent le tiers de vin blanc.
Jance se fait en ceste manière: prenez amandes, mettez en eaue
chaude, pelez, broyez, et du gingembre deux cloches aussi; ou y mettez
de la pouldre, un pou d’aulx, et du pain blanc, pou plus que d’amandes,
qui ne soit point brûlé, destrempé de vertjus blanc et le quart de vin
blanc: couler, puis faire très bien boulir, et drécier par escuelles.
Et en doit-l’en plus drécier que d’autre saulce[1201].
Une poitevine. Broyez gingembre, giroffle, graine et des
foies, puis ostez du mortier: puis broyez pain brûlé, vin et vertjus et
eaue, de chascun le tiers, et faictes boulir, et de la gresse du rost
dedans, puis versez sur vostre rost ou par escuelles[1202].
Moust pour hétoudeaux. Prenez roisins nouveaulx{v. 2, p.235} et noirs, et
les escachiez[1203] ou mortier, et boulez un bouillon, puis coulez par
une estamine: et lors gettez dessus pouldre, petit de gingembre et plus
de canelle, ou de canelle seulement quia melior, et meslez un petit
à une cuillier d’argent, et gettez croustes ou pain broyé ou œufs ou
chastaignes, pour lier, dedans: du succre roux, et dréciez.
(Item, à ce propos, sachiez que Arquenet[1204] est espice qui rent
rouge couleur et est aussi comme garingal; et la convient tremper en
vin et en l’eaue de la char, puis broyer.)
Item, et qui veult faire ce moust dès la Saint Jehan et avant que
l’en treuve aucuns roisins, faire le convient de cerises, merises,
guines, vin de meures, avec pouldre de canelle, sans gingembre, se
petit non, boulir comme dessus, puis mettre du succre dessus[1205].
Item, et après ce que l’en ne treuve nuls roisins, scilicet en
Novembre, l’en fait le moust de prunelles de haye, ostés les noiaux,
puis broyées ou escachées ou mortier, faire boulir avec les escorces,
puis passer par l’estamine, mettre la pouldre, et tout comme dessus.
Saulce briefve pour chappon. Ayez de belle eaue nette, et
mettez en la leschefrite dessoubs le chappon quant il rostist, et
arrousez tousdis[1206] le chappon, puis broyez une doulce[1207] d’ail
et destrempez d’icelle eaue{v. 2, p.236} et boulez, puis dréciez. Comme jance
elle est bonne, qui mieulx n’a.
Saulce a mettre boulir en pastés de halebrans, canets, lappereaulx
ou connins de garenne. Prenez foison de bonne canelle, gingembre,
giroffle, graine, demie noix muguette et macis, garingal, et broyez
très bien, et deffaites de vertjus moitié et vinaigre moitié, et soit
la saulce clère. Et quant le pasté sera ainsi comme cuit, soit icelle
saulce gettée dedans et remis au four boulir un seul bouillon.
(Nota que Halebrans sont les petis canets qui ne pevent voler
jusques à tant qu’ils ont eu de la pluye d’Aoust.)
Et nota que en yver l’en y met plus gingembre pour estre plus forte
d’espices, car en yver toutes saulces doivent estre plus fortes que en
esté.
Une queue de sanglier. Prenez nomblets de porc, lièvres
et[1208] oiseaulx de rivière, et les mettez en la broche, et une
leschefrite dessoubs, et du vin franc[1209] et du vinaigre. Et puis
prenez graine, gingembre, giroffle, noix muguettes et du poivre long
et canelle, et broyez et ostez du mortier: puis broyez pain brûlé et
trempé en vin franc, et le coulez par l’estamine; et puis coulez tout
ce qui est en la leschefrite et les espices et le pain en une paelle de
fer ou en un pot avec eaue de la char, et y mettez le rost de quoy vous
le ferez, et l’ayez avant boutonné de doux de giroffle.
Ainsi convient faire à un Bourberel[1210] de sanglier.
Nota que les noix muguettes, macis et garingal font douloir la teste.{v. 2, p.237}
Saulce rappée. Eschaudez trois ou quatre grappes de vertjus,
puis en broyez une partie et ostez le marc d’icelluy vertjus: et puis
broyez du gingembre et allaiez d’icellui vertjus et mettez en une
escuelle; puis broyez les escorces du vertjus autrefois broyé, et
destrempez de vertjus blanc et coulez; et mettez tout en icelle[1211]
escuelle et meslez tout ensemble, puis dréciez et mettez des grains
dessus. Nota, en Juillet, quant le vertjus engrossist, est au jambon
ou pié de porc[1212].
Saulce pour un chappon ou poule. Mettez tremper un très petit
de mie de pain blanc en vertjus et du saffran, puis soit broyé: puis
le mettez en la leschefrite, et les quatre parties de vertjus et la
cinquième partie de la gresse de la poule ou chappon et non plus, car
le plus seroit trop, et faites boulir en la leschefrite, et dréciez par
escuelles.
Saulce pour oeufs pochiés en huile. Aiez des oignons cuis
et pourboulis moult longuement comme choulx, puis les frisiez: après
vuidiez la paelle où vous avez frit vos œufs que rien n’y demeure, et
en icelle mettez l’eaue et oignons et le quart de vinaigre, c’est à
dire que le vinaigre face le quart de tout, et boulez, et gettez sur
vos œufs.
BUVRAGES POUR MALADES.
Tizanne doulce. Prenez de l’eaue et faites boulir, puis mettez
pour chascun sextier[1213] d’eaue une escuelle d’orge largement, et ne
chault s’elle est à toute l’escorce{v. 2, p.238}, et pour deux parisis[1214] de
réglisse, item, des figues, et soit tant bouly que l’orge crève; puis
soit coulée en deux ou trois toiles, et mis en chascun gobelet grant
foison de succre en roche. Puis est bonne icelle orge[1215] à donner à
mengier à la poulaille pour engressier.
Nota que la bonne réglisse est la plus nouvelle, et est en la taille
de vive couleur vergaie, et la vieille est de plus fade et morte, et
sèche.
Bouillon. Pour faire quatre sextiers de bouillon, il convient
avoir la moitié d’un pain brun d’un denier, de levain, levé de trois
jours[1216]: item, de son, le quart largement d’un boissel, et mettre
cinq sextiers d’eaue en une paelle, et quant elle fremiera, mettre le
son en l’eaue et tant boulir que tout s’appetice du cinquième ou plus;
puis oster de dessus le feu et laissier refroidier jusques à tiède,
puis couler par une estamine ou sas, ou[1217] destremper le levain en
eaue et mettre ou tonnel, et laissier deux ou trois jours parer[1218];
puis encaver et laissier esclarcir, et puis boire.
Item, qui le veult faire meilleur, il y convient mettre une pinte de
miel bien bouly et bien escumé.
Bochet. Pour faire six sextiers de bochet, prenez six pintes
de miel bien doulx, et le mettez en une chaudière sur le feu et le
faites boulir, et remuez si longuement que il laisse à soy croistre,
et que vous véez qu’il gette bouillon aussi comme petites orines[1219]
qui se creveront{v. 2, p.239}, et au crever getteront un petit de fumée aussi
comme notre: et lors faites-le mouvoir, et lors mettez sept sextiers
d’eaue et les faites tant boulir qu’ils reviengnent à six sextiers,
et tousjours mouvoir. Et lors le mettez en un cuvier pour refroidier
jusques à tant qu’il soit ainsi comme tiède; et lors le coulez en un
sas, et après[1220] le mettez en un tonnel et y mettez une choppine de
leveçon[1221] de cervoise, car c’est ce qui le fait piquant, (et qui y
mettroit levain de pain, autant vauldroit pour saveur, mais la couleur
en seroit plus fade,) et couvrez bien et chaudement pour parer. Et se
vous le voulez faire très bon, si y mettez une once de gingembre, de
poivre long, graine de paradis et cloux de giroffle autant de l’un que
de l’autre, excepté des cloux de giroffle dont il y aura le moins, et
les mettez en un sachet de toile et gettez dedans. Et quant il y aura
esté deux ou trois jours et le bochet sentira assez les espices et
il piquera assez, si ostez le sachet et l’espraignez et le mettez en
l’autre baril que vous ferez. Et ainsi vous servira bien celle pouldre
jusques à trois ou quatre fois.
Item. Autre bochet de quatre ans de garde, et peut-l’en
faire une queue ou plus ou moins à une fois qui veult. Mettez les
trois pars d’eaue et la quatrième de miel, faites boulir et escumer
tant qu’il déchée du dixième, et puis gettez en un vaissel: puis
remplez vostre chaudière et faictes comme devant, tant que vous en aiez
assez; puis laissiez refroidier et puis remplez vostre queue: adonc,
vostre bochet gettera comme moust qui se pare. Si le vous convient
tousjours tenir{v. 2, p.240} plain afin qu’il gette, et après six sepmaines ou un
mois l’en doit traire tout le bochet jusques à la lye et le mettre en
cuve ou en autre vaissel, puis deffoncier le vaissel où il estoit,
oster la lye, eschauder, laver, renfoncer, et remplir de ce qui est
demouré, et garder; et ne chault s’il est en vuidenge. Et adonc aiez
quatre onces et demie de pouldre fine de fine canelle et une once et
demie de clou de giroffle et une de graine batus et mis en un sachet de
toile et pendus à une cordelette au bondonnail.
Nota que de l’escume qui en est ostée, prenez pour chascun pot
d’icelle douze pos d’eaue, et boulez ensemble, et ce sera bon bochet
pour les mesgnies[1222]. Item, d’autre miel que d’escume se fait à
autele portion[1223].
Beuvrage d’eaue rousse d’un chappon. Mettez vostre chappon ou
poule en un pot bien net et qui soit tout neuf plommé[1224] et bien
couvert, que rien n’en puisse yssir, et mettez vostre pot dedans une
paelle plaine d’eaue et faites boulir tant que le chappon ou poule soit
cuit dedans le pot; puis ostez le chappon ou poule, et de l’eaue qu’il
aura faicte dedans le pot donnez au malade à[1225] boire.
Buvrage de noisettes. Pourboulez et pelez, puis mettez en eaue
froide, puis les broyez et allaiez d’eaue boulie et coulez: broyez et
coulez deux fois, puis mettez reffroidier en la cave; et vault mieulx
assez que tizanne.{v. 2, p.241}
Buvrage de lait d’amandes. Comme dessus.
POTAGES POUR MALADES.
Chaudeau flament. Mettez un pou d’eaue boulir, puis pour
chascune escuelle quatre moyeux d’œufs batus avec vin blanc[1226], et
versez à fil[1227] en vostre eaue et remuez très bien, et du sel y
mettez bien à point; et quant il aura bien boulu, tirez-le arrière du
feu.
Nota. Qui n’en fait fors une escuelle pour un malade, l’en y met cinq
moyeux.
semblant par vos bonnes paroles, il se peut acomplir en ceste manière,
c’est assavoir que une leçon générale vous sera par moy escripte, et à
vous baillée sur trois distinctions contenans dix-neuf[105] articles
principalment.
LA PREMIÈRE DISTINCTION.
La première distinction d’icelles trois est nécessaire pour acquérir
l’amour de Dieu et la salvacion de vostre âme et aussi nécessaire pour
acquérir l’amour de vostre mary et donner à vous en ce monde la paix
que l’en doit avoir en mariaige. Et pour ce que ces deux choses, c’est
assavoir la salvacion de l’âme et la paix du mary, sont les deux choses
plus principalment nécessaires qui soient, pour ce sont-elles mises cy
premièrement. Et contient icelle première distinction neuf articles.
Le premier article parle de saluer et regracier Nostre Seigneur et sa
benoite mère à vostre esveillier et à vostre lever et de vous atourner
convenablement.{v. 1, p.5}
Le second article est de vous accompaigner convenablement, aler à
l’église, eslire place, vous saigement contenir, oïr messe et vous
confesser.
Le tiers article est que vous amez Dieu et sa benoite mère et
continuellement les servez et vous mectez et tenez en leur grâce.
Le quart article est que vous gardez continence et vivez chastement à
l’exemple Susanne, Lucresse et autres.
Le quint article que vous soiez amoureuse de vostre mary (soit moy ou
autre) à l’exemple de Sarre, Rébecque, Rachel.
Le sixiesme article que vous soiez à lui humble et obéissant à
l’exemple de Grisilidis, de celle qui ne voult rescourre son mary de
noyer, et la mère Dieu qui respondit fiat, etc., de Lucifer, du
puys, du bailly de Tournay, des religieux et des mariés, de madame
d’Andresel, de Chaumont, de la Romaine.
Le septiesme que vous soiez curieuse et songneuse de sa personne.
Le huitiesme que vous soiez taisant pour celer ses secrets à l’exemple
de Papire, de celle qui pont huit eufz, de celle de Venise, de celle
qui revint de Saint Jaques et de l’advocat.
Le neuviesme et derrenier article est que se vostre mary s’essoie
de foloyer ou foloye, que sans rigueur mais doulcement, saigement
et humblement vous l’en retrayez comme Mellibée et dame Jehanne la
Quintine.{v. 1, p.6}
LA SECONDE DISTINCTION.
La seconde distinction est nécessaire pour le prouffit du mesnage
acroistre, acquérir amis et sauver le sien; pour secourir soy et aider
contre les males fortunes de la vieillesse à venir, et contient six
articles.
Le premier article est que vous aiez soing de vostre mesnaige,
diligence et persévérance et regard au labour: mectez peine à y prendre
plaisir et je feray ainsi d’autre part afin d’advenir au chastel dont
il est parlé.
Le second article est que au moins vous prenez vostre esbatement et
vous sachiez aucun peu congnoistre en curtilliage et jardinaige, enter
en la saison et garder roses l’iver.
Le tiers article est que vous sachiez choisir varlets, portefais,
aides ou autres fortes gens pour faire les dures besongnes qui d’eure
en autre se pevent achever et aussi laboureurs, etc. Et en oultre
cousturiers, cordouaniers, boulengiers, pasticiers, etc. Et par
espécial varlets et chambrières d’ostel embesongner à grains tribler
et remuer, robes nectier, éventer et essorer, commander à vos gens de
penser des brebis, des chevaulx: garder et garir vins.
Le quart article est que vous, comme souverain maistre de vostre
hostel, sachiez ordonner disners, soupers, mès et assietes, congnoistre
le fait du bouchier, du poullaillier et savoir congnoistre les espices.
Le quint article que vous sachiez commander, ordonner, deviser et faire
faire toutes manières de potaiges, civés, saulses et toutes autres
viandes; idem pour malades.{v. 1, p.7}
LA TROISIÈME DISTINCTION.
La troisiesme distinction est de jeux et esbatemens aucunement plaisans
pour avoir contenance et manière de parler et tenir compaignie à gens
et contient trois articles.
Le premier article est tout de demandes d’esbatemens qui par le sort
des dez, par rocs et par roys sont avérées et respondues par estrange
manière.
Le deuxiesme article est de savoir nourrir et faire voler l’esprivier.
Le tiers article est d’aucunes autres demandes qui regardent compte et
nombre et sont subtilz à trouver ou à deviner[106].
{v. 1, p.8}
{v. 1, p.9}

E commencement et premier article de la première distinction parle de
adourer et du lever; lequel vostre lever doit estre entendu matin. Et
matin, en l’entendement que l’en peut prendre selon la matière dont
nous avons à traictier, est dit de matines. Car ainsi comme entre nous
gens ruraulx disons le jour depuis l’aube du jour jusques à la nuit, ou
du soleil levant jusques à soleil couchant, les clercs qui{v. 1, p.10} prennent
plus subtillement dient que c’est le jour artificiel; mais le jour
naturel qui tousjours a vint quatre heures se commence à mienuit et
fine à la mienuit ensuivant. Et pour ce que j’ay dit que matin est dit
de matines, je l’entens avoir dit pour ce que adonc sonnent les matines
pour faire relever les religieux pour dire matines et loenges à Dieu,
et non mie pour ce que je vueille dire que vous, belle seur, ne les
femmes qui sont mariées, vous doiez lever à celle heure. Mais je le
vueille bien avoir dit pour ce que se à ycelle heure vous oez sonner
matines vous louez adont et saluez Nostre Seigneur d’aucun salut,
prière ou oroison avant ce que vous vous rendormez; car à ce propos
sont cy après propres oroisons ou prières. Car, soit à celle heure de
matin ou au matin du jour, j’ay cy escript deux oroisons pour vous
à dire à Nostre Seigneur, et deux autres à Nostre Dame propres pour
esveiller ou lever. Et premier s’ensuit celle de mienuit par laquelle,
en ycelle disant, vous regraciez Nostre Seigneur de ce que de sa grâce
il vous a donné venir jusques à celle heure. Et direz ainsi:
C’est à dire en françois: Beau sire Dieu tout puissant qui es un seul
en Trinité, qui estois, es et seras en toutes choses Dieu benoist par
les siècles, je te rens grâce de ce que tu m’as daigné trespasser
dès le commencement de ceste nuit jusques aux heures matinaulx, et
maintenant je te requiers que tu me daignes, par ta sainte miséricorde,
ce jour trespasser sans peschié, tellement que au vespre je te puisse
comme à{v. 1, p.11} mon Dieu et à mon Seigneur regracier, adourer et donner salut.
Item s’ensuit l’autre oroison à Nostre Seigneur en disant:
C’est à dire en françois: Beau sire Dieu tout puissant et père
pardurable qui m’as donné parvenir au commencement de ceste journée par
ta saincte vertu, garde moy d’encourir en aucun péril, si que je ne
puisse décliner à aucun mortel péchié, et que par ton doulx atrempement
ma pensée soit adrécée à ta saincte justice et voulenté faire.
Item s’ensuit les deux oroisons à Nostre Dame, et premièrement:
C’est à dire en françois: Marie, sainte mère de Nostre Seigneur
Jhesu-Crist, ès mains de ton benoit filz et de toy commandé-je huy et
tout temps mon âme, mon corps et mon sens. Sire, garde moy de tous
vices, de tous péchiés et de toute temptacion d’ennemy et me délivre
de tous périlz. Sire doulx Jhesu-Crist, aide moy et me donne santé
d’âme et de corps, donne moy voulenté de bien faire, en ce siècle
vivre justement et bien persévérer. Octroie moy rémission de tous mes
péchiés. Sire, sauve moy en veillant, garde moy en dormant afin que je
dorme en paix et veille en toy en la gloire de paradis.
Item s’ensuit l’autre oroison à Nostre Dame qui est toute en françois:
O très certaine espérance, dame deffenderesse de{v. 1, p.12} tous ceulx qui s’y
attendent! Glorieuse vierge Marie, je te prie maintenant, que en icelle
heure que mes yeulx seront si aggravés de l’obscureté de la mort que
je ne pourray veoir la clarté de ce siècle, ne me pourray mouvoir la
langue pour toy prier ne pour toy appeller et que mon chiétif cuer qui
est si foible tremblera pour la paour des ennemis d’enfer et sera si
angoisseusement esbahis que tous les membres de mon corps defondront en
sueur pour la peine de l’angoisse de la mort, lors, dame très doulce et
très piteuse, me daignes regarder en pitié et moy aidier à voir avec
toy la compaignie des anges et aussi la chevalerie de paradis, et que
les ennemis troublés et espoventés de ton secours ne puissent avoir
aucun regart, présumpcion ou souspeçon de mal à l’encontre de moy,
ne aucune espérance ou puissance de moy traire ou mettre hors de ta
compaignie. Mais, très débonnaire dame, te plaise lors à souvenir de
la prière que je te fais orendroit, et reçoy m’âme en ta benoite foy,
en ta garde et en ta deffense, et la présente à ton glorieux filz pour
estre vestue de la robe de gloire et accompaignée à la joieuse feste
des anges et de tous les sains. O dame des anges! O porte de paradis!
O dame des patriarches, des prophètes, des apostres, des martirs, des
confesseurs, des vierges et de tous les sains et sainctes! O estoille
de matin plus resplendissant que le soleil et plus blanche que la noif!
Je joing mes mains et eslieve mes yeulx et fléchis mes genoulz devant
toy! Dame très débonnaire, pour icelle joie que tu eus quant ta sainte
âme se parti de ton corps sans doubte et sans paour et fut portée
présens les anges et archanges et en chantant présentée à ton glorieux
filz et receue et hébergée{v. 1, p.13} en la joie pardurable, je te prie que tu
me secoures et me viengnes au devant en icelle heure qui tant fait à
doubter. Quant la mort me sera si près, dame, soies à m’âme confort
et refuge et entens curieusement à la garder, si que les ennemis très
crueux d’enfer qui tant sont horribles à veoir ne me puissent mettre
au devant les péchiés que j’ay fais, mais iceulx soient premièrement à
ta prière à moy pardonnés et effaciés par ton benoit enfant, et soit
mon âme par toy, très doulce dame, présentée à ton benoit fils et à
ta prière mise à la possession du repos pardurable et de la joie qui
jamais ne fauldra! Amen.
Ces oroisons povez-vous dire à matines, ou à vostre esveillier du
matin, ou à l’un et à l’autre, en vous levant et vestant, et après
vostre vestir, tout est bien, et que ce soit à jeun et avant toute
autre besongne. Mais pour ce que j’ay dit en vous vestant, je vueil
en cest endroit un petit parler de vestemens. Sur quoy, chère
seur, sachiez que se vous voulez ouvrer de mon conseil, vous aurez
grant regard et grant advis aux facultés et puissances de vous et
de moy selon l’estat de vos parens et des miens entour qui vous
aurez à fréquenter et repairier chascun jour. Gardez que vous soiez
honnestement vestue, sans induire nouvelles devises et sans trop ou pou
de bouban. Et avant que vous partiez de vostre chambre ou ostel aiez
paravant avisé que le colet de vostre chemise, de vostre blanchet ou
de vostre coste ou surcot[107] ne saillent{v. 1, p.14} l’un sur l’autre, comme il
est d’aucunes yvrongnes, foles ou non sachans qui ne tiennent compte de
leur honneur ne de l’onnesteté de leur estat ne de leurs maris, et vont
les yeulx ouvers, la teste espoventablement levée comme un lyon, leurs
cheveulx saillans hors de leurs coiffes, et les colez de leurs chemises
et cottes l’un sur l’autre et marchent hommassement et se maintiennent
laidement devant la gent sans en avoir honte. Et quant l’en leur en
parle, elles s’excusent sur diligence et humilité et dient qu’ils
sont si diligens, labourieuses et si humaines qu’elles ne tiennent
compte d’elles, mais elles mentent: elles tiennent bien si grant
compte d’elles que s’elles estoient en une compaignie d’onneur, elles
ne vouldroient mie estre moins servies que les sages leurs pareilles
en lignaige, ne avoir moins des salutacions, des inclinacions, des
réverences et du hault parler que les autres, mais plus, et si n’en
sont pas dignes quant elles ne scevent garder l’onnesteté de l’estat,
non mie seulement d’elles, mais au moins de leurs maris et de leur
lignaige à qui elles font vergongne. Gardez donc, belle seur, que vos
cheveulx, vostre coiffe, vostre cueuvrechief et vostre chapperon[108]
et le{v. 1, p.15} surplus de vos atours soient bien arengéement et simplement
ordenés et telement que aucuns de ceulx qui vous verront ne s’en
puissent rire ne moquer, mais doit-l’en faire de vous exemple de bon
arroy, de simplesse et de honnesteté à toutes les autres; et ce vous
doit souffire quant à ce premier article.
Le second article dit que à l’aler en ville ou au moustier vous
accompaigniez convenablement selon vostre estat et par espécial avec
preudes femmes et fuiez compaignie souspeçonneuse et jamais femme
souspeçonneuse ne approchiez, ne ne souffrez en vostre compaignie; et
en alant ayant la teste droite, les paupières basses et arrestées et
la veue droit devant vous quatre toises et bas à terre, sans regarder
ou espandre vostre regard à homme ne à femme qui soit à destre ou à
senestre, ne regarder hault, ne vostre regard changer en divers lieux
muablement, ne rire, ne arrester à parler à aucun sur les rues. Et
se vous estes venue à l’église, eslisez un lieu secret et solitaire
devant un bel autel ou bel ymaige, et illec prenez place et vous y
arrestez sans changer divers lieux, ne aler çà ne là[109],{v. 1, p.16} et aiez la
teste droite et les bolièvres tousjours mouvans en disant oroisons ou
prières. Aiez aussi continuellement vostre regart sur vostre livre ou
au visaige de l’imaige sans regarder homme ne femme, peinture ne autre
chose, et sans papelardie ou fiction, ayez le cuer au ciel et aourez
de tout vostre cuer; et en faisant ainsi oyez messe chascun jour et
vous confessez souvent; et s’ainsi le faites et persévérez, honneur
vous sourdra et tout bien vous vendra. Et ce que dit est dessus doit
souffire quant à ce commencement, car les bonnes preudes femmes entour
qui vous repairerez, les bons exemples que vous prendrez à elles tant
par leurs fais comme par leur doctrine, les bons vieulz prestres saiges
et preudomes à qui vous vous confesserez et le bon sens naturel que
Dieu vous a donné vous attraira et donra le remenant quant à ce second
article.
Le tiers article dit que vous devez amer Dieu et vous tenir en sa
grâce. Sur quoy je vous conseille que incontinent et toutes oeuvres
laissées, vous vous désistez{v. 1, p.17} de boire ou mangier à nuit ou vespre, se
très petit non, et vous ostez de toutes pensées terriennes et mondaines
et vous mettez et tenez alant et venant en un lieu secret, solitaire
et loing de gens et ne pensez à riens fors à demain bien matin oïr
vostre messe, et après ce rendre compte à vostre confesseur de tous vos
péchiés par bonne, meure et attrempée confession. Et pour ce que ces
deux choses d’oïr messe et de confession sont aucunement différans,
nous parlerons premièrement de la messe et secondement de la confession.
Et quant est de la messe, chère seur, sachiez que la messe a plusieurs
dignités en drois estas ou degrés dont il nous convient parler et vous
esclarcir. Et premièrement, après ce que le prestre est revestu et
dit son Confiteor et mis en bon estat, il commence sa messe: et ce
appelle-l’en l’Introite de la messe; c’est le commencement ou entrée
de la messe, ouquel endroit doit lors chascun homs et chascune femme
refraindre ses pensées endroit lui et qu’il ne pense à chose mondaine
qu’il ait oncques mais veue ne oye, car quant li homs ou la femme est
au moustier pour oïr le service divin, son cuer ne doit mie estre en
sa maison ne ès champs, ne ès autres choses mondaines et si ne doit
mie penser ès choses temporelles, mais à Dieu proprement, seulement
et nuement, et à lui prier dévotement. Après l’Introïte chantée ou
dicte, l’en dit par neuf fois: Kirie eleison, Christe eleison, en
signifiance qu’il y a en paradis neuf paires d’anges que l’en dit
gérarchies, et de chascune paire ou gérarchie viennent à celle messe
une quantité et non mie toute l’ordre, mais de chascune une partie. Si
doit chascun prier à ces sains anges qu’ils prient pour lui à Nostre
Seigneur, en disant:{v. 1, p.18} O vous, sains anges, qui descendez de la gloire
au Sauveur, pour lui ministrer et servir en terre, priez lui qu’il nous
pardonne nos péchiés et nous envoie sa grâce.
Après, dit-on Gloria in excelsis Deo; lors doit-on louer doulcement
Nostre Seigneur en disant: Très doulx Dieu, glorieux et honnourés
soiez-vous, loés soiez-vous, benoit soiez-vous, adourés soiez-vous,
etc. Après dit-on les oroisons des Sains et de Nostre Dame. Si doit-on
prier à la très doulce mère Dieu et aux Sains qu’ils prient pour
nous, en disant: Très glorieuse mère Dieu qui estes moienne entre
vostre doulz fils et les pécheurs repentans, priez pour moy à vostre
enfant, et vous, benois Sains de qui on fait mémoire, aidiez moy et
priez avec la dame des anges que Dieu par sa grâce me pardoint mes
forfais et enlumine mon cuer de sa grâce. Après ce, dit-on l’Épitre
qui est ainsi comme donner remembrance que un messaige vient qui
apporte lettres faisans mencion que le sire de tout le monde viendra
prouchainement. Après ce chante-l’en le grée[110] ou l’alléluye
ou le traict en karesme et dit-on la séquence: c’est démonstrance
que ce sont les ménestriers qui viennent devant et monstrent que le
Seigneur est jà sur le chemin, et qui cornent pour resjoïr les cuers de
ceulx qui attendent et ont espérance en la venue du souverain Seigneur.
Après lit-on l’Euvangille; c’est adonc la plus vraie et prouchaine
messaigerie: car ce sont les bannières, les pannons et l’estendart qui
monstrent certainement que adoncques le Seigneur est près, et lors
se doit chascun taire et soy tenir droit,{v. 1, p.19} mettre s’entente à oïr et
retenir ce que l’Euvangille dit, car ce sont les propres paroles que
Nostre Seigneur dist de sa bouche et lesquelles paroles nous enseignent
à vivre, se nous voulons estre de la mesnie à icellui souverain
Seigneur. Et pour ce doit estre chascun curieux et ententif à oïr
icelles paroles de l’Euvangille et à icelles retenir. Après fait-on
l’offrande en laquelle on doit offrir en la main du prestre aucune
chose en signifiance que l’en offre son cuer à Dieu, en disant: Sainte
Trinité, recevez mon cuer que je vous offre: si le faites riche de
vostre grâce. Et en ce disant doit-l’en bailler son offrande. Après ce,
quant le prestre se retourne de l’autel il dit que l’en prie pour lui:
si en doit-l’en diligemment prier, car il entre en nos besongnes et
fait oroisons pour nous.
Après ce, dit le prestre: Per omnia secula seculorum: Et puis:
Sursum corda. C’est à dire: levez vos cuers à Dieu. Et le clerc et
les autres respondent: Habemus ad Dominum: nous les avons à Nostre
Seigneur. Dont doit-l’en appareillier et avoir son oeil au prestre.
Après ce, chante-l’en la louenge des anges, c’est assavoir: Sanctus,
sanctus, sanctus. Dont descendent les anges pour appareillier,
avironner et garder la table sur laquelle Dieu descendra et par
son seul regard repaistra ses amis et adonc entend-l’en à veoir
sa venue et se doit-l’en appareillier ainsi comme bons amoureux
subgiez s’appareillent quant le Roy entre en sa cité, et le doit-l’en
amoureusement et en grant joie de cuer regarder et recevoir, et en le
regardant regracier sa venue et luy donner louenges et salus, et en
pensée et à basse voix lui faire ses requestes pour obtenir rémissions
et pardons des meffais passés; car il vient çà bas pour trois choses:{v. 1, p.20}
l’une, pour tout pardonner, se nous en sommes dignes; la deuxiesme pour
nous donner sa grâce, se nous le savons requérir; la tierce pour nous
retraire du chemin d’enfer.
Après est la Paternostre qui nous enseigne que nous le devons
appeller père et lui prier qu’il nous pardonne nos meffais ainsi comme
nous pardonnons à nos malfaiteurs les leurs, et aussi lui prions qu’il
ne nous laisse point péchier ne estre temptés, mais nous délivre de
mal; amen. Après on dit Agnus Dei par trois fois et prie-l’en à
Dieu qu’il ait mercy de nous et qu’il nous donne paix; qui peut estre
entendu paix entre le corps et l’âme, que le corps soit obéissant à
l’âme: ou paix entre nous et nos adversaires; et pour ce prent-l’en
la paix. Après chante-l’en le post-communion et alors on doit dire
et déprier Nostre Seigneur qu’il ne se vueille mie retraire de nous,
ne nous laissier comme orphelins et sans père. Après dit-l’en les
derrenières oroisons et adonc se doit-on retraire et recommander à
la benoite vierge Marie et à elle requerre qu’elle vueille déprier
son benoit chier enfant qu’il vueille demourer avec nous. Et quant
tout est dit et achevé et le prestre dévestu, adonc doit-l’en icellui
Seigneur remercier de ce qu’il nous a donné sens et entendement d’avoir
oy sa benoite messe et veu son benoit sacrement qui donne remembrance
de sa benoite nativité et de sa benoite passion et de sa benoite
résurrection, et luy requérir qu’en persévérant au surplus, il nous
doint vraye et parfaicte rémission. Et adoncques, chère seur, vous
mettez toute seule, les yeux enclins à la terre, le cuer au ciel,
pensez de tout vostre cuer très ententivement et cordialment à tous
vos péchiés pour vous en deschargier{v. 1, p.21} et délivrer à celle heure. Mais
pour vous adviser dès maintenant comment ce sera fait adonc, je vous en
traicteray un petit selon se que j’en sçay et croy.
Chère seur, veulliez de par moy sur ce savoir que quiconques soit
homme ou femme qui vueille à droit ses péchiés confesser au sauvement
de l’âme de lui ou d’elle, il doit savoir que trois choses lui sont
nécessaires; c’est assavoir, contriction, confession et satisfacion;
et doit-il ou elle savoir que contriction requiert douleur de cuer en
grans gémissemens et repentances et convient que en grant contriction
et très humblement le pécheur requière pardon et mercy et déprie
très affectueusement nostre créateur et souverain Seigneur qu’il lui
vueille pardonner ce en quoy il l’a peu courroucier et offendre. Et
sache le pécheur que sans contriction sa prière ne vault riens, puis
qu’il ait sa pensée et son cuer ailleurs. Et, chère seur, vous en povez
prendre exemple par un à qui l’en promist donner un cheval pour dire
une paternostre, mais qu’il ne pensast autre part, et en disant la
paternostre, il se pensa se cellui qui lui donnoit le cheval lui
laisseroit la selle, et ainsi le maleureux perdit tout. Ainsi est-il
de celui qui déprie Nostre Seigneur et ne pense point à sa prière ne à
cellui qu’il déprie, et si a jà, par aventure, fait telle chose dont il
a desservi à estre pendu au gibet d’enfer et si s’endort en ce péchié
et n’en tient compte, et s’il estoit jugié en ce chétif monde par un
petit prévost à estre pendu au gibet de fust ou de pierre, ou à paier
une grosse amende qui est moins, et il cuidoit reschapper pour avoir
contriction, pour plourer et pour prier le prévost ou juge, comment
il le prieroit de bon cuer, en grans pleurs, en gémissemens et grans
contrictions de{v. 1, p.22} cuer sans penser autre part, et il ne peut mie plourer
ne prier du cuer le grant seigneur, son souverain et son créateur qui
des haultes fenestres de sa pourvéance où il est lassus voit toute
l’affection du cuer d’icellui pécheur! Et si scet bien le pécheur que
icellui Seigneur est si piteux et si miséricors que pour très petite
prière, mais qu’elle fust de cuer contrict et repentant, il aroit
tout pardonné; voire mesmes se la sentence estoit jà donnée contre le
pécheur, et fust ores icellui pécheur condempné à mort, or puet icellui
souverain tout rappeller et quicter, et il n’est prévost ne juge par
deçà qui pour plourer ne pour prière que le condempné sceust faire,
peust rappeller le jugement qu’il auroit fait contre lui. Or regardez
doncques, belle seur, quelle comparoison est cy! Et encores est-ce pis,
car quant un homs est condempné à mort par le souverain juge, puis
qu’il ne rappelle sa sentence, c’est à entendre que la peine de sa
mort est perpétuelle et pardurable, et quant il est condempné par un
prévost, la peine de sa mort ne dure que un moment; dont, belle seur,
n’est-il point de comparoison ne entre la puissance des juges, ne entre
la peine des jugemens. Et pour ce vault-il mieulx, belle seur, plourer
et avoir contriction et adrécier sa prière à cellui qui a puissance
souveraine et absolue que à cellui qui n’a puissance fors que ordonnée
et sur certaine forme qu’il ne peut passer. Car icellui juge souverain
est cellui qui à la fin nous examinera et jugera. Et adonc, belle seur,
quel compte lui rendrons-nous des biens de fortune et de nature qu’il
nous a bailliés en garde et nous avons tout folement despendu et mis à
nostre usaige et à nostre délit, sans en avoir riens baillié ne aumosné
à lui ne aux souffreteux{v. 1, p.23} honteux et paciens qui pour l’amour et ou nom
de lui nous en ont demandé? Se en ce cas il nous argue de larrecin, que
nous l’avons en ce desrobé, que respondrons-nous? Item de nostre âme
sa fille qu’il nous bailla saine et nette, sans tache et sans ordure,
laquelle nous avons empoisonnée par les buvraiges du péché mortel, se
il nous argue de murtre, en disant que nous avons tué sa fille que il
nous avoit baillié en garde, quelle deffence arons-nous? Item de nostre
cuer, nostre corps qui est le chastel dont il nous avoit baillié la
garde et nous l’avons livré à son ennemy, c’est le Déable d’enfer,
quelle excusacion arons-nous? Certes, belle seur, je ne voy mie que,
se la benoite vierge Marie sa mère ne nous sequeurt comme advocate,
que par le bon jugement d’icelui souverain juge nous ne soions pugnis
et enchaînés au gibet d’enfer pardurablement comme larrons, comme
murtriers et comme traictres, se les chaudes larmes de la contriction
de nostre cuer ne chassent l’ennemy hors de nous en nostre présente
vie; mais ce se puet ainsi légièrement faire comme l’eaue chaude chasse
le chien de la cuisine.
Après la contriction vient la confession qui a six condicions, ou
elle ne vault riens. La première condicion de confession est que
la confession soit faicte sagement: c’est à dire sagement en deux
manières, qui est à entendre que le pécheur ou pécheresse eslise
confesseur saige et preudomme. Et donc le pécheur doit avoir exemple
et regart à ce que toute créature malade convoite sa santé, et pour sa
santé recouvrer et avoir, désire plus à trouver le meilleur phisicien
que le moins bon. Et doit icellui pécheur avoir regard que, puis que
créature doit désirer la santé du corps qui est estour{v. 1, p.24} lourgable[111]
et trespassable, par plus forte raison doit-il curer[112] de la noble
âme qui est ordonnée à recevoir le bien perpétuel ou le mal pardurable.
Et pour ce doit eslire très bon, très saige et très excellent phisicien
pour recouvrer tantost la santé de l’âme qui est bléciée et malade,
car s’il en prent un à l’aventure qui ne lui sache donner le remède de
sa garison, il s’ensuit mort. Et vous le véez par exemple, car quant
un aveugle maine l’autre, ce n’est pas de merveille se ils chéent tous
deux en une fosse; dont doit le pécheur ou pécheresse faire pourvéance
d’un très saige et très clervoyant conseillier qui de tous ses péchiés
lui sache donner remède et conseil et qui sache discerner entre l’un
péchié et l’autre pour remède donner et que icellui confesseur ait
toute sa pensée et son entente à oyr et concevoir ce que le pécheur
lui dira, et aussi qu’il ait puissance d’absoldre. Et lors doit
icellui pécheur estre avisé et avoir pensé par avant longuement et
ententivement à tous ses péchiés, comme j’ay devant dit, pour savoir
les tous dire et compter par ordre, et par membres et par poins les
deviser à son confesseur et conseillier, et doit avoir douleur au cuer
de ce qu’il fist le péchié et grant paour de la vengence de Nostre
Seigneur, grant honte et grant repentence d’iceulx péchiés et avoir
ferme espérance et voulenté certaine de soy amender et de jamais au
péchié non retourner, mais les haïr comme venin, et avoir désir de
voulentiers recevoir pour sa garison et santé recouvrer et faire
joyeusement la pénitence que le confesseur lui vouldra enchargier.{v. 1, p.25}
La seconde condicion de confession est que si tost que l’en est cheu
en péchié l’en s’en doit hastivement et tost confesser. Car tu ne scez
quant Dieu te touldra la parole et la santé, et pour ce est-il bon que
on s’en confesse souvent. Les truans le preuvent assez qui de jour en
jour et de heure en heure monstrent leurs plaies aux bonnes gens pour
avoir nouvelle aumosne; les bléciés monstrent de jour en jour leurs
navreures aux mires pour avoir chascun jour hastif et nouveau remède
de garison; aussi doit le pécheur tantost monstrer et descouvrir son
péchié pour avoir nouveau remède et plus plénière miséricorde.
La tierce condicion de confession est que on se doit du tout
entièrement confesser et tout descouvrir à une fois et convient
monstrer et ouvrir au mire toute la plaie; il convient tout dire en
très grant humilité et repentence et n’en riens oublier ne laissier
derrière, et quelque gros morcel qui y soit, il convient qu’il passe
oultre le neu de la gorge. Et se l’orgueilleux cuer du pécheur ne le
veult endurer, face le signe de la croix devant sa bouche afin que
l’ennemy qui lui estoupe les conduis de la parolle s’en aille; et
adonc le pécheur se contraigne à dire l’ort péchié qui tue son âme,
car s’il atent plus, il l’oubliera par son attente, et ainsi ne s’en
confessera jamais et par ce demourra en tel péril que pour cause de ce
péchié où il sera demouré et dont il ne luy aura souvenu il ne fera
jamais bien qui ne lui soit estaint vers Dieu, s’il n’y met sa grâce.
Regardez doncques quel pardon il pourra jamais impétrer par jeûnes, par
aumosnes, ne par travail de pèlerinaiges qu’il face, quand il n’est
confès entièrement? Regardez comment il qui n’est vray confès, comment
osera-il recevoir son{v. 1, p.26} créateur, et s’il ne le reçoit, comment il se
déçoit et en quel péril il se met? Par aventure il cele à celle fois
icellui péchié cuidant s’en confesser une autre fois bien brief, et
il ne regarde mie qu’il est en la puissance de Dieu de lui tollir la
parole quant il lui plaira, ou de le faire morir soudainement quant il
vouldra. Ores s’ainsi est, il sera dampné par sa négligence et au jour
du jugement il ne sara sur ce que respondre.
La quarte condicion de confession est que l’en se doit ordonnéement
confesser et dire ses péchiés par ordre et selon ce que la théologie
les met, et doivent estre mis l’un après l’autre sans trehoigner[113]
ne entreveschier[114], ne mettre le derrière devant, sans riens polir
ne farder, sans lui deffendre et sans autruy accuser. Et doit le
pécheur dire la condicion du péchié, comment il le pensa, quelle fut la
cause et le mouvement de son penser, comment depuis il a pourchacié,
fait, dit, ou fait faire, le temps, le lieu, pourquoy et comment il le
fist: se le péchié qu’il fist est selon nature ou s’il est fait contre
nature, s’il le fist sachamment ou ygnorament, et doit icellui pécheur
dire tout ce qui par icellui, les circonstances et dépendances peut
grever son âme.
La quinte condicion est que on doit confesser tous ses péchiés à une
fois, et à un confesseur et non pas à plusieurs confesseurs. L’en ne
doit pas partir ses péchiés en deux parties pour dire l’une partie à
un confesseur et l’autre partie à un autre, car la confession ainsi
malicieusement faite ne seroit pas valable, mais seriez{v. 1, p.27} plus grant
pécheur en tant comme vous mectriez paine de enginier vostre confesseur
qui représente la personne de Nostre Seigneur Jhesu-Crist.
La sixiesme condicion est que on se doit confesser dévotement, et
très humblement avoir les yeulx vers la terre en signe de honte et
de vergongne que l’en a de son péchié, et la pensée et le regart du
cuer au ciel, car vous devez penser que vous parlez à Dieu et devez
adrécier vostre cuer et vos parolles à lui, et à lui requérir pardon et
miséricorde. Car c’est cellui qui voit tout le parfont de la voulenté
de vostre cuer, ne le prestre n’y a fors que l’oreille.
Or avez-vous oy, chère seur, comment on se doit confesser; mais sachiez
qu’il y a cinq choses qui empeschent confession; c’est assavoir: honte
de confesser le péchié, mauvaise paour de faire grant pénitance,
espérance de longuement vivre, et despérance de ce que l’en a si grant
plaisir au péchié qu’on ne s’en puet partir ne repentir, et se pense-on
que pour riens se confesseroit-on pour tantost rencheoir; et de ce
c’est la mort.
Après la confession vient satisfacion que on doit faire selon
l’arbitrage et le conseil du sage confesseur, qui se fait en trois
manières; c’est assavoir en jeûne, en aumosne ou en oroison selon ce
que vous orrez cy après.
Je avoie ci-devant dit que à vous confesser vous estoient nécessaires
trois choses: c’est assavoir contriction, confession et satisfaction,
ores vous ay-je monstré et enseigné de mon povoir qu’est contricion,
et en après qu’est confession et comment elle se doit faire, et vous
ay un petit touchié des cinq choses qui l’empeschent moult, auxquelles
vous aurez regart et en{v. 1, p.28} aurez souvenance s’il vous plaist, quant temps
et lieu sera; et au derrain vous ay monstré qu’est satisfacion. Or
vous monstreray-je pour prendre vostre advis[115] en quoy vous povez
avoir péchié; et prendrons premièrement les noms et les condicions
des sept péchiés mortels qui sont telement mauvais que auques[116]
tous les péchiés qui sont s’en dépendent, et les appelle-l’en mortels
pour la mort à quoy l’âme est traicte quant l’ennemi peut le cuer
embesongnier à l’ouvraige d’iceulx. Et aussi, pour vous d’ores-en-avant
contregarder d’iceulx péchiés, vous monstreray et enseigneray les noms
et la puissance des sept vertus qui sont contraires aux sept péchiés
dessusdis et sont propres médicine et remède contre iceulx péchiés
quant le péchié est jà advenu, et si contraires à iceulx péchiés que
tantost que la vertu vient, le péchié s’enfuit du tout.
Et premièrement s’ensuivent les noms des vices desquels vous vous povez
confesser se vous y avez erré, et les noms des vertus sont après, pour
icelles vertus continuer par vous d’ores-en-avant:
Or avez-vous oy cydessus les noms des sept péchiés mortels et aussi des
sept vertus qui donnent remède,{v. 1, p.29} or orrez-vous la condicion d’iceulx
péchiés de l’un après l’autre et premièrement des sept péchiés, et à la
fin d’iceulx trouverez les vertus qui aux péchiés sont contraires et
les condicions d’icelles vertus.
Orgueil est la racine et commencement de tous autres péchiés. Le péchié
d’orgueil a cinq branches. C’est assavoir: inobédience, jactence,
ypocrisie, discorde et singularité.
Inobédience est la première branche, et par celle la personne pert
Dieu et laisse ses commandemens et en désobéissant à Dieu elle fait la
voulenté de la char, et acomplist ce que son cuer désire contre Dieu et
contre raison; et tout ce vient d’orgueil.
La seconde branche qui vient d’orgueil est jactence; c’est quant la
personne est haulsée et eslevée par orgueil ou des biens ou des maulx
qu’elle a fais ou fait ou pourroit faire. Mais bien et mal, ces deux
choses ne viennent pas de nous. Car le bien que créature fait vient
de Dieu qui est bon et de sa grâce, et le mal vient de la mauvaise
condicion de créature et de sa mauvaise nature, pour ce que elle se
trait à la condicion de l’ennemy qui est mauvais. Et certes quant
personne fait bien, pour ce qu’il vient de la bonne pourvéance de Dieu
qui est bon, il en doit avoir l’onneur et la gloire, et la personne
faisant bien en doit avoir le prouffit; et du mal nous devons haïr
l’ennemy qui nous attrait et maine à ce par orgueil.
La tierce branche qui vient d’orgueil est ypocrisie;{v. 1, p.30} ypocrisie est
quant la personne fait semblant par dehors qu’elle est pleine de vertus
par dedens et qu’elle fait et dit plus de biens qu’elle ne fait. Et
quant elle voit que l’en cuide qu’elle soit bonne, elle y prent grant
plaisir et vaine gloire. Vaine gloire est le denier au Déable dont il
achète toutes les belles denrées en la foire de ce monde et les denrées
sont les biens que Dieu a donné à homme et à femme, c’est assavoir
les biens de nature, les biens de fortune et les biens de grâce. Les
biens de nature viennent du corps et sont beauté, bonté, bon langaige,
bon sens pour entendre, bon engin pour retenir. Les biens de fortune
sont richesses, haultesses, honneurs et prospérités; et les biens de
grâce sont vertus et bonnes oeuvres. Tous ces biens vend l’orgueilleux
au Déable pour le faulx denier de vaine gloire. Tous ces biens abat
le vent de vaine gloire. Et dois savoir que en ces biens de grâce qui
sont vertus et bonnes oeuvres, comme dit est, est l’omme ou femme par
le Déable tempté en trois manières. L’une quant la créature s’esjoïst
des biens qu’elle fait; l’autre quant la créature aime à estre loée
de ses oeuvres, et la tierce quant la créature fait les biens en
intencion d’avoir le los et d’estre tenu pour preudomme. Et teles
personnes ypocrites ressemblent l’ort fumier lait et puant que l’en
cuevre de drap d’or et de soie pour ressembler estre plus honnoré et
mieulx prisié. Ainsi se cuevrent tels ypocrites qui mettent la bonne
couverture dehors en intencion d’acquérir amis pour avoir plus grant
bien ou plus grant office qu’ils n’ont et dont ils ne sont dignes, et
tel bien que autruy posside qui plus en est digne que eulx. Et de ce
advient souvent qu’ils désirent et pourchassent la mort de cellui qui
tient l’office à quoy{v. 1, p.31} ils béent et ainsi deviennent mauvais murtriers.
Quant il advient qu’ils vivent longuement en telle espérance et n’en
pevent venir à chief, ains meurent en celle folle bée[118] où ils
frisent[119] et ardent tous en tel convoiteux espoir, ils chéent tout
droit ou font de la paelle[120] ou le Déable fait les fritures d’enfer.
Ainsi leur bienfait est perdu et ne leur vault pour ce qu’ils le font
en male intencion. Hélas! faulse monnoie dont vient ceste[121] Et ceste
troisième branche d’ipocrisie vient d’orgueil.
La quarte branche qui vient d’orgueil si est discorde ou contencion.
C’est à dire quant une personne ne se veult acorder au fait et au dit
des autres personnes et si veult que ce qu’il dit ou fait soit tenu
pour ferme et vray, soit voir[122] ou mensonge, et ce que autre et plus
sage de luy dira soit de nulle value; et tout ce fait vient d’orgueil.
La quinte branche qui vient d’orgueil si est singularité; c’est à
dire quant la personne fait ou dit ce que nul autre ne saroit dire
ou faire et veult surmonter et estre singulier en dis et en fais
excellentement en tout, dont il se fait haïr et pour ce dit-l’en que
orgueilleux ne sera jà sans plait[123], et non est-il. Et tout ce vient
d’orgueil, c’est assavoir inobédience, jactence, ypocrisie, discorde,
et singularité.
Le pécheur ou pécheresse doit commencer sa confession en ceste manière:
Sire qui estes vicaire et lieutenant de Dieu, je me confesse à Dieu
le tout puissant et à la benoite vierge Marie et à tous les Sains de
paradis, et à vous, chier père, de tous mes péchiés lesquels{v. 1, p.32} j’ay fais
en moult de manières. Premièrement d’orgueil: j’ay esté orgueilleux ou
orgueilleuse et ay eu vaine gloire de ma beauté, de ma force, de ma
louenge, de mon excellent aournement, et de l’abilité de mes membres
et en ay donné matière et exemple de péchier à moult de hommes et de
femmes qui me regardoient si orgueilleusement et quant je véoie que on
me regardoit je considéroie la puissance que mes successeurs auroient
en leur temps, et aussi ma puissance, ma richesse, mon estat, mes amis
et mon lignaige, et comme il me sembloit que nul ne povoit à moy de
toutes ces choses que j’ay cy devant dictes[124], et par ce péchié
d’orgueil je suis cheu ou cheue ès branches[125].
La première branche d’orgueil si est inobédience; car par orgueil
j’ay désobéy à Dieu et ne luy ay pas porté honneur ne révérence comme
à mon créateur qui m’a fait ou faicte et ma donné les biens de grâce
de nature et de fortune dont j’ay méserré[126] et mal usé et les ay
mis et despendus en mauvais usaiges comme en vanités et honneurs du
monde, sans lui recongnoistre ou mercier, ne pour luy aux povres riens
donner, ains les ay eu en desdaing et en despit et pour ce qu’ils me
sembloient tous deffigurés et tous puans je ne les laissoie aprouchier
de moy, ains me tournoie de l’autre part, afin que je ne les véisse.
Je n’ay pas porté honneur ne révérence à mes amis qui sont de mon sang
et de ma char, espécialment à mes père et mère et les prédécesseurs
dont je suis venu, à mes frères et seurs naturels, à mon mary et autres
bienfaicteurs et souverains, ne à mes autres frères et seurs d’Ève
et d’Adam, car je n’ay{v. 1, p.33} nul autre prisié fors moy tant seulement. Et
quant on m’a voulu monstrer mon bien et corrigier de mon mal quant je
l’ay eu fait, je ne l’ay voulu souffrir, ains ay eu en indignacion et
en despit ceulx qui m’ont ce monstré et leur ay esté pire après et
plus fel que devant, et leur en ay mis sus blasme et vilenie grande en
derrière d’eulx; j’ay sur eulx parlé vilainement, et tout ce m’est venu
d’orgueil et de sa branche de inobédience.
Par jactence, qui est la seconde branche d’orgueil, j’ay diligemment
escouté le maldire d’autruy et si l’ay creu et voulentiers raconté
ou plus vilain entendement[127]. Et aucune fois, pour vengence ou
pour mal, ay-je dit sur autruy ce dont je ne sçavoie riens. Je me
suis eslevé ou eslevée et vanté de mes maulx que j’avoie fais et dis
et y prenoie grant gloire. Et se on disoit aucune chose de moy qui
appartenist à sens, à bon los, ou beauté et on le deist en ma présence
et à mon ouie et que ce ne fust à moy, je ne me excusoie pas, qu’il ne
feust en moy, ains me taisoie pour moy accorder et m’y délictoie et
prenoie grant plaisance. Je me suis eslevé ou eslevée et ay eu orgueil
des grans despens que j’ay aucune fois fais et des grans oultraiges et
superfluités, comme de viandes grandes et oultrageuses, comme à donner
grans mengiers et belles chambres, assembler grans compaignies, donner
joyaulx aux dames et aux seigneurs et à leurs officiers ou ménestriers
pour estre alosé[128] d’eulx et pour dire de moy que je fusse noble et
vaillant et large; certes de povres créatures ne me chaloit-il[129]
rien. Certes, Sire, j’ay affermé aucunes choses estre vrayes de quoy je
n’estoie mie certain et ce faisoie-je{v. 1, p.34} pour plaire aux gens présens qui
devant moy estoient et en parloient et tout ce ay-je fait par jactence.
Par ypocrisie, je me suis faint le saint home ou sainte femme et
monstré grant semblant de l’estre et mis grant peine de en acquérir le
nom devant les gens, et toutesvoies ne me suis-je point tenu de péchier
et d’en faire assez quant j’ay veu que je l’ay peu faire couvertement
et en repostaille[130], et certes aussy ay-je fait du bien aux povres
et des pénitences devant les gens plus pour en avoir leur nom[131] et
leur louenge que pour la grâce de Dieu. Et aussi par plusieurs fois
monstroie-je par dehors d’estre en voulenté de tel bien faire dont mon
cuer n’avoit voulenté, et ce faisoie-je pour avoir le nom du peuple,
jasoit-ce que je sceusse bien que c’estoit fait au desplaisir de mon
créateur. Et aussi me suis-je offert à moult de gens de faire telle
chose pour eulx dont je n’avoie nul talent ne nul corage, et oultre je
tenoie[132] de moy mesmes moult de biens qui n’y estoient mie, et se
aucun peu en y avoit, il ne me souvenoit ne me vouloit souvenir qu’il
venist de Dieu, si comme j’ay dit devant, ne à Dieu n’en savoie-je nul
gré; et tout ce faisoie-je par ypocrisie avec grant orgueil.
J’ay esté ferme en discorde et en contencion, qui est la quarte branche
d’orgueil. Car se je commençasse à soustenir aucune chose ou le fait
d’aucune personne, pour soustenir son bien ou pour destruire un autre,
où je me mectoie en grant peine de la défendre ou confondre, feust
droit ou tort, j’ay en injuriant autruy raconté aucune fois aucunes
choses mensongières et les ay affermées estre vraies pour faire à
aucunes gens leur{v. 1, p.35} gré et leur faire plaisir; j’ay par despit esmeu
aucunes fois aucunes personnes à ire, à courroux et à discorde dont
moult de maulx venoient aucunes fois depuis; et d’autres ay-je fait
jurer, parjurer et fait mentir, et par les discordes que j’ay mues et
les mensongières paroles que j’ay dictes estre vraies et affermées et
fait jurer et affermer, j’en ay plusieurs personnes moult scandalisées
et courroucées par ma désordonnance. Quant je me suis aucune fois
confessé, en ma confession je me suis excusé et mectoie mon excusation
premièrement, et après coulouroie en ma faveur la cause de mon péchié,
ou je mectoie ma deffaulte sur une autre personne et disoie qu’elle
avoit fait la faulte de laquelle j’estoie le plus coulpable, ne je
ne m’encusoie pas, ains disoie: tel me le fist faire et je ne m’en
donnoie garde, et en celle manière disoie-je pour moy excuser de mes
péchiés lesquels me sembloient trop griefs, et oultre je laissoie
et taisoie les grans et orribles péchiés, et encores des petis et
des légiers que je disoie ne disoie-je mie les circonstances qui
estoient appartenans à iceulx péchiés, si comme les personnes, le
temps et le lieu, etc. J’ay longuement demouré en mon péchié et par
longue demeure je suis cheue ès autres mortels péchiés. A l’un de mes
confesseurs[133], et à l’autre qui par aventure me plaisoit mieulx, je
disoie les autres plus grans péchiés en intencion d’estre de luy moins
corrigié et avoir maindre pénitence pour la familiarité que j’avoie
avec luy ou qu’il povoit avoir en moy. J’ay désiré vaine gloire en
quérant les honneurs et estre pareil aux plus grans ès vestemens, ès
autres choses aussi, et ay eu{v. 1, p.36} gloire d’estre des haultes personnes
honnoré, d’avoir leur grâce, estre haultement saluée et que honneur et
grant révérence me fust portée pour ma beauté, pour ma richesse, pour
ma noblesse, pour mon lignaige, pour estre joliement acesmée[134], pour
moult bien chanter, dancer et doulcement rire, jouer et parler. J’ay
voulu et souffert estre la plus honnorée partout: j’ai esté preste
à oïr divers instrumens et mélodies, enchantemens, as parties[135]
et autres plusieurs jeux qui sont gouliardois[136], désordonnés et
lesquels n’estoient pas de Dieu ne de raison, car je rioie et me tenoie
moult orgueilleusement et en grant esbatement. J’ay voulu avoir et
user de vengence et avoir punicion de ceulx que j’ay seulement pensé
qu’ils m’avoient voulu mal ou mal fait et en ay voulu avoir haultement
et estroitement mon désir acompli, feust tort ou droit, sans les
espargner, ne avoir d’eulx aucune mercy, et ce, chier père, ay-je fait
par mon orgueil et m’en repens; si vous en requier pardon et pénitence.
Après s’ensuit le péchié d’envie, lequel descent d’orgueil. En envie
a cinq branches. C’est assavoir: haine, machinacion, murmuracion,
détraction et estre lié[137] du mal d’autruy et courroucié du bien
d’autruy. Envie est née du péchié d’orgueil, car quant une personne
est orgueilleuse elle ne veult avoir nul pareil semblable à lui, ains
a envie se aucun autre est le plus hault ou aussi hault que lui en
aucune chose, ou en aucuns biens, ou grâces, ou en sciences, ou qu’elle
vaille mieulx que lui, et pour ce elle l’a en grant haine et la het et
s’efforce tousjours de impétrer[138] la louenge et le bien d’autruy{v. 1, p.37}
par sa parole et par son blasme: et c’est la première branche d’envie.
La seconde branche d’envie si est machinacion: c’est à dire quant une
personne porte mauvaises paroles d’aucunes personnes par envie et
recorde mal de l’une personne à l’autre par mauvaises acoustumances en
apetissant le bien d’autruy et en accroissant le mal.
La tierce branche est murmuracion: c’est à dire que le cuer murmure de
ce que plus grant maistre de lui lui commande, ou que on ne lui dit ou
de ce que on ne lui fait pas ainsi comme aux autres, ou elle n’en ose
parler.
La quarte branche d’envie si est détraction: c’est à dire quant une
personne dit mal et parle en derrière et dit ce qu’il scet de lui et ce
qu’il ne scet pas, et qu’il contreuve et pense comment il pourra dire
chose par quoy il pourra nuire et grever celluy de qui il parle, et
quant il oit mal dire de cellui, il aide à son povoir de le accroistre
et exaulcer, et de ce parle moult griefment quant il voit son point,
pour ce qu’il scet qu’il ne le peut en nulle manière plus dommagier et
scet qu’il ne lui peut restituer sa bonne renommée qu’il luy oste, et
ainsi lui mesmes se met à mort.
La quinte branche si est d’avoir joie du mal d’autruy ou de son
empeschement et destruire à son povoir le bien quand il scet qu’il doit
venir à autruy, et de ce bien il est triste et dolent. Et de toutes
ces choses tu dois dire en ta confession: Sire, en toutes ces choses
que j’ay cy devant nommées j’ay moult grandement péchié; car, de mon
cuer je l’ay pensé, et de mon mauvais couraige je l’ay fait, et de ma
faulse bouche je l’ay dit et semé partout où j’ai peu, et se je ay bien
dit{v. 1, p.38} de lui ou d’un autre, je l’ay dit faintement et par faintise, et
toutesvoies m’en suis-je mocqué; voire et de ceulx de qui je deusse le
bien et l’onneur garder et le peusse bien avoir fait se je voulsisse,
je l’ay trestourné et converti à mal; et, quant je véoie qui mal en
disoit je me mectoie et aloie avec, et me consentoie au mal dire et
affermer à mon povoir du cuer, de la bouche et du corps. Et tout, chier
père, ay-je fait par mon envie et m’en repens, si vous en requier
pardon.
Après envie vient le péchié d’ire qui descent d’envie. Ou péchié d’ire
a cinq branches, c’est assavoir: haine, contencion, présumpcion,
indignacion et juracion. Haine est quant aucune personne ne puet mectre
autruy en sa subjection ou qu’elle ne puet commander et suppéditer
cellui qu’elle vouldroit bien comme plus grant de lui et en vouldroit
avoir la seignourie et la subjection, elle en est dolente et courroucée
et en a le cuer enflé. C’est la première branche d’ire. La seconde
branche d’ire si est quant en parlant la personne a le cuer enflé à
mal faire et dire et quant elle parle laidement et désordonnéement
par ire contre aucun autre. La tierce branche de ire si est quant
par parler meslées et batailles viennent et dissencions, et lors
la personne doit penser se aucuns de son costé ou d’autre ont esté
grevés de chevance ou de corps par ses paroles; car en ce cas seroit
la personne cause de tout le mal qui seroit advenu. La quarte branche
de ire si est quant par ton ire tu as esmeu Dieu par jurer. La quinte
branche de ire si est quant par ton ire tu as esmeu et fait esmouvoir
les autres à courroux, et de ce tu te dois confesser ainsi: Sire, j’ay
le nom de Dieu parjuré par mon ire, et de Dieu mauvaisement parlé et
de la benoite{v. 1, p.39} vierge Marie sa doulce mère et de tous les Sains de
paradis; j’ay eu indignacion contre autres personnes, et par mon ire
leur ay véé[139] ma parole; monseigneur mon père et madame ma mère ay
par mon ire courrouciés et despiteusement à eulx parlé et par ire les
ay mal regardés et désiré la fin de leurs jours; aux povres ay moult
despiteusement parlé et par mon ire les ay appellé truans. Sire, j’ay
par mon ire esmeu plusieurs à jurer moult vilainement et de moult
vilains sermens; mes serviteurs et moult d’autres ay-je fait esmouvoir
à courroux et les ay esmeus à mal faire. Et ay moult de fois pensé à
moy vengier de ceulx que je hayoie et voulentiers les meisse à mal
quant je les avoie à contrecuer se je peusse. Grant pièce et long temps
ay-je esté en haine, dont je me repens, et pour ce, chier père, je vous
en requier pardon et pénitence.
Après si est le péchié de paresse qui est le quart péchié mortel duquel
si naist et descent oysiveté qui est lait blasme et laide tache en
personne qui vueille estre bonne. Car il est dit en l’Euvangille que au
jour du jugement toute personne oyseuse aura à rendre compte du temps
qu’elle aura perdu par son oysiveté. Or est grant merveille quelle
défense les oyseux auront, quant devant Dieu ils seront accusés. En un
autre lieu en L’Euvangille il est dit que la vie du corps oyseux est
ennemi mortel à l’âme et monseigneur saint Jérosme dit ceste auctorité:
fay toujours aucune chose afin que l’ennemy ne te treuve oyseux; car il
est coustumier de ceulx qui sont oyseux mectre en ses euvres et en ses
besongnes. Et monseigneur saint Augustin dit ou livre de l’Euvre des
moines que nulle personne puissant{v. 1, p.40} de labourer ne doit estre oyseux.
Ce seroit trop longue chose de réciter les dis de tous les saiges
hommes qui blasment oysiveté et paresse.
Le péchié de paresse a six branches. La première branche si est
négligence, la seconde rancune, la tierce charnalité, la quarte vanité
en cuer, la quinte branche désespéracion, la sixiesme est présumpcion.
Négligence c’est quand l’en aime et craint si peu Dieu et en souvient
si peu que parce que on n’en tient ainsi comme nul compte, l’en ne fait
nul bien pour lui ne pour son amour, et de ce faire est-l’en paresseux
et négligent et l’en n’est mie paresseux de quérir son plaisir et ses
aises. Certes c’est grant péchié que d’estre paresseux de bien faire.
Car il est trouvé en l’Escripture que se une personne n’avoit onques
péchié, ne jamais ne péchast, et elle ne feist aucun bien mais laissast
ainsi passer le temps, elle pourroit aller en enfer; et ceste première
branche de négligence naist de paresse.
La seconde branche si est quant une personne a rancune en son cuer
contre un autre, et pour la mauvaise voulenté qu’elle a à luy,
s’applique à vengence et en ce s’endort et crout[140], et en délaisse à
faire ses pénitences, ses aumosnes et autres biens. Car tousjours ceste
personne rancuneuse pense à grever celluy qu’elle het, et de jour et
de nuit y met toute sa pensée; ainsi délaisse à faire le bien qu’elle
doit, et c’est la seconde branche qui est en paresse.
La tierce branche de paresse si est charnalité. Charnalité si est quant
l’en quiert le désir de la char, comme dormir en bons lits, reposer
longuement, gésir grandes matinées, et au matin quant l’en est bien
aise en son lit{v. 1, p.41} et l’en oit sonner la messe, l’en n’en tient compte et
se tourne-l’en de l’autre costé pour rendormir, et telles gens lâches
et vaines ont plus chier perdre quatre messes que une sueur ou un
somme; et c’est la tierce branche de paresse.
La quarte branche de paresse si est vanité: c’est à dire quant une
personne scet bien qu’elle est en péchié et elle est de si vain cuer
qu’elle ne se peut ou ne vuelt ou ne daigne retourner à Dieu par
confession et par dévocion, ains pense et promet tousjours à lui-mesme
de amender sa vie de jour en autre, et si ne se corrige point, ains est
paresseux et négligent de soi retourner et ainsi ne lui chault de faire
aucun bien et les commandemens de Dieu, si comme bonne personne le doit
faire et garder; et c’est la quarte branche de paresse.
La quinte branche si est désespéracion; c’est une manière de péchié que
Dieu het moult et quiconques est pris en ce péchié il est dampné si
comme Judas qui en désespérance se pendit, car il cuidoit tant avoir
fourfait envers Dieu que jamais ne peust impétrer de lui miséricorde,
et quiconques meurt en ce péchié et n’a point d’espérance de la
miséricorde de Dieu il pèche contre le Saint Esperit et contre la bonté
de Dieu; et pour ce en nulle manière on ne doit cheoir en ce péchié
de désespérance ne y demourer. Car se tu chiez et fais un très grand
péchié comme d’ardre maisons et ardre les biens de saincte église par
force qui est sacrilége, tu fais pis que tous les sept péchiés mortels,
mais encores dis-je que la miséricorde de Dieu est plus grande à
pardonner. Toutesvoies, se tu te veulx confesser et faire pénitence et
à Dieu retourner, voire se tu avoies fait plus de maulx que langue ne
pourroit dire, ne cuidier{v. 1, p.42}, ne cuer penser, si trouveroies-tu en lui
miséricorde; et c’est la quinte branche de paresse.
La sixiesme branche si est présumpcion: c’est quant une personne est
si oultrecuidiée et si orgueilleuse qu’elle croit que pour péchié
qu’elle eust fait, ne pourroit faire, elle ne pourroit estre dampnée;
et telles gens sont d’opinion telle qu’ils dient que Dieu ne les a
pas fais pour estre dampnés. Et ils doivent savoir que Dieu ne seroit
pas juste s’il donnoit paradis aussi bien à ceulx qui ne l’aroient
point desservi que à ceulx qui l’aroient desservi. Ce ne seroit pas
justement jugié que autant en emportast l’un que l’autre, car s’il
estoit ainsi, l’en ne feroit jamais bien, puisque autel guerdon auroit
cellui qui ne serviroit point Nostre Seigneur, comme cellui qui le
serviroit. Certes ceulx qui ainsi le croient pechent contre la bonne
justice de Dieu, contre sa bénignité et sa doulceur. Car combien qu’il
soit plain de miséricorde, si comme j’ay dit devant, si est-il juste
justicier, et chacun si est fait pour servir icelluy créateur et pour
faire sa voulenté, et ainsi peut-l’en avoir et desservir le royaume de
paradis et autrement non, car qui de son service faire est négligent et
paresseux, il peche. Et pour ce, tu qui es paresseux te dois confesser
des branches de paresse et dire ainsi. Sire, j’ay aussi erré en toutes
les branches de paresse; par ma négligence ou service de Dieu ay esté
lent, paresseux et négligent en la foy et curieusement pensé de l’aise
de ma charongne, et ce que j’ay ouy de l’Escripture je ne l’ay pas
retenu ne mis à oeuvre par ma paresse. Après, je n’ay pas rendu grâce
à Dieu, si comme je deusse, des biens espirituels et temporels qu’il
ma donnés et envoiés, et oultre je n’ay pas{v. 1, p.43} servi Dieu si comme je
deusse, selon les grâces et les vertus qu’il m’a données. Je n’ay pas
dit ne fait les biens que je peusse avoir dit ou fait et ay esté lent
et paresseux ou service de Nostre Seigneur et ay servi et ay esté
curieux ou service mondain, et aussi j’ay plus servi à moi et à ma char
et y ay mis plus grant entente que ou service de mon doulx créateur.
J’ay esté moult oyseux longuement, dont moult de maulx et mauvaises
pensées et cogitacions me sont venues.
Après tu dois dire en toi confessant que quant on chantoit la messe,
ou aucune heure, ou quant tu estoies en dévocion, ou en disant tes
heures, tu estoies en vaine cogitacion et mauvaises pensées lesquelles
ne te povoient proufiter, ains te nuisoient à ton sauvement. Et pour
ce tu dois dire ainsi: Sire, et quand je apercevoie ces choses, je
ne retournoie pas à Dieu ne me rapaisoie à lui si comme je deusse.
Et oultre, Sire, quant l’en disoit et faisoit le service de Dieu je
jengloie et disoie paroles oyseuses et de telles qui n’appartenoient
pas de parler à l’église. Sire, j’ay dormi en l’église quant les autres
prioient Dieu. Sire, aucune fois je ne me suis pas confessé quant ma
conscience me remordoit et ramentevoit mon mal, et mesmement quant
j’avois lieu et espace et temps convenable je ne me disposoie pas à
ce, ains disoie en mon couraige, par ma paresse, tu le feras bien
une autre fois ou une autre sepmaine, ou une autre journée, et par
telles attentes et négligences je oublioie moult de péchiés; après
par négligence et par paresse ay-je oublié à faire mes pénitences
enjointes. Je n’ay pas monstré bon exemple à mes gens. Car par ma
très déshonneste conversacion à qui ils prenoient garde pour ce que
j’estoie leur souverain, je les{v. 1, p.44} mectoie en cause de péchier. Sire, et
quand j’ay ouy mes gens jurer vilainement, je ne les ay pas reprins ne
corrigiés, ains les ay escoutés et l’ay laissié passer par ma paresse.
Après, Sire, quant je venoie à confesse je ne m’estoie point par avant
advisée de mes péchiés que je devoie dire, ne n’y avoie point pensé;
ains quant je me départoie de ma confession je me trouvoie plus plaine
de péchiés que devant et de plus grans, et n’avoie point de diligence
de retourner à mon confesseur, ains passoie ainsi le temps; et tout ce
me faisoit paresse en quoy j’ay demouré et m’y suis tenu dont je me
repens; et pour ce, chier père, je vous en requier pardon et pénitence.
Après le péchié de paresse est avarice. Avarice est soi estroitement
tenir, escharcement despendre, avec volenté désordonnée et ardeur de
acquérir les biens de ce monde à tort ou à droit, ne peut chaloir
comment, et toutesvoies la raison de la personne scet bien se l’en fait
ou bien ou mal. Certes avarice a moult d’escoliers, comme exécuteurs de
testamens qui enrichissent et retiennent les biens des mors qui telle
amour leur monstrèrent à leur fin qu’ils les esleurent comme les plus
espéciaulx pour avoir la cure du remède de leur salut, et après leur
mort ils mordent en leur char comme tirans et s’engraissent de leur
sang et de leur substance: tels gens sont escoliers d’avarice. Aussi
en sont mauvais seigneurs qui par grosses amendes tolent la substance
de leurs povres subjets; hosteliers et marchans qui vendent leurs
choses oultre le juste pris et ont faulx pois et faulses mesures; faulx
plaideurs qui par plait et par barat font dégaster aux gens simples le
leur et les tourmentent ès cours des grans seigneurs{v. 1, p.45} tellement et si
longuement qu’ils ont d’eulx leur désir comment qu’il soit. Avarice,
comme dit est, est née de paresse; quant une personne est paresseuse et
négligente de faire ou ouvrer ce qui est de nécessité pour son corps
soustenir et ce qui lui est proufitable et par icelle paresse il laisse
et pert à acquérir sa substance, pour refournir sa faculté[141] lui
vient convoitise de rapine et voulenté de retenir l’autruy injustement
et sans raison. Se tu es riche et puissant et tu as assez et largement
et te doubtes que ton avoir ne te doie faillir et pour ce tu ne donnes
quant il est temps et nécessité aux povres, ou quant tu ne rens ce que
tu as de l’autruy, soit par emprunt ou autrement, mauvaisement acquis,
tu peches en avarice.
Avarice a sept branches: la première si est larrecin, la seconde
rapine, la tierce fraude, la quarte décepcion, la quinte usure, la
sixiesme hazart et la septiesme simonie.
Larrecin est quant une personne injustement et de nuit prent aucune
chose sans le sceu et contre la voulenté de cellui à qui la chose est;
et c’est la première branche d’avarice.
La seconde branche d’avarice si est rapine; c’est quant une personne
ravit aucune chose de l’autruy, et quant il l’a, il ne la veult rendre
ou envoier à cellui à qui elle doit estre, ains par avarice le retient
et recelle pour ce qu’elle lui plaist, et s’il l’oït demander par
aventure, si ne la veult-il enseignier, ains la recelle et la muce que
nul ne la puisse trouver.
La tierce branche d’avarice si est fraude: c’est quant une personne,
par décepcion, par barat ou frauduleusement{v. 1, p.46} en l’achat ou vente d’une
chose dit mensonges à la personne de qui elle veult acheter ou vendre,
en lui faisant faulx entendre et que la chose vaille mieulx ou plus
qu’elle ne fait.
La quarte branche d’avarice si est décepcion: c’est à dire quant une
personne monstre par dehors à aucun chose de belle apparence et le mal
n’appert mie et il le laisse et ne le dit mie et dit et afferme et jure
que la chose est bonne et vraie, et il scet bien qu’il n’est pas ainsi.
Et ainsi font faulx marchans qui mectent le plus bel et le meilleur
dessus et le pire dessoubs et jurent que tout est bon et loyal, et
ainsi est décepcion, car ils déçoivent les gens et font faulx seremens.
La quinte branche d’avarice si est usure: c’est à dire quant une
personne preste son argent pour en avoir plus grant somme pour la
longue tenue, ou vent son blé ou son vin plus chier par ce qu’il donne
long terme, et ainsi de toutes autres marchandises desquelles je me
passe quant à présent, car c’est moult longue chose que de usure et
moult mauvaise.
La sixiesme branche d’avarice si est le hazart: si est quant on joue
aux dés pour gaigner l’argent d’autruy et y a moult de barat, de
convoitise, d’avarice et de décepcion, si comme faulsement compter et
d’argent prester pour gaigner, comme prester douze deniers pour treize;
et en tels jeux sont fais moult de seremens et de mauvais comme de
jurer Dieu et Nostre Dame et tous les Sains de paradis, et sont fais et
dis moult de maulx: pour ce s’en doit-l’en garder.
La septiesme branche d’avarice si est simonie: c’est à dire quant les
sacremens de sainte église sont vendus ou achetés ou les prébendes
des églises, et tels péchiés{v. 1, p.47} viennent de clercs et de religieux et
viennent aussi de mal païer les dismes et de pénitences mal faictes et
mal garder les commandemens de sainte église et de mal distribuer ce
qui doit estre donné pour Dieu.
Le Déable fait six commandemens à l’avaricieux: le premier, que il
garde très bien le sien; le second, qu’il ne le preste sans acquest,
ne n’en face bien devant sa mort; le tiers, qu’il mengeusse tout seul,
ne ne face courtoisie ne aumosne; le quart, qu’il restraigne sa mesnie
de boire et de mengier; le quint, qu’il ne face miectes ne relief; le
sixiesme, qu’il entende diligemment à acquérir pour ses hoirs.
De toutes ces choses de quoi ta conscience te juge tu t’en dois
confesser, et de tout ce dont tu te sens coulpable et qui regarde le
péchié d’avarice, et dire l’un après l’autre par l’ordonnance que
dessus, et à la fin, dois dire: Sire, chier père, de tout ce que je
vous ay dit que j’ay péchié ou péchié d’avarice, je m’en repens très
grandement et vous en requier pardon et pénitence.
Après le péchié d’avarice vient le péchié de gloutonnie qui est
parti en deux manières: l’une est quant l’en prent des viandes trop
habondamment, et l’autre de parler gouliardeusement et oultrageusement.
Le péchié de trop boire et de trop mengier est le plaisir au Déable.
On treuve en l’Euvangille que Dieu donna povoir au Déable d’entrer ou
ventre des pourceaulx pour leur gloutonnie et le Déable y entra et les
mena en la mer et les fist noïer; ainsi entre-il ou corps des gloutons
qui mainent vie déshonneste, et les boute en la mer d’enfer. Dieu
commande à jeuner, et la gloute dit: Je mengeray. Dieu commande à
aler au moustier et matin lever, et la gloute dit: Il me fault dormir;
je fus{v. 1, p.48} hier yvre. Le moustier n’est pas lièvre, il me attendra bien.
Quant elle est à quelque peine levée, savez-vous quelles sont ses
heures? Ses matines sont: Ha! de quoi burons-nous? Y a-il rien d’hier
soir? Après dit ses laudes ainsi: Ha! nous beumes hier bon vin!
Après dit ses oroisons ainsi: La teste me deult; je ne seray mais
aise jusques j’aye beu. Certes telle gloutonnie met femme à honte,
car elle en devient ribaude, gouliarde et larronnesse. La taverne si
est le moustier au Déable où ses disciples vont pour le servir et où
il fait ses miracles[142]; car quant les personnes y vont, ils vont
drois et bien parlans, saiges et bien atrempés et advisés, et quant ils
reviennent ils ne se pevent soustenir et ne pevent parler: ils sont
tous fols et tous enragiés et reviennent jurant, battant et desmentant
l’un l’autre.
L’autre partie du péchié de la bouche est folement parler en moult
de manières, dire paroles oyseuses, vantance, louenge, parjuremens,
contens, murmuracion, rébellion, blasmes. Tu ne auras jà dicte si
petite parole dont il ne te conviengne rendre compte devant Dieu.
Hélas! que tu en dis à prime[143] dont il ne te souvient à tierce.
Parlers oyseux sont comme les bates du molin qui ne se pevent taire;
les venteres et les pestrins ne parlent que de soy.{v. 1, p.49}
Ce péchié de gloutonnie qui, comme dit est, est parti en deux parties,
a cinq branches. La première branche si est quant une personne mengue
avant qu’elle ne doit, c’est à dire trop matin, ou avant qu’elle ait
dit ses heures, ou avant qu’elle ait esté au moustier et qu’elle ait oy
la parole de Dieu et ses commandemens; car créature doit avoir sens et
discrécion qu’elle ne doit pas mengier avant l’eure de tierce, se ce
n’est pour cause de maladie ou de foiblesse ou pour aucune nécessité
qui à ce le contraigne.
La seconde branche de gloutonnie si est quant une personne mengue plus
souvent qu’elle ne doit et sans nécessité. Car, si comme l’Escripture
dit: Mengier une fois le jour est vie d’ange, et mengier deux fois le
jour est vie humaine, et trois fois ou quatre ou plusieurs est vie de
beste et non pas de créature humaine.
La tierce branche de gloutonnie si est quant une personne boit et
mengue tant le jour qu’il luy en est de pis, par quoy elle est yvre et
prent une maladie dont il lui convient aler couchier au lit et est très
griefve.
La quarte branche de gloutonnie si est quant une personne mengue si
gloutement d’une viande qu’elle ne la mache point, ains l’engloutit
ainsi comme toute entière et plus tost qu’elle ne doit, si comme dit
l’Escripture de Esaü qui fut le premier né de tous ses frères qui se
hasta si de mengier que peu s’en failli qu’il ne se estrangla.
La quinte branche de gloutonnie si est quant une personne quiert viande
délicieuse tant soit chière[144], et se peut bien faire à moins et
soy restraindre pour plus aidier à un povre ou à deux ou à plusieurs.
Et c’est{v. 1, p.50} un péchié de quoy nous trouvons en l’Euvangille du mauvais
riche qui estoit vestu de pourpre, lequel riche mengeoit chascun jour
si largement des viandes et nul bien n’en vouloit faire au povre
ladre, et de luy trouvons qu’il fut dampné pour ce qu’il vesquit trop
délicieusement et n’en donna point pour Dieu si comme il devoit. Et
de ces choses cy devant dictes tu te dois ainsi confesser: Sire, de
toutes ces choses et de moult d’autres manifestement et souventes fois
j’ay péchié et fait moult d’autres péchier et fait par ma cause faire à
autres. J’ay maintes fois beu sans soif, par quoy mon corps en estoit
péris et pis ordonné et mal disposé, et par ce j’estoie abandonnée à
parler plus largement et plus désordonnéement et faisoie les autres
péchier qui prenoient par moy et avec moy plus largement des biens
qu’ils ne faisoient se je ne feusse; de viandes aussy ay-je mengié
sans faim et sans nécessité et maintes fois que je m’en peusse bien
passer à moins, et tant en prenoie que mon corps en estoit aucunes fois
grevé et nature en estoit en moy plus endormie, plus foible et plus
lasche à bien faire et à bien ouir, et tout ce venoit par le péchié de
gloutonnie ou quel j’ay péchié comme j’ay dit, et pour ce, chier père,
je m’en repens et vous en demande pardon et pénitence.
Après est le péchié de luxure qui est né de gloutonnie, car quant la
meschant personne a bien beu et mengié et plus qu’elle ne doit, les
membres qui sont voisins et près du ventre sont esmeus à ce péchié
et eschauffés, et puis viennent désordonnées pensées et cogitacions
mauvaises, et puis du penser vient-on au fait. Et ce péchié de luxure
si a six branches.
La première si est quant un homme pense à une{v. 1, p.51} femme ou la femme à
l’homme, et la personne a en celle pensée grant plaisance et s’y
délicte grandement et y demeure longuement, et par longue demeure la
char s’esmeut à délectation; non pourtant elle ne pécheroit point
pour le premier esmouvement qui vient soudainement, se la personne
contraignoit son couraige à y obvier et remédier, mais quant la
personne n’y résiste ne contrarie si tost qu’elle devroit ou pouroit,
ne elle n’a pas en voulenté ne en pensée de tourner son couraige
autre part, ne de y résister, ains s’y délicte et demeure, elle peche
mortelment.
La seconde branche de luxure si est quant la personne se consent à
faire le péchié, et si ne demeure pas en lui, et fait tout son povoir
et quiert le temps et heure et le lieu où elle le pourra faire, et lors
elle ne le puet faire ne accomplir, et non pourquant[145] il lui plaist
moult en son cuer. Combien que charnellement elle ne fait pas le fait,
Dieu dit, et l’Escripture: Ce que tu veulx faire et tu ne peus est
réputé pour fait. Et en autre lieu dit l’Escripture: La voulenté sera
réputée pour fait advenu, soit bien ou mal. Et ceste seconde branche
et aussi la première sont appellées luxure de cuer. Car il est deux
espèces de luxure: c’est assavoir, luxure de fait et luxure de cuer. Et
sont les devant dictes; et luxure de corps est quant le fait y est.
La tierce branche de luxure si est quant une personne n’a point de
femme espousée ou femme n’a point espousé d’homme et l’un peche avec
l’autre, comme d’avoir à faire à femme qui n’est en rien liée, ne à
homme qui n’est point lié; lors est le péchié appellé fornication.{v. 1, p.52}
La quarte branche de luxure si est quant une personne a femme espousée,
ou femme a homme espousé, et ils brisent leurs fois que ils doivent et
ont promis à garder l’un à l’autre et l’un et l’autre pechent, et qui
pis est, pevent faire faulx héritiers qui succéderoient; et tel péchié
est appellé avoultire.
La quinte branche de luxure si est quant homme ou femme a affaire
charnelment à sa cousine ou qu’elle soit de son lignaige, soit loing
ou près, ou à sa mère, ou à celle qui est du lignaige de sa femme, ou
la femme a affaire à celluy du lignaige de son mary; et à femme de
religion benoite ou non, ou en vigille de festes, en temps de jeûnes
ou de festes, ou le jour que on doit garder, que homme marié ne doit
pas aler à sa propre femme ne à autre, car ce seroit moult grief péchié
lequel Dieu deffent en la loy; ou quant un homme est avec sa femme ou
avec autres contre droit et autrement que honnestement, et ainsi comme
raison l’enseigne en mariaige. Car tout homme peut moult grandement et
en moult de manières péchier avec sa femme espousée. Et, pour ce, dit
Ysaac en l’Escripture que qui est désordonnéement avec sa femme, c’est
à dire pour la convoitise de la char, ou pour son seul délit, sans
espérance de engendrer lignée, ou en lieu saint, que c’est péchié de
fornication, et pour ce estrangla le Déable les sept maris de Sarra.
La sixiesme branche de luxure si est un péchié qui est contre
nature, comme soy corrumpre par sodomie, duquel péchié nous lisons
en l’Escripture que pour cellui péchié Dieu en print telle vengence
que cinq citez en Sodome et en Gomorre furent destruites et arses par
pluie de feu et de souffre puant, duquel péchié il n’est{v. 1, p.53} pas bon
tenir longues parolles pour l’orreur d’icellui péchié, car le Déable
mesmes qui pourchasse icellui péchié en a honte quant on l’a fait. Et
aussi quant une personne se corrompt par lui tout seul en veillant,
et scet bien que c’est contre nature, ou déshonnestement en faisant
atouchemens mauvais par quoy personne soit esmeue et en aucunes autres
manières qui ne sont honnestes à dire, fors en confession. Car chascun
scet bonnement et doit savoir que quant ils font tels péchiés, leurs
cuers et leurs pensées leur dient bien que c’est contre Dieu et contre
nature. Et pour ce, de toutes ces choses la créature pécheresse doit
ses péchiés humblement dire à son confesseur et demander pardon et
dire: J’ay péchié en ces péchiés et en grant jour de festes et en
vigilles et peut-estre ès vigilles de Nostre Dame, ès festes, ou en
karesme, ou en lieu saint comme au moustier, et doit dire une fois ou
deux ou plusieurs et ès quels il peche plus que ès autres. Et à la fin,
doit dire: Chier père, j’ay mespris et péchié comme j’ay dit ou péchié
de luxure, et vraiement je m’en repens: si vous en requier pardon et
pénitence.
 
Cy après s’ensuivent les noms et les condicions des sept vertus par
lesquelles vertus l’en se puet garder de mortelment péchier, et
premièrement:
Humilité est contre orgueil; car ainsi comme orgueil naist de mauvais
cuer orgueilleux et despit, et fait despire, perdre et mectre à mort
le corps et l’âme, aussi humilité naist de cuer piteux et fait en ce
siècle honnourer le corps, et l’âme mectre en joie pardurable, et pour
ce est humilité comparée à la vierge Marie.{v. 1, p.54} Ainsi comme orgueil est
comparé à folie, en mal respondre, en forcenerie, en peu souffrir,
desloyaulté ou foiblesse de bien faire, voulenté ou pensée de mal
jugier par arrogance contre autruy et plusieurs autres mauvaises
branches que tu peus avoir oy cy dessus sur le péchié d’orgueil, ainsi
attrempance pour tout bien escouter, force de cuer de tout doulcement
souffrir, justice pour tout le plaisir de Dieu acomplir sans mal faire
à autruy, ne à ses fais, véés cy quatre pensées par quoy humilité
entre et demeure au corps d’omme et deffent que orgueil ne s’y mecte.
Premièrement, tu dois penser la vilité et l’ordure dont tu es engendré
en péchié. Secondement, comment tu fus en si grant povreté sans âme
jusques à tant que Dieu par sa grâce te resveilla. Tiercement, comment
tu fus en si grant peine nourris et comment tu mourras, ne scez
l’heure. Quartement, pense souvent quelle joye et quel bien tu auras de
bien faire et quelle peine et quel dommaige tu auras de mal faire. Car
de bien faire tu aras en ce siècle louenge et honneur, et après la mort
joie perpétuelle sans tristesse, richesse sans povreté et santé sans
langueur; pour mal faire à quoy tu mes grant peine et te couste moult à
faire, tu seras en ce siècle mesprisié, en l’autre auras tristesse et
peine périlleuse sans joie, povreté sans confort, maladie sans garison.
Pense comment tu dois d’ores à jà[146] morir, ne scez quant, ne où
l’âme ira: voy comment la nuit et le jour se gaste le temps, et garde
comment tu as ton temps oublié, dont il conviendra que de chascune
heure tu rendes compte d’ores à jà; regarde comment tu as le temps
gasté en moult de vils péchiés et de mauvais; regarde que tu n’as fait
nul{v. 1, p.55} bien, et se par aventure tu en as fait aucun, si l’as-tu fait en
péchié mortel et ne te prouffite ne te prouffitera néant.
Amitié est contre le péchié d’envie: car ainsi comme le péchié envenime
et art le cuer de l’envieux, si comme tu as oy dessus, ainsi la sainte
vertu d’amitié qui est le don du Saint Esperit fait le cuer humble et
doubteux; et pour ce l’appelle-on: don de paour. La vertu d’amitié
est une doulceur, une rousée et un triacle[147] contre envie: car ainsi
comme envieux est tousjours triste et courroucié du bien d’autruy,
ainsi le bon cuer plain d’amitié est tousjours lié des biens de son
proïsme[148] et est courroucié et a compassion de ses adversaires.
La vertu d’amitié oste toute envie de cuer et fait l’omme content de
ce qu’il a. Jamais tu n’auroies envie du bien de ton bon amy se tu
l’amoies bien. La vertu d’amitié si se monstre en sept manières ainsi
comme on congnoist l’amour des membres du corps en sept manières.
Premièrement, l’un des membres contregarde l’autre qu’il ne luy
mefface: ce commandement est escript que tu ne faces à autruy ce que
tu ne vouldroies qu’il te feist. Après, l’un membre souffre l’autre
doulcement, car se l’une des mains fait mal à l’autre, elle ne se
revenchera pas: à ce appert la grant amour et débonnaireté que les
membres du corps ont l’un vers l’autre, car ils ne se courroucent de
riens que l’un face à l’autre, ne ils ne tiennent pas ne ont envie de
riens que l’autre ait ou face; l’un secourt et aide à l’autre à son
besoin sans requerre. Tous les membres aident à leur souverain, c’est
assavoir au cuer: c’est parfaicte amitié sans envie, c’est droite
obéissance et{v. 1, p.56} charité. Dont tu dois avoir telle pure amitié à ton
proïsme qui est ton membre, car nous sommes tous membres de Dieu, et
il est le corps. Dieu en l’Euvangille donne aux povres le ciel, et aux
amiables et débonnaires la terre: or regarde dont où seront les envieux
et les félons, fors ou tourment d’enfer?
Débonnaireté est contre ire. La saincte vertu débonnaireté ou
attrempance veult tousjours paix, équité et justice, sans faire tort à
aucun, sans nullui courroucier, ne avoir haine à aucun, ne nullui ne
het ne desprise. Ainsi comme ire est le feu qui gaste tous les biens
de la maison du cuer félon, ainsi débonnaireté est le précieux triacle
qui met partout paix et veult équité et justice. Equité a huit degrés
moult bons à compter par quoy le preudomme paisible voit les las et
les engins du Déable qui nous voit et nous ne le véons pas et nous
espreuve griefment en plus de mille manières. Le Déable est philosophe,
il scet l’estat et la manière d’omme et sa complexion et en quel vice
il est plus enclin ou par nature ou par accoustumance, et d’icelle
partie il l’assault plus fort; le colérique de ire et de discorde,
le sanguin de joliveté et de luxure, le fleumatique de gloutonnie et
de paresse, le mélencolieux d’envie et de tristesse. Pour ce se doit
chascun défendre de ceste part où il scet que son chasteau est plus
foible, pour soy combattre contre cellui vice que il voit dont il est
plus assailli. Le débonnaire mect partout paix. Paix vaint toute malice
et toute ire. Sans paix nul ne peut avoir victoire. Saint Pol dit que
avec paix toutes autres vertus courent, mais paix court le mieulx,
car elle gaigne l’espée. Toutes vertus se combattent, mais paix a la
victoire, l’onneur et la couronne: toutes servent{v. 1, p.57}, mais ceste emporte
le loyer. Justice est l’armeure de paix qui toutes les vaint, comme
dit est. Jasoit-ce que le chevalier soit armé de paix et justice, si
lui convient-il repentence de cuer, vraie confession de bouche et
amende souffisant, et se l’une de ces trois choses y fault, l’armeure
est faulsée et cellui qui la porte est vaincu et desconfit, et pert le
loyer de paradis.
Prouesse qui vault autant comme diligence est une sainte vertu contre
le péchié de accide[149] et de paresse: car ainsi comme le bourgois
veille pour acquérir richesses à lui et à ses enfans, le chevalier et
le noble veille pour acquerre pris et los ou monde; chascun selon son
estat en ce siècle veille pour les choses mondaines acquerre. Hélas!
qu’il y en a peu qui veillent pour acquerre les biens espirituels!
Les bons sans vaine gloire à qui le monde ennuie et qui veillent pour
venir devant Dieu sont sages de despire le monde pour les périls et
pour les peines dont il est plain: c’est une forest plaine de lyons,
une montaigne plaine de serpens et de ours, une bataille plaine
d’ennemis traistres, une valée ténébreuse plaine de pleurs, et n’y a
riens estable; nul n’y a paix de cuer ne de conscience, se il veult
croire le monde et amer. Les bons à qui le monde ennuie tendent droit
leur cuer à Dieu où ils pensent à venir et desprisent tous les biens
du monde; mais c’est si grant chose que peu y a de ceulx qui facent
ceste entreprinse[150].... de la persévérance. De ceste vertu, dit
Jhésu-Crist, toutes les autres vertus se combatent: ceste a gaigné la
victoire; toutes labeurent: mais ceste emporte le loyer au vespre.{v. 1, p.58}
Miséricorde ou charité est contre avarice, car miséricorde est ainsi
comme de avoir dueil et compassion du mal, de la nécessité ou de la
povreté d’autruy, et de lui aidier, conseillier et conforter à son
povoir. Ainsi comme le Déable fait ses commandemens à l’aver[151] tels
comme tu as oy, ainsi le Saint Esperit fait à celui qui a miséricorde
ou charité en lui ses commandemens qu’il desprise les biens temporels,
qu’il en face aumosnes, qu’il en veste les nus, qu’il en donne à boire
à ceulx qui ont soif, à mengier à ceulx qui ont faim, qu’il visite les
malades. Ainsi comme l’aver est fils du Déable et lui ressemble, ainsi
le charitable ressemble à Dieu son père. Ainsi comme avarice pense de
nuit et de jour à acquester et amasser à tort et à droit, ainsi charité
et miséricorde pensent à accomplir les sept œuvres de miséricorde.
Hélas! qu’il y fait bon penser et les accomplir de fait, ou de voulenté
et compassion qui faire ne le peut de fait! Car nostre grant juge les
nous reprouchera en ses grans jours, et c’est chose qui moult nous doit
mouvoir à charité que la paour de la sentence du jour du jugement où
Dieu dira aux avers: Alez-vous-en avec le Déable vostre père! et aux
charitables: Mes fils, demourez avec moy. Hélas! quant il les partira
de sa compaignie com grant douleur[152]!
Miséricorde a sept branches: la première est donner à boire et à
mengier aux povres; la seconde est de vestir les nus; la tierce est
prester aux povres quant ils en ont besoing et leur pardonner la debte;
la quarte visiter les malades; la quinte, hébergier les povres; la
sixiesme, visiter ceux qui sont en chartre de maladie; et la septiesme
ensevelir les mors. Et toutes ces choses{v. 1, p.59} devez-vous faire en charité
et compassion, pour l’amour de Dieu seulement et sans vaine gloire.
Vous devez faire aumosne de vostre loyal acquest liement, hastivement,
secrètement, dévotement et humblement sans despire les povres en
pensée ne en fait. Cellui fait bien qui leur donne tost quant ils lui
demandent, mais encore fait-il mieulx qui leur donne sans demander.
Sobriété est contre gloutonnie: car ainsi comme la sainte vertu de
sobriété est droite mesure contre le péchié mortel de gloutonnie,
ainsi c’est la vertu que le don de sapience donne et plante au cuer
du glouton contre oultrage. Sobriété est un arbre moult précieux, car
il garde la vie du corps et de l’âme; car par trop boire et par trop
mengier meurt-on, et par trop mal parler deult la teste et fait-on
tuer corps et âme. Par sobriété vit le corps en ce siècle longuement
en paix, et en a l’âme la vie pardurable. Ceste vertu doit-on garder
sur toutes les autres pour les biens qu’elle fait. Premièrement,
sobriété garde raison, entendement et sens, et l’omme sans sens est
beste. Cellui qui est yvre et si rempli de vin qu’il en pert raison
et entendement il cuide boire le vin et le vin le boit. Le second est
que sobriété délivre homme glouton du servaige du ventre à qui il est
serf. Saint Pol dit que moult s’avile qui pert sa franchise pour estre
serf à un seigneur, mais plus s’avile cellui qui se fait serf à son
ventre dont il ne peut yssir que ordure. Sobriété garde l’omme en sa
seignourie, car l’esperit et le sens doivent estre seigneurs du corps
et le corps doit pourveoir à l’esperit. Le glouton par son yvresse et
gloutonnie pert le sens et l’esperit, si qu’il ne scet gouverner le
corps. Le tiers est qu’elle garde bien la porte du chastel afin que
le{v. 1, p.60} Déable par péchié mortel n’entre ou corps de l’homme; la bouche
est la porte par où le Déable entre ou chastel pour soy combatre aux
bonnes vertus et y entre par les faulx traistres seigneurs Gloutonnie
et Male-langue qui laissent la porte de la bouche ouverte au Déable.
Ceste vertu a la seigneurie du corps, car par sobriété on maistrie le
corps si comme le cheval par le frain. Sobriété a la première bataille
de l’ost et garde les autres vertus. Le Déable tempte l’omme par la
bouche, si comme il fist Nostre Seigneur quant il lui dist qu’il feist
de pierre pain et Adam quant il lui fist mengier le fruit. Entre les
autres créatures l’omme a la bouche plus petite selon le corps; homme
a les autres membres doubles: deux oreilles et deux narines et deux
yeulx, mais il n’a que une bouche, et ce nous monstre que l’omme doit
sobrement mengier et boire et sobrement parler. Sobriété n’est autre
chose que droite mesure qui est moyenne entre trop et peu; sur toutes
choses doit avoir l’omme mesure en son cuer, et en son sens qui est
ainsi comme l’oisel qui se justice par les yeulx de sobriété[153], il
s’envole et chiet souventesfois ès las de l’oiseleur: c’est du Déable
qui souvent chasse à prendre tel oisel.
Chasteté est contre luxure, et est sainte vertu de chasteté, c’est
assavoir la conscience toute pure de mauvais pensemens, les membres
purs de tous atouchemens. Et ainsi que les créatures plaines du vil
péchié de luxure ont la conscience plaine et trouble de mauvais
pensemens, le corps et les membres ors et vils de mauvais atouchemens
et sont à Dieu lais et obscurs comme déables, ainsi les chastes ont
le cuer{v. 1, p.61} et la conscience clers, nets et luisans et ont clarté et
lumière de Dieu. A chastes convient, comme tu as oy, necte conscience
avoir; à avoir necte conscience convient trois choses: la première
est voulentiers oïr parler de Dieu; la seconde lui bien et souvent
confesser; la tierce avoir remembrance de la passion Jhésu-Crist et
remembrer pour quoy il mourut, et que tu mourras, que jà n’en seras
délivre; et c’est le premier degré de chasteté. Le second degré de
chasteté est que on se garde de vilainement parler, car vilaines
paroles courroussent les bonnes meurs. Le tiers degré est de bien
garder les cinq sens corporels: les yeulx de folement regarder, les
oreilles de folement escouter, les narines de soy en souefves choses
trop délicter et odourer, les mains de folement touchier, les piez de
aler en mauvais lieux; ce sont les cinq portes et les cinq fenestres
par où le Déable vient rober la chasteté du chastel de l’âme et du
chétif corps. Le quart degré est jeuner et avoir tousjours remembrance
de la mort qui te puet soudainement happer et prendre d’ores à jà, se
tu ne t’en gardes. Le quint degré est fuir mauvaise compaignie, comme
fist Joseph qui s’enfouist quant la dame le voult faire péchier. Le
sixiesme degré est d’estre embesognié de bonnes oeuvres; car quant
le Déable treuve la personne oyseuse, il la mort voulentiers en ses
besoignes. Le septiesme degré est de vraye oroison; à oroison sont
nécessaires trois choses: bonne foy, espérance d’avoir ce que on
requiert, dévocion de cuer sans penser ailleurs. Oroison sans dévocion
est messaigier sans lettres. Dieu regarde en prière cuer humble et
dévost et n’a cure de paremens, ne de haulte manière, comme font ces
foles hardies qui vont baudement{v. 1, p.62}, le col estendu comme cerf en lande
et regardent de travers comme cheval desréé[154].
Et atant, chère seur, vous souffise de cette matière, car le sens
naturel que Dieu vous a donné, la voulenté que vous avez d’estre dévote
et bonne vers Dieu et l’église, les prédications et sermons que vous
orrez en vostre parroisse et ailleurs, la Bible, la Légende dorée[155],
l’Apocalipse, la Vie des Pères[156] et autres plusieurs bons livres en
françois que j’ay dont vous estes maistresse pour en prendre à vostre
plaisir, vous donra et attraira parfondément le remenant au bon plaisir
de Dieu qui à ce vous vueille conduire et entalenter[157].
Le quart article de la première distincion dit que vous devez garder
continence et vivre chastement.
Je suis certain que si ferez-vous, je n’en suis mie en doubte, mais
pour ce que je sçay que après vous et moy ce livre cherra ès mains de
nos enfans ou autres nos amis, je y mects voulentiers tout ce que je
sçay, et dy que aussi devez-vous endoctriner vos amies et par espécial
vos filles, et leur dictes, belle seur, pour tout certain que tous
biens sont reculés en fille ou femme en laquelle virginité, continence
et chasteté défaillent; ne richesse, ne beauté, ne sens, ne hault
lignaige, ne nul autre bien ne peut jamais effacer la renommée du vice
contraire, se en femme espécialment il est une seule fois commis,
voire seulement souspeçonné, et pour ce maintes preudes femmes se sont
gardées non mie{v. 1, p.63} seulement du fait, mais du souspeçon, espécialment
pour acquérir le nom de virginité: pour lequel nom les saintes
escriptures de monseigneur saint Augustin et de monseigneur saint
Grégoire et moult d’autres dient et tesmoingnent que les preudes femmes
qui ont esté sont et seront, de quelque estat qu’elles soient ou aient
esté, pevent estre dictes et appellées vierges. Et monseigneur saint
Pol le conferme en l’onziesme chappitre de ses épistres qu’il fait
secondement à ceulx de Corinte où il dit ainsi: Despondi enim vos,
etc. Je vueil, dit-il, que vous sachiez que une femme qui est espousée
à un homme, puis qu’elle vive chastement sans penser à avoir affaire
à autre homme, peut estre dicte vierge et présentée à Notre Seigneur
Jhésu-Crist. De chascune bonne preude femme Jhésu-Crist ou treiziesme
chappitre de l’euvangille de saint Mathieu en une parabole dit ainsi:
Simile est regnum cœlorum thesauro abscondito in agro, etc. Le règne
du ciel, dit-il, est semblable au trésor qui est repos dedans un champ
de terre, lequel trésor quant aucun homme qui laboure en fouyant le
descuevre, il le remuce; de la grant joye qu’il en a, il s’en va et
vent tout quanque il a et achète le champ. En ce chappitre mesmes dit
Nostre Seigneur ceste parabole: Le royaulme des cieulx est semblable
à l’omme marchant qui quiert bonnes pierres précieuses, et quant il
en a trouvé une bonne et précieuse, il va et vent tout quanque il a
et l’achète. Par le trésor trouvé ou champ de terre et par la pierre
précieuse nous povons entendre chascune bonne preude femme; car en
quelque estat qu’elle soit, pucelle, mariée ou vefve, elle peut estre
comparée au trésor et à la pierre précieuse; car elle est si bonne, si
pure, si necte qu’elle plaist{v. 1, p.64} à Dieu et l’aime comme sainte vierge en
quelque estat qu’elle soit, mariée, vefve ou pucelle. Et pour certain,
homme en quelque estat qu’il soit, noble ou non noble, ne peut avoir
meilleur trésor que de preude femme et saige. Et ce puet-on bien savoir
et prouver qui veult regarder aux fais et aux bonnes meurs et aux
bonnes oeuvres des glorieuses dames qui furent du temps de la vieille
loy, si comme Sarre, Rébecque, Lye et Rachel qui furent moulliers aux
sains patriarches Abraham, Ysaac et Jacob qui est appelé Ysraël, qui
toutes furent chastes et vesquirent chastement et virginalement.
Item, à ce propos nous trouvons escript ou treiziesme chappitre ou
livre fait de Daniel que après la transmigracion de Babilonne, c’est
à dire après ce que Jéchonias[158] le roi de Jhérusalem et le peuple
de Ysraël furent menés en prison et chétiveté[159] en Babilonne, et
que la cité de Jhérusalem fut destruite par le roy Nabugodonosor, il
ot en Babilonne un Juif preudomme et riche lequel fut nommé Joachin,
et Joachin prist une femme fille d’un autre Juif lequel ot nom
Belchias[160], et la pucelle Susanne, laquelle estoit très belle et
crémant Dieu; car son père et sa mère qui estoient justes et bonnes
gens l’avoient moult bien aprise et endoctrinée en chasteté selon la
loy Moyse. Ce Joachin, mary de Susanne, estoit moult riche et avoit un
moult bel jardin plain d’arbres portant fruis. Là venoient communément
esbatre les Juifs pour ce que le lieu estoit plus honnourable de tous
les autres; Susanne mesmes aloit souvent esbatre en ce jardin. Or
advint que deux anciens prestres d’icelle loy furent du peuple establis
juges pour un an, lesquels juges virent Susanne très{v. 1, p.65} belle et tant
qu’ils furent espris et alumés de fole amour. Si parlèrent ensemble
et regardèrent comment ils la pourroient décevoir, et se accordèrent
qu’ils la guetteroient ou jardin dessusdit et parleroient à elle se ils
la trouvoient seule.
Un jour advint que après l’eure de midy ils se mussèrent en un anglet
de ce jardin: Susanne vint ou dit jardin pour soy laver, selon ce
que leur loy l’ordonnoit, et mena avecques soy deux de ses pucelles
lesquelles elle renvoya en sa maison pour lui rapporter oeille[161] et
oingnemens pour soy enoindre. Et quant les deux vieillars la virent
seule, ils coururent à elle et lui dirent: Coyement[162] seufre ce
que nous voulons faire de toy, et se tu ne le fais, nous porterons
tesmoingnage encontre toy et dirons que nous t’avons trouvée en
advoultaire. Et quant Susanne vit et sceut la mauvaistié des juges,
elle proposa en soy mesmes et dist en ceste manière: Angustie michi
sunt undique, etc., Dieux! dit-elle, angoisses sont à moy de toutes
pars, car se je fais ceste chose, morte suis comme à Dieu, et se je ne
le fay, je ne pourray eschapper de leurs mains que je ne soie tormentée
et lapidée; mais mieulx me vault sans meffaire cheoir en leur dangier
que faire péchié devant Dieu. Lors elle cria à haulte voix: les deux
vieillars crièrent aussi, tellement que les serviteurs de la maison y
acoururent, et les juges dirent qu’ils l’avoient trouvée en présent
meffait avec un jouvencel lequel estoit fort et viguereux; si leur
eschappa et ne sceurent ne ne peurent congnoistre qui il estoit. De ce
furent les sergens[163] merveilleusement vergongneux et esbahis, car
oncques{v. 1, p.66} mais ils n’avoient oy dite telle parole de leur dame, ne veu
mal en elle; toutesfois elle fut emprisonnée.
Et l’endemain que les juges furent assis en jugement, tout le peuple
devant eulx assemblé pour veoir la merveille, Susanne fut amenée en
jugement; ses parens et amis la regardoient, moult tendrement plourans.
Susanne avoit son chief couvert, de honte et de vergongne qu’elle
avoit. Les juges lui firent descouvrir son viaire[164] par grant honte
et despit. Adonc elle plourant leva ses yeulx au ciel, car elle avoit
fiance en nostre Seigneur et ou bien de son ignorance. Adonc les deux
prestres racontèrent devant le peuple comment eulx alans esbatans
dedans le jardin avoient veu Susanne entrer en icellui, avec elle deux
de ses pucelles lesquelles elle renvoya et serra l’uis après elles; et
disoient que lors estoit venu un jeune homme lequel ils avoient veu
charnellement habiter à elle, et pour ce ils estoient là courus, et
le jeune homme s’en estoit fouy par l’uis, et n’avoient peu arrester
ne prendre fors icelle Susanne qui n’avoit icellui jeune homme voulu
nommer; et de ce meffait nous deux sommes tesmoings, et pour ce meffait
nous la jugeons à mort. Susanne adonc s’escria et dist en ceste
manière: Dieu pardurable, tu es congnoissant des choses répostes[165]
et scez toutes choses ains qu’elles soient faictes, et scez bien que
contre moy ils portent faulx tesmoingnaige; souviengne-t’en et aies
mercy de moy!
Après ce on la mena à son torment, et en passant par une rue, nostre
Seigneur évertua l’esperit d’un jeune et petit enfant appelé Daniel
lequel commença à crier à haulte voix: O peuple d’Israel, ceste femme
est jugée{v. 1, p.67} faulcement, retournez au jugement, retournez, car les
jugemens sont faulx! Adonc le peuple s’escria et firent retourner
Susanne au lieu où le jugement avoit esté donné et amenèrent les
jugeurs et l’enfant appelé Daniel lequel dist tels mots: Séparez moy
ces jugeurs et les menez l’un çà, l’autre là. Quant ce fut fait, il
vint à l’un et lui demanda soubs quel arbre ce avoit esté fait et qu’il
avoit vu l’omme et Susanne faisans leur péchié; et icellui jugeur
respondi: soubs un chesne[166]. Après, icellui Daniel vint à l’autre
jugeur et lui demanda soubs quel arbre il avoit veu Susanne soubs le
jeune homme; et il respondi: soubs un arbre appelé Lentiscus[167].
Lentiscus est un arbre qui rent huille et la racine est une espice
appellée macis. Ainsi fut attainte leur mençonge, et fut Susanne
délivrée, comme pure et necte, sans tache de mauvais atouchemens. Et
est bien prouvé qu’elle estoit bien remplie de la vertu de chasteté
quant elle dist ceste parole aux faulx jugeurs: J’aime mieulx cheoir en
vos mains comme ès mains de mes ennemis, et mourir sans faire péchié
que faire péchié devant Dieu nostre Seigneur. O femme pleine de foy
et de grant loyaulté qui crémoit tant Dieu et le péchié de mariage
enfraindre qu’elle voulloit mieulx mourir que son corps vilainement
atoucher! Et certes il est tout certain que les Juifs et les Juifves
qui sont à présent en ce royaume ont si abbominable ce péchié, et est
telle leur loy, que se une femme estoit trouvée en adultère,{v. 1, p.68} elle
seroit lapidée et tourmentée de pierres jusques à la mort selon leur
loy. Mesmes les mauvais tiennent cette loy, et nous la devons bien
tenir, car c’est bonne loy[168].
Autre exemple y a, si comme met Cerxès[169] le philosophe en son livre
nommé des Eschez, ou chappitre de la Royne, et dit que la Royne
doit sur toutes choses sa chasteté garder et endoctriner à ses filles,
car, dist-il, nous lisons de moult de filles qui pour leur virginité
ou pucellaige garder ont esté roynes. Pol istoriographe des Lombars
raconte que en Ytalie avoit une duchesse qui avoit nom Raymonde, et
avoit un fils et deux filles. Advint que le roy de Hongrie appelé
Cantamus eut débat à icelle Raymonde et vint devant une sienne ville
et y mist le siége. Elle et ses enfans estoient dedens le chastel, et
si regarda une fois ses ennemis qui faisoient une escarmouche contre
les gens de sa ville qui fort se deffendoient, et entre les ennemis
vit un chevalier{v. 1, p.69} qui estoit forment bel. Elle fu tant embrasée de
s’amour qu’elle lui manda que secrètement et parmy son chastel elle luy
rendroit sa ville, se il la vouloit prendre à femme. Et le chevalier
dist oyl[170], et après ce, elle luy ouvri les portes du chastel, et
il et ses gens y entrèrent. Quant ils furent au chastel, ses gens
entrèrent par là en la ville et prindrent hommes et femmes et tout ce
qu’ils peurent; et les fils d’elle orent si grant honte et douleur de
sa traïson qu’ils la laissèrent et s’en alèrent, et depuis furent si
bons que l’un d’iceulx enfans qui avoit nom Grimault, c’est assavoir le
plus petit, fut duc des Bienventens[171] et depuis roy de Lombardie. Et
les filles qui ne sceurent fouir doubtèrent estre violées des Hongres;
si tuèrent pigons et les mussèrent dessoubs leurs mamelles, si que
par l’eschauffement de leurs mamelles la char des pigons puoit, et
quant les Hongres les vouldrent approuchier, si sentirent la puantise,
et s’en refroidirent et desmeurent[172] et les laissèrent tantost,
et disoient l’un à l’autre: Fy que ces Lombardes puent! Et à la fin
icelles filles s’enfouirent par mer pour garder leur virginité, et
toutesvoies, pour ce bien et leurs autres vertus, l’une fut depuis
royne de France et l’autre fut royne d’Alemaigne. Icellui chevalier
print icelle duchesse et jeut avec elle une nuit pour son serement
saulver et l’endemain la fist à tous les Hongres commune. Le jour après
lui fist ficher un pel dès parmy la nature au long du corps jusques
à la gorge, disant: Tel mary doit avoir telle lécheresse qui par sa
luxure a trahy sa cité et ses gens baillés et mis ès mains de leurs
ennemis. Et aussi ces paroles fist-il escripre en{v. 1, p.70} plusieurs lieux
parmy sa robe, et toute morte la fist attacher et lier aux barrières de
dehors et devant la porte de sa cité afin que chascun la veist, et la
laissa[173].
Encores met-il[174] là un autre exemple de garder son mariage et sa
chasteté, et dit que saint Augustin ou livre de la Cité de Dieu dit
(et aussi l’ay-je veu en Titus Livius) que à Romme estoit une dame
moult bonne et de grant et vertueux couraige appellée Lucresse qui
estoit femme d’un Rommain appellé Collatin qui convoya et semmoni[175]
une fois à disner avec lui l’empereur Tarquin l’orguilleux et Sexte
son fils; lesquels y disnèrent et furent festiés et après disner se
esbatirent, et Sexte advisa la contenance de toutes les dames qui là
estoient; et entre toutes et pardessus toutes les autres, la manière
Lucresse lui pleut et sa beauté. Par aucune espace de temps après, les
gens d’un chastel qui estoit à quatre lieues d’illec, emprès Romme,
firent rébellion contre l’empereur qui ala mettre le siége devant,{v. 1, p.71}
et avec lui fut et ala Sexte son fils avec lequel estoient et de sa
compaignie furent plusieurs des jeunes hommes de Romme, entre lesquels
estoit Collatin le mary Lucresse. Long temps furent illec les Rommains
à siège, et un jour qu’il faisoit bel et seryn, estoient assemblés
après disner à boire ensemble Sexte le fils l’empereur et plusieurs
d’iceulx jeunes hommes romains entre lesquels estoit Collatin, et
prindrent complot ensemble de soupper tantost, et après alèrent
hastivement à Romme en l’hostel de chascun d’iceulx jeunes hommes
veoir la manière et contenance de chascune de leurs femmes et leur
gouvernement, par tel[176] que cellui duquel sa femme seroit trouvée
en meilleur convine[177] auroit l’honneur de logier Sexte le fils
l’empereur en son hostel. Ainsi fu accordé, et vindrent à Romme et
trouvèrent les unes devisans[178], les autres jouans au bric, les
autres à qui féry? les autres à pince-merille, les autres jouans{v. 1, p.72}
aux cartes et aux autres jeux d’esbatemens avecques leurs voisines;
les autres qui avoient souppé ensemble, disoient des chançons, des
fables, des contes, des jeux-partis; les autres estoient en la rue
avecques leurs voisines jouans au tiers et au bric, et ainsi
semblablement de plusieurs jeux, excepté Lucresse qui dedens et ou plus
parfont de son hostel, en une grant chambre loing de la rue, avoit
ouvriers de laine, et là, toute seule, assise loingnet[179] de ses
ouvriers et à part, tenoit son livre dévotement et à basse chière[180]
disoit ses heures moult humblement; et fut trouvé que lors, ne
autresfois que son mary Collatin estoit hors, et en quelque compaignie
ou feste qu’elle feust, il n’estoit nul ne nulle qui la feist dancer
ne chanter, se ce n’estoit seulement le jour qu’elle avoit lettres de
luy ou qu’il retournast la veoir; et lors chantoit et dançoit avec les
autres, se feste y avoit. Et pour ce Collatin eust l’honneur de la
venue et loga en son hostel Sexte le fils l’empereur lequel fut servi
de tous les autres et de leurs femmes et apparentés, et l’endemain
bien matin fut des dames esveillié, vestu, et oy messe, et le veirent
monter et mettre à chemin. Et à ce voyage fut Sexte moult fort espris
de l’amour de Lucresse et tellement qu’il pensa qu’il revenroit devers
elle acompaignié d’autres gens que des amis d’elle ou de son mary.
Ainsi fut fait et vint au soir en l’hostel Lucresse laquelle le receut
moult honnourablement, et quant le temps vint d’aler couchier, l’en
ordonna le lit à Sexte comme à fils d’empereur, et ce mauvais fils
d’empereur espia où Lucresse gisoit, et après ce que tous léans furent
couchiés et endormis,{v. 1, p.73} Sexte vint à elle, l’une main mise à la poitrine
et l’autre à l’espée, et lui dist: Lucresse, tais toy! Je suis Sexte le
fils à l’empereur Tarquin, se tu dis mot tu es morte! Et de paour elle
s’escria, dont la commença Sexte à prier. Rien n’y vault. Et après ce,
à luy offrir et promettre dons et services. Riens n’y vault. Et puis, à
menacier qu’elle se voulsist à luy accorder ou qu’il destruiroit elle
et sa lignée. Rien n’y vault. Quant il vit que tout ce rien n’y valoit,
si lui dist ainsi: Lucresse, se tu ne fais ma voulenté, je te tueray et
si tueray aussi un de tes varlès, et puis diray que je vous aray tous
deux trouvés couchiés ensemble et pour vostre ribauldie vous ay tués.
Et celle qui doubta plus la honte du monde que la mort, si se consenti
se jouer.
Et tantost après que Sexte s’en fu alé, la dame manda par lettres son
mari qui estoit en l’ost, et aussi manda son père, ses frères et tous
ses amis et un homme qui avoit nom Brut et nepveu Collatin son mary. Et
quant ils furent venus, elle leur dist moult espouventablement: Sexte
le fils à l’empereur entra hier comme hoste en cest hostel, mais il ne
s’en est pas départi comme hoste, mais comme ennemy de toy, Collatin!
et saiches qu’il a ton lit deshonnouré. Toutesvoies se mon corps est
deshonnouré, se n’est pas le cuer, et pour tant me absols-je du péchié,
mais non pas de la peine. Adonc Collatin son mary vit qu’elle estoit
toute pâle et descoulorée et sa face blanche et toute esplourée, car
la trasse des larmes estoit apparant en son viaire des yeulx jusques
aux baulièvres, et avoit les yeulx gros et enflés, les paupières mortes
et perses[181] et dedans vermaulx{v. 1, p.74} par le décourement des larmes,
et regardoit et parloit effroyeusement. Si commença à la conforter
moult doulcement et à luy pardonner, et lui monstra moult de belles
raisons, que le corps n’avoit pas péchié puisque le cuer n’y avoit
donné consentement ne pris délit, et se prist à alléguer exemples et
auctorités. Tout ce ne luy pleut; elle luy rompi sa parole en disant
moult asprement: Ho! ho, nennil, nennil! c’est trop tart, tout ce ne
vault riens, car je ne suis jamais digne de vivre; et celluy qui m’a ce
fait, l’a fait à sa grant male meschéance se vous valez riens, et pour
ce que nulle ribauldie ne règne à l’exemple de Lucresse, qui vouldra
prendre exemple au péchié et au forfait, si prengne aussi exemple à
l’amende. Et tantost d’une espée qu’elle tenoit soubs sa robe se féri
parmy le corps et morut devant eulx tous.
Adonc Brut le conseiller et Collatin le mary d’icelle Lucresse et tous
ses amis plourans et dolens prindrent celle espée qui estoit sanglante,
et sur le sang jurèrent par le sang Lucresse que jamais ne fineroient
jusques à tant qu’ils auroient Tarquin et son fils destruit, et le
poursuivroient à feu et à sang, et toute sa lignée bouteroient hors,
si que jamais nul n’en vendra à dignité. Et tout ce fut tantost fait,
car ils la portèrent emmy la ville de Romme et esmeurent tellement le
peuple que chascun jura la destruction de l’empereur Tarquin et de son
fils, et à feu et à sang. Et adonc fermèrent les portes afin que nul
n’issist pour aler adviser l’empereur de leur emprise, et s’armèrent
et yssirent dehors alant vers l’ost de l’empereur comme tous forcenés.
Et quant ils approchèrent de l’empereur, et il ouy le bruit et tumulte
et vit les gens{v. 1, p.75} pouldrés[182], et fumées des chevaulx, avec ce que
l’en luy dit, il et son fils s’enfouirent en désers, chétifs et
desconfortés. Sur quoy le Rommant de la Rose dit ainsi:
Ainsi avez-vous deux exemples, l’un de garder honnestement son
vefvaige, ou sa virginité ou pucellaige; l’autre de garder son mariaige
ou chasteté. Et sachiez que richesse, beaulté de corps et de viaire,
lignaige et toutes les autres vertus sont péries et anichillées
en femme qui a tache ou souspeçon contre l’une d’icelles vertus.
Certes en ce cas tout est péri et effacié, tout est cheu sans jamais
relever, puis que une seule fois femme est souspeçonnée ou renommée
au contraire; et encores, supposé que la renommée soit à tort, si
ne peut jamais[183] icelle renommée estre effaciée. Or véez en quel
péril perpétuel une femme met son honneur et l’honneur du lignaige de
son mary et de ses enfans quant elle n’eschieve[184] le parler de tel
blasme, ce qui est légier à faire. Et est à noter sur ce, si comme
j’ay oy dire, que puis que les Roynes de France sont mariées, elles ne
lisent jamais seules lettres closes, se elles ne sont escriptes de la
propre main de leur mary, si comme l’en dit, et celles lisent-elles
toutes seules, et aux autres elles appellent compaignie et les font
lire par autres devant elles, et dient souvent qu’elles ne sçevent mie
bien lire autre lettre ou escripture que de leur mary; et leur vient de
bonne doctrine et de très{v. 1, p.76} grant bien, pour oster seulement les paroles
et le souspeçon, car du fait n’est-il point de doubte[185]. Et puisque
si haultes dames et si honnourées le font, les petites qui ont aussi
grant besoing de l’amour de leurs maris et de bonne renommée le doivent
bien faire.
Si vous conseille que les lettres amoureuses et secrètes de vostre
mary, vous recevez en grant joye et révérence, et secrètement toute
seule les lisez tout à part-vous, et toute seule lui rescripvez
de vostre main se vous savez, ou par la main d’autre bien secrète
personne; et lui rescripvez bonnes paroles amoureuses et vos joyes et
esbatemens, et nulles autres lettres ne recevez, ne ne lisez, ne ne
rescripvez à autre personne, fors par estrange main et devant chascun,
et en publique les faictes lire.
Item dit-l’en aussi que les Roynes depuis qu’elles sont mariées, jamais
elles ne baiseront homme, ne père, ne frère, ne parent, fors que le
Roy, tant comme il vivra; pour quoi elles s’en abstiennent, ne se c’est
vray, je ne sçay. Ces choses, chère seur, souffisent assez à vous
bailler pour cest article; et vous sont baillées plus pour raconte que
pour doctrine. Il ne vous convient jà endoctriner sur ce cas, car Dieu
mercy de ce péril et souspeçon estes-vous bien gardée et serez.
Le quint article de la première distinction dit que vous devez estre
très amoureuse et très privée de vostre mary par dessus toutes autres
créatures vivans, moiennement{v. 1, p.77} amoureuse et privée de vos bons et
prochains parens charnels et parens de vostre mary, très estrangement
privée de tous autres hommes, et du tout en tout estrange des
oultrecuidés et oyseux jeunes hommes et qui sont de trop grant despence
selon leur revenue, et qui, sans terre ou grans lignaiges, deviennent
danceurs; et aussi des gens de court, de trop grans seigneurs, et en
oultre de ceulx et celles qui sont renommés et renommées d’estre de vie
jolie, amoureuse ou dissolue.
A ce que j’ay dit très amoureuse de vostre mary, il est bien voir que
tout homme doit amer et chérir sa femme et que toute femme doit amer et
servir son homme, car il est son commencement et je le preuve. Car il
est trouvé ou deuxiesme chappitre du premier livre de la Bible que l’en
appelle Genesy, que quant Dieu eust créé ciel et terre, mer et air,
et toutes les choses et créatures à leur aournement et perfection, il
admena à Adam toutes les créatures qui eurent vie et il nomma chascune
ainsi qu’il luy pleut et qu’elles sont encores appellées. Mais il n’y
ot créature semblable à Adam, ne convenable pour lui faire aide et
compaignie. Et pour ce dist Dieu adonc: Non est bonum hominem esse
solum; faciamus ei adjutorium simile ei. Bonne chose, dist Dieu, n’est
pas que l’omme soit seul; faisons-lui aide qui lui soit semblable.
Donc meist Dieu sommeil en Adam, et adonc osta une des costes de Adam
et rempli le lieu où il la prist de chair, si comme dit Moyses ou
second chappitre de Genesy. Cellui qui fait Histoire sur Bible[186]
dit que Dieu prist de{v. 1, p.78} la char aussi avecques la coste, aussi dit
Josephus[187], et nostre Seigneur édifia la coste qu’il en avoit ostée
en une femme; voire, ce dist l’Historieur, il lui édifia char de la
char qu’il prist avecques la coste, et os de la coste, et quant il lui
ot donné vie, il l’admena à Adam pour ce qu’il luy meist nom. Et quant
Adam la regarda, il dit ainsi: Hoc nunc os ex ossibus meis et caro
de carne mea: hec vocabitur virago quoniam de viro sumpta est. Ceste
chose, dist-il, est os de mes os et char de ma char, elle sera appellée
virago, c’est à dire faicte d’omme. Elle ot nom ainsi premièrement,
et après ce qu’ils orent péchié, elle ot nom Eva qui vault autant
que vita. Car toutes les créatures humaines qui puis ont eu vie
et auront, sont venues d’elle. Encores adjousta Adam et dist ainsi:
Propter hoc relinquet homo, etc. Pour ceste chose laissera homme son
père et sa mère et se aherdera[188] à sa moullier, et seront deux en
une chair; c’est à dire que du sang des deux, voire de l’omme et de la
femme, sera faicte une char ès enfans qui d’eulx naistront. Là fist
donc Dieu et establi premièrement mariaige, si comme dit l’Historieur,
car il dist au conjoindre: Crescite et multiplicamini, etc. Croissez,
dist-il, et multipliez et remplez la terre.
Je di adonc, par les raisons dictes et prises en Bible, que femme doit
moult amer son mary, quant de la coste de l’omme elle fut faicte.
Item on lit en l’onziesme chappitre de Genesy que un patriarche appellé
Abraham prist à moullier en la cité ou ville de Caldée une moult bonne
et sainte dame appellée Sarre laquelle fut depuis princesse souveraine{v. 1, p.79}
et première des bonnes et vaillans dames desquelles Moyses fait mention
en ses cinq livres qui sont les premiers de la Bible. On lit illec que
Sarre vesqui moult saintement et fut très loyalle et de bonne foy à
son mary Abraham, et obéissant à ses commandemens. Et lit-on illecques
que quant Abraham fut parti de Damas pour la grant famine qui estoit
en icelle terre et il deust entrer en Egipte, il dist à Sarre sa
moullier: Je sçay, dist-il, que les hommes de ceste terre sont chaulx
et luxurieux, et tu es moult belle femme; pour quoy je doubte moult,
se ils scevent que tu soies ma moullier, que ils ne me occisent pour
toy avoir; et pour ce, je te prie que tu vueilles dire que tu es ma
seur et non pas ma moullier, et je le diray aussi, par quoy je y puisse
vivre paisiblement, entre eulx et mes gens et ma mesgniée[189]. A ce
conseil et commandement obéi Sarre, non pas voulentiers, mais pour
sauver la vie à son seigneur et à sa gent, et quant les hommes et le
prince d’icelle contrée virent Sarre tant belle, ils la prindrent et
la menèrent au roy Pharaon qui en ot moult grant joye et la retint,
mais oncques, ne lors ne depuis, en quelconque heure, le roy Pharaon
ne peust venir vers elle qu’il ne la trouvast toujours plourant du
regret qu’elle avoit à son mary, et pour ce, quant le roy Pharaon la
véoit en icelluy estat, la voulenté et le désir qu’il avoit d’elle se
tresalloit et changeoit, et ainsi la laissoit. Et pour ce, peut-l’en
dire que pour sa bonté et la loiaulté que Dieu savoit en elle, laquelle
estoit triste et courrouciée de ce que on l’avoit ostée à son mary, il
la garda et défendi par telle manière que Pharaon ne pot habiter à{v. 1, p.80}
elle et fut moult tourmenté, et tous ceulx de sa mesgniée, pour Sarre
qu’ils avoient ostée à Abraham. L’Historieur dit sur ce chappitre que
tant que Pharaon tint Sarre, il n’ot povoir de habiter à femme, ne tous
ses hommes aussi ne povoient engendrer; et pour ce, les prestres de sa
loy sacrifièrent à leurs dieux et il leur fut respondu que c’estoit
pour Sarre la moullier à Abraham que le roy Pharaon lui avoit tolue. Et
quant le Roy le sceut, il manda Abraham qui vivoit bien paisiblement
en sa terre et lui dist: Pourquoi m’as-tu deceu et fait grant mal?
Tu disoies que Sarre estoit ta seur, et c’est ta femme! Prens-la et
l’emmaine hors de ma terre. Lors commanda-il à ses hommes qu’ils le
menassent hors de la terre d’Egipte paisiblement et sans perdre nulle
de ses choses.
On lit ou sixiesme chappitre de Genesy que quant Abraham fut party
d’Egipte, il ala demourer en la terre de Canaen de coste[190] Bétel.
Donc regarda Sarre qu’elle estoit brehaigne[191] et ne povoit avoir
enfant, dont elle estoit moult dolente; lors s’advisa qu’elle
bailleroit Agar sa chamberière qu’elle avoit admenée d’Egipte, à
Abraham son mary, pour savoir s’elle en pourroit avoir enfant, car elle
doubtoit moult qu’il ne morust sans hoir, et ce dist-elle à Abraham qui
se consenti à faire sa voulenté. Et elle lui bailla Agar sa meschine
laquelle conceut tantost un fils dont Sarre ot moult grant joye. Mais
quant Agar la meschine vit et sceut qu’elle avoit conceu de Abraham,
elle despita sa dame et se portoit grossement contre elle. Et quant
elle vit ce, Sarre dist à Abraham: Tu fais mauvaisement encontre moy,
je te{v. 1, p.81} baillay ma meschine pour ce que je ne puis avoir enfans de toy,
et je désiroie que je peusse avoir fils d’elle et de toy lesquels je
peusse nourrir et garder, à la fin que tu ne morusses pas sans laisser
lignée de toy: pour ce que ma meschine Agar voit qu’elle a conceu de
toy, elle m’a en despit et ne me prise rien; Dieu vueille jugier entre
moy et toy, car tu as tort qui sueuffres qu’elle me despite.
Or véons la grant bonté et la grant loyaulté de ceste bonne dame et
sainte femme Sarre. Elle amoit si très loyaulment Abraham son mary, et
bien savoit qu’il estoit si saint homme et vaillant patriarche, que
il lui sembloit que ce feust doleur et grant dommaige s’il mouroit
sans hoir et avoir fils de son sang, et si véoit bien qu’elle estoit
brehaigne et ne povoit concevoir, et pour le grant désir qu’elle avoit
d’avoir fils de son mary lesquels elle peust nourrir et garder, elle
bailla sa meschine et la fist couchier en son propre lit, et s’en voult
déporter. Quantes dames ou femmes trouveroit-on qui ainsi feissent?
Je croy qu’on en trouveroit peu, et pour ce est Sarre tenue à la
plus loyale à son mary qui fust dès Adam le premier homme jusques à
la loy qui fut donnée à Moyse. Mais Agar sa meschine à tort l’eut en
despit quant elle sceut qu’elle eust conceu de Abraham, mais on dit
communément que qui essauce[192] son serf il en fait son ennemy. Mais
Abraham le bon patriarche vit bien et sceut que Agar la meschine avoit
tort, et pour ce il dist à Sarre: Vécy Agar ta meschine, je la mets en
ta main, si en fais ta voulenté.
Lors la commença Sarre à approuchier, et la tint{v. 1, p.82} vile jusques à tant
qu’elle mesmes, par le commandement de l’ange, se humilia et à sa dame
cria mercy; et Sarre la garda tant qu’elle ot enfanté son fils qui
ot nom Ysmaël, dont Sarre ot grant joye et le garda et fist garder
moult bien. Après ce, nostre Seigneur visita Sarre et s’apparut aussi
à Abraham ou val de Mambré, devant son tabernacle, et lui dist qu’il
auroit un fils de Sarre sa franche moullier, et auroit nom Ysaac, et
ce fils vivroit et sa lignée il multiplieroit ainsi comme les estoiles
du ciel et la gravelle de la mer ou la pouldre de la terre. Encores
dist-il à Abraham: en ta lignée ou semence toutes gens seront beneurés.
Et quant Sarre qui estoit derrière l’uis du tabernacle oy quelle
concevroit, si commença à rire et dist à soy mesmes: je suis vieille
et ancienne, et Abraham aussi; comment pourray-je avoir enfant? Et
merveilles ne fut pas de ce quelle rit et dit ainsi, qu’elle avoit jà
plus de quatre-vingts ans, et Abraham en avoit plus de cent. Et Dieu
qui la vit bien rire dist à Abraham: Pourquoy a ris Sarre ta moullier?
Et Sarre qui ot paour respondi qu’elle n’avoit pas ris, et Dieu lui
dist: Je te vis bien rire derrière ton huis; ne sont pas toutes choses
légières à Dieu quant il les veult faire? Après ce, Sarre conceut quant
il pleust à Dieu et enfanta un fils lequel Abraham appella Ysaac, et
le circonci au jour vingtième qu’il fut né. Lors dist Sarre par moult
grant joie: Dieu m’a fait rire, et tous ceulx et celles qui orront dire
que j’ay enfanté riront aussi avec moy. Qui creroit, dist-elle, Abraham
se il disoit que Sarre alaitast un enfant qu’elle luy aroit enfanté
en sa vieillesse? Et pour certain toutes gens qui oient de ce parler
pevent bien croire et penser que Dieu ama moult Abraham et{v. 1, p.83} Sarre aussi
quant il leur fist si belle grâce. Mais Abraham estoit si saint et si
bon patriarche que Dieu parla à lui par moult de fois et lui promist
que il mesmes se donroit à sa lignée[193], et aussi ama-il moult Sarre
pour sa grant loyauté et sa grant bonté.
Moult bien nourri Sarre son fils Ysaac, et quant il fut si grant
qu’elle le sevra et qu’il deust mengier à la table son père Abraham,
elle appella ses amis et fist grant mengier et grant feste pour son
fils. Et quant Sarre vit Ysmaël le fils Agar l’Egipcienne jouer à Ysaac
son fils, elle dist à Abraham: Chasse hors la meschine et son fils; le
fils de la meschine ne sera pas hoir avecques mon fils Ysaac. Il est
dit en Genesy ou XXIe chappitre: Ceste parole fut
moult dure à Abraham, mais Dieu lui dist ainsi: Ne te semble pas aspre
chose de bouter hors la meschine et son fils; oy la parolle de Sarre
et fay tout ce qu’elle te dira, car en Ysaac ta semence sera appellée.
(C’est à dire que de Ysaac devoit venir la lignée que Dieu avoit
promise à Abraham.) Et pour ce, dit Dieu, que le fils de la meschine
est de ta semence, je le feray croistre en moult grant gent. Donc
se leva Abraham au matin et bailla à Agar la meschine du pain et un
bouchel[194] d’eaue et luy mist sur ses espaules, puis lui fist prendre
Ysmaël son fils; si lui commanda qu’elle s’en alast quelle part qu’il
luy pleust, et si fist-elle.
Or pourroient, par adventure, penser aucunes personnes que Sarre eust
par mal et par envie enchassé Agar sa meschine et Ysmaël son fils: mais
qui veult bien considérer la cause, elle n’ot pas tort; Histoire{v. 1, p.84} sur
Bible dist ainsi: Sarre vit bien que Ysmaël en son jeu faisoit félonnie
à Ysaac son fils; et aussi que, de par esperit de prophécie, elle sceut
et apperceut que Ysmaël avoit ymagetes faictes de terre auxquelles il
aouroit comme Dieu et vouloit contraindre Ysaac à ce que les aourast
aussi. Encores considéroit-elle et savoit assez que se Ysmaël demouroit
tant avecques eulx que Abraham morust, il vouldroit déshériter Ysaac et
avoir sa seignourie par sa force, et pour ce elle fist moult bien de
enchasser la mère et son fils. Et jasoit-ce que j’aye mise l’istoire
tout au long et ne l’aye voulu desmembrer ne descoupler pour ce que la
matière est belle et s’entretient, toutesvoies par icelle peut estre
recueilli à mon propos seulement que Sarre fut très amoureuse privée et
obéissant à son mary en tant qu’elle laissa ses parens et sa terre pour
aler seule de sa lignée avec son mary en estrange terre et de différent
langage, et avec ce, elle délaissa à la prière et pour l’amour de son
mary le nom de moullier ou femme qui est le plus prouchain en affinité,
en amour et dilection, et, à la demande de son mary, prist le nom de
seur; et en oultre que tant comme elle fut hors d’avecques son mary,
tout jour et toute nuit plouroit pour l’amour de son mary; et de
rechief que pour avoir lignée et représentacion de son mary après la
mort d’icelluy, elle en laissa son lit et le soulas de son mary, et
lui bailla Agar sa chambrière et la fist dame, et elle très humblement
devint serviteresse et humble servant, sans les autres débonnairetés et
humilités cy dessus escriptes et lesquelles je laisse pour ce qu’il me
semble que ce seroit trop longue récitation.
Item il est trouvé escript ou XXIXe chappitre de
Genesy{v. 1, p.85} qui est le premier livre de la Bible, que quant Jacob fut party
de Ysaac son père et de Rébecque sa mère, de Briseyda[195] leur cité il
ala tant qu’il vint en Mésopotamie, près de la cité de Aram qui estoit
à Laban son oncle. Là resta-il de coste un puis auquel les pasteurs
de la terre abreuvoient les bestes, lequel puis estoit couvert d’une
grant pierre plate. Ainsi comme les pasteurs furent assemblés entour
le puis, Jacob leur demanda se ils congnoissoient Laban le fils Batuel
qui fut fils Naccor. Les pasteurs respondirent: Oyl, moult bien. Il
leur demanda se il estoit sain et en bon point; ils respondirent: Oyl.
Vois çà, dirent-ils, Rachel sa fille qui vient abreuver ses bestes à ce
puis. Jacob leur dist: Seigneurs, abreuvez vos bestes, si les ramenez
en la pasture, car il est encores grant heure et n’est pas temps
encores de les mener aux estables. Si comme il disoit ainsi, Rachel
vint au puis, et Jacob leva la pierre du puis: si luy fist abreuver ses
bestes. Lors parla-il à elle et la baisa; si luy dist qu’il estoist
son cousin germain, fils de Ysaac et de Rébecque la seur de Laban son
père. Et quant Rachel l’ot entendu, elle s’en courust en son hostel et
dist à Laban son père comment elle ot trouvé Jacob son nepveu. Et quant
Laban l’oy, il eust moult grant joie et lui demanda la cause de sa
voye[196] et pour quoy il estoit là venu. Jacob luy dist que c’estoit
pour la paour de Esaü son frère qui le vouloit occire pour ce que il
avoit receu la bénéisson son père, mais ce luy ot fait faire sa mère
Rébecque. Lors respondi Laban: Tu es os de mes os et char de ma char,
et pour ce tu pues demourer avecques moy.{v. 1, p.86}
Quant Jacob ot demouré avec Laban son oncle par l’espace de un mois,
Laban lui dist: Comment que tu soies mon nepveu, ne vueil-je pas que tu
me serves pour néant; dy moy que tu vouldras avoir pour ton service.
Or avoit Laban deux filles: l’ainsnée ot nom Lye, celle ot les yeulx
plourans par enfermeté; et la plus jeune ot nom Rachel, celle estoit
moult belle et gente de viaire et de corps, et Jacob l’amoit moult. Et
pour ce il dist à Laban: Je serviray à toy sept ans pour Rachel la plus
jeune. Laban respondi: Mieulx vault que je la te donne que à un autre
homme, or demeure doncques avecques moy. Jacob demoura avecques Laban
et le servi sept ans pour avoir sa fille Rachel, et lui sembla que le
terme fut moult brief pour la grant amour qu’il avoit à elle.
Sur ceste chose dit l’Histoire: le terme de sept ans ne luy sembla pas
brief pour la grant amour, mais moult long. Car quant une personne aime
et désire aucune chose, il luy semble que les termes que il la doit
avoir tardent trop merveilleusement. Mais ce que la Bible dit que les
jours semblèrent briefs à Jacob, on peut entendre en ceste manière: il
amoit tant Rachel et luy sembloit tant belle, que s’il deust servir
encores autant pour l’avoir comme il avoit servi, ne lui sembloit-il
pas que il l’eust bien desservie.
A la fin des sept ans, il dit à Laban: Donne moy ma moullier, il est
bien temps que je l’aye. Lors appella Laban tous ses amis et voisins et
fist grans nopces; et quant la nuit fut venue, il mena à Jacob Lye sa
fille l’ainsnée et lui bailla une meschine qui ot nom Zelphan{v. 1, p.87} pour luy
servir. Et quant Jacob ot jeu[197] à Lye et il la regarda à la matinée,
il dist à Laban: Que est-ce que tu as voulu faire à moy? N’ay-je pas
servi à toi sept ans pour Rachel? Pourquoy m’as-tu baillé Lye? Laban
respondi: Nous n’avons pas de coustume en ceste contrée de bailler aux
nopces la plus jeune devant les ainsnées; attens tant que la sepmaine
des nopces soit passée et puis je te donray l’autre, en telle manière
que tu me serviras encores sept ans pour elle. Lors accorda Jacob ce
que Laban ot dit, et quant la sepmaine fut passée, il prist ainsi à
moullier Rachel à laquelle son père avoit donné une meschine laquelle
ot nom Balam.
Aucuns veullent dire que puis que Jacob ot prins la fille ainsnée
de Laban, il servi autres sept ans pour Rachel avant qu’il l’eust à
moullier, mais ils dient mal. On treuve en Histoire que saint Jérosme
dit: Tantost après la sepmaine des nopces faictes pour Lye, Jacob prist
Rachel, et pour la grant joye qu’il en ot, il servi voulentiers les
sept ans ensuivans.
Il est dit en Genesy ou XXIXe chappitre que Jacob ama
moult plus Rachel pour ce que elle estoit plus belle et gracieuse que
Lye qui n’estoit pas si belle, mais pour ce que Dieu ne vouloit pas
qu’il l’eust trop en despit, il la fist concevoir un fils dont elle
ot moult grant joye et l’appela Ruben, et dit ainsi: Dieu a veu mon
humilité, d’ores-en-avant m’en aymera mon mary. De rechief elle conceut
et enfanta un autre fils et l’appela Siméon, en disant ainsi: Pour
ce que Dieu m’a oye, il m’a donné encores ce fils. Tiercement, elle
conceut{v. 1, p.88} et enfanta un autre fils et dist ainsi: Mon mary se complaira
en moy pour ce que je luy ay enfanté trois fils; et pour ce, elle
nomma l’enfant Levy. Quartement, conceut et enfanta un fils et dist:
Orendroit je me confesseray à nostre Seigneur; et pour ce, l’enfant ot
nom Judas et vault autant à dire que confession. Lors cessa Lye qu’elle
n’ot plus enfans jusques grant temps après.
Il est escript ou XXXe chappitre de Genesy que Rachel
ot grant envie contre Lye sa seur pour ce qu’elle ot enfanté, et elle
se trouvoit brehaigne et ne povoit concevoir. Et pour ce elle dist à
Jacob son mary: Donne moy des enfans, et se tu ne le fais je mourray.
Jacob qui yrié estoit respondi: Je ne suis pas Dieu, je t’apreisse
d’avoir enfans de ton ventre. Rachel respondi: J’ay Balan ma meschine,
couche avec elle à ce qu’elle enfante et que je puisse avoir fils
d’elle et de toy. Jacob fist ce que Rachel voult, et Balan conceut et
enfanta un fils. Lors dit Rachel: Dieu a jugié pour moy, si a ma voix
essaucée et m’a donné un fils. Pour ce, elle appela l’enfant Dan. De
rechief, Balan ot un fils pour lequel Rachel dist: Nostre Seigneur m’a
comparée à Lye, et de ce, le fils ot nom Neptalim.
Or véons grant merveille et signe de grant amour. Rachel avoit si grant
désir qu’elle eust enfans de Jacob que pour ce qu’elle vit quelle ne
povoit concevoir elle luy bailla sa meschine, et les fils qu’elle en ot
elle ama aussi que s’ils feussent siens propres. Pour ce que Lye vit
qu’elle ne concevoit mais, elle bailla à Jacob Zelphan sa meschine. Le
premier fils qu’elle en ot, Lye le receut à joye et dit: Il me vient
eureusement, et de ce, le fils ot nom Gad. Et quant Zelphan ot l’autre{v. 1, p.89}
fils Lye dist: C’est pour ma bonne eureté et pour ce toutes femmes me
diront bieneureuse; et ce fils ot nom Aser.
Ou temps de messon Ruben apporta à Lye sa mère mandagores que il ot
trouvées en leur champ, et quant Rachel les vit, si les désira moult et
dist à Lye sa sœur: Donne moy partie des mandagores. Lye respondi: Ne
te souffist-il pas que tu me ostes mon mary, se tu ne me veulx encores
oster mes mandagores? Rachel dist: Je veuil qu’il dorme en ceste nuit
avecques toy pour les mandagores que ton fils a apporté. Lye les luy
donna, et au soir quant Jacob revint des champs, elle ala encontre luy
et luy dist: Tu vendras en ceste nuit coucher avecques moy, car je t’ay
acheté par les mandagores que ton fils m’ot donné.
De ces mandagores met l’Histoire sur Bible moult d’oppinions. Les
aucuns dient que ce sont arbres qui portent fruit souef flairant
autel que pommes. Les autres dient que ce sont racines en terre, en
manière d’erbe, portans feuilles vers, et ont ces racines figure et
façon d’ommes et de femmes, de tous membres et de chevellure[198].
Catholicon[199] dit: Ce m’est advis que bien pevent estre herbes
et racines, et que le fruit vault à femmes brehaignes pour aidier à
concevoir, mais que les femmes ne soient pas trop anciennes.
Celle nuit dormit Jacob avecques Lye, et elle conceut un fils, et
quant elle l’ot enfanté, elle dist: Dieu m’a enrichie de ce que j’ay
donné à mon mary ma{v. 1, p.90} meschine; et pour ce elle appella son fils le
cinquiesme Ysacar. Puis ot-elle le sixiesme fils; quant elle l’ot
enfanté, elle dist: Dieu m’a enrichie de bon douaire à ceste fois, et
encores sera mon mary avecques moy; et pour ce elle appella son fils
Zabulon. Encores ot-elle une fille laquelle ot nom Dinam. Après ce,
nostre Seigneur se recorda de Rachel et essauça sa prière; si lui fist
concevoir et enfanter un fils dont elle ot moult grant joye et dist:
Nostre Seigneur a ostée ma reprouche. Si appella son fils Joseph, et
dist: Dieu m’en doint encores un autre. Après toutes ces choses dessus
dictes, Jacob appella Laban son oncle et lui dist: Donne moy mes
moulliers pour lesquelles j’ay servy à toy quatorze ans, et mes enfans;
si m’en iray en la terre dont je fus né. Laban lui respondi: Je te prie
que tu demeures encore avec moy, car je sçay bien que par toy Dieu m’a
bénéy et multiplié mes biens. Jacob respondi: Il me convient pourveoir
substance pour moy, pour mes enfans, pour mes femmes et ma famille.
Ores du surplus de l’histoire je me tais, car il ne touche point à
ma matière. Mais par ce que dit est dessus peut estre recueilli la
grant bonté des dessus dictes Lye et Rachel qui toutes deux et en un
mesmes temps, elles estans ensemble en un mesme hostel et mesnage,
servoient et servirent Jacob leur mary en bonne paix et en bon amour,
sans jalousie, sans tençon et sans envie, et en oultre elles avoient
laissié leur pays, leur nativité, leur père, leur mère et leur langage
pour icelluy mary et pour le servir en estrange terre. Et est moult à
considérer la grant {v. 1, p.91}amour et l’ardeur que Rachel avoit d’avoir lignée
et remembrance de Jacob auquel elle bailla Balan sa chamberière.
Quantes dames est-il maintenant qui le féissent, ne qui vesquissent
si paisiblement que quant l’une l’aroit, l’autre n’en rechignast
et murmurast, mais encores pis? Car, par Dieu, je cuide qu’elles
batteroient l’une l’autre. O Dieu! quelles bonnes femmes et sainctes
elles furent! Pour néant n’est pas en la bénéisson des espousailles
ramenteue ceste parole: Sis amabilis ut Rachel viro, prudens ut Sarra,
sapiens ut Rebecca.
Item nous véons en Thobie Xe que Raguel et Anne sa
femme, quant ils mirent hors de leur hostel Thobie le jeune et Sarre
leur fille qui estoit femme d’icelluy jeune Thobie, ils baisièrent
icelle leur fille et l’admonestèrent qu’elle amast cordialment son
mary et honnourast ses parens, et si fist-elle. Et à ce propos, il est
trouvé Machabeorum, XIº que quant Alixandre oy dire
que le roy d’Égipte qui avoit espousé sa seur le venoit veoir, il manda
par toutes les universités à son peuple qu’ils ississent de leurs cités
et alassent au devant d’icelluy roy d’Égipte pour luy honnorer, et
ainsi faisoit honneur à ses parens quant il honnouroit le mary de sa
seur.
Et pour que l’en ne die mie que je ne vueille aussi bien dire des
devoirs des hommes comme des femmes, je di aussi qu’il est escript
Ad Ephesios Vº que les maris doivent amer leurs
femmes comme leur propre corps, ce n’est mie à dire par fiction, ne
par parole, c’est léalment, de cuer, avecques ce que dit est dessus.
Encores, pour monstrer ce que j’ay dit que vous devez estre très privée
et très amoureuse de vostre mary, je mets un exemple rural que mesmes
les oiseaulx{v. 1, p.92} ramages[200] et les bestes privées et sauvaiges, voire
les bestes ravissables, ont le sens et industrie de ceste pratique,
car les oiseaulx femelles suivent et se tiennent prouchaines de leurs
masles et non d’autres, et les suivent et volent après eulx et non
après autres. Se les masles s’arrestent, aussi font les femelles et
s’assieent près de leurs masles: quant leurs masles s’envolent, et
elles après joingnant à joingnant. Et mesmes les oiseaulx sauvaiges qui
sont nourris par personnes qui leur sont estranges au commencement,
puis que iceulx oiseaulx ont prins nourriture d’icelles personnes
estranges, soient corbeaux, corneilles, choues[201], voire lez oiseaulx
de proye, comme espriviers, faucons, tiercelez[202], ostours et les
semblables, si les aiment-ils plus que les autres. Ce mesmes est-il des
bestes sauvaiges, des dommeschés[203], voire des bestes champestres.
Des dommeschés, vous véez que un lévrier, ou mastin, ou chiennet, soit
en alant par le chemin, ou à table, ou en lit, tousjours se tient-il
au plus près de celluy avecques qui il prent sa nourriture, et laisse
et est estrange et farouche de tous les autres; et se le chien en est
loing, tousjours a-il le cuer et l’ueil à son maistre; mesmes se son
maistre le bat et luy rue pierres après luy, si le suit-il balant
la queue, et en soy couchant devant son maistre le rapaise, et par
rivières, par bois, par larronnières et par batailles le suit.
Autre exemple peut estre prins du chien Maquaire[204],{v. 1, p.93} qui vit tuer
son maistre dedens un bois, et depuis qu’il fut mort, ne le laissa,
mais couchoit ou bois emprès luy qui estoit mort, et aloit de jour
querre son vivre loing et l’apportoit en sa gueule, et illec retournoit
sans mengier, mais couchoit, buvoit et mengoit emprès le corps et
gardoit icelluy corps de son maistre, au bois, tout mort. Depuis,
icelluy chien se combati et assailli plusieurs fois celluy qui son
maistre avoit tué, et toutes fois qu’il le trouvoit l’assailloit et
se combatoit; et en la parfin le desconfi ou champs en l’Isle Nostre
Dame[205] à Paris, et encore y sont les traces des lices qui furent
faictes pour le chien et pour le champ.
Par Dieu, je vy à Nyort un chien vieil qui gisoit sur la fosse où son
maistre avoit esté enterré qui avoit esté tué des Anglois, et y fut
mené monseigneur de Berry et grant nombre de chevaliers pour veoir la
merveille de la loyaulté et de l’amour du chien qui jour et nuit ne
se{v. 1, p.94} partoit de dessus la fosse où estoit son maistre que les Anglois
avoient tué. Et luy fist monseigneur de Berry donner dix frans qui
furent baillés à un voisin pour lui quérir à mengier toute sa vie[206].{v. 1, p.95}
Ce mesmes est-il des bestes champestres; vous le véez d’un mouton, d’un
aignel, qui suivent et sont privés de leurs maistres et maistresses
et les suivent et sont privés d’eulx et non d’autres; et autel est-il
des bestes sauvaiges, comme d’un sanglier, un cerf, une biche, qui
ont nature sauvage, suivent et se tiennent joingnans et près de leurs
maistres et maistresses et laissent tous autres. Item, autel est-il des
bestes mesmes sauvaiges qui sont dévourans et ravissables, comme loups,
lyons, léopars et les semblables, qui sont bestes farouches, fières,
cruelles, dévourans et ravissables; si suivent-ils, servent et sont
privés de ceulx avecques qui ils prennent leur nourriture et qui les
aiment, et sont estranges des autres.
Ores avez-vous veu moult de divers et estranges exemples dont les
derrains sont vrais et visibles à l’ueil{v. 1, p.96} par lesquels exemples vous
véez que les oiseaulx du ciel et les bestes privées et sauvages et
mesmes les bestes ravissables ont ce sens de parfaictement amer et
estre privées de leurs patrons et bienfaisans et estranges des autres;
doncques, par meilleure et plus forte raison, les femmes à qui Dieu a
donné sens naturel, et sont raisonnables, doivent avoir à leurs maris
parfaicte et solemnelle amour, et pour ce je vous prye que vous soyez
très amoureuse et très privée de vostre mary qui sera.
Le sixiesme article de la première distinction dit que vous soiez
humble et obéissant à celluy qui sera vostre mary, lequel article
contient en soy quatre membres.
Le premier membre dit que vous soiez obéissant: qui est entendu à lui,
et à ses commandemens quels qu’ils soient, supposé que les commandemens
soient fais à certes[207] ou par jeu, ou que les commandemens soient
fais d’aucunes choses estranges à faire, ou que les commandemens soient
fais sur choses de petit pris ou de grant pris; car toutes choses vous
doivent estre de grant pris, puis que cellui qui sera vostre mary le
vous aura commandé. Le deuxiesme membre ou particularité est à entendre
que se vous avez aucunes besongnes à faire dont vous n’ayez point parlé
à celluy qui sera vostre mary, ne il ne s’en est point advisé, et pour
ce il n’en a riens commandé ne deffendu, se la besongne est hastive
et qu’il la conviengne faire avant{v. 1, p.97} que celluy qui sera vostre mary
le sache, se vous avez plaisir de la faire en aucune manière, et vous
sentez que celluy qui sera vostre mary eust plaisir de la faire en une
autre manière, faictes avant[208] au plaisir de celluy qui sera vostre
mary que au vostre, car son plaisir doit précéder le vostre.
La troisiesme particularité est à entendre que se celluy qui sera
vostre mary vous deffendra aucune chose, supposé que sa deffense soit
faicte à jeu ou à certes, ou que sa deffense soit faicte sur chose de
petit pris ou de grant value, gardez que aucunement vous ne faciez
contre sa deffense.
La quarte particularité est que vous ne soyez arrogant ne répliquant
contre celluy qui sera vostre mary ne contre ses dis, et ne dictes
contre sa parole, mesmement[209] devant les gens.
En reprenant le premier point des quatre particularités qui dit que
vous soyez humble à vostre mary et à luy obéissant, etc., l’Escripture
le commande Ad Ephesios Vº où il est dit: Mulieres
viris suis subdite sint sicut domino, quoniam vir caput est mulieris,
sicut Christus caput est Ecclesie. C’est à dire que le commandement
de Dieu est que les femmes soient subjectes à leurs maris comme à
seigneurs, car le mary est aussi bien chief de la femme comme nostre
Seigneur Jhésu-Crist est chief de l’Église. Doncques il s’ensuit que
ainsi comme l’Église est subjecte et obéissant aux commandemens grans
et petis de Jhésu-Crist, comme à son chief, tout ainsi les femmes
doivent estre subjectes à leurs maris comme à leur chief et obéir à
eulx et à{v. 1, p.98} leurs commandemens grans et petis. Et ainsi le commanda
nostre Seigneur, si comme dit saint Jhérosme, et aussi le dit le
Décret[210], XXXIIIe Questione, quinto capitulo:
Cum caput. Et pour ce dit l’apostre quant il escript aux Hébrieux,
ou XIIIe chappitre: Obedite prepositis vestris et
subjacete eis, etc. C’est à dire obéissez à vos souverains et soyez en
bonne subjection vers eulx. Encores vous est-il assez monstré que c’est
sentence de nostre Seigneur par ce que dit est par avant, que femme
doit estre subjecte à homme. Car il est dit que quant au commencement
du monde Adam fut fait, nostre Seigneur par sa bouche et parole dist:
Faisons-luy aide. Et lors de la coste de Adam fist la femme comme aide
et subjecte et ainsi en use-l’en, et c’est raison. Et pour ce, se doit
bien femme adviser de quelle condition est cellui qu’elle prendra,
avant qu’elle le preigne. Car, ainsi comme dit un povre homs Rommain
qui sans son sceu ou pourchas fut par les Rommains esleu à estre
empereur, quant l’en luy apporta le faudesteul[211] et la couronne
il fut tout esbahy; l’une de ses premières paroles fut qu’il dist au
peuple: Prenez vous tous garde que vous faictes ou avez fait, car s’il
est ainsi que vous m’ayez esleu et je soye demouré empereur, sachez de
certain que de là en avant mes paroles seront tranchans comme rasouers
de nouvel esmolus. C’estoit à dire que quiconques n’obéiroit à ses
défenses ou commandemens, puis qu’il seroit ou estoit fait empereur,
c’estoit sur peine de perdre la teste.
Ainsi, garde soy une femme comment ne à qui elle{v. 1, p.99} sera mariée, car
quiconques, povre ou petit qu’il ait esté par avant, toutesvoies pour
le temps à venir depuis le mariage, doit-il estre et est souverain et
qui peut tout multiplier ou tout descroistre. Et pour ce vous devez
plus en mary penser à la condition que à l’avoir[212], car vous ne
le pourrez après changer, et quant vous l’aurez prins, si le tenez à
amour et amez et obéissez humblement, comme fist Sarre dont il est
parlé en l’article précédent. Car plusieurs femmes ont gaignié par leur
obéissance et sont venues à grant honneur, et autres femmes par leur
désobéissance ont esté reculées et désavancées.
A ce propos d’obéissance, et dont il vient bien à la femme qui est
obéissant à son mary, puis-je traire un exemple qui fut jà pieçà
translaté par maistre François Pétrac[213] qui à Romme fut couronné
poëte, lequel histoire dit ainsi:
Aux confines de Pimont en Lombardie, ainsi comme au pié de la montaigne
qui devise France et Ytalie, qui est appellée ou païs Mont Vésée[214],
a une contrée longue et lée, qui est habitée de chasteaulx et villes
et aournée de bois, de prés, de rivières, de vignes, de foings et
de terres labourables: et celle terre est appellée la terre de
Saluces laquelle d’ancienneté seignourist{v. 1, p.100} les contrées voisines, et
d’ancienneté a esté gouvernée jusques aujourd’uy par aucuns nobles et
puissans princes appellés marquis de Saluces, desquels l’un des plus
nobles et plus puissans fut appellé Gautier auquel tous les autres de
celle région, comme barons, chevaliers, escuiers, bourgois, marchans
et laboureurs obéissoient. Icelluy Gautier marquis de Saluces estoit
bel de corps, fort et légier, noble de sang, riche d’avoir et de
grant seignourie, plein de toutes bonnes meurs et parfaitement garni
de précieux dons de nature. Un vice estoit en lui, car il amoit fort
solitude et n’acontoit[215] riens au temps à venir, ne en nulle manière
ne vouloit pour lui mariage. Toute sa joye et plaisance estoit en
rivières, en bois, en chiens et en oyseaulx, et peu s’entremettoit
du gouvernement de sa seignourie; pour laquelle chose ses barons le
mouvoient et admonestoient de marier, et son peuple estoit en très
grant tristesse et par espécial de ce qu’il ne vouloit entendre à
mariage. Une journée s’assemblèrent en grant nombre, et les plus
souffisans vindrent à lui et par la bouche de l’un luy dirent telles
paroles: O tu, marquis nostre seigneur, l’amour que nous avons en
toy nous donne hardement de parler féablement. Comme il soit ainsi
que toy et toutes les choses qui sont en toy nous plaisent et ont
tousjours pleu, et nous réputons bieneureux d’avoir tel seigneur, une
chose défault en toy, laquelle se tu la nous veulx octroier, nous nous
réputons estre mieulx fortunés que tous nos voisins: c’est assavoir
qu’il te plaise encliner ton courage au lien de mariage, et que ta
liberté passée{v. 1, p.101} soit un peu réfrénée et mise au droit des mariés. Tu
scez, Sire, que les jours passent en volant sans jamais retourner.
Et combien que tu soies de jeune aage, toutesvoies de jour en jour
t’assault la mort et s’approche, laquelle n’espargne à nul aage, et de
ce nul n’a privilège. Il les convient tous morir, mais l’en ne scet
quant, ne comment, ne le jour, ne la fin. Tes hommes doncques qui tes
commandemens jamais ne refuseroient, te prient très humblement qu’ils
aient liberté de querre pour toy une dame de convenable lignée, noble
de sang, belle de corps, de bonté et de sens aournée, laquelle il te
plaira à prendre par mariage, et par laquelle nous espérons avoir de
toy lignée et seigneur venant de toy à successeur. Sire, fay ceste
grâce à tes loyaulx subjects, afin que, se de ta haulte et noble
personne avenoit aucune chose, et que tu t’en alasses de ce siècle, ce
ne fust mie sans hoir et successeur, et que tes subjects tristes et
dolans ne demourassent mie sans seigneur.
Ces paroles finées, le marquis meu de pitié et d’amour envers ses
subjects leur respondi moult doulcement et dist: Mes amis, vous me
contraignez à ce qui en mon courage ne peut oncquesmais estre; car
je me délitoie en liberté et en franchise de voulenté laquelle est
peu trouvée en mariage, ce scevent bien ceulx qui l’ont esprouvé.
Toutesvoies, pour vostre amour, je me soubsmets à vostre voulenté. Vray
est que mariage est une chose doubteuse, et maintes fois les enfans
ne ressemblent pas au père. Toutesfois s’aucun bien vient au père, il
ne doit mie pour ce dire qu’il luy soit deu de droit, mais vient de
Dieu de lassus; à lui je recommande le sort de mon mariage, espérant
en sa doulce{v. 1, p.102} bonté qu’il me octroie telle avecques laquelle je puisse
vivre en paix et en repos expédient à mon salut. Je vous octroye de
prendre femme, mes amis, et le vous promects; mais je la vueil moy
mesmes eslire et choisir, et de vous je vueil une chose que vous me
promectez et gardez: c’est asseurément que celle que je prendray par
mon élection, quelle qu’elle soit, fille de Prince des Rommains, femme
de poste[216], ou autre, vous la doiez amer entièrement et honnourer,
et qu’il n’y ait aucun de vous qui après l’élection du mariage doie
estre d’elle mal content, ne contre elle groncier ne murmurer.
Lors tous les barons et subjects du marquis furent liés de ce qu’ils
avoient ce qu’ils demandoient, de laquelle chose ils avoient esté
maintes fois désespérés. A une voix remercièrent le marquis leur
seigneur et promirent de bon cuer la révérence et obéissance qu’il leur
avoit demandé. Grant joie fut ou palais de Saluces, et par le marquis
fut le jour assigné de ses nopces auquel il devoit prendre femme, et
commanda faire un grant appareil, trop plus grant que par autre marquis
n’avoit autresfois esté fait, et que les parens et amis, voisins, et
les dames du païs ensement[217], fussent semoncés à la dicte journée;
laquelle chose fut solemnéement acomplie, et entretant que l’appareil
se faisoit, le marquis de Saluces comme il avoit acoustumé aloit en son
déduit chacier et vouler[218].
Assez près du chastel de Saluces avoit une petite villette en laquelle
demouroient un peu de laboureurs, par laquelle villette le marquis
passoit souventesfois,{v. 1, p.103} et entre les dessusdis laboureurs avoit
un vieil homme et povre qui ne se povoit aidier et estoit appellé
Jehannicola. A cellui povre homme estoit demourée une fille appellée
Grisilidis, assez belle de corps, mais trop plus belle de vie et
de bonnes meurs: nourrie avoit esté de petite vie, comme du labour
de son père; oncques à sa congnoissance n’estoient venues viandes
délicieuses ne choses délicatives. Un courage vertueux plein de toute
meurté en son pis virginal doulcement habitoit; la vieillesse de son
père, en très grant humilité, doulcement supportoit et soustenoit,
et icelluy nourrissoit; et un peu de brebis que son père avoit,
diligemment gardoit et avecques icelles aux champs sa quenoille filoit
continuelment. Et quant Grisilidis au vespre revenoit et ramenoit ses
bestes à l’hostel de son père, elle les affouragoit, et appareilloit
à son père et à elle les viandes que Dieu leur donnoit. Et briefment
toutes les curialités et services qu’elle povoit faire à son père
doulcement faisoit.
Le marquis assez informé par commune renommée de la vertu et grant
bonté d’icelle Grisilidis, en alant à son déduit souventesfois la
regardoit, et en son cuer la belle manière d’icelle et sa grant vertu
fichoit et atachoit. Et en la fin détermina en son cuer que Grisilidis
seroit eslevée par lui à estre sa femme marquise de Saluces, et que
autre n’aroit, et fist admonester ses barons de venir à ses nopces au
jour qui estoit déterminé. Icellui jour approucha, et les barons non
sachans de la fille que le marquis avoit advisé de prendre, furent
moult esbahis. Toutesvoies, savoient-ils bien que le marquis avoit
et faisoit appareiller riches robes, ceintures, fermaulx, anneaulx
et joiaulx à la forme d’une{v. 1, p.104} pucelle qui de corps ressembloit à
Grisilidis. Or advint que le jour des nopces fut venu, et que tout
le palais de Saluces fut peuplé grandement de barons, de chevaliers,
de dames et de damoiselles, de bourgois et d’autres gens, mais nulle
nouvelle n’estoit de l’espousée leur seigneur, laquelle chose n’estoit
pas sans grant merveille; et qui plus est, l’eure s’approuchoit du
disner, et tous les officiers estoient prets chascun de faire son
office. Lors le marquis de Saluces, ainsi comme s’il voulsist aler
encontre son espousée, se parti de son palais, et les chevaliers et
dames à grans routes[219], ménestrels et héraulx suivoient.
Mais la pucelle Grisilidis de tout ce riens ne savoit, car ce matin
mesmes elle appareilloit, nettoioit et ordonnoit l’hostel de son père
pour aler avecques les autres pucelles voisines veoir l’espousée de
leur seigneur. A celle heure que le marquis approuchoit, Grisilidis
apportoit sur sa teste une cruche pleine d’eaue à l’hostel de son père,
et le marquis à celle heure, ainsi acompaignié comme il estoit, appella
la pucelle par son nom et lui demanda où son père estoit. Grisilidis
mist sa cruche à terre et à genoulx, humblement, à grant révérence,
respondi: Monseigneur, il est à l’hostel.—Va à luy, dist le marquis,
et luy di qu’il viengne parler à moy. Et elle y ala. Et donc le povre
homme Jehannicola yssi de son hostel. Le marquis le tira par la main
et le traït à part et puis secrètement lui dist: Jehannicola, je sçay
assez que tu m’as amé tousjours et aimes encores, et ce qui me plaist
à toy doit plaire. Je vueil de toy une chose: c’est assavoir que tu
me donnes ta{v. 1, p.105} fille pour espouse.—Le povre homme n’osa dire mot, et
un petit après respondit à genoulx, moult humblement: Monseigneur,
je ne doy vouloir aucune chose ou non vouloir fors ce qui te plaist,
car tu es mon seigneur. Le marquis lui dist lors: Entre en ta maison
tout seul, toy et ta fille, car je lui vueil demander aucune chose.
Le marquis entra en la maison du povre homme Jehannicola comme dit
est, et tout le peuple demoura dehors forment esmerveillié; et la
pucelle se mist emprès son père, paoureuse, honteuse et vergongneuse
de la soudaine survenue de son seigneur et de sa grant et noble
compaignie, car elle n’avoit pas apris de veoir souvent un tel hoste
en leur maison. Le marquis adreça ses paroles à elle et si lui dist:
Grisilidis, à ton père et à moy plaist que tu soies m’espouse, et je
pense bien que tu ne me refuseras pas, mais je t’ay à demander une
chose devant ton père; c’est assavoir que ou cas que je te prendray à
femme, laquelle chose sera de présent, je vueil savoir se tu voudras
encliner ton couraige entièrement à toute ma voulenté, en telle manière
que je puisse faire de toy et de ce qui touchera à toy, à ma volenté,
sans résonance ne contredit par toy, en fait ne en dit, en signe ne en
pensée. Lors Grisilidis, non sans merveille de si grant fait esbahie,
respondi: Monseigneur, je congnoy bien que je ne suis pas digne, non
tant seulement de estre appellée t’espouse, mais d’estre appellée ton
ancelle; mais s’il te plaist et fortune le me présente, jamais je ne
sauray faire chose, ne ne feray, ne ne penseray, que je puisse sentir
qui soit encontre ta voulenté, ne tu ne feras jamais riens envers moy
que je contredie.—Il souffist, dit le marquis qui prist la pucelle par
la main et la mena hors de la maison{v. 1, p.106} ou milieu de ses barons et de son
peuple et dist ainsi: Mes amis véez cy ma femme, vostre dame, ceste
amez, doubtez et honnourez, et se vous m’amez, ceste très chièrement
amez. Et à ce que Grisilidis n’apportast avecques soy aucunes reliques
de la vile fortune de povreté, le marquis commanda que par les dames et
matrones la pucelle fust despouilliée toute nue, dès les piés jusques à
la teste, et tantost revestue de riches draps et paremens de nopces.
On veist lors les dames embesongnées: les unes la vestoient, et les
autres la chaussoient, et les autres la ceignoient: les autres lui
mettoient les fermaulx et cousoient sur ly les perles et pierres
précieuses: les autres pignoient leur dame et appareilloient son chief
et lui mettoient une riche couronne par dessus qu’elle n’avoit pas
apris, et ce n’estoit pas merveille s’elle estoit esbahie. Qui veist
lors une povre vierge tainte du soleil et ainsi maigre de povreté si
noblement parée et si richement couronnée et soudainement transformée
par telle manière que à peine le peuple la recongnoissoit, bien se
povoit-on de ce merveillier.
Lors les barons prindrent leur dame et à grant joie la menèrent à
l’église, et là le marquis lui mist l’annel ou doy et l’espousa selon
l’ordonnance de saincte Eglise et usage du païs. Et acompli le divin
office, la dame Grisilidis fut assise sur un blanc destrier et de tous
acompaigniée et menée au palais qui retentissoit de toutes manières
d’instrumens. Et furent les nopces célébrées, et icellui jour fut
trespassé en très grant joie et consolation du marquis et de tous
ses amis et subjects. Et fut la dame avecques son seigneur et mary
tellement inspirée de sens et de beau maintien, de la{v. 1, p.107} divine grâce
resplendist icelle povre dame Grisilidis en telle manière, que chascun
disoit que non tant seulement en la maison d’un pastour ou laboureur,
mais en palais royal ou impérial elle avoit esté enseignée et nourrie.
Et fut tant amée, chérie et honnourée de tous ceulx qui de s’enfance la
congnoissoient que à peine povoient croire que elle fust fille du povre
homme Jehannicola.
La belle estoit de si belle vie et bonne et de si doulces paroles que
le courage de toutes personnes elle attrayoit à elle amer, et non
pas tant seulement les subjects du marquis et les voisins, mais des
provinces d’environ; et les barons et dames pour sa bonne renommée la
venoient visiter, et tous se partirent de lui joyeux et consolés. Et
ainsi le marquis et Grisilidis vivoient joyeusement ou palais en paix
et en repos, à la grâce de Dieu, et dehors à la grâce des hommes, et
s’esmerveilloient plusieurs comment si grant vertu estoit repousée en
personne nourrie en si grant povreté; et oultre plus icelle marquise
s’entremettoit sagement et diligemment du gouvernement et de ce qui
appartenoit aux dames, et aux commandemens et en la présence de son
seigneur, de la chose publique sagement et diligemment s’entremettoit.
Mais quant le cas li offroit des débas et discors des nobles, par ses
doulces paroles, par si bon jugement et si bonne équité les appaisoit,
que tous à une voix disoient que pour le salut de la chose publique
ceste dame leur avoit esté envoiée par provision célestielle.
Un peu de temps après, la marquise Grisilidis fut ençainte et puis
se délivra d’une belle fille, dont le marquis et tous ceux du pays,
combien qu’ils amassent mieulx qu’elle eust eu un fils, toutesfois
ils en eurent grant joye{v. 1, p.108} et furent réconfortés. Passé le temps, les
jours passèrent que la fille du marquis fut sevrée. Lors le marquis qui
tant amoit s’espouse pour les grans vertus qu’il véoit tous les jours
croistre en elle, pensa de elle esprouver et de la fort tempter. Il
entra en sa chambre monstrant face troublée et ainsi comme couroucié
lui dist ces paroles: O tu, Grisilidis, combien que tu soies à présent
eslevée en ceste plaisant fortune, je pense bien que tu n’as pas oublié
ton estat du temps passé, et comment et en quelle manière tu entras en
cestui palais; tu y as esté bien honnourée, et es encores de moy chérie
et amée; mais il n’est pas ainsi du courage de mes vassaulx comme tu
cuides, et par espécial depuis que tu eus lignée. Car ils ont grant
desdaing d’estre subjects à dame yssue de petis parens et de basse
lignée, et à moy qui désire, comme sire, avoir paix avecques eux, me
convient obtempérer aux jugemens et consentir[220] d’aucuns et pas aux
miens, et faire de ta fille telle chose que nulle ne me pourroit estre
plus douloureuse au cuer, laquelle chose je ne vueil pas faire que
tu ne le saches. Si vueil que à ce faire tu t’acordes et prestes ta
franche voulenté et ayes patience de ce qui se fera, et telle patience
que tu me promis au commencement de nostre mariage.
Finées les paroles du marquis qui le cuer de la marquise naturelment
devoient transpercier, icelle marquise, sans muer couleur ne monstrer
signe de tristesse, à son seigneur humblement respondi: Tu es mon
seigneur, et moy et ceste petite fille sommes tiennes: de tes choses
fay ce qu’il te plaist! Nulle chose ne te peut{v. 1, p.109} plaire qui aussi ne
doie plaire à moy, et ce ay-je si fichié au millieu de mon cuer que
par l’espace d’aucun temps, ne pour mort, il ne sera effacé, et toutes
autres choses se pourroient faire avant que j’eusse mué mon courage.
Le marquis lors, oiant la responce de s’espouse, voiant sa constance
et son humilité, eust en son cuer grant joye laquelle il dissimula, et
comme triste et doloureux se parti de s’espouse.
Aucuns jours après ce trespassés, le marquis appella un sien subject
loyal et secret ouquel il se fioit plainement, et tout ce qu’il avoit
ordonné estre fait de sa fille le commist au sergent, et l’envoia à
la marquise. Le sergent vint devant sa dame et sagement dist telles
paroles: Madame, je te prie que tu me vueilles pardonner et que tu ne
vueilles imputer à moy ce dont je suis contraint de faire. Tu es sage
dame et scez bien quelle chose est d’estre soubs les seigneurs ausquels
nulles fois, ne par force, ne par engin, l’en ne peut résister. Madame,
je suis contraint à prendre ceste fille et acomplir ce qui m’est
commandé. Lors la marquise en son cuer remembrant des paroles que son
seigneur lui avoit dictes, par les paroles du sergent entendi bien
et souspeçonna que sa fille devoit mourir. Elle print en elle cuer
vertueux et se reconforta, vainquant nature, pour sa promesse et soy
acquictier et à son seigneur obéissance païer. Et sans soupirer, ne
autre douleur monstrer en elle, prist sa fille et longuement la regarda
et doulcement la baisa et si empraint sur elle le signe de la croix;
si la bailla au sergent et luy dist ainsi: Tout ce que monseigneur t’a
commandé pense de faire et acomplir entièrement; mais je te vueil prier
que le tendre corps de ceste pucelle ne soit mengié{v. 1, p.110} des oiseaulx ou
des bestes sauvages, se le contraire ne t’est commandé.
Le sergent se parti de la marquise, emportant sa fille, et secrètement
vint au marquis et lui monstra sa fille, en faisant relation de
ce qu’il avoit trouvé la marquise femme de grant courage et sans
contradition obéissant à lui. Le marquis considéra la grant vertu de sa
femme et regarda sa fille et à lui prist une paternelle compassion, et
la rigueur de son propos il ne voult pas muer, mais commanda au sergent
ouquel il se fioit qu’il envelopast sa fille ainsi qu’il appartenoit à
l’aise d’elle, et la mist en un panier sur une mule souef portant[221],
et sans nulle demeure la portast secrètement à Boulongne la Grasse à sa
seur germaine qui estoit femme du conte de Péruse, et dist à sa dicte
seur que, sur l’amour qu’elle avoit à luy, elle la feist nourrir et
endoctriner en toutes bonnes meurs, et que si secrètement fust nourrie
que son mary le conte ne personne vivant ne le peust jamais savoir.
Lequel sergent tantost et de nuit se parti et porta la fille à
Boulongne la Grasse et fist son messaige bien diligemment, ainsi comme
il lui estoit commandé. Et la contesse receut sa niepce à très grant
joie et fist très sagement tout ce que le marquis son frère luy avoit
mandé.
Passée paciemment ceste tempeste trespersant les entrailles de
Grisilidis laquelle fermement et en son cuer tenoit que sa fille fust
morte et occise, le marquis comme ès temps passés se traïst devers
s’espouse sans lui dire mot de sa fille, et souvent regardoit la face
de{v. 1, p.111} la marquise, sa manière et sa contenance, pour appercevoir et
esprouver soubtillement s’il pourroit veoir en son espouse aucun signe
de douleur, mais nulle mutation de courage ne peut en lui comprendre
ne veoir, mais pareille liesse et pareil service, une mesme amour, un
mesme courage; pareille comme devant estoit tousjours la dame envers
son seigneur, nulle tristesse ne démonstroit, nulle mention ne faisoit
de sa fille, ne en présence du marquis, ne en son absence.
Et ainsi passèrent quatre ans ensemble le marquis et la marquise en
grant amour et menant vie amoureuse et paisible. Et au chief de quatre
ans, la marquise Grisilidis eust un fils de merveilleuse beauté, dont
le marquis eust parfaite joie et ses amis et ses subjects et tous
ceulx du païs. Quant l’enfant fut sevré de sa nourrice et il ot deux
ans, croissant en grant beaulté, le marquis lors resmeu de nouvel de
sa merveilleuse et périlleuse espreuve, vint à la marquise et lui dit:
Tu scez et oys jà pieçà comment mon peuple estoit très mal content
de nostre mariage, et par espécial depuis qu’ils virent que en toy
avoit fécondité et portoies enfans. Toutesvoies oncquesmais ne furent
si mal contens mes barons et mon peuple comme ils sont à présent par
espécial, pour ce que tu as enfanté un enfant masle, et dient souvent,
et à mes oreilles ay oy leur murmuracion, disans en remposnes: faisons
Gautier mourir, et le bon homme Jehannicola sera nostre seigneur, et
si noble pays à tel seigneur sera subject! Telles sentences chascun
jour machinent; pour lesquelles paroles et doubtes, je qui désire vivre
en paix avec mes subjects, et néantmoins pour la très grant doubte de
mon corps, suis contraint et esmeu de faire et ordonner{v. 1, p.112} de cestui
enfant comme je feis de sa seur, laquelle chose je te dis afin que une
soudaine douleur ne doie perturber ton cuer.
O quelles douloureuses admiracions peut avoit ceste dame en son cuer,
en recordant la vilaine mort de sa fille, et que de son seul fils de
l’aage de deux ans la mort pareille estoit déterminée! Qui est cellui,
je ne dy pas femmes qui de leurs natures sont tendres et à leurs enfans
amoureuses, mais le plus fort homme de courage qui se pourroit trouver,
qui de son seul fils telle sentence peust dissimuler? Entendez-cy,
roynes, princesses et marquises et toutes autres femmes, que la dame
à son seigneur respondi et y prenez exemple. Monseigneur, dit-elle,
je t’ay autresfois dit et encores je le répète, que nulle chose je ne
vueil, ne ne desvueil fors ce que je sçay qu’il te plaist. De moy et
des enfans tu es seigneur! En tes choses doncques use de ton droit sans
demander mon consentement. Quant je entray premièrement en ton palais,
à l’entrée je me dévestis de mes povres robes et de ma propre voulenté
et affection et vestis les tiennes, pour laquelle cause tout ce que
tu veulx je vueil. Certainement s’il estoit possible que je feusse
enformée de tes pensées et vouloirs avant que tu les deisses, quelles
qu’elles feussent je les acompliroie à mon povoir, car il n’est chose
en ce monde, ne parens, ne amis, ne ma propre vie, qui à vostre amour
se puisse comparer.
Le marquis de Saluces oyant la response de sa femme, et en son cuer
merveillant et pensant si grant vertu et constance non pareille et la
vraie amour qu’elle avoit à luy, ne respondi riens, mais ainsi comme
s’il fust troublé de ce que faire se devoit de son fils, s’en ala{v. 1, p.113} la
chière basse, et assez tost après, ainsi comme autresfois avoit fait,
envoia un sergent loyal secrètement à la marquise. Lequel sergent après
maintes excusations et démonstrant doulcement qu’il estoit nécessaire à
lui de obéir à son seigneur, très humblement et piteusement demandoit
pardon à sa dame se autresfois il lui avoit fait chose qui lui
despleust, et se encores luy convenoit faire, qu’elle luy pardonnast
sa grant cruaulté, et demanda l’enfant. La dame, sans arrest et sans
nul signe de douleur, prist son beau fils entre ses bras et sans gecter
larmes ne soupirs longuement le regarda, et comme elle avoit fait de
sa fille, elle le signa du signe de la croix et le béneist en baisant
doulcement et le bailla au sergent en disant: Tien, mon amy, fais ce
qui t’est commandé, d’une chose[222] comme autresfois, ainçois je te
prie, se faire se peut, que les tendres membres de cestui enfant tu
vueilles garder de la vexation et dévoration des oyseaulx et des bestes
sauvaiges.
Le sergent print l’enfant et porta secrètement à son seigneur et lui
raconta tout ce qu’il avoit oy de sa dame, dont le marquis trop plus
que devant se merveilla du grant et constant courage de sa femme, et
s’il n’eust bien congneu la grant amour qu’elle avoit à ses enfans,
il peust penser que tel courage ne procédoit pas d’umanité, mais de
cruaulté bestiale, et veoit bien clèrement que icelle espouse n’amoit
riens soubs le ciel par dessus son mary.
Le marquis envoia son fils à Boulongne secrètement à sa seur, par la
manière qu’il avoit fait sa fille. Et sa seur la contesse de Péruse,
selon la voulenté son frère{v. 1, p.114} le marquis, nourrist sa fille et le fils
si sagement que onques l’on ne peust savoir de qui lesdis enfans
estoient, jusques à tant que le marquis l’ordonna comme cy après
apperra.
Bien peust au marquis de Saluces ainsi crueulx et très rigoreux mary
souffire la preuve non pareille qu’il avoit faicte de sa femme sans
luy plus essaïer ne donner autre torment. Mais ils sont aucuns qui en
fait de souspeçon, quant ils ont commencé, ne scevent prendre fin ne
appaisier leur courage.
Toutes ces choses passées, le marquis conversant avec la marquise la
regardoit souventesfois pour veoir s’elle monstroit envers luy aucun
semblant des choses trespassées, mais oncques il n’apperceust en elle
mutation ne changement de couraige. De jour en jour la trouvoit joyeuse
et amoureuse et plus obéissant, par telle manière que nul ne povoit
appercevoir que en icelles deux personnes eust que un courage, lequel
courage et voulenté principalment estoit du mary, car ceste espouse,
comme dit est dessus, ne vouloit pour elle ne par elle aucune propre
affection, mais remettoit tout à la voulenté de son seigneur.
Le marquis ainsi amoureusement vivant avec sa femme en grant repos et
en grant joie, sceust qu’il estoit sur ce une renommée, c’est assavoir
que pour ce que le marquis non advisant le grant lignage dont il estoit
yssus, honteux de ce qu’il s’étoit conjoint par mariage à la fille
Jehannicola très povre homme, vergongneux de ce qu’il avoit eu deux
enfans, il les avoit fait mourir et gecter en tel lieu que nuls ne
savoient qu’ils estoient devenus. Et combien qu’ils l’amassent bien par
avant comme leur naturel seigneur, toutesvoies pour ceste{v. 1, p.115} cause ils le
prenoient en haine laquelle il sentoit bien. Et néantmoins ne voit-il
fleschir ne amolier son courage rigoreux, mais pensa encores par plus
fort argument et ennuyeuse manière prouver et tempter son espouse, par
prendre autre femme.
Douze ans estoient jà passés que la fille avoit esté née; le marquis
manda secrètement à Romme au saint père le Pape et fist impétrer unes
bulles saintifiées par lesquelles la renommée ala à son peuple que le
marquis avoit congié du Pape de Romme que pour la paix et repos de luy
et de ses subjects, son premier mariage délaissé et dégecté, il peust
prendre à mariage légitime une autre femme. Laquelle chose fust assez
créable au peuple rude qui estoit indigné contre son seigneur. Ces
froides nouvelles de ceste bulle, que le marquis devoit prendre une
autre femme, vindrent aux oreilles de Grisilidis fille de Jehannicola,
et se raisonnablement fut troublée en son courage nul n’en doit avoir
merveille. Mais elle qui une fois d’elle mesmes et des siens s’estoit
soubsmise à la voulenté de son seigneur, de son fait franchement
délibérée et conseillée, prist cuer en soy, et comme toute reconfortée
conclut qu’elle attendroit tout ce que cellui ouquel elle s’estoit
toute soubsmise en vouldroit ordonner.
Lors manda et escript à Boulongne le marquis au conte de Péruse et à sa
seur qu’ils lui amenassent ses enfans, sans dire de qui ils estoient,
et sa seur rescript que ainsi le feroit-elle. Ceste venue fust tantost
publiée, et fut la renommée de courir par tout le païs qu’il venoit
belle vierge extraicte de grant lignaige qui devoit estre espouse du
marquis de Saluces.
Le conte de Péruse acompaignié de grans chevaliers{v. 1, p.116} et de dames se
départi de Boulongne et amena avecques luy le fils et la fille du
marquis. Et estoit le fils de l’aage de huit ans et la fille de l’aage
de douze ans laquelle estoit très belle de corps et de visaige et
preste à marier, et estoit parée de riches draps, de vestemens et de
joyaulx, et à certain jour ordonné devoit estre à Saluces.
Entretant que le conte de Péruse et les enfans estoient au chemin,
le marquis de Saluces appella Grisilidis s’espouse en la présence
d’aucuns de ses barons et lui dist telles paroles: Ès temps passés,
je me délictoie assez de ta compaignie par mariage, tes bonnes meurs
considérant et non pas ton lignaige, mais à présent, si comme je voy,
grant fortune chiet sur moy et suis en un grant servaige, ne il ne
m’est pas consentu que un povre homme laboureur dont tu es venue ait si
grant seigneurie sur mes vassaulx. Mes hommes me contraignent, et le
Pape le consent, que je prengne une autre femme que toy laquelle est ou
chemin et sera tantost icy. Soies doncques de fort courage, Grisilidis,
et laisse ton lieu à l’autre qui vient. Prens ton douaire et appaise
ton couraige. Va-t’en en la maison ton père; nulle riens qui soit à
l’omme ou à la femme en ce monde ne peut estre perpétuel.
Lors respondi Grisilidis et dist ainsi: Monseigneur, je créoie bien,
ou au moins le pensoie-je, que entre ta magnificence et ma povreté
ne povoit avoir aucune proportion ne températion, ne oncques je ne
me réputay estre digne d’estre non tant seulement ton espouse, mais
d’estre ta meschine, et en ce palais cy ouquel tu m’as fait porter
et maintenir comme dame, je prens Dieu en tesmoingnage que je me
suis toujours réputée et démenée comme ancelle, et de tout le temps
que j’ay{v. 1, p.117} demouré avec toy je te rens grâces, et de présent je suis
appareilliée de retourner en la maison mon père en laquelle je useray
ma vieillesse et vueil mourir comme une bieneureuse et honnorable
vefve, qui d’un tel seigneur ay esté espouse. Je laisse mon lieu à
Dieu qui vueille que très bonne vierge viengne en ce lieu ouquel j’ay
très joyeusement demouré, et puisque ainsi te plaist, je, sans mal et
sans rigueur, me pars. Et quant est à mon douaire que tu m’as commandé
que je doie emporter, quel il est je le voy. Tu scez bien, quant tu
me prins, à l’issue de l’hostel de mon père Jehannicola, tu me feis
despouillier toute nue et vestir de tes robes avec lesquelles je vins
à toy, ne oncques avecques toy je n’apportay autres biens ou douaire
fors que foy, loyauté, révérence et povreté. Vecy doncques ceste robe
dont je me despouille, et si te restitue l’annel dout tu me espousas;
les autres anneaulx, joyaulx, vestemens et aournemens par lesquels
j’estoie aournée et enrichie sont en ta chambre. Toute nue de la
maison mon père je yssis, et toute nue je y retourneray, sauf que ce
me sembleroit chose indigne que ce ventre ouquel furent les enfans que
tu as engendrés deust apparoir tout nu devant le peuple, pour quoy,
s’il te plaist et non autrement, je te prie que pour la récompensation
de ma virginité que je apportay en ton palais et laquelle je n’en
rapporte pas, il te plaise à commander que une chemise me soit laissée,
de laquelle je couvriray le ventre de ta femme, jadis marquise, et que
pour ton honneur je me parte au vespre.
Lors, ne se pot plus le marquis tenir de plourer de la pitié qu’il eust
de sa très loyale espouse. Il tourna sa face et larmoiant commanda
que au vespre une seule{v. 1, p.118} chemise luy fust baillée. Ainsi fut fait; au
vespre elle se despouilla de tous ses draps et deschaussa et osta les
aournemens de son chief, et de sa seule chemise que son seigneur lui
avoit fait bailler humblement se vesti, et de ce fut contente, et se
parti du palais nus piés, le chief descouvert, acompaignée de barons et
de chevaliers, de dames et de damoiselles qui plouroient et regardoient
ses grans vertus, loyaulté et merveilleuse bonté et patience. Chascun
plouroit, mais elle n’en gecta une seule larme; mais honnestement et
tout simplement, les yeulx baissiés, vint vers l’hostel de son père
Jehannicola, lequel oy le bruit de la venue de si grant compaignie. Et
pour ce que cellui Jehannicola qui estoit vieil et sage avoit tousjours
tenu en son cuer les nopces de sa fille pour souspeçonneuses, créant
que quant son seigneur seroit saoul du petit mariage d’une si povre
créature, de légier, luy qui estoit si grant seigneur, lui donroit
congié, fut adoncques tout effréé et soudainement vint à l’uis et vit
que c’estoit sa fille toute nue, et lors prist hastivement la povre et
dessirée robe qu’elle avoit pieçà laisiée, et tout larmoyant acourut
à l’encontre de sa fille laquelle il baisa et revesti et couvri de
sa dicte vieille robe. Et quant Grisilidis fut venue sur le seuil de
l’uis de l’hostel de son père, elle, sans monstrer aucun semblant de
desdaing ne de courroux, se retourna devers les chevaliers, dames et
damoiselles qui l’avoient acompaignée, et de leur compaignie et convoy
les mercia doulcement et humblement, et leur dist et monstra par belles
et doulces paroles que pour Dieu elles ne voulsissent ne dire, ne
penser, ne croire que son seigneur le marquis eust aucunement tort vers
elle, qu’il n’estoit mie ainsi,{v. 1, p.119} mais avoit bonne cause de faire tout
ce qu’il luy plaisoit d’elle qui bien estoit tenue de le souffrir et
endurer. Et aussi véoient-elles bien que à elle n’en desplaisoit point,
en elles admonestant que, pour l’amour de Dieu, elles voulsissent amer
léalment leurs maris et très cordieusement et de toute leur puissance
les servir et honnourer, et que plus grant bien et greigneur renommée
ne meilleure louenge ne povoient-elles en la parfin acquérir, et leur
dist adieu. Et ainsi entra en l’hostel de son père, et les seigneurs
et dames qui l’avoient convoiée s’en retournèrent plourans et fort
gémissans et souspirans, tellement qu’ils ne povoient regarder l’un
l’autre ne parler l’un à l’autre.
Grisilidis du tout en tout fut contente; oublieuse et nonchalant des
grans aises et des grans richesses qu’elle avoit eues et des grans
services, révérences et obéissances que l’en lui avoit faictes, se
tint avec son père à petite vie, comme devant, povre d’esperit et en
très grant humilité vers ses povres amies et anciennes voisines de son
père, et vesquit de moult humble conversation. Or peut-l’en penser
quelle douleur et desconfort avoit le povre Jehannicola qui estoit en
sa vieillesse voyant sa fille en un si povre et si petit estat comme
elle estoit, après si grans et si haultes honneurs et richesses; mais
c’estoit un merveilleux bien de veoir comment bénignement, humblement
et sagement, elle le servoit, et quant elle le véoit pensif, comment
sagement elle le reconfortoit, et après le mettoit en parole d’autre
matière.
Moult de jours passés comme dist est, le conte de Péruse et sa noble
compaignie approuchèrent, et toutes les gens du païs murmuroient des
nopces du marquis.{v. 1, p.120} Le conte de Péruse, frère du marquis, envoia
plusieurs chevaliers devant pour certifier à son frère le marquis de
Saluces le jour de sa venue, et qu’il amenoit avec luy la vierge que
le marquis devoit espouser; car en vérité icellui conte de Péruse ne
savoit riens que les enfans que la contesse sa femme avoit nourris
fussent enfans d’icelluy marquis, car celle contesse de Péruse avoit
la chose tenue secrète vers son mary en nourrissant sa niepce et son
nepveu, et par les paroles de la contesse pensoit le conte que ce
fussent enfans d’estrange païs, si comme par leur belle manière les
enfans le monstroient. Et avoit le conte espérance que puis que la
fille seroit mariée au marquis, et les nouvelles en iroient par le
monde, l’en saroit tantost qui seroit le père.
Lors le marquis de Saluces manda querre Grisilidis, et que tantost elle
venist en son palais; laquelle, sans contradiction vint. Et le marquis
lui dist: Grisilidis, la pucelle que je doy espouser sera demain cy au
disner, et pour ce que je désire qu’elle et le conte mon frère et les
autres seigneurs de leur compaignie soient honnourablement receus, et
en telle manière que à un chascun soit fait honneur selon son estat, et
par espécial pour l’amour de la vierge qui vient à moy, et je n’ay en
mon palais femme ne meschine qui si bien le sache faire à ma voulenté
comme toy, (car tu congnois mes meurs et comment l’en doit recevoir
tels gens, et si scez de tout mon palais les chambres, les lieux et les
ordonnances;) pour ce vueil-je que tu n’aies regart ou temps passé et
n’aies honte de ta povre robe, et que nonobstant ton petit habit, tu
preignes la cure de tout mon fait, et tous les officiers de mon hostel
obéiront à toy.{v. 1, p.121} Grisilidis respondit liement: Monseigneur, non tant
seulement voulentiers, mais de très bon cuer, tout ce que je pourray à
ton plaisir feray, ne n’en seray jamais lasse ne traveillée, et ne m’en
feindray, tant que les reliques de mon povre esperit demourront en mon
corps.
Lors Grisilidis comme une povre ancelle prist les vils instrumens et
les bailla aux mesgnies, et commanda aux uns à nettoier le palais et
aux autres les estables, enorter les officiers et meschines de bien
faire chascun en son endroit la besongne espéciale, et elle emprist à
drécier et à ordonner les lits et les chambres, tendre les tappis de
haulte lice et toutes choses de broderie et devises qui appartenoient
aux paremens du palais, comme pour recevoir l’espouse de son seigneur.
Et combien que Grisilidis fust en povre estat et en l’abit d’une povre
ancelle, si sembloit-il bien à tous ceulx qui la véoient qu’elle fust
une femme de très grant honneur et de merveilleuse prudence. Ceste
vertu, ce bien et ceste obéissance est assez grant pour toutes les
dames esmerveillier.
L’endemain, heure de tierce, le conte, avecques luy la pucelle et son
frère et toute la compaignie, entrèrent en Saluces. Et de la beaulté
de la vierge et de son frère et de leur belle manière chascun se
esmerveilloit, et aucuns en y eust qui dirent: Gaultier le marquis
change sagement son mariage, car ceste espouse est plus tendre et plus
noble que n’est la fille Jehannicola.
Ainsi entrèrent et descendirent au palais à grant joie. Grisilidis
qui à toutes ces choses estoit présente et qui se démonstroit toute
reconfortée d’un si grant cas{v. 1, p.122} à elle si près touchant, et de sa povre
robe non vergongneuse, à lie face, vint de loing à l’encontre de la
pucelle et de loing humblement la salua à genoulx, disant: Bien soiez
venue, madame, et puis au fils, et puis au conte, et humblement les
salua aussi en disant: Bien viengnez-vous avec ma dame. Et mena chascun
en sa chambre qui estoient richement appareillées. Et quant ils eurent
veu et advisé les fais et les manières de Grisilidis, à la parfin tous
se esmerveillèrent comment tant de si bonnes meurs povoient estre en si
povre habit.
Grisilidis, après ces choses, se traït devers la pucelle et devers
l’enfant, ne de avec eulx ne se povoit partir. Une heure regardoit à
la beaulté de la fille, et puis du jeune fils la gracieuse manière,
et ne se povoit saouler de les fort louer. L’heure approucha que l’en
devoit aler à la table. Le marquis lors devant tous appella Grisilidis
et à haulte voix lui dist: Que te semble, Grisilidis, de ceste moie
espouse? N’est-elle pas assez belle et honneste? Grisilidis, haultement
et sagement, à genoulx, respondi: Certainement, monseigneur, c’est
la plus belle et la plus honneste à mon gré que je veisse oncques.
Monseigneur, avec ceste pourrez-vous mener joyeuse vie et honneste,
laquelle chose en bonne foy je désire, mais, monseigneur, je vous vueil
prier et admonester que vous ne vueilliez pas molester ceste nouvelle
espouse d’estranges admonestemens, car, monseigneur, vous povez penser
que ceste est jeune et de grant lieu venue, doulcement nourrie, et ne
les pourroit pas souffrir comme l’autre a souffert, si comme je pense.
Lors le marquis oyant les doulces et sages paroles de Grisilidis et
considérant la bonne chière et grant{v. 1, p.123} constance qu’elle monstroit et
avoit tousjours monstré, eust en son cuer une piteuse compassion et
ne se peut plus tenir de monstrer sa voulenté, et en la présence de
tous à haulte voix dist ainsi: O Grisilidis! Grisilidis! je vois et
congnois, et me souffist assez ta vraie foy et loyaulté; et l’amour
que tu as vers moy, ta constant obédience et vraie humilité sont par
moy esprouvées et très bien congneues et me contraignent de dire que
je croy qu’il n’y a homme dessoubs le ciel qui s’espouse ait tant
esprouvée comme j’ay toy. Et lors Grisilidis mua couleur, à tout le
chief enclin[223] par honneste vergongne, pour les grans louenges dont