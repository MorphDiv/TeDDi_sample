# language_name_wals:	French
# language_name_glotto:	French
# ISO_6393:	fra
# year_composed:	NA
# year_published:	2008
# mode:	written
# genre_broad:	fiction
# genre_narrow:	general_fiction
# writing_system:	Latn
# special_characters:	NA
# short_description:	Anonymous, Recueil des exemples de la malice des femmes, et des malheurs venus à leur occasion
# source:	http://www.gutenberg.org/files/27278/27278-h/27278-h.htm
# copyright_short:	http://www.gutenberg.org
# copyright_long:	http://www.gutenberg.org
# sample_type:	whole
# comments:	NA

Ensemble les execrables cruaultez exercees par icelles.
A PARIS,
Chez Pierre Hury, au mont S. Hylaire, à la Cour d'Albret.
M. D. XCVI.
Si j'entreprenois de descrire les
malheurs que le genre feminin
a faict clairement veoir à
noz yeux depuis tant de siecles
Je me trouverois enfermé en
un labyrinthe plus cruel que celuy du Roy
Minos preparé pour les enfans d'Athenes
qui luy estoient envoyez en tribut, ainsi que
le racomptent les historiens de ce temps là,
Et demeurerois presque accablé soubz le
faix d'une si pesante charge & une si extreme
quantité d'Exemples qui se trouvent sur ce
subject. Car il n'y a Poete ancien ou moderne
de qui les livres ne soient remplis de tant de
prodigieuses cruautez que le Jugement nous
fault, la veue nous esblouyt, & tous les sentimens
nous defaillent, voyans tant de tragiques
malheurs advenuz & qui adviennent
tous les jours par les femmes, comme les
exemples en servent d'un beau miroir pour nos
les representer devant les yeux. Et semble
que toutes les imperfections ayent voulu
s'incorporer en un, expres pour former la
femme & en rendre du tout odieux l'object.
Lequel voilé d'une beauté falsifiee ravit tellement
les sens & l'entendement de ceulx
qui s'y mettent trop avant que la sortye leur
en est interdite, & se pensent bien-heureux
d'avoir la veue de ce qui cause leur mal. Une
femme est toute pleine de vanité, d'inconstance,
de fraulde, de perfidie de cruaulté,
deception & mille autres vices que je ne
veux nommer, qui la conduisent ordinairement
au precipice de sa ruyne, & ceulx qui
les suyvent, voila que c'est, nous l'aymons comme
bien souvent le mallade choisit & demande
plustost la chose qui luy peust nuyre que
ce qui luy est profitable, nous en sommes de
mesmes: car voyans une femme qui nous plaist,
il la faut avoir, il faut employer ses amis
à un si mauvais affaire comme pour demander
une femme vous vous soubmettez a des choses
irraisonnables pour l'avoir & aucunesfois
elle se moque de vous, s'il advient que vous
l'ayez vous vous en resjouyssez comme si
vous y aviez gaigné un Royaume helas pauvre
homme tu ne sçais ce que tu faicts, tu es
aliené d'entendement tu ne congnois pas
que tu meines en ta maison le serpent qui te
devorera puis apres, tu es doncq malade
du sens de l'entendement & de la raison
cherchant le poison qui te fera mourir lentement
pour te donner plus de peine, ce pendant
tu l'aymes c'est le comble de ta felicité
tu penses ja estre vollé jusques au tiers ciel,
& tu metz desja un pied dans la fosse. Voila
comme tu es endormy d'un sommeil si pernicieux
si tu te resveilles tu recognois ta faute
(helas mon amy) c'est bien tard: tu es lié, il
fault demeurer là, C'est pourquoy ordinairement
quand l'on veult arrester quelque
jeune homme on dict qu'il le fault marier
vous voila donc prins, il fault penser à d'aultres
choses qu'a estre libre, croiriez vous bien
(mon amy) que aucunesfois une fille prenne
un homme par amitié? nenny, c'est le plus
souvent pour l'argent que le bon homme
peult avoir & aulcunesfois elle le prend a
faulte d'aultre & de craincte de demeurer
vieille fille. Et que leur beaulté se venant a
flestrir & fener, elles demeurassent sans
party, il fault prendre la fortune par sa chevelure
de devant, car elle est chauve derriere
& si vous faillez une fois à la prinse la
poursuitte sera vayne puis apres, & d'aultre
part s'il advient que le mary ne puisse
fournir a l'appoinctement selon qu'elle pense
meriter pour son jeune aage ou selon son
appetit, elles scavent le moyen qu'il faut tenir
pour ne sen laisser avoir faulte, & puis
scavent palier le faict que le bon homme
ne s'en pourra appercevoir aulcunement, car
elles ayant l'esprit subtil & cault, il ne leur manque
poinct d'excuses comme de venir veoir
son pere, ses cousins, ses parens, sa commere
qui est accouchee, ou de devotion, puis avecques
cela elles saultent au col de leurs sots
marys, le baisent luy jurent qu'elles l'ayment
mieulx que leur propre vie. Mais c'est au
plus loing de leur pensee, car elles le vouldroient
veoir pendu, puis tant d'aultres belles
parolles qu'elles y scavent adjouster que
c'est une chose incroyable pour abuser les
pauvres gens. Aussi Thales l'un des sept
saiges de grece recongnoissant cela s'en exempta,
car voulant monster a l'homme qu'il
n'estoit bon de se marier, quelqu'un l'interogeant
ainsi qu'il estoit encores en la fleur de
son aage pourquoy il ne se marioit, disoit
qu'il n'estoit pas encores temps puis devenu
sur l'age interogé de la mesme chose, il n'est
plus temps dict-il, voulant monstrer par là
a l'homme qui veult demeurer a son ayse franc
de tout soucy il ne fault poinct qu'il s'accompaigne
d'une chose si pernicieuse & qui trouble
plus le repos comme est la femme, toutesfois
je ne parle que de celles qui se trouvent
le plus communement, car je ne veulx
pas nier qu'il n'y en aye de bonnes car parmy
un si grand nombre il n'est pas qu'il ne s'en
trouve quelqu'une qui aye un peu plus de
perfection que les aultres: parquoy pour une
qui faict bien toutes les aultres en sont honnorees
comme anciennement de celuy qui
gaignoit le prix de la lutte ou de la course
es jeux olympiques, sa race en estoit eternellement
illustree. Mais pour revenir a nostre
premier discours elles font ce qu'elles
peuvent pour captiver les cœurs des hommes
& les piper par tant d'attraicts qu'elles
les puissent avoir en leur possession pour tirer
d'eux ce qu'elles en pourront avoir. Les
autres pour se mocquer de leur inconstance
& les autres pour s'en servir & en contenter
leur appetit & bien souvent les faire tuer apres
si elles peuvent. Brief ce n'est que toute
malice qui habite en la femme & ne visent
a aultre but qu'a tromper & decepvoir ceux
qui ne se doubtent poinct de leurs embusches
Et qu'ilz font comme les maladvisez
& indiscretz mariniers qui attrappez
du doulx chant des sirenes se destournent
de leur droict chemin pour s'aller perdre
au far de Messine. C'est pourquoy avec raison
plusieurs Philosophes disent que nature
ayant donné a tout animal son contraire
elle a voulu aussi donner a l'homme a qui
toutes autres choses sont assubjecties la femme
pour son contraire & dont la malice est
ennemye juree de la raison humaine, ceux
qui parlent du mariage & de s'accompaigner
avec la femme alleguent plusieurs belles instructions
pour vous monstrer ce qui est en
doubte. Car si tu consideres bien de prendre
femme pauvre elle en sera mesprisee & toy
moins estimé, si tu la prens riche elle te vouldra
commander & de franc & libre te randre
esclave, si que pensant espouser une compaigne
esgalle, tu espouseras une insupportable
maistresse. Je ne scai si je doibts dire diablesse
puis si tu prens femme belle tu te mects
en grand danger que ta teste ronde ne devienne
fourchue qui est une espouventable
metamorphose. Que dirons nous encores
la richesse rend la femme superbe, la beauté
la faict suspecte & la laydure la rend odieuse,
je vous laisse a juger quel contentement
il y peult avoir flottant tousjours en doubte
parmy tant de dangers de faire naufrage,
celuy disoit Hesiode qui se fie en femme est
aultant asseuré comme celluy qui est pendant
aux feuilles d'un arbre mesmement a la
fin d'automne, auquel temps les feuilles commencent
a cheoir. Il me souvient encores de
trois choses que j'ay ouy reciter au mespris
du mariage, le dire d'un facetieux, le faict
d'un aultre & la responce d'un bon homme
qui portoit propos de quelque mariage, on
a raison disoit le premier de dire quant on
veult marier un jeune homme qu'il le fault
arrester, car de faict je croy que nous volerions
jusques au ciel si cest arrest ne nous
retenoit, l'aultre oyant precher qu'il failloit
que chascun portast sa croix, pour estre
sauvé, courut prendre sa femme & la charge
sur son col, & le bon homme a qui on disoit
qu'il falloit attendre que son filz fust saige
pour le marier, ne te trompe pas amy luy
dict il, car s'il devient sage il ne se mariera
jamais, n'y ayant que deux bons jours en
mariage, celuy des nopces, & celuy de la
mort de sa femme, & aussi ce que disoit Diphile
qu'une bonne femme une bonne mule
& une bonne chievre sont trois meschantes
bestes, ceux qui ont remarqué les malheurs
dont ce sexe a esté cause en trouvent
un nombre incroyable & en premier lieu
alleguent la deception du premier homme
par Eve sa femme c'est doncq le péché & la
mort; que voudriez vous un plus grand malheur
que celluy là: car toutes miseres s'en
sont ensuivies & eurent deslors entree au monde
Sanson trahy par Dalida celle qu'il aymoit
& cherissoit plus que soy-mesme, & pour
revanche de ceste amitié le vendit aux Philistins
qui estoient ses mortelz ennemiz apres
l'avoir desnué de sa force qui consistoit
en ses cheveulx donnant coulleur a sa mauldicte
trahison par pleurs & gemissemens pour
en tirer la verité, l'ayant sceu elle le livra puis
apres a la mort comme l'agneau au sacrifice,
ses ennemiz l'ayant exercerent envers luy
beaucoup de cruaulté voila la recompence de
son amitié si forte, en apres Salomon abesty
par ses concubines, luy qui estoit l'un des
premiers hommes du monde en sagesse, en
fin fut contraint ceder aux importunes caresses
qu'elles usoient envers luy, & tant de
mignardises attrayantes qu'il se laissa couler
dans une mer de delices qui luy causa sa
totalle ruyne, Achab ruyné par Jezabel, puis
les histoires tragicques nous font veoir l'inhumaine
cruauté de Pandore qui ne se contentant
de son effrené apetit de vengeance avoir
esté executé par ses propres mains en la
personne de son Mary le pauvre enfant qui
estoit au ventre de ceste cruelle mere en soufrit
mort estant deschiré par pieces comme
un Mouton tombant entre les griffes d'une
Louve affamee (ha) pauvre petit enfançon
ta destinee estoit bien rigoureuse de t'avoir
formé au ventre de celle qui sans pitié ne
compassion maternelle a eu le courage de
te donner la mort de ses propres & meurtrieres
mains, les Lions, les Tigres, les Ours
& toutes autres sortes de bestes farouches
qui se trouvent és desertz de Lidye, & d'arcadye
ayment leurs faons, & toy mille &
mille fois plus brutalle que tous ces animaux
cy, as heu le cœur si felon de deschirer
ta petite creature ta petite Image, ta semblance
celle que tu as porté dans tes flancz,
ceste cy est l'une des plus enormes cruautez
qui se puisse imaginer. Helene qui a esté
cause de la destruction de Troye la grande
l'une des plus nobles anciennes & opulentes
citez de l'univers & qui fleurissoit par sus
toutes celles qui furent de son temps avec
la mort de tant de peuples Tullia fut si extremement
oultree de rage & de collere,
qu'elle contraignit & força chevaux cochier
& chariot de passer pardessus le corps de son
pere gisant mort en terre, Antonius egal
en l'Empire Romain avec Cesar ayant envoyé
adjourner Cleopatra Royne d'Egipte
pour se venir justifier de quelques cas qui
luy estoient mis sus, elle y vint avec une pompe
si desmesuree qu'elle est presque incroyable,
puis y estant elle usa de tant de charmes
mellez parmy sa beauté & bonne grace
qu'elle le rendit entierement sien & si extremement
passionné de son amour qu'il
n'avoit bien que quant il jouyssoit de sa presence,
& non tant seulement luy remit-il son
offence mais la fit dame de pays innombrable,
qui plus est l'amitié qui luy portoit luy
feit folement soubmettre six vingtz mille
hommes de pied & six cens Navires aux dangers
de la mer & de la guerre, & sa personne
& son honneur, s'estant a son occasion declaré
ennemy de Cesar lequel le poursuivoit
& mesmes l'avoit assiegé Antonius, pensant
que Cleopatra l'eut trahy fit de piteuses plainctes,
& voyant celle qu'il aimoit tant donna
fin a ses jours se fourrant son espee dans
le ventre voila comme il finit sa vie & elle
peu apres estant mordue d'un aspic mourut,
fut il oncques veu plus barbare cruaulté que
celle de l'amoureuse Medee laquelle affin
que plus seurement elle peust suivre Jason
duquel elle estoit extremement amoureuse,
espandit par le chemin les membres d'Absirte
son frere qu'elle avoit taillé en pieces,
a ce que par la doulleur que prendroit son
pere de la mort de son petit fils cela le feist
retarder en sa prompte suitte, elle mesme esmeue
de rage pource qu'elle veit preferer
les jeunes amours de Creusa aux vieilles siennes
jetta aux piedz de Jason les pieces de
deux enfans qu'elle avoit engendrez de luy,
n'est ce pas une cruaulté extreme? Que feit
Progné quand elle sceut que Philomene sa
sœur avoit esté par Teree son mari indignement
viollee ne luy presenta elle pas sur sa
table les membres de son petit filz Itis pour
les manger & devorer, a cause des foles amours
pareillement Clytemnestra avec Egiste
son Ruffien conjura la mort d'Agamemnon
son mary & encores a l'occasion de ses
amours & de ce meurdre fut esmeu la fureur
d'Oreste Scille fille de Nisus donna au beau
Roy Minos de l'amour duquel elle estoit eprise
avec le poil d'or, ensemble la vye & l'Empire
de son pere mais de ceste meschanceté
la malheureuse fille fut punie, une courtisanne
nommée Aspasie ayant semé a force femmes
folles & de mauvais gouvernement par
la grece les Megarois les ravirent qui fut cause
que Pericles gasta, pilla, & brusla, la pluspart
des villes & bourgs de la Moree; Hannibal
chef des Carthaginois qui estoit le
plus brave guerrier de son temps fut rompu
par les delices des folles femmes Cappouane
nous lisons de Pasiphee, laquelle non contente
de l'embrassement du bel & puissant
Roy Minos s'habandonna a un Taureau
couverte d'une peau de vache Mais pour revenir
a nostre discours est il chose (comme
dict Plutarque) plus legere que la langue d'une
femme effrenee, plus picquante que ses
oultrages, plus temeraire que son audace
plus execrable que sa mallignité & plus dangereuse
que sa fureur? un noble Romain feit
responce & bien apropos a quelques uns de
ses familliers amys qui luy disoient qu'il avoit
grande occasion de se tenir tresheureux
& content pour avoir une femme belle riche
& de nobles parens extraicte, il leur monstra
son pied disant mes amys vous voyez que
mon soullier est tout neuf, & bien faict mais
il n'y a nul de vous qui puisse sçavoir en quel
endroict il me blesse, Pythagore estant invité
pour aller aux nopces d'un sien amy
s'excuse disant, que jamais ne luy prendroit
envye d'aller a tel festin, & se trouver a tel
objet estimant qu'espouser une femme fust
aultant qu'espouser un cercueil ou prendre
un linceul pour le comencement de sa sepulture,
l'ancien Adage ne dit il pas que femme
& navires ne sont jamais si accomplies qu'il
n'y ait tousjours a refaire? Dont je conclurois
volontiers que si celuy qui se marie ne se fache,
pour le moins il se lasse. Il y a encores
un nombre infiny d'autres exemples sur ce
subject comme Venus en Cippre, une Lays
a Corinthe, une Thays en Alexandrie, une
Phirné en Athenes, Rodoppe en Thrace,
puis Semiramis Phedre Mirrhe, Biblis & Jocaste,
& tant d'autres que je ne veulx nommer,
car ce seroit une chose trop prolixe encores
le poison, le venin, & la pestiferee humeur
de ce puant & salle sexe, se font bien
paroistre grandement pernicieux quand ils
font aigrir le moult, mourir les plantes, tomber
les fruictz des arbres avant qu'ilz soient
meurs, toiller la glace des miroirs, amoussir
le tranchant du fer obscurcir le lustre de
l'yvoire corrompre l'air, mourir les essains
des abeilles, devenir les chiens enragez &
les enfans ensorcelez, voila en fin les perfections
de ce sexe libidineux & plain de
corruption tant des meurs que de l'interieur
du corps. Tout ce que j'ay dict icy, ne prejudicie
en rien aux saiges ains les rend de
tant plus illustres & les faict resplandir comme
la roze par dessus toutes les aultres
fleurs des champs, se faisant admirer pour
chose rare, digne de louange & de loz immortel.
Fin de la malice des femmes & non de leur meschanceté.
On a différencié les u/v et i/j conformément à l'usage moderne,
et résolu les abréviations conventionnelles (de type bõne > bonne).
L'orthographe et la ponctuation sont conformes à l'original,
les coquilles les plus manifestes ayant toutefois été corrigées.