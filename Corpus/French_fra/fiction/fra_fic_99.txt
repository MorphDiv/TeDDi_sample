# language_name_wals:	French
# language_name_glotto:	French
# ISO_6393:	fra
# year_composed:	NA
# year_published:	2013
# mode:	written
# genre_broad:	fiction
# genre_narrow:	general_fiction
# writing_system:	Latn
# special_characters:	NA
# short_description:	Anonymous, Le ménagier de Paris (v. 1 & 2)
# source:	http://www.gutenberg.org/files/44070/44070-h/44070-h.htm
# copyright_short:	http://www.gutenberg.org
# copyright_long:	http://www.gutenberg.org
# sample_type:	part
# comments:	NA

Des préceptes moraux, quelques faits historiques, des instructions
sur l’art de diriger une maison, des renseignemens sur la consommation
du Roi, des Princes et de la ville de Paris, à la fin du quatorzième siècle, des conseils
sur le jardinage et sur le choix des chevaux; un traité de cuisine fort étendu,
et un autre non moins complet sur la chasse à l’épervier.

ENSEMBLE:

L’histoire de Grisélidis, Mellibée et Prudence par Albertan de Brescia (1246),
traduit par frère Renault de Louens; et le chemin de Povreté et de Richesse,
poëme composé, en 1342, par Jean Bruyant, notaire au Châtelet de Paris;

PUBLIÉ POUR LA PREMIÈRE FOIS

PAR LA SOCIÉTÉ DES BIBLIOPHILES FRANÇOIS.

TOME SECOND.



A   P A R I S,
DE L’IMPRIMERIE DE CRAPELET,
RUE DE VAUGIRARD, 9.

M. D. CCC. XLVI.
{v. 2, p.1}


ELLE seur, sachiez que je suis en grant mélancolie ou de cy finer
mon livre ou d’en faire plus, pour ce que je doubte que je ne vous
ennuye, car je vous pourroie bien tant chargier que vous auriez cause
de moy tenir pour oultrageux et que mon conseil vous donroit charge en
si grant nombre de faix et si gréveux que vous désespéreriez de trop{v. 2, p.2}
grant fardel pour ce qu’il vous sembleroit que vous ne le pourriez
tout porter ne acomplir, dont je seroie honteux et courroucié. Et pour
ce je vueil ycy penser et adviser que je ne vous charge trop et que
je ne vous conseille à entreprendre fors les choses très neccessaires
et honnorables, et encores sur le moins que je pourray, afin que vous
soiez en icelles choses nécessaires plus fondée et mieulx faisant et
par conséquent plus honnorée en vos dis et en vos fais, car je sçay que
vous ne povez ne que une autre femme, et pour icelle cause je vueil
premièrement adviser combien je vous ay chargée, et se c’est du plus
nécessaire, et se je vous doy plus chargier, et de combien. Et se plus
y a à faire que vous ne pourriez, je vous vueil donner aide; et sur ce
je recueil mes commencemens.
Premièrement, je vous ay admonnestée à louer Dieu à vostre esveillier
et à vostre lever, et à vostre aler au moustier vous contenir, illec
oïr messe, vous confesser et vous mettre et tenir en l’amour et
grâce de Dieu. Par m’âme, il est nécessaire à vous, ne nul autre que
vostre personne n’y peut estre commise[360]. Et après ce, je vous ay
conseillié que vous soiez continent et chaste, aimer vostre mary,
luy obéir, penser de garder ses secrets, le savoir retraire se il
folie ou veult folier; et certes encores est cecy neccessaire et très
honnourable pour vous et à vous seule appartient et n’est point trop
chargé; vous le povez bien faire moyennant la doctrine dessus dicte qui
vous fera grant avantage: les autres femmes ne l’eurent oncques tel.
Or est-il certain aussi que après ce que dit est vous avez à penser
de vous, vos enfans et vostre chevance,{v. 2, p.3} mais à ces trois choses et
à chascune povez-vous bien avoir aide; si vous convient dire comment
vous vous y entendrez, quelles aides et quelles gens vous prendrez et
comment vous les embesongnerez, car de ce ne vueil-je que vous aiez
fors le commandement, la visitation et la diligence de le faire faire
par autres et aux despens de vostre mary.
Or véez-vous bien, chière seur, que vous ne vous devez pas plaindre et
que vous n’estes guères chargée, et n’avez charge fors celle qu’autre
ne puet faire que vous et de chose qui vous doit estre bien plaisant,
comme de servir Dieu et penser du corps de vostre mary, et en somme
c’est tout.
Or continuons doncques nostre matière, et commençons à ce premier
article, lequel article je fais savoir à tous qu’il ne vient mie de
mon sens, ne ne l’ay mie mis en la forme qu’il est, ne à moy n’en
attribue la louenge, car je n’y ay riens mis du mien, ne n’en doy mie
avoir l’onneur, mais le doit avoir un bon preudomme et subtil appellé
feu Jehan Bruyant qui jadis fut notaire du Roy ou Chastellet de Paris,
qui fist le traictié qui s’ensuit et lequel je met cy après seulement
pour moy aidier de la diligence et persévérance que son livre monstre
que un nouvel marié doit avoir. Et pour ce que je ne vueil mie son
livre estrippeller, ne en oster un coippel[361], ne le départir du
remenant[362], et mesmement que tout est bon ensemble, je m’aide de
tout pour obtenir au point ou article que seulement je désire, et pour
le premier article je prens tout le livre qui en rime dit ainsi:{v. 2, p.4}
LE CHEMIN
DE POVRETÉ ET DE RICHESSE,
PAR JEAN BRUYANT[363],
NOTAIRE DU ROY AU CHASTELET DE PARIS.
——
M. CCC XLII.
——
Chière seur, par ce que dit est vous povez veoir qu’est diligence et
qu’est persévérance, et ainsi, chière seur, est le premier article
démonstré.{v. 2, p.43}
Primo, est à noter que tout ce que l’on sème, plante ou ente, l’en
le doit semer, planter ou enter par temps moite et au soir ou au bien
matin, avant l’ardeur du soleil et en décours[522], et doit-l’en
arroser le pié et la terre et non la fueille.
Item, par l’ardeur du soleil l’en ne doit mie arroser, mais au soir
et au matin; ne coper choux, percil[523], ne autres telles verdures qui
regettent, car la chaleur du soleil cuiroit la coupeure et l’ardroit,
et ainsi ne regetteroit jamais par iceluy endroit de la coupeure.
Nota que en temps pluieux fait bon planter, mais non mie semer, car
la graine se retient au ratel.
Dès la Toussains sont fèves des marais, mais afin que icelles ne
gellent, on en plante vers Noël et en Janvier et Février et au
commencement de Mars; et les plante-l’en ainsi à diverses fois afin que
se les unes sont gelées, les autres ne le soient pas. Et quant elles se
lièvent hors de terre, si tost qu’elles poignent l’en les doit harser
et rompre le premier germe: et si tost qu’elles ont six fueilles l’en
les doit seurfouir[524]. Et de toutes icelles, les premières venues
sont les plus chières et doivent estre mengées le jour qu’elles sont
escossées, ou autrement elles deviennent noires et aigres.
Nota que marjolaine et violettes que l’en veult garder en yver contre
la froidure, l’en ne les doit mie mettre{v. 2, p.44} soudainement de froit à
chault, ne de moite à froit, car qui longuement les garde l’iver en un
célier moite et soudainement les met au sec, il les pert; et sic de
contrariis similibus.
En yver l’en doit oster les branches du sauger qui sont mortes. Encores
en Janvier et Février, sauge, lavende, coq[525], mente, toutebonne[526]
soient plantés jusques à Juing.—Panoit[527] soit semé large à
large.—Oseille soit semée ou décours et jusques à Mars et plus.
Nota que l’iver de Décembre et de Janvier fait mourir les porées,
c’est assavoir ce qui est hors terre, mais en Février les racines
regettent nouvelle et tendre porée, c’est assavoir si tost comme la
gelée cesse, et quinze jours après viennent les espinars.
Février.—Sarriette et marjolaine sont comme d’une saveur à mengier,
et sont semés ou décours et ne sont que huit jours en terre.—Item,
sarriette ne dure fors jusques à la Saint-Jehan.—Item, en
décours doit-l’en planter arbres ou vignes et semer choux blans et
pommés.—Nota que les marquets chevelus portent dès l’année qu’ils
sont plantés chevelus.
Espinars sont en Février et ont longue fueille et crenelée comme
fueille de chesne, et croissent par touffes comme porées, et les
convient esverder[528] et bien cuire après.—Bettes viennent après.
Nota que framboisiers et aussi framboises sont bonnes à planter.
Mars.—Ou décours doit l’en enter: jombarde[529] planter{v. 2, p.45} de Mars
jusques à la Saint-Jehan.—Violettes, giroflée semée en Mars ou plantée
à la Saint-Remy.—Item, soit l’une, soit l’autre, quant les gelées
approuchent, l’en la doit en aucun décours replanter en pos pour mettre
à couvert et garder en cave ou en célier pour le froit, et de jour
mettre à l’air ou au soleil et arroser de telle heure que l’eau soit
beue et la terre sèche avant que l’en la mette à couvert, car nullement
l’en ne la doit au vespre estuier[530] mouillée.—Fèves planter et
rompre le premier tuiau au herser comme dit est dessus.—Nota que le
percil qui est semé la veille de la Nostre-Dame en Mars, yst hors de
terre à neuf jours.
Fenoul et marjolaine plantez ou décours de Mars ou en Avril; et
nota que marjolaine veult plus grasse terre que violettes[531], et
s’elle a trop ombre elle devient jaune.—Item, quant elle est bien
reprise, adonc la dois arrachier par touffes et replanter à large en
pots.—Item, les branches couppées, fichées en terré et arrousées
prennent racines et croissent.—Item, terre engressée par fiens de
vaches et brebis est meilleur que de fiens de cheval.
Violette de karesme et violette d’Arménie[532] ne veullent ne couver
ne mucier; et nota que violette d’Arménie ne porte fleur jusques
au deuxième an, mais les jardiniers qui l’ont eue un an en terre, la
vendent et replantent ailleurs, et lors elle porte.{v. 2, p.46}
Ozeille, bazeillecoq[533] soient semées en Janvier et Février
ou décours et jusques à Mars, et se tu veulx replanter ozeille
surannée[534], il te la convient replanter à toute sa terre qui est
entour la racine. Item, à la queillir a maistrise[535], car l’en
doit tousjours queillir les grans fueilles et laissier croistre les
petites fueilles qui sont dessus icelles grans; et se tout estoit par
aventure cueilli, il convient coupper le tuyau rez à rez de terre, et
il regettera nouvelle ozeille.
Percil sème, sarcle, oste les pierrettes; et celuy qui est semé en
Aoust est le meilleur, car il n’espie[536] point et se tient en vertu
toute l’année.
Laictues doivent estre semées, et nota qu’elles n’arrestent point en
terre et reviennent bien drues: et pour ce les arrache-l’en çà et là à
toute la racine pour donner espace aux autres et oster espoisseur. Et
nota que la semence des laictues de France est noire, et la semence
des laictues d’Avignon est plus blanche, et en fit apporter Monseigneur
de La Rivière[537], et sont les laictues{v. 2, p.47} trop meilleurs et plus
tendres assez que celles de France; et ne se queult la semence fors
bouton après autre, ainsi comme chascun bouton s’avance de getter sa
bourre.—Nota que laictues ne se plantent point, et mesmement quant
l’en les veult mengier, si arrache-l’en racine et tout.
Courges. Les pepins sont la semence et les convient tremper deux jours,
puis semer, et sans les moullier laisser croistre jusques à ce qu’elles
appairent dehors, et lors mouillier le pié seulement et la terre sans
moullier les feuilles, et en Avril les arrouser courtoisement et les
planter d’un lieu en autre un dour[538] ou demy pié en terre, et à
demy-pié l’une courge de l’autre, et moullier le pié continuelment et
pendre à un eschalat un pot percié, un festu et de l’eaue etc., ou une
lesche de drap neuf ou pot[539].
Bettes semez en Mars, et quant elles sont bonnes à mengier, soient
coupées près de la racine, car tousjours rejettent et recroissent et
deviennent porées.
Bourraches, arraches[540] comme dessus.{v. 2, p.48}
Choulx blans et choulx cabus est tout un; et sont semés ou décours
de Mars, et quant ils ont cinq fueilles, adonc l’en les arrache
courtoisement et les plante-l’en à demy-pié loing l’un de l’autre, et
les convient mettre en terre jusques à l’œil et arrouser le pié; et les
mengue-l’en en Juing et en Juillet.—Pommes de chou sont semées en Mars
et replantées en May.—Choulx Romains sont de la nature de pommés et
de auques[541] pareille semence, car l’une et l’autre semence croist
sur un tronc, et de la semence qui vient par le tuyau du milieu et qui
est au bout d’en haut croist la pomme, et de la semence qui vient d’en
bas viennent les choulx Romains.—Minces en karesme est le regaing du
chou, et durent jusques en Mars, et lors sont icelles minces en Mars de
plus fort saveur à mengier, et pour ce les convient plus parboulir, et
en iceluy temps l’en arrache les troncs hors de terre.—Nota que en
Juillet, quant il pleut, l’en doit planter des choulx.
Nota que se fromis habondent en un jardin, et l’en gette en leur
repaire de la scieure d’ais de chesne, ils mourront ou vuideront à la
première pluie qui cherra, car les scieures retiennent la moiteur.
Nota que en Avril et Mai, tout le mois, sème-l’en les porées qui
sont mangées en Juing et en Juillet.—Les porées d’esté doivent estre
soyées, et laissées les racines en terre, et après yver les racines
gettent, et les convient surfouir et lever la terre à l’environ et
illecques semer les nouvelles qui venront et cueillir le gecton
des vieilles.—Nota que depuis Avril jusques à la Magdelaine
fait bon semer porées, et les porées de karesme{v. 2, p.49} sont semées en
Juillet et jusques à la Magdelaine et non plus, elles appelle-l’en
bettes.—Item, espinars.—Item icelles bettes, quant elles sont
levées de terre, sont replantées par ordre.—Item, en Avril et May
convient planter choulx blans et pommes de chou qui furent semés en
Février et Mars.—En May treuve-l’en fèves nouvelles, navez, raves.
Nota que en Juing, la végille St.-Jehan, doit-l’en semer percil, et
aussi la veille de la mi-Aoust.
Aoust et my-Aoust.—Ysope semez. Choulx pasquerés[542] soient semés ou
décours; percil aussy, car celui n’espie point.
Nota que la porée qui est en terre regette nouvelle porée cinq ou six
fois comme percil, et la peut-l’en coupper audessus du troignon jusques
la my-septembre, et d’illec en avant non mie coupper, car le troignon
pourriroit, mais esbranchier à la main les fueilles d’entour, et non le
milieu.
En icelluy temps convient esbranchier[543] toutes semences de
porées, car les semences ne pevent meurir pour la froidure du temps,
mais la semence esbranchée et gettée, le troignon regette nouvelle
porée.—Item, en ce temps ne convient point couper le percil, mais
effueiller.
Après la septembresse[544], pivoine, serpentine, oignons de lis,
rosiers, groselliers soient plantés.
Octobre.—Pois, fèves, un doit[545] parfont en terre, et loing l’un de
l’autre un dour, et que ce soient grosses fèves des plus grosses, car
quant elles sont nouvelles, elles se démonstrent plus grosses que les
petites ne{v. 2, p.50} font, et n’en doit-l’en planter que un petit, et à chascun
décours après, un petit, afin se l’une partie gelle que l’autre non.
Se tu veulx semer ou planter poix perciés, sème les par temps sec
et bel et non pluyeux, car se l’eaue de la pluie entroit dedens les
pertuis du pois, il se fendroit et partiroit en deux et ne germeroit
point.
Jusques à la Toussains peut-l’en tousjours replanter choulx: et quant
ils sont trop mengiés de chenilles, qu’il n’y a point de fueille
fors les arrestes, s’ils sont replantés, tout revient minces: et
convient oster les feuilles d’en bas et les replanter jusques à l’euil
d’en hault. Les troncs qui sont tous défueillés ne convient-il plus
replanter, mais laissier en terre, car ils getteront minces.
Nota que se tu replantes en esté en temps sec, tu dois getter de
l’eaue en la fosse; en temps moiste, non.
Nota que se les chenilles menguent tes choulx, quant il plouvera sème
de la cendre par dessus les choulx et les chenilles mourront.—Item,
tu peus regarder par dessoubs les fueilles des choulx et là trouveras
grant assemblée de mittes blanches en un tas, et saches que c’est dont
les chenilles naissent, et pour ce l’en doit coupper la place où est
celle graine et getter loing.
Poreaux soient semés en la saison, puis replantés en Octobre et
Novembre.
Se vous voulez avoir roisins sans pépins, prenez en croissant[546] ou
temps que l’en plante la vigne, c’est assavoir en Février, une plante
de vigne avecques la racine et fendez le cep moitié par moitié tout au
long jusques à la racine, et ostez la mouelle d’une part{v. 2, p.51} et d’autre.
Puis rongnez le cep et liez tout au long de fil noir, puis plantez le
cep et fumez de bonne fumeure et estoupez de terre le trou d’en hault
de la jointure du cep.
Se vous voulez enter un cerisier ou un prunier sur et dedans un cep de
vigne, tailliez la vigne, puis en Mars la fendez à quatre dois près du
bout et ostez la mouelle d’une part et d’autre, et là faictes la place
de l’amande d’un noyau de cerise, et la mettez et encloez dedens celle
fente et liez de fil le cep joinct comme devant.
Se vous voulez enter un cep de vigne dedans un cerisier, faictes
tailler le cep de vigne qui sera planté et de long temps enraciné
emprès le cerisier, et en Mars, environ Nostre-Dame[547], perciez
icelluy cerisier d’une tarière du gros[548] d’icelluy cep, et parmy
le trou dudit cerisier boutez icelluy cep, qu’il passe tout oultre
un pié de long, puis estoupez le tout aux deux costés du cerisier,
c’est assavoir de terre glaze, de mousse, et entortillez de drappeaulx
tellement que aucune pluie ne puisse atouchier au pertuis. Item, le
cep de vigne doit estre escorchié et l’escorce d’icelluy cep pelée et
ostée jusques au vert, en tant seulement comme touche ce qui est dedans
le corps du cerisier, car s’ainsi est fait et que l’escorce soit pelée
et ostée, le vif du cep qui joindra au vif du cerisier se consolidera
l’un à l’autre, ce qui seroit empeschié par l’escorce du cep se elle y
demouroit. Ce fait laissiez les ensemble deux ans, et après coupperez
le cep par derrière, et audessoubs de la jointure du cerisier.
Item, sur un tronc ou souche de chesne, povez enter{v. 2, p.52} dix ou douze
arbres, c’est assavoir que ou mois de Mars, environ la Nostre-Dame,
vous soiez garnis de tant de greffes et de divers fruis que vous
vouldrez avoir pour enter, et ferez scier au travers le chesne ou
arbre sur lequel vous vouldrez enter; et aiez aguisés vos greffes
d’un costé tant seulement à manière d’un coin borgne si comme il est
cy:

et tellement que l’escorce d’icelluy
greffe soit toute entière de l’un des costés et sans estre escorchée
ou entamée, puis fichiez vos greffes entre l’escorce du chesne et la
char, ou[549] le vif du greffe devers le bois ou le vif du chesne.
Puis estoupez et couvrez de terre glase, de mousse et de drappeaulx
tellement[550] que pluie, neige ou gelée ne y puisse férir.
Se vous voulez garder roses en yver[551], prenez sur le rosier petis
boutons qui ne soient point espanis et les laissiez les queues longues,
et entassez en un petit tonnelet de bois comme un tonnellet à composte
et sans eaue. Faictes bien enfoncer le tonnellet et qu’il soit
serréement relié qu’il n’y puisse riens entrer ne yssir,{v. 2, p.53} et aux deux
bouts d’icelluy tonnellet liez deux grosses pierres pesans et mettez
icelluy tonnellet en une rivière courant.
Romarin. Les jardiniers dient que la semence de romarin ne vient
point en la terre de France, mais qui d’un romarin arracheroit et
desmembreroit, en dévalant, aucunes petites branchettes et les tendroit
par le bout et les plantast, ils revendroient; et qui les vouldroit
envoïer loing, il convendroit icelles branches envelopper en toile
cirée et coudre, et puis oindre par dehors de miel, et puis poudrez de
fleur de fourment et l’envoïez où vous vouldrez.
J’ay oy dire à Monseigneur de Berry que en Auvergne a trop plus grosses
cerises que en France pour ce qu’ils provignent leurs cerisiers.
Sur quoy, chière seur, ou cas que vous vouldriez entreprendre à
estre mesnagière, ou introduire une autre vostre amie, sachiez que
serviteurs sont de trois manières. Les uns qui sont prins comme
aides pour certaine heure, à un besoing hastif, comme porteurs à
l’enfeutreure[552], brouetiers, lieurs de fardeaulx et les semblables;
ou pour un jour ou deux, une sepmaine ou{v. 2, p.54} une saison, en un cas
nécessaire ou pénible ou de fort labour, comme soieurs, faucheurs,
bateurs en granche ou vendangeurs, hottiers, fouleurs, tonneliers et
les semblables. Les autres à temps et pour certain mistère, comme
cousturiers, fourreurs, boulengiers, bouchiers, cordoenniers et les
semblables qui euvrent à la pièce ou en tâche pour certain euvre. Et
les autres sont pris pour estre serviteurs domestiques pour servir à
l’année et demourer à l’ostel. Et de tous les dessusdis aucun n’est qui
voulentiers ne quière besongne et maistre.
Quant est des premiers, ils sont neccessaires pour descharger et
porter fardeaulx et faire grosses et pesans besongnes; et ceulx sont
communément ennuyeux, rudes et de diverses responses: arrogans,
haultains, fors à paier, près de dire injures et reprouches se l’en
ne les paie à leur gré quant la besongne est faicte. Si vous pry,
chière seur, que quant vous en aurez à faire, dictes à maistre Jehan le
despensier[553] ou autres de vos gens qu’ils quièrent et choisissent
et prennent ou facent choisir et prendre les paisibles; et tousjours
faictes marchander à eulx avant ce qu’ils mettent la main à la besoigne
afin qu’il n’y ait débat après, jasoit-ce que le plus souvent il ne
veulent marchander, mais se veulent bouter en la besoigne sans marchié
faire, et si doulcement dient: «Monseigneur, ce n’est riens, il n’y
a que faire: vous me paierez bien, et de ce que vous vouldrez je
seray content.»—Et se ainsi maistre Jehan les prent,{v. 2, p.55} quant ce sera
fait ils diront: Sire, il y avoit plus à faire que je ne cuidoie;
il y avait à faire et cecy et cela, et d’amont et d’aval; et ne se
vouldront païer et crieront laides parolles et villaines. Si dictes à
maistre Jehan qu’il ne les embesoigne point, ne seuffre embesoigner,
sans marchander avant, car ceulx qui ont voulenté de gaigner sont vos
subjects avant que la besoigne soit commencée, et pour le besoing
qu’ils ont de gaigner, craignent que un autre ne l’entrepreigne par
devant eulx pour doubte de perdre le marchié et que autre n’ait ce
gaing: et pour ce ils se mettent à plus grant raison. Et se maistre
Jehan estoit si crédule à eulx et à leurs douces paroles ès quelles
il se fiast trop, et il advenoit que il souffrist que sans marchander
ils entrassent en la besoigne, ils scevent bien que après la besoigne
par eulx commencée, nul autre, pour honte, n’y mettra pardessus eulx
la main, et ainsi seriez en leur subjection après et en demanderoient
plus; et se lors ils ne sont païés à leur voulenté, ils crieront et
brairont vilain blasme et oultrageux, et ne sont honteux de rien et
publient male renommée, qui est le pis. Et pour ce est-il meilleur de
faire marchander à eulx plainement et entendiblement avant le coup
pour oster toutes paroles de débat. Et très à certes vous prie que
se le cas ou la besoinge le désire, vous faictes enquerre de quelle
condition sont et ont esté vers autres, ceulx que vous vouldrez faire
embesongner, et aussi que à gens repliquans, arrogans, haultains,
raffardeurs[554] ou de laides responses ne aiez riens à faire, quelque
prouffit que vous y véez ou quelque advantage, ne quelque bon{v. 2, p.56} marchié
qu’ils vous facent, mais gracieusement et paisiblement les esloingnez
de vous et de vos besongnes, car se ils s’y boutent, vous n’en
eschapperez jà sans esclandre ou débat. Et pour ce faictes par vos gens
prendre des serviteurs et aides paisibles et debonnaires et leur donnez
plus, car c’est tout repos et paix que d’avoir à faire à bonnes gens;
pour ce est-il dit que qui a à faire à bonnes gens, il se repose: et
par semblable peut-l’en dire que qui a à faire à hargneux, douleur luy
croist.
Item, des autres comme vignerons, bateurs en granche, laboureurs et
les semblables, ou autres comme cousturiers, drapiers, cordoenniers,
boulengiers, mareschaulx, chandeliers de suif[555], espiciers, fèvres,
charrons, vignerons et les semblables autres, chière seur, je vous
conseille et pry que vous aiez tousjours en mémoire de dire à vos gens
qu’ils aient à besongner à gens paisibles, et marchandent tousjours
avant le fait, et comptent et paient souvent sans attendre longue
créance sur taille ne sur papier, jasoit-ce que encores vault-il
mieulx taille ou escripture que soy attendre du tout à sa mémoire, car
les créditeurs cuident tousjours plus et les debteurs moins, et de
ce naissent débas, haines et lais reprouches; et vos bons créanciers
faictes païer voulentiers et souvent de ce que vous leur devrez et les
tenez en amour afin qu’ils ne vous changent, car l’en n’en recueuvre
mie bien tousjours de bien paisibles.
Item, quant aux chamberières et varlets d’ostel que l’en dit
domestiques[556], chière seur, sachiez que afin{v. 2, p.57} qu’elles vous
obéissent mieulx et qu’elles vous doubtent et craignent plus à
courroucier, je vous laisse la seignorie et auctorité de les faire
choisir par dame Agnès la béguine[557] ou autre de vos filles qui vous
plaira, à recevoir en nostre service, de les louer à vostre gré et de
les païer et tenir en nostre service tant comme il vous plaira et leur
donner congié quant vous vouldrez. Toutesvoies de ce devez-vous à part
secrètement parler à moy et faire par mon conseil pour ce que vous
estes trop jeune et y pourriez bien estre déceue par vos gens mesmes.
Et sachiez que d’icelles chamberières qui n’ont service, pluseurs sont
qui se offrent et ramentoivent et quierent à grant besoing maistres et
maistresses, et de celles ne prenez aucunes que vous ne sachiez avant
où elles ont demouré, et y envoiez de vos gens pour enquérir de leurs
conditions sur le trop parler, sur le trop boire: combien de temps
elles ont demouré: quel service elles faisoient et scevent faire: se
elles ont chambres ou acointances en ville: de quel païs et gens elles
sont: combien elles y demourèrent et pourquoy{v. 2, p.58} elles s’en partirent;
et par le service du temps passé, enquérez quelle créance ou espérance
l’en peut avoir de leur service pour le temps à venir. Et sachiez que
communément telles femmes d’estrange pays ont esté blasmées d’aucun
vice en leur pays, car c’est la cause qui les amaine à servir hors de
leur lieu. Car s’elles fussent sans tache, elles fussent maistresses
et non serviteresses; et di des hommes autel. Et se vous trouvez par
le rapport de leurs maistres ou maistresses, voisins ou autres, que
ce soit vostre besoigne, sachiez par elles, et devant elles faictes
par maistre Jehan le despensier enregistrer en son papier de la
despense[558] le jour que vous la retendrez, son nom et de son père et
de sa mère et d’aucuns de ses parens: le lieu de leur demourance et le
lieu de sa nativité et ses pleiges[559]; car elles en craindront plus
à faillir pour ce qu’elles considéreront bien que vous enregistrez
ces choses pour ce que s’elles se deffuioient de vous sans congié, ou
qu’elles feissent aucune offense, que vous en plaindriez ou rescririez
à la justice de leur pays ou à iceulx leurs amis. Et nonobstant tout,
aiez en mémoire le dit du philosophe lequel s’appelle Bertran le vieil,
qui dit que se vous prenez chamberière ou varlet de haultes responses
et fières, sachiez que au départir, s’elle peut, elle vous fera injure;
et se elle n’est mie telle, mais{v. 2, p.59} flateresse et use de blandices, ne
vous y fiez point, car elle bée en aucune autre partie à vous trichier;
mais se elle rougist et est taisant et vergongneuse quant vous la
corrigerez, amez la comme vostre fille.
Après, chière seur, sachiez que sur elles, après vostre mary, vous
devez estre maistresse de l’ostel, commandeur, visiteur, gouverneur et
souverain administrateur, et à vous appartient de les tenir en vostre
subjection et obéissance, les endoctriner, corrigier et chastier; et
pour ce, deffendez leur à faire excès ne gloutonnie de vie tellement
qu’elles en vaillent pis. Aussi deffendez les de rioter[560] l’une
à l’autre ne à vos voisins; deffendez leur de mesdire d’autruy,
fors seulement à vous et en secret, et en tant comme le meffait
toucheroit vostre prouffit seulement, et pour eschever vostre dommaige
et non plus; deffendez leur le mentir: le jouer à jeux illicites:
de laidement jurer et de dire parolles qui sentent villenies ne
parolles déshonnestes ne gouliardeuses, comme aucunes mescheans ou
mal endoctrinées qui maudient de males sanglantes fièvres, de male
sanglante sepmaine, de male sanglante journée. Il semble qu’elles
sachent bien qu’est sanglante journée, sanglante sepmaine etc., et
non font-elles, ne doivent point savoir qu’est sanglante chose, car
preudefemmes ne le scevent point, car elles sont toutes abhominables
de veoir seulement le sang d’un aignel ou d’un pigon quant on le tue
devant elles. Et certes, femmes ne doivent parler de nulle laidure, non
mie seulement... des secrès membres de nature, car c’est déshonneste
chose à femme d’en parler.{v. 2, p.60}
J’oy une fois raconter d’une jeune preudefemme qui estoit assise
en une presse de ses autres amis et amies, et par adventure, elle
dist par esbatement aux autres: Vous me pressez si fort que....[561]
Et jasoit-ce qu’elle l’eust dit par jeu et entre ses amis, cuidant
faire la galoise[562], toutesvoies les autres saiges preudefemmes ses
parentes l’en blasmèrent à part. Item, telles femmes gouliardoises
dient aucunes fois de femme qu’elle est p..... ou qu’elle est ribaude,
et par ce disant il semble qu’elles sachent qu’est p..... ou ribaude,
et preudefemmes ne scevent que ce est de ce; et pour ce deffendez leur
tel langaige, car elles ne scevent que c’est. Deffendez leur vengence,
et endoctrinez en toute patience à l’exemple de Melibée dont il est
cy-dessus parlé, et vous mesmes, belle seur, soiez telle en toutes
choses que par vos fais elles puissent en vous prendre exemple de tout
bien.
Or nous convient parler d’embesongner vos gens et serviteurs aux heures
propres à besongner, et aux heures convenables leur donner repos.—Sur
quoy, chière seur, sachiez que selon les besongnes que vous avez à
faire et que vos gens sont propres plus à une{v. 2, p.61} besongne que à l’autre,
vous et dame Agnès la béguine qui avec vous est pour vous aprendre
contenance sage et meure et vous servir et endoctriner, et à laquelle
principalment je donne la charge de ceste besongne, la devez diviser
et crier, et commander l’une besongne à l’un, et l’autre besongne à
l’autre. Et se vous leur commandez maintenant à faire aucune chose,
et iceulx vos serviteurs respondent: il est assez à temps, il sera
jà bien fait, ou il sera fait demain bien matin, tenez le pour
oublié: c’est à recommencier, c’est tout néant. Et aussi de ce que vous
commanderez généralment à tous, sachiez que l’un s’atend à l’autre:
c’est comme devant.
Si soiez advertie, et dictes à dame Agnès la béguine qu’elle voie
commencier devant elle ce que vous aurez à cuer estre tost fait; et
premièrement qu’elle commande aux chamberières que bien matin les
entrées de vostre hostel, c’est assavoir la salle et les autres lieux
par où les gens entrent et s’arrestent en l’ostel pour parler, soient
au bien matin balléyés et tenus nettement, et les marchepiés[563],
banquiers et fourmiers qui illecques sont sur les fourmes, despoudrés
et escoués; et subséquemment les autres chambres pareillement nettoiées
et ordonnées pour ce jour, et de jour en jour, ainsi comme il
appartient à nostre estat.
Item, que par la dicte dame Agnès vous faciez principalment{v. 2, p.62} et
songneusement et diligemment penser de vos bestes de chambre comme
petis chiennés, oiselets de chambre[564]: et aussi la béguine et vous
pensez des autres oiseaulx domeschés, car ils ne pevent parler, et pour
ce vous devez parler et penser pour eulx, se vous en avez.
Et aussi dy-je à dame Agnès la béguine que des autres bestes, quant
vous serez au village, elle commande à ceulx à qui il appartient à en
penser: comme à Robin le bergier, qu’il pense de ses moutons, brebis et
aigneaulx; à Josson le bouvier, des beufs et des toreaulx; à Arnoul le
vachier et Jehanneton la laictière, qu’ils pensent des vaches, genices
et veaulx, truies, cochons et pourceaulx; à Eudeline femme du mettoier
qu’elle pense des oés, oisons, coqs, gelines, poucins, coulons, pigons;
au charretier ou mettoier, qu’il pense de nos chevaulx, jumens et les
semblables. Et doit la dicte béguine et aussi vous devez faire semblant
devant vos gens qu’il vous en souviengne, que vous y congnoissiez et
que vous l’avez à cuer, car par ce en{v. 2, p.63} seront-ils plus diligens. Et
faictes faire, s’il vous en souvient, par vos gens penser du vivre
d’icelles bestes et oiseaulx, et y doit la dite dame Agnès embesongner
ceulx et celles qui y sont propres. Et sur ce est à noter que à vous
appartient bien à faire savoir par la dicte dame Agnès la béguine le
conte de vos moutons, brebis et aigneaulx, et les faire reviseter, et
enquérir de leur accroissement et descroissement, ne comment ne par qui
elles sont gouvernées, et elle le doit rapporter à vous, et entre vous
deux le devez faire enregistrer.
Et se vous este en païs ou il y ait repaire de loups, je vous
enseigneray maistre Jehan vostre maistre d’ostel ou vos bergiers et
gens de les tuer sans cop férir par la recepte qui s’ensuit.—Recepte
de pouldre pour tuer loups et renars.—R.[565] la racine de l’ectoire
de canarade (c’est l’ectoire qui fait fleur de couleur blanche[566]),
et faictes séchier icelle racine meurement et sans soleil, et gectez
hors la terre: et adonc face-en pouldre en un mortier, et avec celle
poudre mettez la quinte partie de voirre bien moulu et la quarte partie
de la feuille de lis, et tout soit meslé et pilé ensemble, et tellement
qu’il se puisse passer ou cribler. Item, ait miel et sain[567] frès
autant de l’un comme de l’autre et mesle parmy de la poudre dessusdite,
et face paste qui soit dure et fort, et gros morceaulx rons du gros
d’un œuf de poule, et cuevre iceulx morceaulx de sain frès et les mette
sur les pierres ou tuillettes ès lieux qu’il saura que loups et renars
repaireront. Et se il veult faire amorse[568] de une vielle beste
morte, faire le peut deux ou trois jours{v. 2, p.64} devant. Item, sans faire
morceaulx, peut-il la poudre jetter sur la charongne.
Ainsi vous et la béguine embesongnez les unes de vos gens aux choses
et besongnes qui leur sont propres, et aussi dictes à maistre Jehan
le despensier qu’il envoie ou face envoier les autres reviseter vos
greniers, remuer et essorer[569] vos grains et autres garnisons[570];
et se vos mesgnies vous rapportent que les ras dommagent vos blés,
lars, fromages et autres garnisons, dictes à maistre Jehan qu’il les
puet destruire en six manières: 1º Par avoir garnison de bons chats.
2º Par ratières et soricières. 3º Par engins d’aiselles[571] appuiées
sur buchettes que les bons serviteurs font. 4º Par faire tourtellés de
paste et fromage frit ensemble et poudre de riagal[572], et mettre en
leur repaire où ils n’aient que boire. 5º Se vous ne les povez garder
qu’ils ne treuvent à boire, il convient faire de l’espurge[573] par
morcellés, et lors s’ils les avallent, plus tost buveront et plus tost
enfleront et mourront. 6º Prenez une once de riagal: deux onces fin
arcenic: un quarteron gresse de porc: une livre fleur de farine de
fourment et quatre œufs, et de ce faites pain et cuisiez au four et
tailliez par lesches et les clouez à un clou.
Or revien encores à ma matière de faire embesongner vos gens, vous et
la béguine, en temps convenable,{v. 2, p.65} par vos femmes essorer, esventer
et reviseter vos draps, couvertures, robes et fourreures, pennes et
autres telles choses.—Sur quoy sachiez et dictes à vos femmes que
pour conserver et garder vos pennes et draps, il les convient essorer
souvent pour eschever les dommages que les vers y pevent faire; et
pour ce que telle vermine se congrée par le ramolissement du temps
d’automne et de yver et naissent sur l’esté, en iceulx temps convient
les pennes et les draps mettre à bon soleil et beau temps et sec; et se
il survient une nuée noire et moicte qui s’assiée sur vos robes et en
tel estat vous les ploiez, cest air envelopé et ployé dedans vos robes
couvera et engendrera pire vermine que devant. Et pour ce, choisissiez
bel air qui soit continué et bien sec, et tantost que vous verrez autre
gros air survenir, avant qu’il soit venu vers vous, faictes mettre vos
robes à couvert et escourre pour oster la grosse pouldre[574], puis
nettoier à unes verges sèches[575]. Et la béguine scet bien et le vous
le dira que s’il y a aucune tache d’uille ou autre gresse, le remède
est tel: Ayez pis..t et le chauffez comme tiède, et mettez la tache
tremper dedans par deux jours, et puis espraignez le drap où est la
tache sans le tordre, et se la tache ne s’en est alée, si le face dame
Agnès la béguine, mettre en un autre pis..t et battre un fiel de beuf
avec, et face-l’en comme devant. Ou vous faictes ainsi: faites prendre
de la terre de robes[576] et tremper en lessive, puis mettre sur la
tache et laissiez sécher, et puis frotez; et se la terre ne s’en va
légièrement, si faictes mouillier en lessive, et laissiez encores{v. 2, p.66}
séchier et frotez tant qu’elle s’en soit alée; ou se vous n’avez
terre de robes, faictes mettre cendres tremper en lessive, et icelles
cendres bien trempées mettez sur la tache; ou vous faictes prendre de
bien nettes plumes de poucins et moulliez en eaue bien chaude pour là
laissier la gresse qu’elles auront prise, et remoulliez en eaue necte
bien chaude: bien refrottez aussi et tout s’en yra.
S’il y a sur robe de pers[577] aucune tache ou destaincture de couleur,
faictes prendre une espurge et la moulliez en necte et clère lessive,
puis espraigniez et traynnez sur la robe en frotant la tache, et la
couleur y revendra. Et se sur quelsconques autres couleurs de drap y
a tache de destainture de couleur, faictes prendre de la lessive bien
nette et qui point n’ait coullé sur drappeaulx, et mettre avec la
cendre sur la tache, et laissiez sécher, puis faictes frotter, et la
première couleur revendra.
Pour oster tache de robe de soie, satin, camelot, drap de Damas ou
autre, trempez et lavez la tache en vertjus et la tache s’en yra, et
mesmes se la robe est destainte, si revendra-elle en sa couleur (ce
que je ne croy pas)[578].
Vertjus. Nota que ou temps que le vertjus nouvel se fait, l’en
en doit prendre, sans sel, une fiole et la garder, car ce vault pour
oster tache de robe et la remettre en sa couleur, et est tousjours bon,
et nouvel et vieil.
Item, et se aucunes de vos pennes ou fourreures{v. 2, p.67} ont esté moulliées
et se soient endurcies, faictes deffourrer le garnement[579], et
arrouser de vin la penne qui est dure, et soit arrousée à la bouche
ainsi comme un cousturier arrouse d’eaue le pan d’une robe qui veult
retraire, et sur icelluy arrousement faictes gecter de la fleur[580] et
laissiez sécher un jour; puis frottez très bien icelle penne[581]... en
son premier estat.
Or revien au propos que devant, et dy que vostre maistre d’ostel
doit savoir qu’il doit chascune sepmaine faire reviseter et boire
de vos vins, vertjus et vinaigres; veoir les grains, huilles, noix,
pois, fèves et autres garnisons. Et quant aux vins, sachiez que s’ils
deviennent malades, il les convient garir de maladies par la manière
qui s’ensuit:
Premièrement se le vin est pourri, il doit mettre la queue[582], en
yver, emmi une court sur deux tréteaulx afin que la gelée y frappe, et
il garira.
Item, se le vin est trop vert, il doit prendre plain pennier de
morillons[583] bien meurs, et gecte dedens la queue, par le bondonnail,
tous entiers, et il amendra.
Item, se le vin sent l’esventé[584], il doit prendre une once de
seurmontain[585] en pouldre et autant en graine{v. 2, p.68} de paradis[586] en
pouldre et mettre chascune desdictes pouldres en un sachet et le
pertuisier d’une greffe[587], et puis pendez tous les deux sachets
dedens la queue à cordelettes et estoupez bien le bondonnail.
Item, se le vin est gras, preigne douze œufs et mette boullir en eaue
tant qu’ils soient durs, et puis gecte hors le jaune et laisse le blanc
et les coquilles ensemble, et puis frire en paelle de fer et mettre
tout chault dedens un sachet et pertuisé d’une greffe comme dessus,
et pendre dedans la queue à une cordelette. Item, preigne un grant
pot neuf et le mette dessus un trepié vuit[588], et quant il sera bien
cuit, despièce le par pièces et le gecte dedans la queue, et il garira
de la gresse.
Item, pour desroussir le vin blanc, preigne plain pennier de feuilles
de houx et gecte dedens la queue par le bondonnail.
Item, se le vin est aigri, preigne une cruche d’eaue et gecte dedans
pour départir le vin de devers la lie, et puis preigne plain plat de
fourment et mettez tremper en eaue, et puis gectez l’eaue, et mettez
boullir en autre eaue, et faciez bien boullir en autre eaue tant qu’il
se vueille crever, et puis l’ostez; et s’il en y a des grains tous
crevés, si les gecte, et après gecte le froment tout chault dedens la
queue. Et se pour ce le vin ne veult esclarcir, preigne plain pennier
de sablon bien lavé en Saine et puis gecte dedens la queue par le
bondonnail et il esclarcira.
Item, pour faire ès vendenges un vin fort, n’emple pas la queue que
il s’en faille deux sextiers[589] de vin, et{v. 2, p.69} frotte tout entour le
bondonnail, et lors il ne pourra gecter et en sera plus fort.
Item, pour traire une queue de vin sans luy donner vent, face un
petit pertuis d’un foret emprès le bondonnail, et puis ait un petit
plastreau[590] d’estouppes du large d’un blanc et puis mette dessus,
et preigne deux petites bûchettes et mette en croix dessus le dit
plastreau, et mette un autre plastreau sur les dictes bûchettes.
Et pour esclarcir vin troublé, se c’est une queue, vuide-l’en deux
quartes[591], puis le remue-l’en à un baston ou autrement, tellement
que lie et tout soit bien meslé, puis preigne-l’en un quarteron d’œufs,
et soient batus moult longuement les moyeulx et les blans tant que tout
soit fin cler comme eaue, et tantost gectez après un quarteron d’alun
batu et incontinent une quarte d’eaue clère et l’estoupez, ou autrement
il se vuideroit par le bondonnail.
Et après ce et avec ce que dit est, belle seur, faictes commander par
maistre Jehan le despensier à Richart de la cuisine escurer, laver,
nettoier et tout ce que appartient à cuisine, et véez comme dame Agnès
la béguine quant aux femmes, et maistre Jehan le despensier quant aux
hommes, mettront vos gens en œuvre de toutes pars: l’un à-mont, l’autre
à-val, l’un aux champs, l’autre en la ville, l’un en chambre, l’autre
en solier[592] ou en cuisine et envoieront l’un ça, l’autre là, un
chascun selon son endroit et science, et tant que iceulx serviteurs
gaignent leur salaire chascun et chascune en ce qu’il saura et devra
faire; et s’ils le font, ils feront{v. 2, p.70} bien, car sachez que paresse et
oisiveté engendrent tous maulx.
Toutesvoies, belle seur, aux heures pertinentes faictes les seoir à
la table, et les faites repaistre d’une espèce de viande largement et
seulement, et non pas de plusieurs, ne délitables ou délicatives, et
leur ordonnez un seul buvrage nourrissant et non entestant, soit vin ou
autre et non de plusieurs; et les admonestez de mengier fort et boire
bien et largement, car c’est raison qu’ils mengeussent d’une tire,
sans seoir à oultrage[593], et à une alaine, sans reposer sur leur
viande ou arrester ou acouster[594] sur la table. Et si tost qu’ils
commenceront à compter des comptes ou des raisons, ou à eulx reposer
sur leurs coustes[595], commandez la béguine qu’on les face lever et
oster leur table, car les communes gens dient: Quant varlet presche à
table et cheval paist en gué, il est tems qu’on l’en oste, que assez y
a esté. Deffendez leur yvresse, et que personne yvrongne ne vous serve
ne approuche, car c’est péril, et après leur reffection prise à midy,
quant temps sera, les laissiez par vos gens remettre à besongner. Et
après leur second labour et aux jours de feste aient autre repas, et
après ce, c’est assavoir au vespre, soient repus habondamment comme
devant et largement, et se la saison le requiert soient chauffés et
aaisiés.
Et après ce, soit par maistre Jehan le despencier ou la béguine vostre
hostel clos et fermé, et ait l’un d’eux les clefs par devers luy,
afin que nuls sans congié n’y entre ne ysse. Et chascun soir et avant
vostre coucher, faictes par dame Agnès la béguine ou maistre{v. 2, p.71} Jehan le
despensier faire reviseter à la clarté de la chandelle les fons de vos
vins, vertjus, ou vinaigre, que nul ne s’en voit[596], et facent par
vostre closier ou fermier savoir par ses gens que vos bestes soient
bien affouragées pour la nuit. Et quant vous aurez sceu par dame Agnès
la béguine ou maistre Jehan le despencier que le feu des cheminées sera
couvert partout, donnez à vos gens, pour leurs membres, temps et espace
de repos. Et ayez fait adviser par avant, qu’ils aient chascun loing
de son lit chandelier à platine[597] pour mettre sa chandelle, et les
aiez fait introduire[598] sagement de l’estaindre à la bouche ou à la
main avant qu’ils entrent en leur lit, et non mie à la chemise[599]. Et
aussi les aiez fait admonnester et introduire, chascun endroit soy, de
ce qu’il devra commencier l’endemain, et de soy lever l’endemain matin,
et recommencier chascun endroit soy son service, et de ce soit chascun
advisié. Et toutesvoies de deux choses vous advise: l’une que se vous
avez vos filles ou chamberières de quinze à vint ans, pour ce que en
tel aage elles sont sottes et n’ont guères veu du siècle, que vous les
faciez coucher près de vous en garderobe ou chambre où il n’ait lucarne
ne fenestre basse, ne sur rue, et se couchent et lièvent à vostre
heure, et vous mesmes qui avant ce temps serez sage se Dieu plaist, les
gardez de près; l’autre si est que se l’un de vos serviteurs chiet en
maladie, toutes choses communes mises arrière, vous mesmes pensez de
luy très amoureusement et charitablement et le revisetez et pensez de
lui ou d’elle très curieusement{v. 2, p.72} en avançant sa garison, et ainsi aurez
acompli cest article.
 
Or vueil-je, en cest endroit, vous laissier reposer ou jouer et non
plus parler à vous:[600] vous esbatrez ailleurs, je parleray à maistre
Jehan le despencier qui nos biens gouverne, afin que se aucun de nos
chevaulx tant de charrue comme à chevauchier est en essoine[601], ou
qu’il conviengne acheter ou eschanger, qu’il s’y congnoisse un petit.
Sachiez donc, maistre Jehan, que cheval doit avoir seize[602]
conditions, c’est assavoir:
Trois des conditions du renart: c’est courtes oreilles droictes, bon
poil et fort et roide, queue bien pelue.
Du lièvre quatre: c’est maigre teste, bien esveillé, de légier mouvant,
viste et tost alant.
Du beuf quatre, c’est assavoir: la harpe[603] large, grosse et ouverte,
gros bouel, gros yeulx et saillans hors de la teste, et bas enjointé.
De l’asne trois: bon pié, forte eschine, et soit débonnaire.
De la pucelle quatre, c’est assavoir: beaulx crins, belle poitrine,
beaulx rains et grosses fesses.
Maistre Jehan, mon ami, qui veult acheter un cheval, il le doit
premièrement veoir en l’estable, car là voit-l’en s’il est en main
d’affaiteur ou non, et s’il est bien ou mal gardé; s’il abonne
cocte[604], et comment il{v. 2, p.73} siet sur le fien[605]. Après ce, à l’issir
de l’estable, s’il a courtes et droites oreilles, maigre ou grasse
teste, bonne veue et saine, et bons yeulx, gros, saillans dehors
la teste; et puis taster dessoubs les gencives qu’il y ait grant
entre-deux et bonne ouverture et large, et qu’il n’y ait gourme, bube
ne malen[606], et que l’entrée du gavion ne soit en riens empeschée.
Et puis, mon ami maistre Jehan, tu te dois congnoistre à l’aage;
dont il est à savoir que quant un cheval a deux ans, il a ses dens
nouvelles, blanches, déliées et pareilles. Au troisième an, les trois
dens de devant luy muent, et dedens icelluy troisième an deviennent
plus grosses assez et plus brunes que les autres. Au quatrième an, les
deux dens qui sont aux deux costés d’iceulx trois dens muées, luy muent
et deviennent pareilles aux trois dont dessus est parlé. Au cinquième
an, les autres muent. Au sixième an, viennent les crochés dont le fons
est creux, et est la fève ou fons du creux. Au septième an les hors du
creux des crochés si usent, et n’y a mais point de creux ne de fève, et
devient tout plat et tout aouni[607] et de là en avant on n’y congnoist
aage.
Après ce, maistre Jehan, tu dois aviser se le cheval a bonne encontre
et bonne herpe et ouverte: qu’il ne soit courbé ne fuiselé[608]; et
s’il est durié[609] c’est bon signe. Et par entre les deux jambes de
devant, regardes aux jambes de derrière qu’il n’y ait esparvain ou
courbe. Esparvain dedens le plat de la cuisse de derrière est, et
s’apperçoit mieulx par entre les deux jambes de devant. Courbe est à
icelluy endroit que devant, et plus sur le derrière, car elle tient
au bout du gerret derrière, sur{v. 2, p.74} le bout de la jointe de la queue en
dévalant; et est au commencement une petite bossette qui agrandist et
est longuette, et gist au long et dessoubs le pli du gerret. Et quant
on veult gracieusement parler devant marchans, on dit ainsi: Véez-cy
un bon cheval, il est long et esgarretté. Et lors on entent que c’est
à dire qu’il est corbeux.
Après ce, maistre Jehan mon amy, tu dois aler au costé et regarder s’il
est point grevé soubs la selle, car en cheval qui ait tendre dos ne
vous fiez; gardez aussi qu’il ne soit blécié au jarret[610]. Item,
qu’il ait bon bouel; s’il est point batu d’esperons, qu’il n’ait
grosses c......, qu’il ait long corps, car on dit un cheval plat quant
il n’est pas ront ne bien esquartellé. Véez aussi quelle chière il fait
par l’apparence de ses oreilles et de ses yeulx et par l’esmouvement
de sa teste et le remuement de ses piés, et gardez bien qu’il n’ait
malandres, [malandre est dedans le garret derrière; gardez aussi qu’il
n’ait][611] molettes ne suros; ne soit crapeux, ne ne s’entretaille de
la jambe de l’autre lez[612], car d’illec le peut-l’en bien veoir.
Après ce que dit est, doit-l’en adviser que le cheval ait maigres
jambes, larges et plates, et qu’il n’ait pas les genoulx couronnés, et
que les joinctes[613] de dessus les couronnelles ne boutent mie devant.
Et regardez s’il a piés gras et combles, piés fendus, faulx quartiers,
piés avalés, crapaudines ou fourme. Fourme sur couronnelle est quant au
travers sur le coup-du-pié a une soubaudreure[614] qui se hausse, et en
huit jours est formée aussi derrière comme devant, et durant ce qu’elle
est{v. 2, p.75} entière, l’en l’appelle fourme et fait piés avalés, mais quant
elle est crevée, l’en dist crapaudine et ne garist-l’en puis, et est
sur le bout de la couronnelle du pié[615].
Après, va par derrière et garde qu’il ait les fesses escartelées et
bien secourcées[616], belle queue et bien pelue et serrant aux fesses
que on ne la puisse sourdre[617], car c’est bon signe quant le cheval a
bon et fort quoier, saines c....... Et encores de rechief, advise qu’il
ne s’entretaille, ne ne soit crapeux ne rongneux, ne qu’il n’ait javart
et rongne, et par entredeux icelles jambes de derrière qu’elles ne
soient arçonnées parmy le milieu comme un arc, et audessoubs qu’il n’y
ait esparvain, molette, suros dedens la jambe ou dehors, ou malandre,
et qu’il ne s’entretaille ne n’ait crape[618] ne rape, ne derrière ne
devant. Après, le convient veoir trotter bellement de rechief en sa
droicte aleure commune, et adviser adonc s’il liève ses piés ouniement
et égaulment, d’un hault[619] et d’une légièreté; s’il plie bien ses
jambes devant et qu’elles ne soient mie roides; s’il escout sa teste,
s’il soufle du nez et ouvre ses narines, et s’il est long en la main,
car toutes ces choses sont de bon signe. Après, le dois faire trotter
fort, et prendre garde s’il trotte bel et qu’il ne s’entretaille ne
ataigne. Puis faire courre et aler les galos, et lors regarder à certes
s’il a grosse alaine; s’il soufle et qu’il ait grant et grosse alaine
par la bouche, se les flancs luy haletent ou qu’il soit poucis; et ce
puet aussi estre veu dessoubs la queue. Puis le veoir l’endemain à
froit, et savoir en{v. 2, p.76} l’estable comment il se tient sur le sien, puis
trotter et aler les galos et reveoir s’il est poucis, et ce peut estre
veu dessous la queue, puis le veoir et savoir de rechief aux champs et
ailleurs s’il est bon aux esperons.
Nota, maistre Jehan, que ès festes de Flandres, se vous avez
barguaignié[620] et sceu le pris d’un cheval, et vous demandez à le
veoir courre, eo ipso vous vous départez de tous les autres vices,
tellement que s’il est bon à l’esperon et qu’il queure, il est vostre,
quelque autre tache qu’il ait.
Maistre Jehan, s’aucun cheval est qui ait passé aage, et soit trouvé
sans suros, malandre, courbe, entretaille, molettes et similia, c’est
adonc à entendre qu’il est affermé[621], et que puis qu’il a passé sa
jeunesse sans tache, jamais n’en aura aucune.
Item, tant est un cheval plus court, maistre Jehan, tant a plus fort
eschine.—Item, tant plus dur trotte, maistre Jehan, tant plus est
fort.—Item, maistre Jehan, s’il est délié sur la poincte d’en bas,
c’est mauvais signe.
Maistre Jehan, se vous voulez engresser, pour vendre, un de nos
chevaulx, primo soit estrillé, lavé et tenu nettement, et fresche
lectière.—Item, s’il ne fut pieçà seigné, si le faictes seigner
des costés, c’est du ventre, car icelle seignée des costés est propre
pour leur donner bon bouel. Puis luy emplissiez son ratellier de très
bon foing d’une part, et de feurre d’avoine d’autre part; puis prenez
quatre boisseaulx de bien nette paille de fourment, deux boisseaulx
de bran[622], un boissel de fèves menues et un boissel d’avoine, et
meslez tout{v. 2, p.77} ensemble et luy en donnez quatre fois le jour, avant
boire. Item après, boire de l’eaue de rivière chauffée au soleil ou
sur le fumier, ou en yver chauffée sur le feu, et y ait du son dedens
une toille, car sans toille le cheval toussiroit comme s’il eust mengié
plume; puis mengeusse du foing. Puis pour prou vendre[623], comme
dessus, ou se c’est cheval de petit pris, il ait avant boire, trois
fois orge boulu, et après boire, fèves et bran et bien pou d’avoine.
Oingnement pour les piés des chevaulx.—Prenez un quarteron
de suif de bouc, un quarteron de cire, un quarteron de terbentine, un
quarteron de poix rasine et boulez tout ensemble, et oignez les piés
des chevaulx.—Item, aiez un drappel moullié en viez oint et mettez
ou fons du pié et de la fiente avec.
Pour garir de rape, crape, rongne et javart, lavez d’uille de chennevis
avec eaue batue ensemble, et s’il n’en garist, il le convient seigner
de la pointe du pié.
Item, est à noter que quant un cheval est seigné du col, l’en le
doit tenir lié hault, et faire petitement mengier et hault, car le
débatement des mandibules et du col le pourroient faire escrever.
Item, le convient abuvrer le plus loing de la seignée que l’en puet
et lier hault, pour ce que le baisser la teste le fait escrever.
Item, se le cheval est de grant pris, si soit veillé de nuit.
Malandre veult estre lavé deux fois le jour de chault pis..t ou
chaude eaue. Item, idem, grosses jambes derrière[624]; et se
ainsi l’en ne peut garir, que l’en face restrainctif, c’est assavoir
de sang-de-dragon[625], d’aubun{v. 2, p.78} d’œufs[626], ou plastre bien sassé
et aubun d’œufs[627], et liez par bandeaulx entour la jambe, et puis
seicher à un tison de feu par derrière.
Quant cheval pert la veue, faictes mouldre du saing[628] de voirre
vieil, et luy gette-l’en dedens l’ueil à un tuel[629].
Quant cheval a tranchoisons, faictes-le mettre par terre et puis luy
faictes mettre à un cornet un quarteron de quelque huille dedens le
c.l, et puis le faites chevauchier tant qu’il sue, et il garira.
Quant cheval a vives[630], il luy convient dire ces trois mos, avec
trois patenostres: ✝ abgla, ✝ abgly, ✝
alphara, ✝ asy, ✝ pater noster etc.
Contre farcin, te convient ce couver[631] par neuf jours, et chascun
jour en jeun dire par trois fois, et chascune fois dire trois
patenostres et toucher le mal ✝ In nomine Patris ✝
et Filii ✝ et Spiritus Sancti ✝ amen ✝
Je te conjure, mal félon de par Dieu omnipotent et de par le Père et
de par le Fils et de par le Saint Esperit, et de par tous les sains et
de par tous les anges de nostre Seigneur Jhésu Crist. et par toutes les
vertus que Dieu donna à paroles ne en voix, par les vertus que Dieu
fist de faire le ladre guérir de sa maladie: et que tu, mal félon,
n’ailles plus avant, et que ne doubles ne ne enfles, n’en fenestres,
n’en fistules, néant plus que firent les cinq plaies nostre Seigneur
Jhésu Crist, et aussi le monde sauva, et pour ce se firent les cinq
plaies de nostre Seigneur, Jhésu Crist. In nomine Patris ✝
et Filii ✝ et Spiritus Sancti ✝ Amen.
S’aucun cheval est morfondu, il le convient tantost{v. 2, p.79} faire seigner
des jambes devant au plus bas, et au hault du plat des cuisses, et
recueillir le sang, et d’icelluy oindre les piés, puis torchier de
foing moullié et pourmener sans boire et sans mengier, et dedens quatre
heures ou environ, mettre un restraintif sur les couronnelles afin
qu’il ne face pié neuf; et le convient pourmener sans arrest trente-six
heures, et luy donner à la main du foing s’il en veult mengier: et ne
boive point d’un jour naturel; et après vint-quatre heures depuis la
seignée, boive de l’eaue chaude avec du bran. Et pendant le dit temps
et tantost après ce qu’il sera seigné, soit couvert de trois linceuls
moulliés tout à une fois, et au bout de trente-six heures ou plus,
c’est assavoir quant il se prendra à mengier du bran et faire bonne
chière et qu’il aura fienté, luy face-l’en bonne lictière et blanche,
et le face-l’en reposer, puis pourmener, et quant il yra de bon cuer,
si luy oste-l’en un jour un drap, l’autre jour l’autre, et le tiers
l’autre, et ne luy donne-l’en fors brennée à boire et à mengier jusques
à ce qu’il face bonne chière. Aucuns leur donnent du buvrage de pommes
à un cornet. Et de tout le mareschal puet avoir franc et demi[632].{v. 2, p.80}
QUI VOUS DOIT APRENDRE QUE VOUS, COMME SOUVERAIN MAISTRE DE VOSTRE
HOSTEL, SACHIEZ COMMANDER ET DEVISER A MAISTRE JEHAN DISNERS ET
SOUPPERS, ET DEVISER MÈS ET ASSIETES.
Et à ce commencement je vous mettray aucuns termes servans aucun pou,
et qui vous donront commencement ou au moins esbatement.
Primo, pour ce qu’il convient que vous envoiez maistre Jehan ès
boucheries, cy-après s’ensuivent les noms de toutes les boucheries de
Paris et leur délivrance de char.
A la Porte-de-Paris[634] a dix-neuf bouchiers qui par estimation{v. 2, p.81}
commune vendent, pour sepmaine, eulx tous, l’un temps parmi l’autre, et
la forte saison portant la{v. 2, p.82} foible, dix neuf cens moutons, quatre cens
beufs, quatre cens pourceaulx, et deux cens veaulx.{v. 2, p.83}
Saincte-Geneviefve: cinq cens moutons, seize beufs, seize porcs, et
six[635] veaulx[636].
Le Parvis: quatre-vint moutons, dix beufs, dix veaulx, huit porcs.
A Saint-Germain a treize bouchiers; deux cens moutons, trente beufs,
trente veaulx, cinquante porcs.
Le Temple, deux bouchiers; deux cens moutons{v. 2, p.84}, vint-quatre beufs,
vint-huit[637] veaulx, trente-deux porcs.
Saint-Martin: deux cent cinquante moutons, trente-deux beufs,
trente-deux veaulx, vint-deux[638] porcs.
Somme des boucheries de Paris, pour sepmaine, sans le fait du Roy et de
la Royne et des autres nos seigneurs de France, trois mille quatre-vint
moutons, cinq cent quatorze beufs, trois cent six veaulx, six{v. 2, p.85} cens
porcs[639]. Et au vendredi absolut[640], sont vendus de deux mille à
trois mille lars[641].
Pour ce qu’il a cy-devant esté parlé du fait du bouchier et
poullaillier, le fait de l’ostel du Roy en office de boucherie monte
bien, pour sepmaine, six-vints moutons, seize beufs, seize veaulx,
douze porcs: et par an deux cens lars.
Le fait du poullaillier: par jour, six cens poullailles, deux cens
paires de pigons, cinquante chevriaux, cinquante oisons.
La Royne et les enfans. Boucherie, pour sepmaine, quatre-vins moutons,
douze veaulx, douze beufs, douze porcs: et par an six-vins lars.—Le
fait du poullaillier: pour jour, trois cens poullailles, trente-six
chevreaulx, cent cinquante paires de pigons, trente-six oisons.
Orléans[642] aussi.
Berry aussi.
Les gens de Monseigneur de Berry dient que aux dimenches et grans
festes, il leur convient trois beufs, trente moutons, huit-vins
douzaines de perdris, et connins à l’avenant, mais j’en doubte.—Avéré
depuis.—Et est certain que[643] plusieurs grans festes, dimenches
et jeudis, mais le plus commun des autres jours est à deux beufs
et vingt moutons.—Nota encores que à la court de Monseigneur de
Berry on fait livrée à pages et à varlets des joes de beuf, et est le
museau du beuf taillié à travers, et les mandibules demeurent pour{v. 2, p.86} la
livrée, comme dit est.—Item, l’en fait du col du beuf livrée ausdis
varlets.—Item, et ce qui vient après le col est le meilleur de tout
le beuf, car ce d’entre les jambes de devant, c’est la poitrine, et ce
dessus, c’est le noyau[644].
Bourgoingne, de parisis à tournois du Roy[645].
Bourbon, la moitié du fait de la Royne.
Item, et sans espandre ou baillier vostre argent chascun jour,
vous pourrez envoïer maistre Jehan au bouchier, et prendre char sur
taille[646], considérant ce qui s’ensuit:
En la moitié de la poitrine de beuf a quatre pièces, dont la première
pièce a nom le grumel[647]; et toute celle moitié couste dix blans[648]
ou trois sols. En la longe a six pièces, et couste six sols huit
deniers ou six sols. La surlonge trois sols. Ou giste[649] a huit
pièces et est la plus grosse char, mais elle fait la meilleure
eaue[650] après la joe; et couste le giste, huit sols.
Le quartier de mouton a quatre pièces ou trois pièces et l’espaule, et
couste huit blans ou trois sols.
Le quartier de veel, huit sols. Porc[651]....{v. 2, p.87}
Et nota que ce que l’en dit la poictrine d’un beuf, l’en dit le
brichet d’un mouton: et quant l’en parle d’un cerf, l’os d’icelle
poictrine est nommé la hampe.
De la poictrine d’un beuf, la première pièce qui part d’emprès le colet
est appellée le grumel, et est la meilleur. D’un mouton, le flanchet
est ce qui demeure du quartier de devant quant l’espaule en est
levée.—Item, l’en dit le couart[652] d’un cerf.—Item, les dentés
sont les c......ns.
La surlonge trois sols. La longe six sols. La char d’un mouton dix sols.
 
Après ces choses, convient dire et parler d’aucuns termes généraulx qui
regardent fait de queurie[653] en aucune qualité, et après sera monstré
à congnoistre et choisir les viandes desquelles l’en doit ouvrer comme
il s’ensuit:
Primo, que en toutes sausses et potages lians en quoy l’en broie
espices et pain, l’en doit premièrement broïer les espices et oster
du mortier, car le pain que l’en broie après, requeut ce qui des
espices est demouré; ainsi on ne pert rien ce qu’on perdroit qui feroit
autrement.
Item, des espices et lieures[654] mises en potages, l’en ne doit
riens couler[655], combien que sausses si fait, afin que les sausses
soient plus clères et aussi plus plaisans.
Item, sachiez que pou advient que pois ou fèves ou autres potages
s’aoursent[656], se les tisons ardans ne touchent au cul du pot quant
il est sur le feu.—Item,{v. 2, p.88} avant que ton potage s’aourse, et afin
qu’il ne s’aourse, remue-le souvent au cul du pot et appuie ta cuillier
au fons, afin que le potage ne se preigne là. Et nota que si tost que
tu apparceveras que ton potage s’aoursera, si ne le remue point, mais
l’oste tantost de dessus le feu et le mets en un autre pot.
Item, nota que communément tous potages qui sont sur le feu
surondent et s’en vont sur le dit feu jusques à ce que l’en ait mis au
pot sel et gresse, et depuis, non.
Item, nota que le meilleur chaudeau qui soit, c’est de la joe de
beuf lavée en eaue deux fois ou trois, puis boullir et bien escumer.
Item, l’en scet se un connin est gras, à luy taster un nerf ou col
entre les deux espaules, car là scet-l’en s’il a grosse gresse par le
gros nerf; et s’il est tendre, l’en le scet à luy rompre une des jambes
de derrière.
Item, nota qu’il y a différence entre les queux, entre boutonner et
larder, car boutonner est de giroffle et larder est de lart.
Item, des brochets, le laictié vault mieulx que l’ouvé, se ce n’est
quant l’en veult faire rissolles, pour ce que des œuvés l’en fait
rissolles, ut patet in tabula. Des brochets, l’en dit lancerel,
brochet, quarrel, lux et luceau[657].
Item, aloze franche entre en Mars en saison.
Item, carpe doit estre très cuite, ou autrement c’est péril de la
mangier.
Item, plais[658] sont doulces à applanier à la main, et lymandes au
contraire.
Item, à Paris, les oyers[659] engressent leurs oies de{v. 2, p.89} farine, non
mie la fleur ne le son, mais ce qui est entre deux, que l’en appelle
les gruyaux ou recoppes: et autant comme ils prennent de ces gruyaux
ou recoppes, autant mettent-ils d’avoine avec, et meslent tout avec
un petit d’eaue, et ce demeure ensemble espais comme paste, et ceste
viande mettent en une goutière[660] sur quatre piés, et d’autre part,
de l’eaue et lictière nouvelle chascun jour, et en quinze jours sont
gras. Et nota que la lictière leur fait tenir leurs plumes nettes.
Item, pour faisander chapons et gélines, il les convient saignier par
la gueule et incontinent les mettre et faire morir en un scel d’eaue
très froide, et il sera faisandé ce jour mesmes comme de deux jours tué.
Item, l’en congnoist les jeunes malars[661] des viels, quant ils
sont aussi grans les uns comme les autres, aux tuyaux des esles qui
sont plus tendres des jeunes que des vieulx.—Item, l’en congnoist
ceulx de rivière à ce qu’ils ont les ongles fins, noirs, et aussi ont
les piés rouges, et ceulx de paillier[662] les ont jaunes. Item,
ont la creste[663] du bec, c’est assavoir le dessus, vert tout au
long, et aucunes fois les masles ont au travers du col, endroit le
hasterel[664], une tache blanche, et sont tous d’un plumage et ont la
plume de dessus la teste très ondoiant.
Item, coulons ramiers sont bons en yver, et congnoist-l’en les vieulx
à ce que les venneaulx[665] de leurs{v. 2, p.90} esles sont tout d’une couleur
noire, et les jeunes d’un an ont les venneaulx cendrés et le surplus
noir.
Item, l’en congnoist l’aage d’un lièvre au nombre des pertuis qui
sont dessoubs la queue, car pour tant de pertuis, tant d’ans.
Item, les perdris qui ont les plumes bien serrées et bien joinctes
à la char, et sont arrangéement et bien joinctes et sont comme les
plumes sont sur un esprivier, sont fresches tuées: et celles dont les
plumes se haussent contremont et laissent la char et se desrangent de
leur siége et vont sans ordre çà et là, sont vieilles tuées.—Item, à
tirer les plumes du braier[666], le sent-l’en.
Item, la carpe qui a l’escaille blanche et non mie jaune ne rousse,
est de bonne eaue. Celle qui a gros yeulx et saillans hors de la teste,
et le palais et langue mols et ouny, est grasse. Et nota, se vous
voulez porter une carpe vive par tout un jour, entortilliez-la en foing
moullié et la portez le ventre dessus, et la portez sans luy donner
air, c’est assavoir en bouges ou en sac.
La saison des truites commence en[667]..... et dure jusques à
Septembre. Les blanches sont bonnes en yver, et les vermeilles[668] en
esté. Le meilleur de la truite est la queue, et de la carpe c’est la
teste.
Item, l’anguille qui a menue teste, becque délié,{v. 2, p.91} cuir reluisant,
ondoiant et estincelant, petis yeulx, gros corps et blanc ventre, est
la franche. L’autre est à grosse teste, sor[669] ventre, et cuir gros
et brun.
 
Cy-après s’ensuivent aucuns disners et soupers de grans seigneurs et
autres, et notes sur lesquels vous pourrez choisir, reconqueillir[670]
et aprendre des quels mets qu’il vous plaira, selon les saisons et les
viandes qui seront ès païs où vous serez, quant vous aurez à donner à
disner ou à soupper.
I. Disner a jour de char, servi de trente et un mès a six
assiettes.
Première assiette. Garnache[671] et tostées[672], pastés de veel,
pastés de pinparneaux, boudins et saucisses.
Seconde assiette. Civé de lièvres et les costellettes, pois coulés,
saleure et grosse char, une soringue d’anguilles (12)[673] et autre
poisson.
Tierce assiette. Rost: connins, perdris, chappons, etc., lux, bars,
carpes, et un potage escartelé (35, 36, 37).
Quarte assiette. Oiseaulx de rivière à la dodine, ris engoulé (37),
bourrée à la sausse chaude et anguilles renversées (26).{v. 2, p.92}
Quinte assiette. Pastés d’aloés, ruissolles, lait lardé (41), flaonnés
succrés.
Sixième assiette. Poires et dragées, neffles et nois pelées. Ypocras et
le mestier[674].
II. Autre disner de char de vint-quatre mets a six assiettes.
Première assiette. Pastés de veel menu déhaché à gresse et mouelle de
beuf, pastés de pinparneaux, boudins, saucisses, pipefarce, et pastés
norrois de quibus (41).
Seconde assiette. Civé de lièvre (16) et brouet d’anguille (17); fèves
coulées, saleures, grosse char, s.[675] beuf et mouton.
Tiers mets. Rost: chappons, connins, veel et perdris, poisson d’eaue
doulce et de mer, aucun taillis (36) avec doreures (39).
Quart mets. Mallars de rivière à la dodine, tanches aux soupes et
bourrées à la sausse chaude[676] (26), pastés de chappons de haulte
gresse à la souppe de la gresse et du persil.
Quint mets. Un boulli lardé, ris engoulé, anguilles renversées, aucun
rost de poisson de mer ou d’eaue doulce, roissolles (41), crespes et
vielz sucre (41).
La sixième assiette et derrenière pour yssue. Flanciaux succrés et lait
lardé, neffles, noix pellées, poires cuites et la dragée. Ypocras et le
mestier.{v. 2, p.93}
III. Autre disner de char.
Premier mès. Pastés de beuf et roissoles, poirée noire, lamproies à
froide sauge, un brouet d’Alemaigne de char, une sausse blanche de
poisson et une arbolastre, et grosse char de beuf et mouton.
Second mès. Rost de char, poissons d’eaue doulce, poissons de mer, une
cretonnée de char, raniolles[677], un rosé de lapereaulx et de bourrées
à la sausse chaude,[678] d’oiselets tourtes Pisaines (id est de Pise
en Lombardie, et dit-l’en tourtes Lombardes, et y a des oiselets parmi
la farce, et en plusieurs lieux cy-après dit tourtes Lombardes).
Tiers mès. Tenches aux souppes, blanc mengier paré, lait lardé,
crottes, queue de sanglier à la sausse chaude, chappons à la dodine,
pastés de bresmes et de saumon, pleis en l’eaue et leschefrite et
darioles.
Quart mès. Fromentée, venoison, rost de poissons, froide sauge,
anguilles renversées, gelées de poisson, pastés de chappons à là soupe
courte.
IV. Autre disner de char.
Premier mès. Pastés norrois (40), un brouet camelin de char, bignés de
mouelle de beuf, soringue d’anguilles, loche en eaue et froide sauge,
grosse char et poisson de mer.
Second mès. Rost le meilleur que on peut et poisson{v. 2, p.94} doulx, un bouli
lardé, un tieule[679] de char, pastés de chappons et crespes, pastés de
bresmes, d’anguilles, et blanc mengier.
Tiers mets. Froumentée, venoison, lamproie à la sausse chaude (26),
leschefrites, bresmes en rost et darioles, esturgon et gelée.
V. Autre disner de char.
Premier mets et assiette. Pastés de beuf et de mouelle, civé de lièvre,
grosse char, un brouet blanc de connins, chappons et venoison aux
souppes, porée blanche, navés, oés salées et eschinées.
Second mets. Rost le meilleur etc., un rosé d’aloés, un blanc mengier,
nomblès et queue de sanglier à la sausse chaude (26), pastés de
chappons gras, frittures et pastés norroix.
Tierce assiette. Fromentée, venoison, dorures de pluseurs manières,
oés et chappons gras à la dodine, darioles de cresme et leschefrites
sucrées, bourrées à la galentine chaude (26), gelée de chappons,
connins, poucins[680], lapereaux et cochons.
Quarte assiette. Ypocras et le mestier pour issue.
VI. Autre disner de char.
Premier mets. Fèves frasées, un brouet de cannelle (13), un civé de
lièvre noir (16), un brouet vert d’anguilles (17), harenc sor, grosse
char, navès, tanches aux souppes, oés et eschinées salées, roissolles
de mouelle de beuf (4) et hastelés de beuf ut pa[681].{v. 2, p.95}
Second mets. Rost le meilleur que on puet, poisson doulx, poisson de
mer, plais en l’eaue, bourrées à la sausse chaude ut[682] lamproions
(26), un gravé d’aloés g. i. g.[683], de fleur de peschier, blanc
mengier parti, tourtes Lombardes, pastés de venoison et d’oiselets,
cretonnée d’Espaigne, harenc frais.
Tiers mès. Froumentée, venoison, dorures, gelées de poisson, chappons
gras à la dodine, rost de poisson, leschefrites et darioles, anguilles
renversées, escrevices, crespes et pipefarces.
VII. Autre disner de char.
Premier mets. Poirée blanche, hastelés de beuf, grosse char, civé de
veel, du brouet houssé.
Second mets. Rost de char, poisson de mer et d’eaue doulce, ranioles
Lombardes, une cretonnée d’Espaigne.
Tiers mets. Lamproies, alause[684], un rosé, lait lardé et croutes de
lait, tourtes Pisaines id est Lombardes, darioles de cresme.
Quart mets. Froumentée, venoison, doreures, pastés de bresmes et de
gornaux, anguilles renversées, chappons gras à la dodine.
Yssue est ypocras et le mestier.—Boute-hors; vin et espices.
VIII. Autre disner de char.
Premier mets. Grosse char, pastés norrois, bignés de mouelle de beuf,
brouet camelin de char, soringue{v. 2, p.96} d’anguilles, loches en eaue, poisson
de mer et froide sauge.
Second mets. Rost le meilleur qu’on pourra, poisson doulx, un tieule de
char, un bouli lardé de chevrel, pastés de chapons, crespes, pastés de
bresmes et d’anguilles et blanc mengier.
Tiers mets. Froumentée, venoison, doreures, lamproies à la sausse
chaude, leschefrites et darioles, bresmes en rost, boulis au verjus,
esturgon et gelée.
IX. Autre disner de char.
Premier mets. Poreaux blans, pastés de beuf, oyes et eschinées, civé de
lièvre et de connins, un geneste d’aloés, grosse char.
Second mets. Rost: queue de sanglier à la sausse chaude (26), blanc
mengier parti, dodines d’oés, lait lardé et croutes, venoison,
doreures, gelées, croutes au lait à la dodine, pastés de chapons,
froide sauge, pastés de vache et talemouse.
X. Autre disner de char.
Premier mets. Pois coulés, harenc, anguilles salées, civé
d’oestres[685] noir, un brouet d’amandes, tieule, un bouli de brochets
et d’anguilles, une cretonnée, un brouet vert d’anguilles, pastés
d’argent.
Second mets. Poisson de mer, poisson doulx, pastés de bresme et de
saumon, anguilles renversées, une arboulastre brune, tanches à un bouli
lardé, un blanc mengier, crespes, lettues, losenges, orillettes et
pastés norrois, lux et saumons farcis.{v. 2, p.97}
Tiers mets. Fromentée, venoison, doreures de pommeaulx et de pès
d’Espaigne et de chastellier, rost de poisson, gelée, lamproies,
congres et turbos à la sausse vert, bresmes au vert jus, leschefrites,
darioles et l’entremès grant.
XI. Autre disner.
Premier mets. Pastés de beuf et roissoles, porée noire, un gravé de
lamproies, un brouet d’Alemaigne de char, un brouet georgié de char,
une sausse blanche de poisson, une arboulastre.
Second mets. Rost de char, poisson de mer, poisson doulx, une cretonnée
de char, ranioles, un rosé de lapereaulx et d’oiselets, bourrées à la
sausse chaude (26), tourtes Pisaines.
Tiers mets. Tanches aux souppes, blanc mengier parti, lait lardé et
croittes[686], queues de sanglier à la sausse chaude (26), chapons
à la dodine, pastés de bresmes et de saumon, plais en l’eaue,
leschefrictes[687] et darioles.
Quart mets. Fromentée, venoison, doreures, rost de poisson, froide
sauge, anguilles renversées, gelée de poisson, pastés de chappons.
XII. Autre disner.
Premier mets. Fèves frasées, un brouet de canelle, un civé de lièvre
noir ou brouet d’anguilles vert, harens sors, grosse char, navets,
tanches aux souppes, oés et eschinées salées, roissolles de mouelle de
beuf.
Second mets. Rost le meilleur qu’on peut, poisson{v. 2, p.98} d’eaue doulce,
poisson de mer, plais en l’eaue, bourrées à la sausse chaude, un gravé
d’aloués en couleur de fleur de peschier, blanc mengier parti, tourtes
Lombardes, pastés de venoison et d’oiselés, cretonnée d’Espaigne,
harens frais.
Tiers mets. Froumentée, venoison, doreures, gelée de poissons, chappons
gras à la dodine, rost de poisson, leschefrictes et darioles, anguilles
renversées, escrevices, crespes et pipefarces.
XIII. Autre disner de char.
Premier mets. Un brouet d’Alemaingne, choulx cabus, une soringue
d’anguilles, navez, pastés de beuf, grosse char.
Second mets. Rost le meilleur qu’on pourra avoir, oés grasses à la
dodine, poisson d’eaue doulce, blanc mengier, une arboulastre, pastés
norrois, crespes, lait lardé, tourtes de lait.
Tiers mets. Pastés de chapon à la doudine, ris engoulé, queue de
sanglier à la sausse chaude, leschefrictes et darioles succrées.
Quart mets. Fromentée, venoison, doreures, anguilles renversées, rost
de bresmes.
La teste de sanglier à l’entremès.
XIV. Autre disner de char.
Premier mets. Poreaulx blancs à chappons, oé à l’eschinée et à
l’andoulle rostie, pièces de beuf et de mouton, un brouet gorgé[688] de
lièvres, de veel, de connins.
Second mets. Chappons, perdris, connins, plouviers{v. 2, p.99}, cochons farcis,
faisans pour les seigneurs[689], gelée de char et de poisson.
L’entremets. Lux et carpes.
L’entremets eslevé[690]. Cine, paons, butors, hérons et autres choses.
L’issue. Venoison, ris engoulé, pastés de chappons, flaons de cresme,
darioles, anguilles renversées, fruit, oublées[691], estrées[692] et le
claré[693].
XV. Autre disner de vint quatre mets[694] a trois
assiètes.
Premier mets. Pois coulés, anguilles salées et harenc, poireaux aux
amandes, grosse char, un brouet jaunet, une salemine, poisson de mer,
civé d’oïtres.
Second mets. Rost, poisson doulx, poisson de mer, un brouet de Savoie,
un brouet lardé d’anguilles renversées.
Tiers mets. Rost de bresmes, galentine, cine, chapons pelerins, gelée,
blanc mengier parti, plais en{v. 2, p.100} l’eaue, turbos à la soucie, darioles de
cresme, lamproies à la sausse chaude, doreures, ris engoulé, etc.
SOUPERS.
XVI. Souper de char a quatre assiètes.
Première assiète. Seymé, poules aux herbes, brouet de vertjus et de
poullaille, une espinbesche de un bouly lardé, brochereaulx et loche en
eaue, rougé et chastelongnes salées.
Second mets. Rost le meilleur que on peut de char et poisson, et drois
au persil et au vinaigre, poisson à la galantine, une sausse blanche
sur poisson, et fraze de char.
Tiers mets. Pastés de chapons, bécuit de brochets et d’anguilles,
laittues, tubesches et une arboulastre, poisson, crespes et pipefarces.
Quart mets. Gelée, escrevices, plais en l’eaue, ables et froide sauge,
nomblès à la sausse chaude, pastés de vache et talemouses.—Potage pour
faire yssue, appellé gelée.
XVII. Autre souper de char.
Première assiète. Chapons aux herbes, une comminée, poix daguenets,
loches au jaunel, venoison aux souppes.
Second mets. Rost le meilleur qu’on peut avoir, gelée, blanc mengier
parti, flanceaulx de cresme bien succrés.
Tiers mets. Pastés de chapons, froides sauges, espaules de mouton
farcies, brochetons à un rebouly, venoison à la queue de sanglier,
escrevices.{v. 2, p.101}
XVIII. Autre souper de char.
Premier mets. Trois manières de potages, chapons entiers en un blanc
brouet, une chaudumée de beschets, venoison aux souppes, loches et
anguilles tronsonnées dessus.
Second mets. Rost, chapons, connins, perdris, plouviers, mesles[695],
oiselets, chevriaulx, un blanc mengier sus, etc., lux carpes et bars,
etc., anguilles renversées.—Faisans et cines pour entremets.
Tiers mets. Venoison à la froumentée, pastés de turtres et d’alouettes,
tartes, escrevices, harens frais, fruit, claré, nieulles[696], neffles,
poires, noix pelées.
XIX. Disners de poisson pour caresme.
Premier mets et assiète. Pommes cuites, grosses figues de Prouvence
rosties et fueilles de lorier par-dessus, le cresson et le soret au
vinaigre, poix coulés, anguilles salées, harens blans, gravé sur
friture de mer et d’eaue doulce.
Second mets. Carpes, lux, soles, rougés, saumons, anguilles.
XX. Autre disner de poisson pour caresme.
Premier mets. Pommes cuites, etc., comme dessus.
Second mets. Carpes, lux, soles, rougés, saumon, anguilles renversées à
la boe et une arboulastre.
Tiers mets. Pinperneaulx rostis, merlans fris, marsouin poudré à l’eaue
et fromentée, crespes et pastés norrois. Yssue: figues et roisins,
ypocras et le mestier, comme dessus est dit.{v. 2, p.102}
XXI. Autre disner de poisson.
Premier mets. Pois coulés, purée, civé d’oïstres, une sausse blanche de
brochets et de perches, porée de cresson, harens, graspoix, anguilles
salées, loches en l’eaue.
Second mets. Poisson d’eaue doulce et de mer, turbot à la soucie,
taillis, un bécuit, anguilles en galentine.
Tiers mets. Rost le plus bel et le meilleur qu’on pourra avoir, blans
pastés, larras, loche au waymel, escrevices, perches au percil et au
vinaigre, tanches aux souppes, gelée.
XXII. Autre disner de poisson.
Premier mets. Pois coulés, harens, porée, anguilles salées, oïstres,
une salaminée de brochets et de carpes.
Second mets. Poisson d’eaue doulce, une soringue d’anguilles, pastés
norrois et blanc mengier parti, une arboulastre, pastés, bignés.
Tiers mets. Rost le meilleur, etc., ris engoulé, tartres, leschefrayes
et darioles, pastés de saumon et de bresme, une chaudumée.
Quart mets. Taillis, crespes, pipefarces, escherois, loche frite[697],
doreures, congres et turbos au soucié[698], tourtes Lombardes,
anguilles renversées.
XXIII. Autre disner de poisson.
Premier mets. Pommes cuites, figues grasses, Garnache, cresson et
poulés, pois coulés, aloze, anguille{v. 2, p.103} salée, harens et craspois, brouet
blanc sur perches, et sèches à un gravé sur friture.
Second mets. Poisson doulx le meilleur qu’on peut et poisson de mer,
anguilles renversées, bourrées à la sausse chaude, tenches aux souppes,
escrevices, pastés de bresmes et plais en l’eaue.
Tiers mets. Fromentée au marsouin, pastés norrois et maquereaulx
rostis, pinperneaulx en rost et crespes, oïttres, sèches frites avec un
bescuit de brochereaulx.
XXIV. Autre disner de poisson.
Premier mets. Pois coulés, harenc, anguilles salées, civé d’oïttres
noir, un brouet d’amandes, tieule, un bouly de brochets et d’anguilles,
une cretonnée, un brouet vert d’anguilles, pastés d’argent.
Second mets. Poisson de mer, poisson doulx, pastés de bresmes et de
saumon, anguilles renversées, une arboulastre brune, tanches à un bouly
lardé, un blanc mengier, crespes, lettues, losenges, orillettes et
pastés norrois, lux et saumon farcis.
Tiers mets. Fromentée au pourpois[699], doreures de pommeaulx et de
pets d’Espaigne et de chastellier, rost de poisson, gelée, lamproies,
congres et turbot à la sausse vert, bresmes au vert jus, leschefroies,
darioles et l’entremès: puis Desserte, l’Issue et le Boutehors.
Cy après s’ensuivent aucuns incidens servans auques[700] a
ce propos.
Primo, L’appareil que fist faire M. de Laigny[701] pour{v. 2, p.104} un disner
qu’il fist à Monseigneur de Paris, le président, procureur et advocas
du Roy et son autre conseil[702], montans{v. 2, p.105} à huit escuelles[703].
Primo, appareil de draps à tendre, vaisselle de sale{v. 2, p.106} et de cuisine,
may, herbe vert à mettre sur table, aiguières et hanaps à pié, deux
dragouers, salières d’argent, pain de deux jours pour chappeler et pour
tranchouers. Pour cuisine: deux grans paelles, deux cuviers à eaue et
deux balais.
Nota que Monsr. de Paris ot trois escuiers de ses gens pour luy
servir, et fut servi seul et à couvert[704]. Et Monsr. le Président,
un escuier, et fut servi seul et non couvert. Item, par le dit de
Monsr. le président, le procureur du Roy fut audessus de l’advocat
du Roy.
Les assietes et mès s’ensuivent: Garnache deux quartes, c’est à deux
personnes une chopine[705], mais c’est sur le trop, car il souffist
à trois une chopine et que les seconds en aient. Eschaudés chaulx,
pommes de rouvel rosties et dragée blanche dessus, un quarteron: figues
grasses rosties, cinq quarterons: soret et cresson, rommarin.{v. 2, p.107}
Potages, c’est assavoir salemine de six becquets et six tanches, poirée
vert, et harenc blanc, un quarteron: six anguilles d’eaue doulce salées
d’un jour devant et trois mellus trempés d’une nuit devant.
Pour les potages: amandes, six livres; pouldre de gingembre, demie
livre; saffren, demie once; menues espices, deux onces; pouldre de
canelle, un quarteron; dragée, demie livre.
Poisson de mer: soles, gournaulx, congres, turbot, saumon. Poisson
d’eaue doulce: lux faudis[706], deux carpes de Marne[707] faudisses,
bresme.
Entremès: plays, lemproie à la boe. Rost: et convient autres touailles
et seize[708] pommes d’orenge, marsouin à sa sausse, maquereaux, soles,
bresmes, aloses à la cameline ou au vertjus, ris et amandes frictes
dessus; succre pour ris et pour pommes, une livre; petites serviettes.
Pour desserte: composte, et dragée blanche et vermeille mise
par-dessus: rissoles, flaonnés, figues, dates, raisins, avelaines.
Ypocras et le mestier sont l’issue. Ypocras deux quartes, et est le
surplus comme dit est dessus de Garnache[709], oublies deux cens et les
supplications[710]. Et nota, pour chascune escuelle l’en prent huit
oublies et quatre supplications et quatre estriers, et est largement;
et coustent huit deniers pour escuelle.
Vin et espices sont le Boute-hors. Au laver, grâces et aler en la
chambre de parement; et lors les servans{v. 2, p.108} disnent, et assez tost après
vin et espices[711]; et puis congié.
 
L’ordenance des nopces que fera maistre Helye en May, à un mardy;
disner seulement pour vint escuelles.
Assiette: beurre, rien, pour ce qu’il est jour de char. Item,
cerises, rien, pour ce que nulles n’en estoient trouvées; et pour ce
assiette nulle.
Potages: chapons au blanc mengier, grenade et dragée vermeille
par-dessus.
Rost: en chascun plat un quartier de chevrel: quartier de chevrel est
meilleur que aignel; un oison, deux poucins et sausses à ce; orenges,
cameline, vertjus, et à ce fraîches touailles ou serviettes.
Entremès: gelée d’escrevices, de loches, lapereaux et cochon. Desserte:
froumentée et venoison. Yssue: ypocras et le mestier. Boute-hors: vin
et espices.
L’ordonnance du souper que fera ce jour est telle pour dix escuelles.
Froide sauge de moitiés de poucins, de petites oés, et vinaigrette
de ce mesmes mets pour icelluy soupper en un plat. Un pasté de deux
lappereaulx et deux flaons (jasoit-ce que aucuns dient que à nopces
franches convient darrioles), et en l’autre plat la frase de chevreaulx
et les demies testes dorées.
Entremets: gelée comme dessus. Issue: pommes et fromage sans ypocras,
car il est hors de saison[712].
Dancer, chanter, vin et espices et torches à alumer.
Or convient[713] la quantité des choses dessus dictes et{v. 2, p.109} leurs
appartenances et le pris d’icelles, et qui les pourverra[714] et
marchandera.
Au boulengier, dix douzaines de blanc pain plat cuit d’un jour devant
et de un denier pièce[715].
Pain de tranchouers, trois douzaines de demi pié d’ample et quatre dois
de large de haut, cuit de quatre jours devant et sera brun, ou qu’il
soit pris ès halles pain de Corbueil[716].
Eschançonnerie: trois paires de vins.
Au bouchier, demy mouton pour faire la souppe aux compaignons et un
quartier de lart pour larder; le maistre os d’un trumeau de beuf pour
cuire avecques les chapons pour avoir le chaudeau à faire le blanc
mengier; un quartier de veel devant pour servir au blanc mengier. Les
seconds[717], un trumel de veel derrière ou des piés de veel, pour
avoir l’eaue pour la gelée. Venoison[718], un pié en quarreure.
A l’oubloier convient ordonner: primo, pour le service de la pucelle,
douzaine et demie de gauffres fourrées[719], trois sols; douzaine et
demie de gros bastons,{v. 2, p.110} six sols; douzaine et demie de portes[720],
dix-huit deniers; douzaine et demie d’estriers, dix-huit deniers; un
cent de galettes succrées, huit deniers.
Item, fut marchandé à luy pour vint escuelles, pour le jour des
nopces au disner, et six escuelles pour les serviteurs, qu’il aura six
deniers pour escuelle, et servira chascune escuelle de huit oublies,
quatre supplications et quatre estriers.
Au poullaillier, vint chappons, deux sols parisis la pièce; cinq
chevriaulx, quatre sols parisis; vint oisons, trois sols parisis
pièce; cincquante poucins, douze deniers parisis pièce; c’est assavoir
quarante rostis pour le disner, cinq pour la gelée et cinq au souper
pour froide sauge. Cincquante lappereaux, c’est assavoir quarante pour
le disner, lesquels seront en rost, et dix pour la gelée, et cousteront
douze deniers parisis chascun. Un maigre cochon, pour la gelée, quatre
sols parisis; douze paires de pigons pour le soupper, dix deniers
parisis la paire.—A luy convient enquérir de la venoison.
Es halles, pain pour tranchouers, trois douzaines. Pommes grenades pour
blanc mengier, trois qui cousteront.... Pommes d’orenges, cincquante
qui cousteront[721].... Six frommages nouveaulx et un vieil, et trois
cens œufs.
Est assavoir que chascun fromage doit fournir six{v. 2, p.111} tartelettes, et
aussi pour chascun fromage convient trois œufs.
Ozeille pour faire vertjus pour les poucins, sauge et percil pour faire
la froide sauge, deux cens pommes de blandureau.
Deux balais et une pele pour la cuisine, et du sel[722].
Au saussier, trois chopines de cameline pour disner et souper et une
quarte de vertjus d’ozeille.
A l’espicier: dix livres d’amande, quatorze deniers la livre.—Trois
livres fourment mondé[723], huit deniers la livre.—Une livre pouldre
de gingembre-coulombin, onze sols.—Un quarteron gingembre-mesche,
cinq sols[724].—Demie livre canelle batue, cinq sols.—Deux livres
ris batus, deux sols.—Deux livres succre en pierre, seize sols.—Une
once de saffren, trois sols.—Un quarteron clou[725] et graine entre,{v. 2, p.112}
six sols.—Demi quarteron poivre long, quatre sols.—Demi quarteron
garingal[726], cinq sols.—Demi quarteron macis[727], trois sols quatre
deniers.—Demi quarteron feuille lorier vert, six deniers.—Deux livres
bougie grosse et menue, trois sols quatre deniers la livre, valent six
sols huit deniers.—Torches de trois livres la pièce, six; flambeaux de
une livre la pièce, six; c’est assavoir trois sols la livre à l’achat,
et la reprise six deniers moins pour la livre[728].
A luy espices de chambre[729], c’est assavoir orengat, une livre, dix
sols.—Chitron[730], une livre, douze sols.—Anis vermeil, une livre,
huit sols.—Succre rosat[731], une livre, dix sols.—Dragée blanche,
trois livres, dix sols la livre.—A luy hypocras, trois quartes, dix
sols la quarte, et querra tout.{v. 2, p.113}
Somme que ceste espicerie monta à douze francs, à compter ce qui fut
ars des torches[732], et petit demoura d’espices; ainsi peut estre pris
demi franc pour escuelle[733].
A la Pierre-au-Lait[734], un sextier de bon lait non esburré et sans
eaue, pour faire la froumentée.
En Grève[735], un cent de costerez de Bourgongne, treize sols; deux
sacs de charbon, dix sols.
A la Porte-de-Paris[736]: may, herbe vert, violette, chappeaulx, un
quart de sel blanc, un quart de sel{v. 2, p.114} gros, un cent d’escrevices, une
chopine de loche, deux pots de terre, l’un d’un sextier pour la gelée,
et l’autre de deux quartes pour la cameline.
Or avons primo le service en général, et secondement où les matières
seront trouvées: or convient, tiercement, trouver sur ce administreurs
et officiers.
Primo, convient un clerc ou varlet qui fera finance d’erbe vert,
violette, chapeaulx, lait, fromages, œufs, busche, charbon, sel, cuves
et cuviers tant pour sale que pour garde-mengiers, vertjus, vinaigre,
ozeille, sauge, percil, aulx nouveaulx, deux balais, une pesle et
telles menues choses.
Item, un queux et ses varlets qui cousteront deux francs de loyer,
sans les autres drois, mais le queux paiera varlets et portages, et
dient: à plus d’escuelles, plus de loyer.
Item, deux porte-chappes[737], dont l’un chappelera pain et fera
tranchouers et sallieres de pain, et porteront et le sel et le pain
et tranchouers aux tables, et fineront pour la sale de deux ou trois
couloueres pour gecter le gros relief[738] comme souppes, pain trenché
ou brisié, tranchouers, chars et telles choses: et deux seaulx pour
gecter et recueillir brouets, sausses et choses coulans[739].{v. 2, p.115}
Item, convient un ou deux porteurs d’eaue. Item, sergens grans et
fors à garder l’uis.
Item, deux escuiers de cuisine et deux aides avec eulx pour le
dressouer de cuisine, desquels l’un ira marchander de l’office de
cuisine, de paticerie et du linge pour six tables; ausquelles convient
deux grans pos de cuivre pour vint escuelles, deux chaudières, quatre
couloueres, un mortier et un pestail[740], six grosses nappes pour
cuisine, trois grans pos de terre à vin, un grant pot de terre pour
potage, quatre jattes et quatre cuillers de bois, une paelle de fer,
quatre grans paelles à ance, deux trépiers et une cuillier de fer.
Et aussi marchandera de la vaisselle d’estain: c’est assavoir dix
douzaines d’escuelles, six douzaines de petits plas, deux douzaines et
demie de grans plas, huit quartes, deux douzaines de pintes, deux pos à
aumosne[741].{v. 2, p.116}
Item, que[742] l’ostel; sur quoy est assavoir que l’ostel de
Beauvais[743] cousta à Jehan du Chesne[744] quatre francs; tables,
tresteaulx, fourmes et similia, cinq francs; et la chappellerie luy
cousta quinze francs.{v. 2, p.117}
Et l’autre escuier de cuisine ou son aide ira avecques le queux vers le
bouchier, vers le poullaillier, l’espicier, etc., marchander, choisir
et faire apporter, et paier portages; et auront une huche fermant à
clef où seront les espices, etc., et tout distribueront par raison et
mesure. Et après ce, eulx ou leurs aides retrairont et mettront en
garde le surplus en corbeillons et corbeilles,[745] en huche fermant
pour eschever le gast et excès des mesnies.
Deux autres escuiers convient pour le dressouer de sale, qui livreront
cuilliers et les recouvreront: livreront hanaps, et verseront tel
vin comme chascun leur demandera pour ceulx qui seront à table, et
recouvreront la vaisselle[746].
Deux autres escuiers pour l’eschançonnerie, lesquels livreront vin pour
porter au dressouer, aux tables et ailleurs; et auront un varlet qui
traiera le vin.
Deux des plus honnestes et mieulx savans[747], qui compaigneront
tousjours le marié et avec luy yront devant les mets.
Deux maistres d’ostel pour faire lever[748] et ordener l’assiette des
personnes[749], un asséeur et deux serviteurs pour chascune table,
qui serviront et desserviront: getteront le relief ès corbeilles, les
sausses et brouets ès seilles ou cuviers, et retrairont et apporteront
la desserte des mets aux escuiers de cuisine ou autres qui{v. 2, p.118} seront
ordonnés à la sauver, et ne porteront riens ailleurs.
L’office du maistre d’ostel est de pourveoir des salières pour la
grant table; hanaps, quatre douzaines; gobelets couvers dorés, quatre;
aiguières, six; cuilliers d’argent, quatre douzaines; quartes d’argent,
quatre; pos à aumosne, deux; dragouers, deux.
Une chappelière[750] qui livrera chappeaulx le jour du regard[751] et
le jour des nopces.
L’office des femmes est de faire provision de tapisseries, de ordonner
à les tendre, et par espécial la chambre parer et le lit qui sera
benoist[752].
Lavendière pour tressier[753].
Et nota que se le lit est couvert de drap, il convient penne de menu
vair: mais s’il est couvert de sarge, de broderie, ou couste-pointe de
cendail, non.
 
L’ordonnance pour les nopces Hautecourt[754], pour vint escuelles, ou
mois de Septembre:
Assiette: roisins et pesches ou petis pastés.{v. 2, p.119}
Potages: civé, quatre lièvres et veau; ou pour blanc mengier vint
chappons, deux sols quatre deniers pièce, ou poules.{v. 2, p.120}
Rost: cinq cochons, vint hétoudeaux, deux sols quatre deniers pièce;
quarante perdriaux, deux sols quatre deniers pièce. Mortereul
ou[755]...{v. 2, p.121}
Gelée: dix poucins, douze deniers; dix lappereaulx, un cochon;
escrevices, un cent et demy.
Fromentée, venoison, poires et noix. Nota que pour la fromentée
convendra trois cens œufs.
Tartelettes et autres choses, ypocras et le mestier, vin et espices.
Souper.—Gravé de douze douzaines d’oiselets ou de dix canets, ou
bouly lardé de venoison fresche. Pastés de quarante lappereaulx, vint
poucins, quarante pigons; quarante darioles ou soixante tartelettes.
Nota que trois oiselets en une escuelle, c’est assez; toutesvoies
quant l’en a jugiers[756] de chappons vel similia, l’en met trois
oiselès et demi jugier avec, en l’escuelle.
LA QUANTITÉ DES CHOSES DESSUS-DICTES.
Au boulengier, ut supra ès autres nopces précédens.
Au pasticier, ut supra.
Eschançonnerie, ut supra.
Au bouchier, trois quartiers de mouton pour faire les souppes aux
compaignons, un quartier de lart pour larder, un quartier de veel de
devant pour le blanc mengier; pour les servans, venoison.
A l’oubloier, douzaine et demie de gauffres fourrées faites, c’est
assavoir de fleur de farine pettrie aux œufs et des leches de frommage
mises dedens, et dix-huit autres gauffres pettries aux œufs et sans
fromage. Item, douzaine et demie de gros bastons, c’est assavoir{v. 2, p.122}
farine pettrie aux œufs et pouldre de gingembre batue ensemble et mis
en la fourme, et aussi gros comme une andoulle: et lors mettre entre
deux fers sur le feu. Item, douzaine et demie d’autres bastons et
autant de portes.
Item, convient au dit regard envoier (oultre le fait dudit oubloier)
cinquante pommes de blandureau, les chappeaulx et les ménestriers.
Item, audit oubloier, le service du jour des nopces ut supra ès
nopces précédens.
Au poullaillier, les rots et la volaille et venoison ut supra.
Ès halles et à la Porte-de-Paris, les choses appartenans ut supra.
Au saussier, une quarte de cameline pour le disner, et à soupper deux
quartes de moustarde.
A l’espicier, espices de chambre: dragée, succre rosat, noisettes
confites, chitron et manus-christi[757], quatre livres pour tout.
Item, ypocras. Espices de cuisine: poudre blanche, une livre; poudre
fine, demie livre; poudre de canelle, demie livre pour blanc mengier.
Menues espices, deux onces. Succre en pierre, trois livres; trois
pommes grenades; dragée blanche et vermeille, demie livre; amandes, six
livres; fleur de ris, une livre; un quart de froment mondé.
Au cirier furent prinses torches et flambeaux à{v. 2, p.123} trois sols la livre,
et à deux sols six deniers de reprinse.
Item, pour louage de linge, c’est assavoir pour six tables, trois
grans pos de cuivre, pour seize douzaines d’escuelles, deux chaudières,
deux[758] couloueres, un mortier, un pestail, six grosses nappes pour
cuisine, trois grans pos de terre à vin, un grant pot de terre pour
potage, quatre jattes, quatre cuilliers de bois, une paelle de fer,
quatre grans paelles à ance, deux trépiés et une cuillier de fer
percée; pour ce, cinquante-six sols parisis.
Vaisselle d’estain: dix douzaines d’escuelles, six douzaines de petis
plas, deux douzaines et demie de grans plas, huit quartes, deux
douzaines de pintes, deux pos à aumosne; pour tout ce, seize sols.
En Grève, ut supra ès autres nopces.
Nota que pour ce qu’ils[759] estoient vefves, ils espousèrent bien
matin en leurs robes noires et puis se vestirent d’autres.
Nota des mises extraordinaires pour les nopces Jehan du Chesne. Au
queux quatre francs et demi, et aides et portages, un franc: pour
tout, cinq francs et demi. Au concierge de Beauvais, quatre francs:
pour tables tréteaulx et similia, cinq francs. A la chappellière,
quinze frans. Eaue, vint sols. Menestrels huit francs, sans les
cuillers et autres courtoisies[760]; et feront le regart{v. 2, p.124}[761] et les
acrebades[762]. Sergens deux frans. Herbe vert, huit sols. Flambeaux et
torches, dix frans. Vaisselle de cuisine, nappes, touailles et voirres,
sept frans. Pots d’estain, quatre frans.
QUI PARLE DE COMMANDER, DEVISER ET FAIRE FAIRE TOUTES MANIÈRES DE
POTAIGES, CIVÉS, SAULSES ET TOUTES AUTRES VIANDES.
Or convient maintenant monstrer des appareils des viandes dessus
nommées, mais, primo, te convient savoir aucuns termes généraulx
lesquels tu pourras recueillir plus largement par aucunes additions qui
sont çà et là parmi ce livre, c’est assavoir des lieures des potages,
comme de pain, d’œufs, d’amidon, de fleur[763], etc., et par tous les
potages lians.
Item, pour garder que ton potage ne s’aourse, tu le dois remuer ou
fons du pot et regarder que les tisons ne touchent au fons, et s’il est
jà commencé à aourser, tu le dois tantost changier en un autre pot[764].
Item, de lait garder de tourner.
Item, que le pot ne s’envoise de dessus le feu.
Ès potaiges, l’en doit mettre les espices très bien broiées et non
coulées, et au plus tart. Ès sausses et en gelée secus[765].{v. 2, p.125}
Congnoistre espices, comme devant le quint article[766].
Item, POUR PORS TUER.—L’en dit que l’en doit tuer les
masles ès mois de Novembre, et les fumelles en Décembre; et ainsi est
leur saison, à l’exemple que l’en dit: géline de Février.
Item, pour faire boudins, aiez le sang du porc recueilli en un bel
bacin ou paelle, et quant vous aurez entendu à vostre pourcel veoir
deffaire, et fait laver très bien et mis cuire vostre froissure, et
tandis qu’elle cuira, ostez du fons du bacin les coles du sang et
gettez hors; et après, aiez oignons pelés et mincés jusques à la
montance de la moitié du sang, avec la montance de la moitié de la
gresse qui est entre les boyaulx, que l’on appelle l’entrecerelle[767]
des boyaulx, mincée menue comme dés, ensemble un petit de sel broyé, et
gettez ou sang. Puis, aiez gingembre, clou, et pou de poivre, et broiez
tout ensemble. Puis, aiez les menus boyaulx bien lavés, renversés et
essangés[768] en rivière courant, et pour oster la freschumée[769],
aiez-les mis en une paelle sur le feu, et remuez; puis, mettez sel
avec; et faites seconde fois, et encores troisième fois: et puis lavez,
et après renversez et les lavez, puis mettez essuier sur une touaille;
et les pousser et estraindre[770] pour seicher. (L’en dit l’entrecerele
et sont les gras boiaulx qui ont gresse dedens que l’en arrache à
un coustel). Après ce que vous aurez mis et adjousté par esgales
portions et quantités, pour autant de sang{v. 2, p.126} moitié d’oignons, et pour
autant de sang, au quart de gresse, et puis quant vos boudins seront
de ce emplis, faites-les cuire en une paelle en l’eaue de froissure,
et picquiez d’une espingle quant ils s’enflent, ou autrement ils
crèveroient.
Nota que le sang se garde bien deux jours, voire trois, puis que les
espices sont dedens. Et aucuns pour espices, ont poulieul[771], grant
sarriette, ysope, marjolaine, queullis[772] quant ils sont en fleur et
puis séchés, pilés, pour espices. Et quant à la froissure, mettez-la en
un pot de cuivre pour cuire au feu, tout entière et sans sel, et mettez
le long de la gorge dehors le pot, car par la froissure s’escumera; et
quant elle sera cuite, si l’ostez et pour faire le potage la regardez.
Pour faire boudins de foie, prenez deux morceaulx de foie, deux
morceaulx de mol, un morcel de gresse, et mettez en un bouel[773]
avecques du sang: et au surplus comme dessus.
Nota que l’en fait bien boudins du sang d’une oé[774], mais qu’elle
soit maigre, car de la maigre les boyaulx sont plus larges que de la
grasse.
Quæritur[775] comment les boyaulx seront renversés pour laver;
responsio: à un fil de lin et un fil d’archal long comme la verge
d’un jaugeur.
Nota que aucuns pendent en Pasquerés[776] leurs pourceaulx, et
l’air les jaunist; et pour ce les vault mieulx tenir ou salouer comme
ils font en Picardie, combien que la char n’en soit pas si ferme, ce
semble; toutesvoies est-ce trop plus bel service du lart qui est bel et
blanc que du jaune, car quelque bonté qu’il ait ou{v. 2, p.127} jaune, il est trop
reprouchié et donne descouragement quant l’en le voit[777].
Pour faire andoulles.—Nota que les andoulles sont faictes du boiau
culier et autres boyaulx gros, lesquels gros sont remplis des autres
pour faire saucisses; et iceulx boyaulx menus, quant l’en les veult
mettre ès andoulles, sont fendus au long en quatre parties. Item,
de la pance qui est fendue par lesches, fait-l’en andoulles; item,
de la char qui est dessoubs les costelettes; item des fagoés et
autres choses qui sont entour la haste-menue, quant l’en ne veult
point retenir celle haste-menue entière.—Mais premièrement, iceulx
boyaulx sont deffreschumés en la paelle avec du sel, deux ou trois
fois, comme dessus est dit des boyaulx pour boudins. Et les autres
choses dessus-dictes, dont le dit boyau culier et autres dont l’en
fait andouilles doivent estre remplis, seront premièrement plungiés et
pouldrés de la pouldre de poivre demie once, et du fanoil un sixain,
broiés avec un petit de sel et attrempéement mis, tout broié menu,
avec les espices; et quant icelles andoulles sont ainsi ensachées et
emplies, l’en les porte saler avec le lart et dessus le lart.
Costelettes de fresche saleure, rosties sur le gril.
Eschinées et jambons salés de trois jours naturels, aux pois.
Nota que se un jambon est salé de longue saleure comme d’un mois,
il convient dès le soir devant le mettre tremper en eaue froide, et
l’endemain rere[778] et laver en eaue chaude pour mettre cuire, ou
mettre{v. 2, p.128} cuire primo en eaue et en vin, et gecter ceste première
boulure, et puis cuire en autre eaue.
Cy après s’ensuivent tous les noms particuliers qui sont ès yssues d’un
porc, qui sont vendues à la tripperie sept blans.
Primo, quant le porc est décoré[779], le sang et les coles yssent
premièrement, et en fait-l’en boudins qui veult. Item et en la
froissure sont et appartiennent 1º en sain; 2º la haste-menue; 3º le
chaudun[780].
Le sain est le sain qui est entre les boyaulx et la haste-menue.
La froisseure, c’est le foie, le mol, le cuer et la langue. La
haste-menue, c’est la rate: et à icelle tient bien la moitié du foie
et les rongnons; et l’autre moitié du foie tient à la froissure,
entre le mol et le cuer. Le chaudun, ce sont les boyaulx que l’en dit
l’entrecerele des boyaulx, et aussi sont-ce les boyaulx menus dont l’en
fait boudins et saucisses, et aussi en est la pance.
Ès yssues du mouton a la froissure à laquelle sont la panse et
la caillette, les quatre piés et la teste; et couste tout, deux
parisis[781] à la tripperie.
Les yssues du veel coustent à la triperie, deux blans, c’est assavoir
la froissure, et y a la teste et la fraze et la pance et les quatre
piés.
Nota, la fraze[782] c’est la caillette, la pance et les boyaulx,
lesquels les tripiers vendent tous nettoiés,{v. 2, p.129} lavés et appareillés,
trempans en belle eaue nette; mais ceulx qui les achettent ne
s’attendent pas aux tripiers de leur appareil, mais les lavent en deux
ou en trois paires d’eaues chaudes, et les eschaudument de nouvel avec
du sel; et puis mettre cuire en eaue sans sel, tant que toute icelle
soit beue, puis nourrir d’eaue de mouton, et mettre des herbes, de
l’eaue, et du saffran en un plat avecques la fraze, et mengier comme
trippes, au sel et au vertjus.
Nota, cy grant diversité de langage, car ce que l’en dit du porc
la fressure, c’est le foie, le mol et le cuer; et ce que l’en dit la
fressure de mouton, c’est la teste, la pance, la caillette et les
quatre piés; et ce que l’en dit la fressure d’un veel, c’est la teste,
la fraze, la pance et les quatre piés; et ce que l’en dit la fressure
d’un beuf, c’est la pance, le psaultier, la franche-mule, la rate, le
mol et le foie et les quatre piés; et de venoison, autrement et par
autres noms. (Quæritur[783] la cause de ceste diversité sur ce seul
mot fressure.)
Venoison de cerf ou autre.—Qui la veult saler en esté, la
convient saler en cuvier ou baignoire[784], gros sel broié, et après
séchier au soleil. Seimier[785] id est le coyer, qui est salé, l’en
le doit cuire en la première eaue et vin pour le premier boullon pour
oster son sel: et puis getter eaue et vin, et après mettre parcuire en
boullon de char et des navès, et servir par lesches avec de l’eaue en
un plat et venoison.{v. 2, p.130}
Item, qui a navès jeunes et petis, l’en la doit cuire en eaue et sans
vin pour le premier boullon, puis getter l’eaue, et puis parcuire en
eaue et vin et des chateingnes dedens, ou qui n’a chateingnes, de la
sauge: puis servir comme dessus.
En Juin et en Juillet, beuf et mouton salé par pièces est bien cuit à
l’eaue et aux ciboulles; salé du matin au vespre ou d’un jour au plus.
 
Les bouchiers de Paris[786] tiennent que en un beuf,{v. 2, p.131} selon leur stile
et leur parler, n’a que quatre membres principaulx: c’est assavoir les
deux espaules, les deux cuisses, et le corps de devant tout au long,
et le corps de derrière tout au long. Car les espaules et les cuisses
levées, l’en fent le beuf par les deux costés et fait-l’en du devant
une pièce, et du derrière une autre; et ainsi est apporté le corps du
beuf à l’estal, se le beuf est petit ou moïen: mais s’il est grant, la
pièce de devant est fendue depuis en deux tout au long, et la pièce
de derrière aussi, pour apporter plus aisiéement. Ainsi avons-nous
maintenant du beuf six pièces, dont les deux poictrines sont levées
au premier, et puis les deux souppis qui là tiennent qui sont bien de
trois piés de long et demy-pié de large, eu venant par en bas et non
pas par en hault. Et puis couppe-l’en le flanchet: et puis si a la
surlonge qui n’est mie grantment plus{v. 2, p.132} espais de trois dois[787] ou
de deux. Puis, si a la longe qui est au plus près de l’eschine, qui
est espoisse d’une grosse poignée; puis si a le filet que l’en appelle
le nomblet, qui est bien d’un pié de long et non plus; et tient l’un
bout au col et l’autre au rongnon, et est du droit de celluy qui tient
les piés des beufs à l’escorcher, et le vent à un petit estal qui est
au-dessous[788] de la grant Boucherie; et est de petite valeur.
Item, selon ce que les beufs sont grans, l’en fait et vent à la
Porte[789] plus de pièces de l’un des membres devisés que de l’autre.
Si ne sçay comment la taille des bourgois[790] se peut proportionner
en compte justement avec les bouchiers, car le bon beuf couste vingt
livres où l’autre ne couste que douze[791].
Item, les yssues du beuf coustent à la triperie huit sous: c’est
assavoir la fressure en laquelle sont la pance, le saultier[792], la
franche mule[793], la rate, le mol[794], le foie et les quatre piés.
Item, à Besiers, depuis la Saint-Andry[795] qui est devant Noël, l’en
sale les moutons par quartiers, par bien frotter de sel et refrotter,
et tant et tant, et puis mettre les quartiers l’un sur l’autre huit
jours, et puis mettre à la cheminée.{v. 2, p.133}
Se tu veulx saler char de beuf ou de mouton en yver, aies de gros sel
et le sèche en la paelle très-bien, puis le broies bien menu, et sales.
Et nota que en Juin et Juillet mouton veult estre trempé, puis salé.
Langue de beuf salée. En la saison qu’il fait bon saler,
prenez des langues de beuf une quantité et les parboulez un petit, puis
les réez et pelez, puis les salez l’une sur l’autre, et les laissiez
en sel huit ou dix jours, puis les pendez à la cheminée, le remenant
de l’iver: puis les pendez en un lieu sec, un an ou deux ou trois ou
quatre.
Oé doit estre salée de trois jours naturels.
Fouques salées de deux jours sont bonnes aux choux.
Coulons ramiers aussi; nota que ils viennent de trois ans en
trois ans.
Se un lièvre est pris quinze jours ou trois sepmaines devant Pasques,
ou en autre temps que l’en le vueille garder, effondrez-le et lui ostez
les entrailles, puis luy fendez la pel[796] de la teste et luy rompez
et cassez, et faictes une ouverture ou test et ostez la cervelle et
emplez le creux de sel et recousez la pel; il se gardera un mois s’il
est pendu par les oreilles.
Nota que un des meilleurs morceaulx ou pièces de dessus le beuf, soit
à rostir ou cuire en l’eaue, c’est le noyau du beuf; et nota que
le noyau du beuf est la pièce après le col et les espaules. Et aussi
icelle pièce est souverainement bonne tranchée par lesches, mise en
pasté; et quant le pasté est cuit, gettez dedens sausse de lamproye.{v. 2, p.134}
Anguille. Faictes-la mourir en sel et la laissiez illec trois
jours naturels toute entière, puis soit eschaudée, osté le limon,
tranchée par tronçons, cuite en l’eaue et aux ciboules. Et se vous
la voulez saler du vespre au matin, estuviez-la et effondrez, puis
tranchiez par tronçons, et salez et frottez très-bien chascun tronçon
en fort sel; et se vous la voulez plus avancer, broyez du sel et
frottez chascune couppure de tronçon et la hochez en sel entre deux
escuelles. Cuite comme dessus et mengée à la moustarde.
Harenc quaque soit mis en eaue fresche et laissié trois jours
et trois nuis tremper en foison d’icelle eaue, et au bout de trois
jours soit lavé et mis en autre eaue fresche deux jours tremper, et
chascun jour changier son eaue deux fois. Et toutesvoies le menu et
petit harenc veult moins tremper, et aussi est d’aucun harenc qui de sa
nature veult moins tremper l’un que l’autre.
Harenc sor. L’en congnoist le bon à ce qu’il est meigre et a
le dos espois, ront et vert; et l’autre est gras et jaune ou a le dos
plat et sec.
Potages communs sans espices et non lians.
Et primò POTAGE DE POIS VIELZ.—Convient eslire[797], et
savoir aux gens du lieu la nature des pois d’icelluy lieu, (car
communément les pois ne cuisent pas bien d’eaue de puis: et en aucuns
lieux ils cuisent bien d’eaue de fontaine et d’eaue de rivière,
comme à Paris, et en autres lieux, ils ne cuisent point d’eaue de
fontaine[798],{v. 2, p.135} comme à Bésiers) et ce sceu, il les convient laver en
une paelle avec de l’eaue tiède, puis mettre en un pot et de l’eaue
tiède avec au feu, et faire boulir tant qu’ils soient bayens[799]. Puis
purer[800] la purée et la mettre à part, puis emplir le pot aux pois
d’eaue tiède et mettre au feu et les repurer secondement, qui veult
avoir plus largement purée: et puis remettre sans eaue, car ils en
gecteront assez et bouldront en icelle; et ne convient point mettre la
cuillier dedens le pot puis qu’ils sont purés, mais hocher le pot et
les pois ensemble, et petit à petit les paistre de l’eaue tiède ou plus
chaude que tiède et non de la froide, et faire boulir et cuire du tout
avant que tu y mettes quelque chose que eaue chaude soit de la char ou
autre: ne n’y met sel, ne lart, ne affaitement quelsconques jusques à
ce qu’ils soient tous cuis. De l’eaue du lart y pues tu bien mettre et
de l’eaue de la char, mais l’en n’y doit point mettre de sel, non mie
bouter la cuillier, jusques à ce qu’ils soient bien cuis; toutesvoies,
l’en les peut bien remuer à tout le pot.
A jour de char, l’en doit, après ce qu’ils sont purés, paistre de
l’eau du lart et de la char, et quant ils seront presque cuis, l’en
peut mettre le lart dedens; et quant l’en trait le lart d’iceulx pois,
l’en le doit laver de l’eaue de la char, afin qu’il en soit plus bel à
mettre par lesches sur la char, et qu’il n’appere point crotté de pois.
A jour de poisson, quant les pois sont cuis, l’en doit avoir oignons
qui aient autant cuit comme les pois en{v. 2, p.136} un pot et le lart en autre
pot[801], et[802] que de l’eaue du lart l’en paist et sert les pois,
tout ainsi, à jour de poisson, quant l’en a mis ses pois au feu en
un pot, l’en doit mettre à part ses ongnons mincés[803] en un autre
pot, et de l’eaue des oignons servir et mettre dedens les pois en
paissant; et quant tout ce est cuit, frire les oignons et en mettre la
moictié ès pois, et l’autre en la purée dont il sera parlé cy-après,
et lors mettre du sel. Et se à ce jour de poisson ou en karesme il y a
craspois[804], l’en doit faire des craspois comme de lart en jour de
char.
Quant est de pois nouveaulx, aucunes fois ils sont cuis à jour de char
et à l’eaue de char et du percil broié, pour faire potage vert, et
c’est à jour de char; et à jour de poisson, l’en les cuit au lait, du
gingembre et du saffran dedens; et aucunes fois à la cretonnée dont il
sera parlé cy-après.
De tous iceulx pois, soient viels, soient nouveaulx, l’en en peut faire
de coulés en un buletel[805], estamine[806] ou sacs[807]; mais les
vielz pois, l’en les doit jaunir de saffran broyé dont l’eaue soit mise
boulir avec les pois et le saffran avec la purée.
Autres pois y a qui sont en cosse avec du lart dedans.
Item, cretonnée de pois nouveaulx, trouverez vous ou chappitre
ensuivant.
De purée à jour de char l’en ne tient compte. A jour de poisson et en
karesme, l’en frit les oignons dont cy-dessus ou chappitre précédent
est parlé, et puis l’uille en quoy les oignons sont fris et iceulx
oignons{v. 2, p.137} l’en met dedans[808] avec chappeleures de pain, gingembre, clo
et graine broiés: et deffait de vinaigre et vin, et y met-l’en un petit
de saffren, puis dressiez souppes[809] en l’escuelle.
Item, de purée fait l’en civé[810] à jour de poisson. Si ne le remue
point et l’oste tantost de dessus le feu, etc.[811]
Item, de purée aliez[812] vostre porée de bettes et sera très-bon
potage, mais que vous n’y mettez point d’autre eaue; et est pour porée
de karesme[813].
Nota que si tost que tu apparcevras que ton potage s’aoursera, si
le fay plus cler, car il s’aourse d’estre trop espois; et le remue
tousjours ou fons du pot qui aura esté aoursé, avant que tu y mettes
riens plus.
Véez-cy comment l’en cuit les oignons: en l’eaue longuement avant les
pois, et tant que l’eaue soit toute dégastée au cuire; puis y met-l’en
de la purée pour les parcuire et oster la saveur de l’eaue.
Aussy les oïttres sont primo lavées en eaue chaude, puis parboulies,
puis doivent estre parcuites en la purée afin que la saveur d’icelles
demeure en la purée, et non point escumées, puis oster les oïttres et
frire qui veult, et en mettre une partie ès escuelles, et de l’autre
partie font mès.
Fèves vieilles qui sont pour cuire à toute l’escorce doivent
estre trempées et mises au feu en un pot dès le soir devant et toute
la nuit; puis getter celle eaue, et mettre cuire en une autre eaue,
puis les purer comme{v. 2, p.138} pois, pour oster celle première forte saveur, et
puis cuire à l’eaue de la char et au lart comme dit est devant à l’eaue
des pois, ou à jour de poisson à l’eaue doulce, et puis après mettre
de l’uile: ou à l’eaue des oignons et aux oignons. Et qui en veult de
coulés, fasse comme des pois.
Item, les fèves seront frasées en Pasquerés en ceste manière, c’est
assavoir qui en vouldra de frasées, il les convient eslire, laver, et
sans tremper mettre les fèves à toute l’escorce en un pot au feu en
eaue frémiant, et laissiez boulir jusques à ce que l’escorce soit ridée
et grédelié; et puis tiré arrière du feu, et puisié à une cuillier,
et les escorcher et fraser en leur chaleur, l’une cuillerée après
l’autre, et getter en eaue froide. Après ce, les convient laver en eaue
tiède comme les pois, puis les mettre cuire en eaue froide, et quant
elles seront boulies comme bayennes, les purer: et getter la purée, et
remplir de boullon de char se c’est à jour de char, ou d’autre eaue se
c’est à jour de poisson; à affaitier à l’uille et à l’oignon bien cuit,
puis frit: ou affaitié au beurre. Et pevent estre reverdies de fueilles
de fèves nouvelles broyées, deffaites d’eaue chaude et coulées; puis
faire comme des autres, soit à jour de char au lart, ou à jour de
poisson.
Item, cretonnée de fèves nouvelles se fait comme vous trouverez ou
chappitre ensuivant.
Item, qui veult en tous les mois de l’an mengier fèves sentans et
ayans saveur de fèves nouvelles, aiez et plantez chascun mois des
fèves, et de ce qui sera le plus tendre qui croistra dehors terre
prenez ainsi comme une pongnée, et broyez et mettez en vos fèves, et
vos fèves blanchiront et aront couleur et saveur de fèves nouvelles.{v. 2, p.139}
Item, fèves nouvelles doivent premièrement estre cuites jusques à
bayennes[814], puis purer, et après boulir dedens la purée grosses
souppes de deux dois d’espois et de pain brun, puis mettre en un
chascun[815] des fèves deux d’icelles souppes et du sel par-dessus.
Item, quant elles sont baiennes et purées, l’en les peut frire à
la gresse de la ribelette[816] puis mettre un petit de pouldre[817]
par-dessus.
L’en congnoist les fèves des marais à ce qu’elles sont plates, et
les fèves des champs sont rondes.—Item, à la dent l’en les treuve
doulces et l’escorce tendre, et les autres au contraire.
Item, qui veult fraser fèves nouvelles, il les convient premièrement
fendre au long au coustel, et quant tout est fendu, les peler à la main.
Nota que en Aoust commence-l’en à mengier fèves et pois coulés à la
char salée; et nota que un jambon de porc doit estre salé de trois
jours naturels, et lors est fin bon.
Nota encores de fèves et de pois, que cretonnée de fèves et de pois
est ou chappitre des Potages lians.
Porée. Trois manières de porées sont selon le dit des queux
qui les nomment, l’une porée blanche, l’autre porée vert, l’autre porée
noire.
Porée blanche est dicte ainsi pour ce qu’elle est faite du blanc des
poireaux, à l’eschinée, à l’andoulle et au jambon, ès saisons d’automne
et d’iver, à jour de char; et sachez que nulle autre gresse que le porc
n’y est{v. 2, p.140} bonne. Et premièrement l’en eslit, lave, mince et esverde les
poreaux, c’est assavoir en esté, quant iceulx poreaux sont jeunes: mais
en yver, quant iceulx poreaux sont plus viels et plus durs, il les
convient pourboulir en lieu d’esverder, et se c’est à jour de poisson,
après ce que dit est, il les convient mettre en un pot avec de l’eaue
chaude et ainsi cuire, et aussi cuire des oignons mincés, puis frire
les oignons, et après frire iceulx poreaux avec les oignons qui jà sont
fris; puis mettre tout cuire en un pot et du lait de vache, se c’est en
charnage[818] et à jour de poisson; et se c’est en karesme, l’en y met
lait d’amandes. Et se c’est à jour de char, quant iceulx poreaux d’esté
sont esverdés, ou les poreaux d’iver pourboulis comme dit est, l’en
les met en un pot cuire en l’eaue des saleures, ou du porc et du lart
dedans.
Nota que aucunesfois à poreaux, l’en fait lioison de pain.
Item, porée blanche de bettes se fait comme dessus en eaue de mouton
et beuf ensemble, mais non point de porc; et à jour de poisson, au lait
ou d’amandes ou de vache.
Item, DE CRESSON EN KARESME AU LAIT D’AMANDES. Prenez
votre cresson et le mettez pourboulir et une pongnée de bettes avec
des hachées, et les friolez en huille, puis la mettez boulir en lait
d’amandes; et en charnage, friolez au lart et au beurre tant qu’il
soit cuit[819], puis destrempez de l’eaue de la char; ou au frommage
et dressiez tantost, car il roussiroit. Toutesvoies{v. 2, p.141}, se l’en y met
percil, il ne doit point estre esverdé.
Une espèce de porée[820] que l’en dit espinars et ont plus longues
feuilles, plus gresles et plus vers que porée commune, et aussi l’en
appelle espinoches, et se menguent au commencement de karesme.
Nouvelle et première porée[821]. Eslisiez-le, et à eslire ostez les
grosses costes comme l’en fait des choulx, puis les mettez en eaue
frémiant sans mincer, et aiez en un pot eaue clere, ou purée, et du
sel, et mettez la porée dedens icelluy pot cuire, et puis dréciez et
mettez huille d’olive ou vertjus en l’escuelle, et n’y ait point de
percil.
Aucunes fois et le plus souvent l’en frit les espinars tous crus, et
quant ils sont bien fris, l’en met de l’eaue un petit, comme l’en fait
souppe à l’uille.
Aliter, porée de bettes nouvelles soit esverdée en esté quant elle
est jeune, ou pourboulie en yver quant elle est droite porée vieille,
selon la considération de sa vieillesse.
Porée de bettes qui est lavée, puis mincée et pourboulie, se tient plus
vert que celle qui premièrement est pourboulie et puis hachée. Mais
encores est plus verte et meilleur celle qui est esleue, puis lavée
et puis mincée bien menu, puis esverdée en eaue froide, puis changer
l’eaue et laissier tremper en autre eaue, puis espraindre par pelottes
et mettre au pot boulir ou boullon avec le lart et de l’eaue de mouton;
et quant elle a un petit bouli et l’en le veult drécier, que l’en mette
dedens du percil esleu, lavé et haché, et un petit de fanoul jeune, et
boulir un boullon seulement.{v. 2, p.142}
Tout considéré, la porée moins boulue et non pourboulie est la plus
vert, et le percil ne doit point estre boulu, se très-petit non, car en
boulant il pert sa saveur.
Porée verte à jour de poisson. Soit eslite, mincée, puis lavée en eaue
froide sans pourboulir, puis cuite au vertjus et pou d’eaue, et mettre
du sel, et soit drécée toute boulant bien espoisse sans cler, puis l’en
mettra dedens, au fons de l’escuelle, dessoubs la porée, du beurre salé
ou frais qui veult, ou frommage ou frommagée ou vertjus viel.
Porée de minces[822] est en saison, de Janvier jusques à Pasques, et
encore après.
Et nota que à faire porée au lait d’amandes, le lait ne doit point
estre coulé par l’estamine; en aucuns autres potages ou à boire, si
fait.
Porée noire est celle qui est faite à la ribelette de lart; c’est
assavoir que la porée est esleue, lavée, puis mincée et esverdée en
eaue boulant, puis fritte en la gresse des lardons; et puis alaier[823]
d’eaue chaude frémiant (et dient aucuns, qui la laveroit d’eaue froide,
qu’elle seroit plus laide et noire), puis convient mettre sur chascune
escuelle deux lardons.
Choulx sont de cinq manières: les meilleurs sont ceulx qui ont
esté férus de la gelée, et sont tendres et tost cuis; et en temps de
gelée ne les convient point pourboulir, et en temps pluyeux, si. (Et
commence à iceulx pour ce que ce sont de celle année les premiers crus,
scilicet puis Avril[824], et puis va en descendant vers vendenges,
Nouel et Pasques.){v. 2, p.143}
Choulx blanc sont en la fin d’Aoust.
Pommes de chou, sur la fin de vendenges. Et quant la pomme d’icelluy
chou, laquelle est ou milieu, est ostée, l’en arrache et replante en
terre nouvelle le tronc de ce chou, et en yssent larges feuilles qui
s’espandent: et tient un chou grant place, et l’en appelle iceulx
choulx nommés[825] choulx Rommains, et sont mengiés en yver; et des
troncs, se ils sont replantés, yssent de petits choulx que l’en appelle
minces, que l’en mengue avec les herbes crues en vinaigre; et qui en a
foison, ils sont bons esleus, lavés en eaue chaude, et tous entiers mis
cuire avec un petit d’eaue: et puis quant ils sont cuis, mettre du sel
et de l’uile, et dréciés bien espois sans eaue, et mettre de l’uille
d’olive dessus en karesme. Puis y a autres choulx que l’en appelle
choulx pasquerés pour ce que l’en les mengue en Pasquerez[826], mais
ils sont semés dès Aoust; et quant après la semence ils sont percreus
demy-pié de hault, l’en les arrache et plante-l’en ailleurs, et sont
souvent arrousés.
Aussi tous les choulx dessusdis sont premièrement semés, puis quant ils
sont creus à demy-pié de hault, sont ostés et replantés.
Et premièrement des pommes, est assavoir que quant icelles pommes sont
effeuillées, eslites et mincées, il les convient très-bien pourboulir,
et longuement plus que les autres choulx, car les choulx Rommains
se veullent le vert des feuilles dessirer par pesches[827], et le
jaune, c’est assavoir les arrestes ou veines[828],{v. 2, p.144} escachées[829] ou
mortier, puis tout ensemble esverder en eaue chaude, puis espraindre
et mettre en un pot et de l’eaue tiède, qui n’a assez eaue de char: et
puis servir du plus gras et[830] de l’eaue de la char, et plusieurs y
broient du pain.
Et sachez que choulx veulent estre mis au feu dès bien matin, et cuire
très-longuement et plus longuement que nul autre potage, et à bon feu
et fort, et doivent tremper en gresse de beuf et non autre, soient
pommes ou choulx ou quels qu’ils soient, excepté minces. Sachez aussi
que eaue grasse de beuf et de mouton y est propre, mais non mie de
porc; celle de porc n’est pas bonne fors pour poreaux.
Après, l’en fait choulx, à jour de poisson, après ce qu’ils sont
pourboulis, cuire en eaue tiède: et mettre de l’uille et du sel.
Item, avec ce, aucuns y mettent du gruyau[831]. Item, en lieu
d’uille, aucuns y mettent beurre.
A jour de char[832], l’en y met pigons, saussisses et lièvre,
fourques[833] et foison lart.
Navets sont durs et mal cuisans jusques à ce qu’ils aient esté
au froit et à la gelée; l’en leur oste la teste, la queue et autres
barbillons ou racines, puis sont rés, puis lavés en deux ou en trois
paires d’eaues chaudes, bien chaudes, puis cuire en chaude eaue de
char, soit porc, beuf, ou mouton.
Item, en Beausse, puis qu’ils sont cuis, l’en les tronçonne et frit
en la paelle, et gecte l’en pouldre par dessus.{v. 2, p.145}
Menus de piés. Prenez jugiers[834] et foies et faites cuire
en vin et en eaue, premièrement les jugiers et au derrenier les
foies, puis les mettez en un plat et du percil mincié et du vinaigre
par-dessus. Item, de pié de beuf et de mouton et de chevrel.
Gramose[835] est faite[836] de la char froide du giste qui est
demourée du disner et de l’eaue d’icelle char demourée comme dessus, en
la manière qui s’ensuit: primo, il convient batre quatre ou six œufs,
c’est assavoir moyeul et blanc, et batre, batre, et tant qu’ils soient
dégoutans comme eaue, car autrement ils se tourneroient; et mettre
autant de vertjus comme les œufs montent, et faire boulir avec l’eaue
de la char; et d’autre part faire la char par lesches, et mettre deux
pièces en l’escuelle, et le brouet par-dessus.
Souppe despourveue. Aiez du percil et frisiez en beurre, puis
gettez de l’eaue boulant dessus et faites boulir: et mettre du sel, et
dréciez vos souppes comme en purée[837].
Aliter, se vous avez du beuf froit, si le trenchiez bien menu, puis
broiez un pou de pain allayé de vertjus et coulez par l’estamine; mise
en un plat et de la pouldre dessus. Chauffez sur le charbon. C’est bon
pour trois personnes.
Aliter, à jour de poisson, prenez de l’eaue et mettez frémir et des
amandes dedans; puis escorchez les amandes et les broyez et allaiez
d’eaue tiède, coulez et mettez boulir avec pouldre de gingembre et
saffran, et{v. 2, p.146} dréciez par escuelles; et en chascune escuelle, une pièce
de poisson frit.
Aliter, à jour de char, prenez du chaudeau de la char, et aiez
pain trempé ou maigre[838] de l’eaue de la char, puis broyez, et six
œufs: puis coulez et mettez en un pot avec de l’eaue grasse, espices,
vertjus, vinaigre et saffran; faictes boulir un bouillon, puis dréciez
par escuelles.
Item, et qui en une hostellerie, en haste, treuve eaue de char et il
en veult faire potage, il peut gecter ens des espices et faire boulir,
puis, au derrenier, filer des œufs et drécier.
Aliter, à jour de poisson, broyez du pain, et destrempez d’eaue, de
vertjus et du vinaigre, et mettez sur le feu; et quand il frémira,
mettez jus[839], et mettez les moyeux dedans; puis mettez sur le feu
et faites à petit feu tant chauffer qu’il bouille, et mettez pouldres
d’espices et faites vostre souppe.
Aliter, faites boulir ou pot un petit de lart, et quant il sera la
moitié cuit, aiez un maquerel frais, et découpez par tronçons et le
mettez cuire avec, et puis ostez tout, et mettez du percil hachié
boulir une onde[840] et dréciez.
Pour congnoistre bon frommage. Bon frommage a six conditions.
Non Argus, nec Helena, nec Maria Magdalena, sed Lazarus et Martinus,
respondens pontifici.[841]
{v. 2, p.147}
En Juillet, jambon de porc frais cuit à l’eaue jaune et au vertjus de
grain, un petit de gingembre et de pain: à la sausse rapée.
Item, au soupper, char salée du matin cuite à l’eaue et aux ciboules,
soit beuf ou mouton.
En pois nouveaulx cuis pour mengier en la cosse, l’en doit mettre
du lart à jour de char: et à jour de poisson, quant ils sont cuis,
l’en pure l’eaue, et l’en met dessoubs du beurre salé fondre, et puis
hochier.
AUTRES POTAGES QUI SONT A ESPICES ET NOS LIANS.
Primo, nota que toutes espices qui doivent estre mises en potages
doivent estre bien broyées et non coulées, excepté pour gelée; et en
tous potages, l’en doit mettre les espices le plus tart que l’en puet,
car tant plus perdent de leur saveur comme plus tost sont mises: et
doit-l’en couler le pain broyé.
Potage à jour de poisson, vide[844] pagina proxima præcedente.{v. 2, p.148}
Aliter, prenez amandes, eschaudez et pelez et broiez: deffaites
d’eaue tiède; faites boulir avec pouldre fine et saffran, et en
chascune escuelle soit mise une moitié de sole frite et du potage
dessus.
Courges. Soit pelée l’escorce, car c’est le meilleur: et
toutesvoies qui vouldra mettre ce[845] dedans, soient ostés les grains,
jàsoit-ce que l’escorce seule vault mieulx, puis convient tranchier
l’escorce pelée par morceaux, puis pourboulir, puis hacher longuement,
puis mettre cuire en gresse de beuf: à la parfin jaunir de saffren ou
getter dessus du saffren par filés, l’un çà, l’autre là; ce que les
queux dient frangié de saffran.
Hericot de mouton. Despeciez-le par petites pièces, puis le
mettez pourboulir une onde, puis le frisiez en sain de lart, et frisiez
avec des oignons menus minciés et cuis, et deffaites du boullon de
beuf, et mettez avec macis, percil, ysope et sauge, et faites boulir
ensemble[846].
Item, PASTÉ EN POT DE MOUTON. Prenez de la cuisse[847],
et gresse ou mouelle de beuf ou de veel haché menu et oignons menus
hachiés, et faictes boulir et cuire en un pot bien couvert à bien petit
de boullon de char ou autre eaue, puis mettez boulir dedens espices, et
un petit de vinaigre pour aguisier, et dréciez en un plat.
Item, qui veult saler mouton en temps chault, il le convient tremper
avant, et puis pouldrer de gros sel broyé.
Mouton ausoerre[848]. Despeciez le mouton par pièces,{v. 2, p.149} puis
lavez et mettez cuire en eaue, puis broyez foison percil et pain, et
coulez, et mettez ou pot avec espices.
Mouton au jaunet. Despeciez le tout cru, et soit du flanchet;
et le cuisiez en eaue, puis y broyez une cloche de gingembre et du
saffran, et allaiez de vertjus, de vin et de vinaigre[849].
Trippes au jaunet. Qui veult cuire trippes, il n’y convient
point mettre de sel au cuire, car elles noirciroient.—Item, les
piés, la queue et la caillette qui sont noires, doivent cuire à part,
et la pance et autres choses blanches, d’autre part[850].
Trumel de beuf[851] au jaunet.✝ Soit cuit
longuement; et qui veult, de la poullaille tuée de deux jours ou d’un
jour devant soit boulie longuement avec, et des herbes, et puis mis du
saffran dedans[852].
Potage d’une petite oé. Cuisiez très bien vostre petite oé et
frisiez: puis broiez gingembre, clou, graine et poivre long, du percil
et un petit de sauge, destrampez de l’eaue de la char ou de la petite
oé, et mettez du fromage gratuisié[853], et servez en chascune escuelle
trois pièces de petite oé[854].
Brouet de chapons. Cuisiez vos chapons en eaue et en vin,
puis si les despeciez par membres et frisiez en sain, puis broiez les
braons[855] de vos chapons et les{v. 2, p.150} foies et amandes, et deffaites
de vostre boullon et faites boulir, puis prenez gingembre, canelle,
girofle, garingal, poivre long et graine de paradis, et deffaites de
vinaigre et faites boulir; et au dressier, mettez vostre grain[856] par
escuelles, et dressiez le potage sus.
Chapons aux herbes.—Veel aux herbes. En yver chapons tués,
mouillés et puis mis six jours à la gelée, et en esté mors de deux
jours (sans soleil) ou estouffés soubs une couste; mettez cuire en eaue
et du lart avec pour donner appétit, et mettez percil, sauge, coq et
ysope, un petit de vertjus pour aiguisier, et du gingembre bien petit,
et saffran pour donner couleur. C’est potage propre s’il fait froit,
mais s’il fait chault, il ne convient n’en l’un n’en l’autre[857] fors
lart et saffran[858].
Gravé d’oiselets ou d’autre char. Soient plumés à sec[859],
puis aiez du gras du lart décoppé comme par morceaulx quarrés, et
mettez au fer de la paelle[860] et en traiez la graisse et là les
frisiez; puis mettez cuire ou boullon de la char, puis prenez pain
hallé sur le gril ou chappelleures de pain trempées ou boullon de
la char et un petit de vin; puis prenez gingembre, girofle, graine
et fleur de canelle et les foies, et les broyez; et puis coulez
vostre pain et boullon par l’estamine et les espices broyées à fin
et sans couler; et mettre boulir{v. 2, p.151} avec vos oiselets et un petit de
vertjus.—Item, qui n’a boullon, si mette purée de pois.—Item, ne
doit point estre trop lyant, mais claret; doncques ne convient-il que
le pain ou les foies pour lier[861].
Gravé ou seymé[862] est potage d’iver. Pelez oignons et les
cuisiez tous hachiés, puis les frisiez en un pot; or convient avoir
vostre poullaille fendue sur le dos et hallée sur le gril au feu de
charbon, ou se c’est veel, aussi; et qu’ils soient mis par morceaulx
soit veel, ou par quartiers se c’est poulaille, et les mettez avec
les oignons dedans le pot; puis avoir pain blanc harlé sur le gril et
trempé au boullon d’autre char: et puis broyez gingembre, clou, graine
et poivre long, deffaire de vertjus et de vin, sans couler, mettre
d’une part: puis broyer le pain et couler par l’estamine et mettre au
brouet, et tout couler ensemble et boulir; puis drécier.
Nota que l’en dit seurfrire pour ce que c’est en un pot, et se
c’estoit en une paelle de fer, l’en diroit frire.
Gravé d’escrevices. Mettez boulir vos escrevices, et quant
elles seront cuites, soient eslites comme qui les vouldroit mengier, et
ostez le mauvais de dedans, puis aiez des amandes pelées et broyées,
deffaites[863] de purée de pois coulée par l’estamine, et du pain
harlé ou des chappeleures trempées en purée, broyées et coulées par
l’estamine, puis aiez gingembre, canelle, graine et clou: broyez,
et tout mis en un pot, et un{v. 2, p.152} petit de vinaigre et boulu ensemble,
puis drécié par escuelles, et soit mis dedens chascune escuelle les
escrevisses frictes en huille et de l’autre poisson frit.
Item, qui veult faire tuille d’escrevisses, ainsi se peut-il faire,
mais forment les escailles des escrevisses[864].
Et qui au brayer[865] veult trouver grant avantaige, face les coquilles
des escrevisses seicher en un four dedens un pot ou en une paelle de
terre, puis broier en un mortier à espicier, et puis couler à leur plus
délié sasses, puis de rechief séchier au four, puis broyer et sasser,
et après mettre ou potage; et croy que ce serre.
Boussac de connins. Premièrement, les connins de garenne
sont congneus à ce qu’ils ont le hasterel[866], c’est assavoir depuis
les oreilles jusques vers les espaules, de couleur entre tanné[867]
et jaune, et sont tous blans soubs les ventres, et tous les quatre
membres par dedans jusques au pié, et ne doivent avoir nulle autre
tache blanche parmi le corps.—Item, l’en congnoist qu’ils sont
dedans leur premier an, à ce qu’ils ont en la jointe des jambes de
devant un petit osselet emprès le pié, et est agu. Et quant ils sont
surannés, la jointe est toute ounie; et aussi est-il des lièvres et
des chiens.—Item, l’en congnoist qu’ils sont de fresche prise à
ce qu’ils n’ont pas les yeulx enfoncés: l’en ne leur peut ouvrir les
dens; ils se tiennent droit sur leurs piés; et quant il est cuit, le
ventre luy demeure entier. Et s’il est de vieille prise, il a les yeulx
enfoncés: l’en{v. 2, p.153} luy euvre de légier la gueule: l’en ne le peut tenir
droit; et quant il est cuit, il a le ventre despecié. En yver, connins
pris de huit jours sont bons, et en esté, de quatre jours, mais qu’ils
n’aient sentu le soleil.
Et quant ils sont bien choisis et escorchiés, puis les despeciez par
pièces quarrées, et les mettez parboulir, puis reffaire en eaue froide:
puis en chascune pièce, de chascun costé, trois lardons; puis les
mettez boulir en eaue et du vin après. Adonc broyez gingembre, graine,
clo de giroffle, et destrempez ou boullon de beuf ou du leur[868], et
d’un petit de vertjus, et mettez dedens le pot et faites boulir jusques
au cuire.
Item, ainsi se fait un seymé, mais l’en y met oignons fris, et
un petit de pain ou chappelleures pour lier. (Et doncques c’est
civé[869].)
Item, ainsi est fait un bouly lardé de veau, de chevrel ou cerf.
Boussac de lièvre. Nota que du lièvre freschement pris et
tantost mengié, la char est plus tendre que de lièvre gardé.
Item, lièvre pris de quinze jours vault mieulx, mais que le soleil ne
l’ait atouchié; c’est assavoir quinze jours ou fort de l’iver: en esté,
six jours ou huit au plus et sans soleil.
Item, sachiez que se le lièvre est mengié frais prins, la char en est
plus tendre, et ne le convient point laver, mais harler ou rostir avec
son sang.
Boussac de lièvre ou de connin se fait ainsi: harlez le lièvre en la
broche ou sur le gril, puis le découpez par membres, et mettez frire
en sain ou en lart: puis{v. 2, p.154} aiez pain brûlé ou chappelleures deffais de
boullon de beuf et de vin, et coulez, et faites boulir ensemble; puis
prenez gingembre, clo de giroffle et graine; deffait de vertjus et soit
brun-noir et non trop lyant.—Nota que les espices doivent estre
broyées avant que[870] le pain.
De connin se fait-il ainsi, sauf tant[871] que le connin est parbouli,
puis refait en eaue froide, et puis lardé, etc.[872]
Rosé de lappereaux, d’allouettes, de menus oiseaux ou de
poucins. Lappereaulx soient escorchiés, découppés, pourboulis,
reffais en eaue froide et lardés: les poucins soient eschaudés pour
plumer[873], puis reffais, découppés et lardés, et les allouettes ou
oiselets soient plumés seulement pour pourboulir en eaue de char; puis
avoir du gras du lart découppé comme par morceaulx quarrés, et mettez
au fer de la paelle, et en traiant les chaons[874], et laissiez la
gresse: et là frire vostre grain[875], ou mettre vostre grain boulir
sur le charbon et souvent tourner en un pot avec du sain[876]. Et en
ce faisant, aiez des amandes pelées, et deffaites du boullon de beuf
et coulez par l’estamine, puis aiez gingembre, clo de giroffle, cèdre
autrement dit alixandre[877], deffaites du boullon et coulez, et le
grain cuit et trestout soit mis dedans un pot et bouly ensemble et du
sucre largement; puis dréciez par escuelles et des espices dorées par
dessus.
Cèdre vermeil est un fust[878] que l’en vent sur les espiciers, et est
dit cèdre dont l’en fait manches à cousteaulx.
Venoison de cerf. Pour ce que la char en est plus{v. 2, p.155} dure que
de bichot[879] ne de chevrel, soit pourboulie et lardée au long: et au
cuire, soit mis du vin grant foison, et au parcuire, du macis broié; et
soit mengié à la cameline.—Item, en pasté, soit pourboulie, lardée
au long, et mengiée froide à la cameline.
Et qui la veult saler en esté, il convient mettre gros sel fondre en
eaue, puis y tremper la venoison, et après seicher au soleil[880].
Et se vous voulez faire une pièce de beuf sembler venoison de cerf ou
d’ours, se vous estes en pays d’ours, prenez du nomblet de beuf ou du
giste, puis le parboulez et lardez, embrochiez et rostissiez; et soit
mengié à la queue de sanglier[881]. Soit le beuf pourbouly, puis lardé
au long après ce qu’il sera trenchié par loppins, et puis mettre la
queue de sanglier bien chaude en plat pardessus vostre beuf qui primo
soit rosty ou bouté en eaue boulant et retiré tantost, pour ce qu’il
est plus tendre que cerf.
Beuf comme venoison d’ours. Du giste de bœuf. Fait-l’en sausse
noire de gingembre, clo de giroffle, poivre long, graine, etc. Et
met-l’en en chascune escuelle, deux escuelles[882], et le mengue-l’en à
saveur d’ours[883].
Chevrel sauvage[884] au boussac claret et non lyant: soit
escorchié, puis bouté en eaue boulant et retiré tantost pour ce qu’il
est plus tendre que cerf, et lardé au long, puis mis cuire en meigre
eaue de char qui l’a, ou autre: du vin, espices broyées en gros, et
dréciez vostre grain dedens[885].—Item, chevrel sauvaige, ainsi
comme il est dit de chevrel ou chappitre cy-dessus.{v. 2, p.156}
Sanglier frais soit cuit en eaue avec du vin et mengié au
poivre chault, et le salé cuit comme dessus et mengié à la moustarde;
c’est ou fort de l’iver, mais au commencement, il se mengut aux espices
et aux souppes.
A la Nostre-Dame en Mars[886], commencent les appareils des cervoisons,
et dit-l’en à la my-May, my-teste[887], pour ce que lors le cerf a
boulu la moitié de sa teste, mais le droit cuer des cervoisons commence
à la Saincte-Croix en May[888], et de là croist le cerf en venoison
jusques à la Magdalaine, et peut estre chacié le cerf jusques à la
Saincte-Croix en Septembre; et lors se passe sa saison.
Item, au deffaire, l’en luy oste premièrement les deytiés[889], ce
sont les c......ns, avec lesquels sont les neux[890], le jargeau[891],
le franc-boyau, etc. Et sont ses deytiés pourboulis, puis cuis, mengiés
à la sausse chaude.
Item, en un cerf sont les espaules, la hampe, les cuisses, le foie,
les nomblès, les lardés, la queue scilicet le semier, les deux costés,
et c’est tout.
Item, la char par pièces fresche, il semble que sans pourboulir l’en
la doit mettre en eaue boulant, et tantost retirer et larder au long,
et est boulie et lardée au long, puis boulie en eaue, et appelle-l’en
le potage bouly lardé aux espices et aux souppes.
Item, les nomblets[892] sont rostis à la sausse chaude.{v. 2, p.157}
Item, les lardés c’est ce qui est entre les costés et l’eschine; et
sont meilleurs en pasté que autrement.
Item, aussi d’un cerf frais, l’en le mengue à la sausse chaude quant
il est mis en rost.
Item, l’en fait présent de la teste et du pié aux seigneurs, et cela
n’est point mengaille: ce n’est fors pour savoir quel et de quel aage
le cerf estoit; mais de mengaille, l’en fait présent du seymier, de la
hampe et des deux costés.
Item, la queue est dicte le seymier: et qui la veult saler, il
convient oster tous les os ce que l’en puet, car il contient une grant
partie du dos.
Item, la hampe c’est la poictrine, et est bonne salée; et sale-l’en
la venoison du cerf tout ainsi comme la char de beuf.
Item, toute la brouaille, excepté le foie, est pour la cuirié des
chiens, et l’appelle-l’en le hu[893].
En Septembre l’en commence à chacier les bestes noires jusques à la
Saint-Martin d’iver.—Item, tous les quatre membres sont appellés
jambons, comme d’un porc. Item, d’un sanglier a la hure, les costés,
l’eschinée, les nomblès, les quatre jambons; c’est tout. Item, des
yssues l’en ne retient fors le foie qui semble qu’il soit propre pour
faire soutil brouet d’Angleterre.{v. 2, p.158}
Item, la char fresche est cuite et appareilliée en eaue et aux
espices comme le cerf.
Du bourbelier, c’est le nomblet. (Combien que en cest endroit, l’en
dit bien nomblets d’une part, et bourbelier de l’autre.)
Item, le sanglier salé se mengue à la fourmentée. La teste se cuit
entière, et moitié vin, moitié eaue. Les joes en sont bonnes par
lesches sur le gril.
Bichot sauvage au boussac claret et non liant: soit
escorchiés, puis boulis ou boutés en eaue boulant et retiré tantost,
pour ce qu’il est plus tendre[894] que cerf; et lardés au long; puis
mis cuire en maigre eaue de char qui l’a, ou en autre, avec du vin,
espices broiées; et dréciez vostre grain dedans[895].
AUTRES POTAGES LIANS DE CHAR.
Brouet de fressure de pourcel. Broiez du gingembre, clo,
graine, etc., puis deffaites de vinaigre et vin, puis aiez pain rosti
et trempé en vinaigre, broiez et coulez: et mettre tout ensemble; et
ayez vostre fressure cuite, couppée par plusieurs morceaulx et frite
en sain doulx. Puis mettez du chaudeau des boudins, ou du chaudeau du
chaudun en un pot, avec vostre pain broié après vos espices broyées, et
faites boulir; puis gettez dedans vostre pot les morceaulx de vostre
friture et faites boulir un boullon, et dréciez.
Fèves nouvelles. Faites-les boulir plus que bayennes, puis
prenez foison percil et petit de sauge et d’isope, et broiez très bien,
et après ce broiez du pain, et une pongnée d’icelles mesmes fèves qui
soient pelées broiez avec pour lier, puis couler par l’estamine: puis{v. 2, p.159}
friolez le remanant de vos fèves en lart, se c’est à jour de char, ou
en huille ou beurre, se c’est à jour de poisson; puis mettez vos fèves
en eaue de char, se c’est à jour de char, ou en l’eaue des fèves, se
c’est à jour de poisson.
Cretonnée de pois nouveaulx ou fèves nouvelles. Cuisiez-les
jusques au purer[896], et les purez[897], puis prenez lait de vache
bien frais, et dictes à celle qui le vous vendra qu’elle ne le vous
baille point s’elle y a mis eaue, car moult souvent elles agrandissent
leur lait[898], et s’il n’est bien frais ou qu’il y ait eaue, il
tournera. Et icelluy lait boulez premièrement et avant que vous y
mettez riens, car encores tourneroit-il: puis broiez premièrement
gingembre pour donner appétit, et saffran pour jaunir: jàsoit-ce
que qui le veult faire lyant de moieulx d’œufs filés[899] dedans,
iceulx moieulx d’œufs jaunissent assez et si font lioison, mais le
lait se tourne plus tost de moyeulx d’œufs que de lioison de pain et
du saffran pour coulourer. Et pour ce, qui veult lier de pain, il
convient que ce soit pain non levé et blanc, et sera mis tremper en
une escuelle avec du lait ou avec du boullon de la char, puis broyé et
coulé par l’estamine; et quant vostre pain est coulé et vos espices
non coulées, mettez tout boulir avec vos pois; et quant tout sera
cuit, mettez adonc vostre lait et du saffren. Encores povez-vous faire
autre lioison, c’est assavoir des pois mesmes ou des fèves broyées,
puis coulées; si prenez laquelle lioison que mieulx vous{v. 2, p.160} plaira. Car
quant est de lioison de moieulx d’œufs, il les convient batre, couler
par l’estamine, et filer dedens le lait, après ce qu’il a bien boulu
et qu’il est trait arrière du feu avec les pois nouveaulx ou fèves
nouvelles et les espices. Le plus seur est que l’en preigne un petit du
lait, et destremper les œufs en l’escuelle, et puis encores autant, et
encores, tant que les moieux soient bien destrempés à la cuillier avec
foison de lait, puis mettre ou pot qui est hors du feu, et le potage ne
se tournera point. Et se le potage est espois, allayez-le de l’eaue de
la char. Ce fait, il vous convient avoir poucins escartelés, veel, ou
petite oé cuit, puis frit, et en chascune escuelle mis deux ou trois
morceaulx et du potage pardessus.
Cretonnée à jour de poisson; soit la friture faite de tanches,
brochets, soles ou limandes frites.
Chaudun de pourceau, scilicet les boyaulx, doivent estre
vuidés à la rivière, puis lavés en eaue tiède par deux fois, et mettre
en une paelle d’arain et froter très bien en sel et eaue, puis relaver
en eaue tiède. Aucuns les lavent en sel et en vinaigre, et quant ils
sont très bien lavés soit par vinaigre ou sans vinaigre qui veult, l’en
les trenche par tronçons, et sont embrochiés par hastelets et rostis
sur le gril et mengiés au vertjus de grain. Et qui en veult faire
potage, il le reconvient mettre cuire tout entier en un pot de terre et
puis mettre esgouter en un plat, puis découpper par menus morceaulx,
et frisiés en sain de lart; puis broiez pain premièrement, puis macis,
garingal, saffran, gingembre, clo, graine, canelle: destrempé de
bouillon et mis d’une part; puis broiez pain brulé ou chappeleures, et
soient allaiés du chaudeau et coulés par{v. 2, p.161} l’estamine et mis en eaue
de char ou de chaudeau de lui mesmes, ou moitié d’un moitié d’autre,
et boulu tout ensemble avec vin vermeil, vertjus et vinaigre. En yver
doit estre brun et drécié comme dessus, et en esté soit plus cler et
jaunet; et aiez du vertjus de grain cuit en eaue dedens un drappel, ou
des groiselles, et quant vous drécerez vos escuelles, mettez six ou
huit morceaulx du chaudun, puis du potage dessus, et par dessus six ou
huit grains de vertjus, ou groiselles par dessus en chascune escuelle.
Et aucuns font le potage des espices et lait comme cy-dessus est dit de
cretonnée.
Nota que le sel et vinaigre ostent la freschumée. Et ce que dit est
en ceste addition est du chaudun que l’en mengue en Juillet, et les
autres hastelets qui sont fais en Décembre, sont fais de toutes pièces
comme de foie, de mol et des autres pièces du chaudun, et est ce que
ces povres cuisent en bacins à laver parmy ces rues[900].
Comminée de poulaille. Mettez-la par morceaulx cuire en l’eaue
et un petit de vin, puis la frisiez en sain, puis prenez un petit de
pain, trempez en vostre boullon, et primo prenez du gingembre et
du commin[901], deffait de vertjus, broyez et coulez et mettez tout
ensemble avec du boullon de char ou de poulaille, et puis lui donnez
couleur ou de saffran ou d’œufs ou des moyeux{v. 2, p.162} coulés par l’estamine
et filés ou potage après ce qu’il sera trait hors du feu. Item, le
meilleur est de le faire de lait tel comme dit est, puis broyer vostre
pain après vos espices, mais il convient que le lait soit premièrement
bouly afin qu’il ne s’aourse; et après ce que le potage sera tout fait,
le lait soit mis dedans vin (Il me semble qu’il n’y sert de rien) et
la frisiez. Plusieurs ne la frisent point, jàsoit-ce que c’est le plus
friant.
(Pain est lioison, et il dit après œufs qui est autre lioison, et
il doit souffire de l’une, si comme il est dit ou chappitre de la
cretonnée.)
(Vertjus et vin.—Qui veult faire son potage de lait, il n’y convient
ne vin ne vertjus.)[902]
Comminée a jour de poisson. Frisiez vostre poisson, puis pelez
amandes et broyez, et deffaites de purée ou de boullon de poisson et
faites lait[903], mais lait de vache est plus appétissant, jàsoit-ce
qu’il n’est mie si sain pour malades; et au surplus faites comme
dessus. Item, à jour de char, qui ne treuve lait de vache, se peut
faire de lait d’amandes, et la char comme dessus.
Hardouil[904] de chapons.✝ Despeciez-les
par membres ou quartiers, puis les cuisiez en eaue, puis friolez en
sain de lart: et tandis, broyez gingembre, canelle, giroffle et graine,
et deffaites de vertjus, et ne soit point coulé, mais sorissiez[905]
pain sur le gril, broyez après les espices, et destrempez de vertjus,
puis passez le dit pain par l’estamine et faites tout boulir. Et{v. 2, p.163} au
drécier, mettez vostre grain par escuelles et le potage tout chault
dessus[906].
Hochepot de volaille est fait ainsi et soit non claret. L’en
les doit despecier par morceaulx; ainsi fait-l’en d’oé quant elle
est dure et maigre, car les grasses sont rosties.—Item, des viels
coulons. Ainsi est fait rouillée de beuf[907].
Brouet de canelle. Despeciez vostre poulaille ou autre char,
puis la cuisiez en eaue et mettez du vin avec, et friolez: puis prenez
des amandes crues et séchées à toute l’escorce et sans peler, et
canelle grant foison, et si broyez très bien, et deffaites de vostre
boullon ou de boullon de beuf, et faites boulir avec vostre grain: puis
broyez gingembre, giroffle et graine, etc., et soit liant[908] et sor.
Brouet georgé[909], brouet houssié.✝
Prenez poulaille despecée par quartiers, veau ou telle char comme
vous vouldrez despeciés par pièces, et faites boulir avec du lart: et
d’autre part aiez en un pot, avec du sain, oignons menus minciés qui y
cuiront et friront. Aiez aussi du pain harlé sur le greil[910], puis le
mettez tremper avec du boullon de vostre char et du vin dedans, puis
broyez gingembre, canelle, poivre long, saffren, giroffle et graine et
les foies, et les broyez si bien qu’il n’y convengne point couler: et
destrempez de vertjus, vin et vinaigre. Et quant les espices seront
ostées du mortier, broyez vostre pain, et si le deffaites de ce en quoy
il a trempé, et coulez par l’estamine, et mettez{v. 2, p.164} espices et du percil
effeullié qui veult, tout boulir avec le sain et des oignons, et adonc
frisiez vostre grain. Et doit ce potage estre brun de sain et liant
comme soringue.
Nota que tousjours l’en doit broyer les espices le premier; et en
potages, l’en ne coule point les espices, et après l’en broie et coule
le pain.
(Je croy qu’il n’y convient vin ne vinaigre.)
Nota que pour le percil seulement est-il dit brouet houssié,
car ainsi comme l’en dit ailleurs frangié de saffran[911], aussi
peut-l’en dire houssié ce qui est de percil; et c’est la manière de
parler des queux.
Brouet rousset est fait comme brouet georgé cy dessus, sauf
tant que l’en n’y met point de saffran, de vin, ne de vinaigre, et
l’en y met plus plantureusement canelle, et les oignons couppés par
rouelles[912].
Une vinaigrette. Prenez la menue-haste d’un porc, laquelle
soit bien lavée et eschaudée, puis rostie comme à demy sur le greil:
puis minciez par morceaux, puis les mettez en un pot de terre, du sain
et des oignons couppés par rouelles, et mettez le pot sur le charbon,
et hochiez souvent. Et quant tout sera bien frit ou cuit, si y mettez
du boullon de beuf, et faites tout boulir, puis broiez pain halé[913],
gingembre, graine, saffran, etc., et deffaites de vin et de vinaigre,
et faites tout boulir, et doit estre brune. (Brune. Comment sera-elle
brune, s’il n’y a du pain hallé?—Item, je croy qu’elle doit estre
liant, car je la treuve ou chapitre des potages{v. 2, p.165} lians, cy-devant; et
par ces deux raisons, je croy qu’il y convient du pain harlé pour lier
et tenir brune.)
Brouet blanc. Prenez chapons, poulets ou poucins tués par
avant de temps convenable, ou tous entiers ou par moitié ou par
quartiers, et du veel par pièces, et les cuisiez avec du lart en
l’eaue et au vin: et quant ils seront cuis, si les traiez, puis prenez
des amandes, si les pelez et broiez et deffaites de l’eaue de vostre
poulaille, c’est assavoir de la plus clere, sans fondrille ou trouble
aucun, et puis les coulez par l’estamine; puis prenez gingembre blanc
paré ou pelé, avec graine de paradis, allayé comme dessus, et coulez à
une bien déliée estamine, et meslez avec le lait d’amandes. Et si n’est
assez espois, si coulez de la fleur d’amidon ou ris qui soit boulis, et
luy donnez goust de vertjus, et y mettez du succre blanc grant foison.
Et quant l’en aura drécié, si pouldrez par-dessus une espice que l’en
appelle coriandre vermeille et des grains de la pomme de grenade avec
dragée et amandes friolées, piquées en chascune escuelle sur le bout.
Soit veu cy-après à ce propos, de blanc mengier.
Blanc mengier de chapons pour malades. Cuisiez-le en eaue tant
qu’il soit bien cuit, puis broiez amandes grant foison et du braon[914]
du chapon, et soit bien broyé et deffait de vostre boullon, et passé
parmy l’estamine: puis mettez bien boulir, tant qu’il soit bien liant
et espais; puis broyez gingembre blanc paré et les autres espices
contenues cy-dessus ou brouet blanc.
Brouet d’Alemaigne. Prenez char de connins, de poullaille ou
de veel, et despeciez par pièces: puis cuis{v. 2, p.166} en l’eaue comme à moitié,
puis friolés au sain de lart; puis aiez de l’oignon menu mincié en
un pot, sur le charbon, et du sain dedans le pot, et hochez le pot
souvent: puis broyez gingembre, canelle, graine de paradis, noix
muguettes, des foies rostis en une brochette sur le gril, et du saffren
deffait de vertjus, et soit sur le jaune et liant. Et primo pain
sori sur le gril, broyé et passé par l’estamine: et soit tout avec des
fueilles de percil mis boulir ensemble ou dit pot et du sucre dedans;
et au drécier, mettez trois ou quatre morceaulx de vostre grain en
l’escuelle et du brouet dessus, et du sucre par-dessus le brouet.
(Nota qu’il fault; car aucuns queux dient que brouet d’Alemaigne
ne doit point estre jaune, et cestuy dit que si fait[915]. Et
doncques, s’il doit estre jaune, ne doit mie le saffran estre passé
par l’estamine, mais doit estre bien broyé et allayé et mis ainsi ou
potage; car cellui qui est passé, c’est pour donner couleur: celluy qui
est mis par-dessus, est dit frangié.)
Soubtil brouet d’Angleterre. Prenez chastaignes cuites pelées,
et autant ou plus de moyeux d’œufs durs et du foye de porc: broyez tout
ensemble, destrempez d’eaue tiède, puis coulez par l’estamine; puis
broyez gingembre, canelle, girofle, graine, poivre long, garingal et
saffran pour donner couleur et faites boulir ensemble[916].
Brouet de Savoie. Prenez chapons ou poulés et faites boulir
avec du lart bien maigre et les foyes: et quant ce sera demi cuit,
traiez-les, puis mettez de la{v. 2, p.167} mie de pain tremper ou boullon, puis
broyez gingembre, canelle, saffran, et les ostez; puis broyez les foyes
et du percil foison, puis coulez, et après broyez et coulez le pain,
puis boulez tout ensemble[917].
(Et nota que le saffran fait le brouet jaune, et le percil le fait
vert: ainsi semble que ce soit mauvaise couleur. Mais il semble que
la couleur seroit plus certaine se de pain estoit noirci, car le pain
noirci et saffren font vert, et percil aussi fait vert.)
Brouet de vertjus et de poulaille. (C’est en esté.) Mettez
cuire par quartiers vostre poulaille ou du veel ou poucins, en boullon
ou autre eaue avec du lart, vin et vertjus, et que le goust de vertjus
passe: puis frisiez vostre grain en bon sain doulx, et aiez moyeux
d’œufs et pouldre fine batue ensemble et coulez par l’estamine; puis
filez vos œufs dedans le pot à vostre boullon et à petit fil[918], et
remuez fort à la cuillier, et que le pot soit arrière du feu: puis aiez
percil effueillié et vertjus de grain bouly ou boullon de la char,
dedans la cuillier, et que le pot soit arrière du feu, ou autrement
bouli en un autre petit pot en eaue clere pour oster la première
verdeur; puis drécez vostre grain[919], et gettez du potage par-dessus,
et par-dessus tout mettez vostre percil et vertjus de grain bouly[920].
Brouet vergay. Cuisiez telle char comme vous vouldrez en eaue,
ou un pou de vin, ou en boullon de char, vin et lart pour donner goust,
puis friolez vostre char, puis broiez gingembre, saffran, percil et un
petit{v. 2, p.168} de sauge, qui veult, et des moyeux d’œufs filez par une cuillier
pertuisée, tous crus, pour lier, ou pain broyé allayé du boullon, et
mettre boulir ensemble et du vertjus; et aucuns y mettent du fromage,
et c’est raison[921].
Rappé. Mettez vostre char cuire, puis la friolez en sain, puis
broyez graine, gingembre, etc., et deffaites de vertjus: puis aiez pain
trempé ou boullon de la char, broyé et passé par l’estamine, et mettez
espices, pain et chaudeau tout boulu ensemble; puis aiez vertjus de
grain ou groiseilles qui soient boulies une onde en la paelle percée,
ou en autre eaue ou drapel[922], estamine, ou autrement, c’est assavoir
pour oster la première verdeur, puis dréciez vostre grain par escuelles
et du potage dessus, et par-dessus, vostre vertjus de grain.
Geneste est dit geneste pour ce qu’il est jaune comme fleur
de geneste, et est jauni de moyeux d’œufs et de saffran, et se fait en
esté en lieu de civé et est frit[923] comme dit sera cy après, fors
tant qu’il n’y a nuls oignons.
Civé de veel. Non lavé, non pourbouli, demy cuit en la broche
ou sur le gril, puis le despeciez par pièces et friolez en sain avec
grant quantité d’oignons par avant cuis: puis prenez pain roussi
seulement, ou chappelleures de pain non brûlé, pour ce qu’il seroit
trop noir pour civé de veel; (jàsoit-ce que icelluy pain roussi seroit
bon[924] civé de lièvre.) Et soit icelluy pain trempé ou boullon
de beuf et un petit de vin ou de purée de pois, et en le trempant,
broyez gingembre,{v. 2, p.169} canelle, giroffle, graine de paradis, et du saffran
largement pour jaunir et pour lui donner couleur, et destrempez de
vertjus, vin et vinaigre, puis broyez vostre pain et coulez par
l’estamine: et mettez vos espices, le pain coulé, ou chaudeau, et
faites tout boulir ensemble; et soit plus sur le jaune que sur le brun,
agu de vinaigre, et attrempé d’espices.—Et nota qu’il y convient
largement saffran, et eschever à y mettre noix muguettes ne canelle,
pour ce qu’ils roussissent.
Civé de lièvre. Premièrement, fendez le lièvre par la
poictrine: et s’il est de fresche prise, comme d’un ou de deux jours,
ne le lavez point, mais le mettez harler sur le greil, id est roidir
sur bon feu de charbon ou en la broche; puis aiez des oignons cuis et
du sain en un pot, et mettez vos oignons avec le sain et vostre lièvre
par morceaulx, et les friolez au feu en hochant le pot très souvent,
ou le friolez au fer de la paelle. Puis harlez et brûlez du pain et
trempez en l’eaue de la char avec vinaigre et vin: et aiez avant broyé
gingembre, graine, giroffle, poivre long, noix muguettes et canelle, et
soient broyés et destrempés de vertjus et vinaigre ou boullon de char;
requeilliez, et mettez d’une part. Puis broyez vostre pain, deffaites
du boullon, et coulez le pain et non les espices par l’estamine, et
mettez le boullon, les oignons et sain, espices et pain brûlé, tout
cuire ensemble, et le lièvre aussi; et gardez que le civé soit brun,
aguisé de vinaigre, attrempé de sel et d’espices.
Nota. Vous cognoistrez l’aage d’un lièvre aux trous qui sont dessoubs
la queue, car pour tant de pertuis tant d’ans.
Civé de connins comme dessus.{v. 2, p.170}
Tuille de char. Prenez escrevices cuites, et en ostez la char
des queues: et le surplus, c’est assavoir coquilles et charquois[925],
broyez très longuement; et après, ayez amandes sans peler, et soient
eslites et lavées en eaue chaude comme pois, et avec l’escorce soient
broyées avec ce que dit est, et avec ce broyez mie de pain sori sur
le gril. Or devez-vous avoir cuit en eaue en vin et en sel, chapons,
poucins et poulés despeciés tous crus par quartiers, ou veel despecié
par morceaulx, et de l’eaue d’icelle cuiture devez destremper et
deffaire ce que vous avez broyé, puis couler par l’estamine; puis
rebroyez les relais[926] et coulez arrière: puis gingembre, canelle,
clou et poivre long destrempé de vertjus sans vinaigre, puis boulez
tout ensemble. Or soit vostre grain cuit en sain de porc par morceaulx
ou quartiers, et dréciez vostre grain par escuelles et mettez du potage
par dessus, et sur le potage, en chascune escuelle, quatre ou cinq
queues d’escrevices et du sucre par dessus pouldré.
Houssebarre[927] de char✝ est fait en
haste à un soupper quant gens surviennent despourveuement. Pour dix
escuelles, prenez vint lesches de la char froide de disner{v. 2, p.171} et du
giste de beuf; et soient les lesches petites comme lesches de lart,
et les frisiez en sain au fer de la paelle. Item, ayez de six œufs
les moyeux et un petit de vin blanc, et soit tout batu ensemble tant
comme à ennuy, puis mis avec de l’eaue de la char et du vertjus viel
et non nouvel, car il tourneroit: et tout bouly sans la char; et après
dréciez par escuelles, et en chascune escuelle deux lesches de char.
Aucuns drecent le brouet par escuelles, et en un plat, devant quatre
personnes, cinq lesches de char et du brouet avec; et c’est quant il y
a plus de gens et mains de char[928].
Houssebarre de poisson. Aiez des carrelets appareillés et
lavés, puis séchiés, essuiés entre deux touailles et fris et mis en un
plat et deux en un autre: qui font deux plats. Item, aiez deux onces
de coriandre et de cercuis non confis, dont l’une[929] couste un blanc,
et soit broyé et destrempé de vin et vertjus, puis bouli et getté sur
les deux plats.
Potage de Lombars. Quant la char est cuite, si la traiez et
mettez l’eaue de la char en un autre pot, mais gardez bien que il
n’y coule ne fondrilles, ne osselets; puis aiez moyeux d’œufs batus
longuement avec du vertjus et pouldre, et filez dedans le pot en filant
et en remuant, puis faites vos souppes[930].
AUTRES POTAGES LIANS SANS CHAIR.
Brouet vergay d’anguilles, escorchiez i.[931] estauvez[932]{v. 2, p.172}
ou eschaudez les anguilles et les mettez cuire en l’eaue avec du vin
par très bien menus morceaulx, puis broyez percil et pain ars, et
coulez par l’estamine: et aiez avant broyé gingembre paré et saffren,
et faictes tout boulir ensemble, et à la parfin mettez morceaulx de
fromage comme dés quarrés[933].
Brouet sarrasinois. Escorchiez l’anguille et découppez par
bien menus tronçons, puis pouldrez de sel et frisiez en huile; puis
broyez gingembre, canelle, giroffle, graine, garingal, poivre long
et saffran pour donner couleur, et[934] de vertjus, et boulir tout
ensemble avec les anguilles qui d’elles mêmes font lioison.
Brouet vert d’œufs et de fromage. Prenez percil et un pou de
frommage et de sauge et bien pou de saffren, pain trempé, et deffaites
de purée de pois ou d’eaue boulie, broyez et coulez: et aiez broyé
gingembre deffait de vin, et mettez boulir; puis mettez du frommage
dedens et des œufs pochés en eaue, et soit vert gay.—Item, aucuns
n’y mettent point de pain, mais en lieu de pain convient lart.
Brouet d’Alemaigne d’œufs pochés en huille,[935] puis prenez
amandes et les pelez, broyez et coulez: mincez oignons par rouelles, et
soient cuis en eaue, puis fris en huille, et faites tout boulir; puis
broyez gingembre, canelle, giroffle et un pou de saffran deffait de
vertjus,{v. 2, p.173} et au derrain[936] mettez vos espices ou potage, et boulir un
boullon, et soit bien liant et non trop jaune.
Brouet blanc se peut faire des lus, des carpes et des bars,
comme il est dit cy-dessus de la poulaille.
Soringue d’anguilles. Estauvez ou escorchiez, puis tronçonnez
vos anguilles: puis aiez oignons cuis par rouelles et percil effueillé,
et mettez tout frire en huille; puis broyez gingembre, canelle,
giroffle, graine et saffren, et deffaites de vertjus, et ostez du
mortier. Puis aiez pain harlé broyé et deffait de purée, et coulez
par l’estamine, puis mettez dedans la purée, et faites boulir tout
ensemble, et l’assavourez de vin, de vertjus et vinaigre; et soit
claret[937].
Gravé ou seymé (car c’est tout un) de loche ou autre poisson
froit ou chault, soit perche ou autre de ceste nature. Frisiez sans
farine en huille, puis la tenez devant le feu: mais avant ce, aiez pain
harlé broyé et deffait d’un petit de vin, d’eaue boulie ou purée, et
passez par l’estamine, et mettez en un pot; puis affinez gingembre,
canelle, giroffle, graine et saffren pour donner couleur, deffait de
vinaigre, et aiez des oignons minciés cuis, et les frisiez[938] en
huille, puis mettez tout boulir ensemble en un pot avec la purée ou
eaue boulie, excepté la loche frite de laquelle vous mettez six ou huit
en l’escuelle ou plus, et du brouet par dessus; et ne soit pas jaune,
mais roux.
Chaudumée d’un brochet. Primo, à appareillier un brochet,
luy convient tirer les boyaux par l’oreille, et oste-l’en l’amer, et
puis reboute-l’en les boyaux dedans, et après l’en les[939] rostit sur
le greil. Se le brochet est petit,{v. 2, p.174} soit rosti tout entier: et s’il est
plus grandelet, soit encisé en plusieurs lieux au travers, et ainsi
rosti. Puis aiez saffren largement, poivre long, giroffle et graine, et
soit tout bien broyé et deffait de vertjus, vin, et vinaigre très-petit
comme néant, broyé et osté du mortier; puis aiez pain harlé trempé en
purée de pois ou en eaue de poisson, ou moitié vin moitié vertjus, et
soit broyé, puis coulé par l’estamine, et tout mis ensemble soit bouly
et mis en plats sur le brocherel, et soit jaune.
Ainsi se peut faire galentine de poisson froit, sauf tant que l’en
n’y met point de purée, car pour ce[940] ne se garde pas longuement,
mais y met-l’en de la gresse du poisson.
Civé d’oïttres. Eschaudez et lavez très bien les oïttres,
les cuisiez pour[941] un seul boullon, et les mettez esgouter, et les
friolez avec de l’oignon cuit en huille; puis prenez pain harlé ou
chappelleures grant foison, et mettez tremper en purée de pois ou en
l’eaue boulie des oïttres et du vin plain[942], et coulez: puis prenez
canelle, giroffle, poivre long, graine et saffran pour donner couleur,
broyez et destrempez de vertjus et vinaigre et mettez d’une part; puis
broyez vostre pain harlé ou chappeleures avec la purée ou eaue des
oïttres et aussi les oïttres puis qu’elles ne seroient assez cuites.
Civés d’œufs[943]. Pochez œufs à l’uille, puis aiez{v. 2, p.175} oignons
par rouelles cuis, et les friolez à l’uille, puis mettez boulir en vin,
vertjus et vinaigre, et faites boulir tout ensemble; puis mettez en
chascune escuelle trois ou quatre œufs, et gettez vostre brouet dessus,
et soit non liant.
Souppe en moustarde. Prenez de l’uille en quoy vous avez
pochés vos œufs, du vin, de l’eaue, et tout boulir en une paelle de
fer: puis prenez les croustes du pain et les mettez harler sur le gril,
puis en faittes souppes quarrées, et mettez boulir; puis retraiez
vostre souppe, et mettez en un plat ressuier: et dedans le boullon
mettez de la moustarde, et faites boulir. Puis mettez vos souppes par
escuelles, et versez vostre boullon dessus.
Lait de vache lié. Soit pris le lait à eslite[944], comme dit
est cy-devant ou chappitre des potages[945], et soit bouly une onde,
puis mis hors du feu: puis y filez par l’estamine grant foison de
moieux d’œufs et ostez le germe, et puis broyez une cloche de gingembre
et saffren, et mettez dedans, et tenez chaudement emprès le feu; puis
ayez des œufs pochés en eaue et mettez deux ou trois œufs pochés en
l’escuelle, et le lait dessus.
Espimbèche de rougets. Espaulez[946], pourboulez et rosticiez
vos rougets: puis aiez vertjus et pouldre, cameline et percil: tout
bouly ensemble, et gettez sus.
Potage jaunet ou sausse jaunette sur poisson froit ou chault.
Frisiez en huille, sans point de farine, loche, perche pelée ou autre
de ceste nature, puis broyez amandes, et deffaites le plus de vin et de
vertjus et coulez, et mettez au feu: puis broyez gingembre, giroffle{v. 2, p.176},
graine et saffren, et deffaites de vostre boullon, et quant le potage
aura bouly, mettez vos espices; et au drécier mettez du sucre, et soit
liant.
Millet. Lavez-le en trois paires d’eaue et puis le mettez en
une paelle de fer sécher sur le feu, et hochiez bien, qu’il n’arde;
et puis le mettez en lait de vache frémiant, et n’y mettez point la
cuillier jusques à tant qu’il ait bien bouly, et puis le mettez jus de
dessus le feu[947], et le batez du dos de la cuillier[948] tant qu’il
soit bien espois.
La nature du lait est telle que se le lait est trait et mis en un très
bel et net vaissel de terre ou de bois ou d’estain et non mie d’arain
ne de cuivre, et en iceulx vaiseaulx le tenir en repos sans remuer ou
changier en divers vaisseaulx, ne transporter çà ne là, il se garde
bien jour et demi ou deux jours, et ne se tourne point au boulir, mais
que l’en le remue quant il s’esmeut au boulir; et n’y convient point
mettre de sel jusques au descendre du feu, ou au moins quant l’en y
veult mettre les souppes, et y puet-on mettre des souppes de pain levé
ou autre, que jà ne se tournera puis que le lait sera ainsi gouverné
comme dit est.—Item, et se le lait n’est frais ou que tu aies doubte
qu’il ne tourne en la paelle, si y met un petit de fleur[949] et le
mouveras très bien, et jà ne se tournera. Et se tu en veulx faire
boulie, si desmelle primo ta fleur et ton lait et du sel, puis met
boulir et le muef[950] très bien. Et se tu en veulx faire{v. 2, p.177} potage,
si y met pour chascune pinte de lait les moyeux de demy quarteron
d’œufs, les germes ostés, très bien batus ensemble à part eulx, et
puis rebattus avec du lait; et puis tout filé en la paelle, et puis
très bien remué le lait qui bout: puis faire souppes. Et qui veult une
cloche de gingembre et du saffran, fiat.
ROST DE CHAR.
Langue de beuf fresche soit parboulie, pelée, lardée et
rostie, et mengée à la cameline.
Item, est assavoir que la langue du vieil vault mieulx que la langue
du jeune beuf, si comme aucuns dient; autres dient le contraire.
En Gascongne, quant il commence à faire froit, ils achètent des
langues, les parboullissent et pelent, et puis les salent l’une sur
l’autre en un salouer et laissent huit jours, puis les pendent à la
cheminée tout l’iver, et en esté, hault, à sec; et ainsi se gardent
bien dix ans. Et puis sont cuites en eaue et vin qui veult, et mengées
à la moustarde.
Aliter, langue de beuf vieil soit parboulie, pelée et nettoiée: puis
embrochée, boutonnée de clous de giroffle, rostie, et mengée à la
cameline.
elle estoit devant tant de peuple louée du marquis son seigneur. Lequel
adoncques larmoyant l’embrassa en la baisant et luy dist: Tu seule es
mon espouse, ne autre espouse jamais je n’aray. Celle que tu pensoies
estre ma nouvelle espouse est ta fille, et cestui enfant est ton fils:
lesquels deux enfans estoient perdus par l’opinion de nos subjects.
Sachent donc tous ceulx qui le contraire pensoient que j’ay voulu
ceste ma loyale espouse curieusement et rigoreusement esprouver, et
non pas pour la contemner ou despire, et ses enfans ay-je fait nourrir
secrètement par ma seur à Boulongne, et non pas occire ne tuer.
La marquise Grisilidis lors oyant les paroles de son mary cheist
devant lui toute pasmée à terre, de joie de veoir ses enfans. Elle fut
tantost relevée et quant elle fut relevée elle prist ses deux enfans et
doulcement les acola et baisa, tellement qu’elle les couvrist tous de
larmes, ne l’en ne les povoit oster d’entre ses bras, dont{v. 1, p.124} c’estoit
grant pitié à veoir. Les dames et damoiselles joyeusement plourans
prirent leur dame Grisilidis et tantost l’enmenèrent en une chambre
et lui dévestirent ses povres robes et vestemens et la revestirent
des autres et la receurent à marquise comme il appartenoit. Léans eut
une telle solemnité et telle joie de ce que les enfans du marquis
estoient retournés à inestimable consolation de la mère, du marquis et
de ses amis et subjects, que par tout le pays la grant joie en fust
respandue, et ce jour ou palais de Saluces eut de pitié maintes larmes
respandues, ne ne se povoient saouler de léalment recorder les grans
vertus non pareilles de Grisilidis qui mieulx sembloit estre fille
d’un empereur par contenance, ou de Salemon par prudence, que fille
du povre Jehannicola. La feste fut trop plus grande et plus joyeuse
qu’elle n’avoit esté de leurs nopces, et vesquirent depuis ensemble
le marquis et la marquise l’espace de vingt ans en grant amour, paix
et concorde. Et quant est de Jehannicola père de Grisilidis duquel le
marquis n’avoit fait compte ès temps passés pour esprouver sa fille,
icellui marquis le fist translater ou palais de Saluces et là le tint
le marquis à grant honneur tous les jours de sa vie. Sa fille aussi
maria icellui marquis haultement et puissamment, et aussi, quant son
fils fut en aage, il le maria et ot enfans lesquels il vit; et après sa
fin gracieuse il laissa son fils hoir et successeur de Saluces, à grant
consolation de tous ses amis et subjects.
Chère seur, ceste histoire fut translatée par maistre François Pétrac
poëte couronné à Romme, non mie pour mouvoir les bonnes dames à avoir
patience ès tribulations que leur font leurs maris pour l’amour{v. 1, p.125}
d’iceulx maris tant seulement, mais fut translatée pour monstrer que
puisque ainsi est que Dieu, l’Église et raison veullent qu’elles soient
obéissans, et que leurs maris veullent qu’elles aient tant à souffrir,
et que pour pis eschever il leur est nécessité de eulx soubsmettre du
tout à la voulenté de leurs maris et endurer patiemment ce que iceux
maris veulent, et que encores et néantmoins icelles bonnes dames les
doient celer et taire et nonobstant ce les rappaisier, rappeller, et
elles retraire et raprouchier tousjours joyeusement à la grâce et
amour d’iceulx maris qui sont mortels, par plus forte raison doivent
hommes et femmes souffrir patiemment les tribulations que Dieu qui est
immortel, éternel et pardurable leur envoie, et nonobstant mortalité
d’amis, perte de biens, d’enfans, ne de lignage, desconfiture par
ennemis, prises, occisions, pertes, feu, tempestes, orage de temps,
ravine d’eaue ou autres tribulations soudaines, tousjours le doit-on
souffrir patiemment et retourner joindre et rappeller amoureusement et
attraiement[224] à l’amour du souverain immortel, éternel et pardurable
seigneur, par l’exemple de ceste povre femme née en povreté, de menues
gens sans honneur et science, qui tant souffri pour son mortel ami.
Et je qui seulement pour vous endoctriner l’ay mise cy, ne l’y ay pas
mise pour l’applicquer à vous, ne pour ce que je vueille de vous telle
obéissance, car je n’en suis mie digne, et aussi je ne suis mie marquis
ne ne vous ay prise bergière, ne je ne suis si fol, si oultrecuidié,
ne si jeune de sens, que je ne doie bien savoir{v. 1, p.126} que ce n’appartient
pas à moy de vous faire tels assaulx, ne essais ou semblables. Dieu
me gart de vous, par ceste manière ne par autres, soubs couleur de
faulses simulations, vous en essaier! Ne autrement en quelque manière
ne vous vueil-je point essaier, car à moy souffist bien l’espreuve jà
faicte par la bonne renommée de vos prédécesseurs et de vous, avecques
ce que je sens et voy à l’ueil et congnois par vraie expérience. Et me
excuse se l’histoire parle de trop grant cruaulté, à mon advis, plus
que de raison. Et croy que ce ne fust oncques vray, mais l’histoire est
telle et ne la doy pas corriger ne faire autre, car plus sage de moy la
compila et intitula. Et désire bien que puisque autres l’ont veue, que
aussi vous la véez et sachiez de tout parler comme les autres.
Ainsi, chère seur, comme j’ay dit devant que vous devez estre obéissant
à cellui qui sera vostre mary, et que par bonne obéissance une
preudefemme acquiert l’amour de son mary, et en la fin a de lui ce
qu’elle désire: ainsi puis-je dire que par deffault d’obéissance, ou
par haultesse se vous l’emprenez, vous destruisez vous et vostre mary
et vostre mesnaige. Et j’en tray à exemple un raconte qui dit ainsi:
Il advint que deux mariés eurent contention l’un contre l’autre, c’est
assavoir la femme contre le mary; car chascun d’eulx se disoit estre
le plus sage, le plus noble de lignée et le plus digne, et allégoient
comme fols plusieurs raisons l’un contre l’autre, et si aigrement garda
la femme sa rigueur contre le mary qui au commencement, par aventure,
ne l’avoit pas doctrinée doulcement, que pour eschever dommageux
esclandre il convint que amis s’en entremissent. Plusieurs assemblées
d’amis en{v. 1, p.127} furent faictes, plusieurs reprouches entregectés, et nul
remède n’y povoit estre trouvé que la femme par son orgueil ne voulsist
avoir ses drois tous esclarcis par poins, et que les obéissances et
services que les amis disoient qu’elle devoit faire à son mary lui
fussent mis et escripts par articles d’une part, et autant et autel à
son mary pour elle d’autre part; et à tant devoient demourer ensemble,
se non en amour, ou mains en paix. Ainsi fut fait et demourèrent depuis
par aucun temps que la femme gardoit et garda estroitement son droit
par sa cédule contre son mary, ouquel mary, pour pis eschever, il
convenoit avoir ou faindre patience en despit qu’il en eust, car il
avoit pris trop tart à l’amender.
Un jour aloient en pélerinage et leur convint passer un fossé pardessus
une estroite planche. Le mary passa le premier, puis se retourna et
vist que sa femme estoit paoureuse et n’osoit passer après luy; si
doubta le mary que s’elle passoit, la paour mesmes ne la feist cheoir,
et retourna charitablement à elle et la print et tint par la main; et
en la menant du long de la planche, la tenoit, et en parlant à elle
l’asseuroit qu’elle n’eust point paour, et tousjours parloit à elle et
aloit le bons homs à reculons; si chéy en l’eaue qui estoit parfonde
et se combatist fort en l’eaue pour eschever le péril de noyer, si
s’arresta et se tint à une vieille planche qui de grant temps passé y
estoit cheute et qui là flotoit, et dist à sa femme que à l’aide de son
bourdon qu’elle portoit, elle tirast la planche au bort de l’eaue pour
lui sauver. Elle luy respondi: Nennil, nennil, dist-elle, je regarderay
premièrement en ma cédule s’il y est escript que je le doie faire, et
s’il y est, je le feray: et autrement{v. 1, p.128}, non. Elle y regarda, et pour
ce que sa cédule n’en faisoit point mention, elle luy respondi qu’elle
n’en feroit rien, et le laissa et s’en ala. Le mary fut en l’eaue lonc
temps et tant qu’il fut sur le point de morir. Le seigneur du pays et
ses gens passèrent par illecques et le virent et le rescouirent qu’il
estoit près de mort. Ils le feirent chaufer et aisier, et quant la
parole lui fut revenue, l’en lui demanda le cas: il le raconta comme
dessus; le seigneur fist suivir et prendre la femme et la fist ardoir.
Or véez quelle fin son orgueil lui donna, qui par sa grant inobédience
vouloit si estroitement garder sa raison contre son mary.
Et, par Dieu, il n’est pas tousjours saison de dire à son souverain:
Je n’en feray riens, ce n’est pas raison; plus de bien vient d’obéir,
et pour ce je tray à exemple la parole de la benoite vierge Marie,
quant l’ange Gabriel luy apporta la nouvelle que nostre Seigneur
s’enumbreroit en elle. Elle ne respondi pas: ce n’est pas raison, je
suis pucelle et vierge, je n’en souffreray rien, je seroie diffamée;
mais elle obéissamment respondi: Fiat michi secundum verbum tuum,
qui vault autant à dire comme: ce qui luy plaist soit fait. Ainsi
elle fut vraie humble et obéissant, et par son humilité et obéissance
grant bien nous est venu, et par inobédience et orgueil grant mal et
mauvaise conclusion vient, comme il est dit dessus de celle qui fut
arse, et comme on lit en la Bible de Ève, par la désobéissance et
orgueil de laquelle elle et toutes celles qui après elle sont venues
et vendront, furent et ont esté par la bouche de Dieu mauldictes. Car,
si comme dit l’Historieur, pour ce que Ève pécha doublement elle eust
deux maléditions. Premièrement, quand elle s’éleva{v. 1, p.129} par orgueil et
que elle voult estre semblable à Dieu: pour ce fut-elle abaissiée et
humiliée en la première malédition où Dieu dist ainsi: Multiplicabo
ærumnas tuas et sub potestate viri eris, et ipse dominabitur tibi.
C’est à dire: Je multiplieray tes peines, tu seras soubs la puissance
d’homme, et il aura seignourie sur toy. L’Histoire dit que avant
qu’elle péchast, elle estoit bien aucunement subjecte à homme pour ce
qu’elle avoit esté faicte d’homme et de la coste d’icellui, mais icelle
subjection estoit moult doulce et attrempée et naissoit de droicte
obéissance et fine[225] voulenté, mais après ceste malédition, elle fut
de tout en tout subjecte par nécessité et voulsist ou non, et toutes
les autres qui d’elle vindrent et vendront ont eu et auront à souffrir
et obéir à ce que leurs maris vouldront faire, et seront tenues de
entériner[226] leurs commandemens. La seconde malédition fut telle:
Multiplicabo conceptus tuos; in dolore paries filios tuos. Dist Dieu:
Je multiplieray tes concevemens, c’est à dire: tu concevras plusieurs
enfans en douleur, et en travail enfanteras tes fils. L’Histoire dit
que la malédition ne fut pas pour l’enfant, mais de la douleur que
femmes ont à l’enfanter.
Aussi véez-vous la malédition que nostre Seigneur voult donner pour
la désobéissance[227] de Lucifer. Car jadis Lucifer fut le plus
solemnel ange, et le mieulx amé et le plus prouchain de Dieu qui fust
adoncques en paradis, et pour ce estoit-il de tous appellé Lucifer,
c’est quasi lucem ferens, qui est à dire portant lumière, car au
regart des autres toute clarté et toute joie estoit où il venoit pour
ce qu’il représentoit et donnoit souvenance{v. 1, p.130} d’icellui souverain
Seigneur qui tant l’amoit et dont il venoit et duquel il estoit si
prouchain. Et si tost que icelluy Lucifer laissa humilité et en orgueil
haussa son courage, le mist nostre Seigneur plus loing de luy, car
il le fist trébuchier plus bas que nul autre, c’est assavoir ou plus
parfont d’enfer où il est le plus ort, le pire et le plus meschant des
meschans. Aussi pareillement sachiez que vous serez si prouchaine de
vostre mary que partout où il vendra il portera mémoire, souvenance et
remembrance de vous. Et vous le véez de tous mariés, car tantost que
l’en voit le mary, l’en lui demande: comment le fait[228] vostre femme?
Et aussi, quant l’en voit la femme, l’en luy demande: comment le fait
vostre mary? Tant est la femme jointe avecques le mary.
Doncques véez-vous, tant par les jugemens de Dieu mesmes que par les
exemples dessus allégués, que se vous n’estes obéissant en toutes
choses grandes et petites à vostre mary qui sera, vous serez plus à
blasmer et punir de vostre dit mary que un autre qui luy désobéiroit,
en tant que vous estes plus prouchaine de lui. Se vous estiez moins
obéissant, et vostre chamberière luy feist par amours[229] et service
ou autrement, obéissance tellement que en vous délaissant il convenist
à elle commettre les espéciaulx besongnes qu’il vous devroit commettre,
et il ne vous commeist riens et vous laissast derrière, que diroient
vos amis? Que présumeroit vostre cuer quant il s’en apparcevroit?
Et puis que il auroit traîné[230] son plaisir illecques, comment le
{v. 1, p.131}pourriez-vous depuis retraire? Certes, il ne serait mie en vostre
puissance.
Et, pour Dieu, gardez-vous que ce meschief n’aviengne, que une seule
fois il prengne autruy service que le vostre. Et doncques vous
soient ses commandemens, mesmement les petis qui de prime face vous
sembleroient estre de nulle valeur ou estranges, tellement attachés
au cuer que de vos plaisirs ne vous chaille fors que des siens, et
gardez que par vostre main et par vous mesmes et en vostre personne
les siens soient achevés; et quant à lui ne à ses affaires qui vous
appartendront, ne souffrez aucun approucher, ne nul n’y mette la main
que vous, et les vostres affaires soient par vous commandés et commis à
vos enfans et à vos privés mesgnies qui sont dessoubs vous, à chascun
selon son endroit, et s’ils ne le font, si les en punissez.
Et pour ce que je vous ay dit que vous soiez obéissant à vostre mary
qui sera, c’est assavoir plus que à nul autre et pardessus toute
autre créature vivant, peut ceste parole d’obédience estre entendue
et à vous déclairée; c’est assavoir que en tous cas, en tous termes,
en tous lieux et en toutes saisons, vous faictes et acomplissiez
sans redargution tous ses commandemens quelconques. Car sachiez que
puis qu’il soit homme raisonnable et de bon sens naturel, il ne vous
commandera riens sans cause, ne ne vous laissera riens faire contre
raison. Jasoit-ce qu’ils sont aucunes femmes qui pardessus la raison
et sens de leurs maris veulent gloser et esplucher, et encores pour
faire les sages et les maistresses, font-elles plus devant les gens que
autrement, qui est le pis. Car jasoit-ce que je ne vueille mie dire
qu’elles ne doivent tout savoir et que leurs maris{v. 1, p.132} ne leur doivent
tout dire, toutesvoies ce doit estre dit et fait à part, et doit
venir du vouloir et de la courtoisie du mary, non mie de l’auctorité,
maistrise et seignourie de la femme qui le doie, par manière de
domination, interroguer devant la gent. Car devant la gent, pour
monstrer son obéissance et pour son honneur garder, n’en doit-elle
sonner mot, pour ce qu’il sembleroit à la gent qui ce orroient que le
mary eust accoustumé à rendre compte de ses vouloirs à sa femme, ce que
femme ne doit pas vouloir que l’en apparçoive, car en tel cas elles se
démonstreroient comme maistresses et dames, et à elles-mesmes feroient
grant blasme, et grant vilenie à leurs maris.
De rechief, aucunes sont à qui leurs maris commandent faire aucunes
choses qui à elles semblent petites et de petite valeur, et elles
n’ont pas regard à l’encontre de celluy de qui le commandement vient,
ne à l’obéissance qu’elles luy doivent, mais à la valeur de la chose
seulement, laquelle valeur elles jugent selon leur sens et non mie
aucunes fois selon la vérité, car elles ne la scevent pas, puisque
l’en ne leur a dicte. Exemple qui peut avenir: Un homme nommé Robert
qui me doit deux cens frans me vient dire adieu et dit qu’il s’en va
oultre mer et me dit telles paroles: Sire, fait-il, je vous doy deux
cens frans lesquels j’ay bailliés à ma femme qui ne vous congnoist,
mais je lui ay dit qu’elle les baille à celluy qui lui portera son nom
par escript de ma main, et véez-le-cy. Et à tant se part, et tantost
qu’il s’est party de moy, sans dire le cas, je le commande à garder à
ma femme à qui je me fie, laquelle ma femme le fait lire à un autre,
et quant elle voit que c’est le nom d’une femme, elle en pensant à mal
le gecte ou feu,{v. 1, p.133} et par courroux me vient dire qu’elle ne daigneroit
estre ma maquerelle. Cy a belle obéissance! Item, je lui bailleray
un festu ou un viés clou ou un caillou qui m’ont esté baillés pour
aucunes enseignes[231] d’aucuns grans cas, ou un fil ou une vergette
de bois pour mesure d’aucune grosse besongne dont, par oubliance ou
par autre adventure, je ne diray riens à ma femme du cas ne de la
matière, mais je luy bailleray pour garder espécialment; celle n’aura
regard fors à la valeur du fil ou de la vergette et autre compte ne
tendra de mon commandement, en despit de ce que je ne luy auray porté
honneur et révérence de lui dire le cas au long. Et communément telles
femmes rebelles, haultaines et couvertes[232], quant pour monstrer leur
maistrise elles ont tout honni[233], elles cuident, en elles excusant,
faire croire à leurs maris qu’elles cuidoient que ce fust un néant et
pour ce n’ont point fait leur commandement; mais se leurs maris sont
saiges, ils voient bien que c’est par desdaing et despit de ce qu’ils
ne leur avoient pas porté telle honneur que de leur dire le cas tantost
et sans délay, et par aventure ont le commandement en nonchalance par
leur fierté, ne ne leur chault en riens du desplaisir de leurs maris,
mais que[234] seulement elles{v. 1, p.134} ayent achoison d’elles excuser et dire:
ce n’estoit riens, mais se ce eust esté grant chose, je l’eusse fait.
Et pour tant, ce leur semble, seront excusées, mais il leur semble
mal, car jasoit-ce que lors le mari n’en die rien adonc, toutesvoies
elles perdent tousjours le nom de la vertu d’obéissance, et la tache
de la désobéissance demeure long temps après dedens le cuer du mary si
attachée qu’à une autre fois il en souviendra au mary quant la femme
cuidera que la paix soit faicte et que le mary l’ait oublié. Or escheve
donc femme ce dangereux péril, et prengne garde à ce que dit l’apostre
Ad Hebreos XIIIº: Obedite, etc.
Or dit encores cest article que la femme doit obéir à son mary et
faire ses commandemens quelconques grans et petis, et mesmes les très
petis; ne il ne convient point que vostre mary vous die la cause de son
commandement, ne qui le meut, car ce sembleroit un signe de le vouloir
ou non vouloir faire selon ce que la cause vous sembleroit ou bonne ou
autre, ce qui ne doit pas cheoir en vous ne en vostre jugement, car
à lui appartient de le savoir tout seul, et à vous n’appartient pas
de luy demander, se ce n’est après, à vous deux seulement et à privé.
Car pardessus son commandement vous ne devez avoir en quelque chose
reculement, reffus, retardement ou délay, ne pardessus sa deffence
rien faire, corrigier, acroistre, apeticier, eslargir ou estrecier en
quelque manière; car en tout et partout, soit bien, soit mal que vous
ayez fait, vous estes quictes et délivres en disant: mon mary le m’a
commandé. Encores, se mal vient par vostre ouvrage, si dit-l’en d’une
femme mariée: elle fist bien puis que son mary luy commanda, car en ce
faisant elle fist son devoir.{v. 1, p.135} Et ainsi, au pis venir, vous en seriez
non mie seulement excusée, mais bien louée.
Et à ce propos je vous diray une piteuse merveille et que je plain
bien[235]. Je sçay une femme de très grant{v. 1, p.136} nom en bourgeoisie qui est
mariée à une bonne personne, et sont deux bonnes créatures, jeunes
gens paisibles, et qui ont de beaux petis enfans. La femme est blasmée
d’avoir receu la compaignie d’un grant seigneur{v. 1, p.137}, mais, par Dieu,
quant l’on en parle, les autres femmes et hommes qui scevent le cas,
et mesmement ceux qui héent ce péchié, dient que la femme n’en doit
point estre blasmée, car son mary luy commanda. Le cas est tel qu’ils
demeurent en une des plus grans cités de ce royaume. Son mary et
plusieurs autres bourgois{v. 1, p.138} furent de par le Roy emprisonnés pour une
rébellion que le commun avoit faicte. Chascun jour l’en en coppoit les
testes à trois ou à quatre d’iceulx. Elle et les autres femmes d’iceulx
prisonniers estoient chascun jour devers les seigneurs, plourans et
agenoillans, et les mains joinctes requérans que l’en eust pitié et
miséricorde et entendist-l’en à la délivrance de leurs maris. L’un
des seigneurs qui estoit entour le Roy, comme non crémant Dieu ne sa
justice, mais comme cruel et félon tirant, fist dire à icelle bourgoise
que s’elle vouloit faire sa voulenté, sans faulte il feroit délivrer
son mary. Elle ne respondi riens sur ce, mais dist au messaige que
pour l’amour de Dieu il feist par devers ceulx qui gardoient son mary
en la prison qu’elle veist son mary et qu’elle parlast à luy. Et ainsi
fut fait, car elle fut mise en prison avec son mary, et toute plourant
luy dist ce qu’elle véoit ou povoit apparcevoir des autres, et aussi
de l’estat de sa délivrance, et la vilaine requeste que l’en lui avoit
faicte. Son mary luy commanda que comment qu’il fust elle feist tant
qu’il eschappast sans mort, et qu’elle n’y espargnast ne son corps,
ne son honneur, ne autre chose, pour le sauver et rescourre sa vie. A
tant se partirent l’un de l’autre, tous deux plourans. Plusieurs des
autres prisonniers bourgois furent décapités, son mary fut délivré. Si
l’excuse-l’en d’un si grant cas que, supposé encores qu’il soit vray,
si n’y a-elle ne péchié ne coulpe, ne n’y commist délit ne mauvaistié
quant son mary luy commanda, mais le fist, pour sauver son mary,
sagement et comme bonne femme. Mais toutesvoies, je laisse le cas
qui est vilain à raconter et trop grant, (maudit soit le tirant qui
ce fist!) et revien à mon propos que l’en doit obéir à son mary, et
laisseray{v. 1, p.139} les grans cas et prendray les petis cas d’esbatement.
Par Dieu, je croy que quant deux bonnes preudes gens sont mariés,
toutes autres amours sont reculées, annichilées et oubliées, fors
d’eulx deux, et me semble que quant ils sont présens et l’un devant
l’autre, ils s’entre-regardent plus que autres, ils s’entre-pincent,
ils s’entre-hurtent, et ne font signe ne ne parlent voulentiers, fors
l’un à l’autre. Et quant ils s’entr’éloignent, si pensent-ils l’un
à l’autre, et dient en leur cuer: quant je le verray, je luy feray
ainsi, je luy diray ainsi, je le prieray de tel chose. Et tous leurs
plaisirs espéciaulx, leurs principaulx désirs et leurs parfaictes joies
sont de faire les plaisirs et obéissances l’un de l’autre, et s’ils
s’entre-aiment, il ne leur chault de obéissance ne de révérence, fors
le commun qui est trop petite entre plusieurs.
Et à ce propos de jeux et esbatemens entre les maris et les femmes,
par Dieu, j’ay ouy dire au bailli de Tournay[236] qu’il a esté en
plusieurs compaignies{v. 1, p.140} et disners avecques hommes qui estoient de long
temps mariés, et avecques iceulx a fait plusieurs bourgages[237] et
gaigeures de païer le disner qu’ils auroient fait et plusieurs escos et
disners à païer sur condition que d’illecques tous les compaignons de
l’escot iroient ensemble en l’hostel de tous iceulx mariés, l’un après
l’autre, et celluy de l’assemblée qui aroit femme si obéissant qu’il
la peust arrangéement et sans faillir faire compter jusques à quatre,
sans arrest, contradition, mocquerie ou réplication, seroit quicte de
l’escot, et cellui ou ceulx de qui les femmes seroient rebelles et
répliqueroient, mocqueroient ou desdiroient, icelluy escot rendroient,
ou chascun autant. Et quant ainsi estoit accordé, l’en aloit adoncques
par droit esbatement et par droit jeu en l’hostel Robin qui appelloit
Marie sa femme qui bien faisoit la gorgue[238], et devant tous le mary
luy disoit: Marie, dictes après moy ce que{v. 1, p.141} je diray. Voulentiers,
sire.—Marie dictes: empreu[239],—empreu—et deux—et deux—et
trois... Adonc, Marie un peu fièrement disoit: et sept, et douze, et
quatorze! Esgar[240]! vous mocquez-vous de moy? Ainsi le mary Marie
perdoit. Après ce, l’en aloit en l’hostel Jehan qui appelloit Agnesot
sa femme qui bien savoit faire la dame, et luy disoit: dictes après moy
ce que je diray—Empreu.—Agnesot disoit par desdain: et deux. Adonc
perdoit. Tassin disoit à dame Tassine: Empreu.—Tassine par orgueil
disoit en hault: C’est de nouvel! Ou disoit: Je ne suis mie enfant pour
aprendre à compter. Ou disoit: or çà, de par Dieu, esgar, estes-vous
devenu ménestrier? Et les semblables. Et ainsi perdoit; et tous ceulx
qui avoient espousées les jeunes bien aprises et bien endoctrinées
gaignoient et estoient joyeux.
Regardez mesmes que Dieu qui est sage sur toute sagesse fist pour
ce que Adam, désobéissant et mesprisant le commandement de Dieu ou
deffense, menga la pomme (qui estoit peu de chose à luy que une pomme),
et comment il en fut courroucié; il ne se courrouça pas pour la pomme,
mais pour la désobéissance et le petit compte qu’il tenoit de luy.
Regardez comment il ama la vierge Marie pour son obéissance. Regardez
des obéissances et fais d’Abraham, dont il est parlé cy dessus à deux
feuillets près, qui par simple mandement fist si grans et terribles
choses sans demander la cause. Regardez de Grisilidis, quels fais elle
supporta et endura en son cuer sans demander cause pour quoy, et si
n’y povoit estre apparceu ne considéré{v. 1, p.142} cause aucune, ne couleur de
cause, proufit à venir, ne nécessité de faire, fors que seule voulenté
terrible et espoventable, et si n’en demandoit ne n’en disoit mot, et
dont elle acquist telle louenge que maintenant que sommes cinq cens ans
après sa mort, il est lecture de son bien.
Et n’est mie maintenant commencement de faire doctrine de
l’obéissance des femmes envers leurs maris. Il est trouvé en Genesy,
ou XXIXe chappitre, que Loth et sa femme se
partirent d’une cité; Loth deffendit à sa femme qu’elle ne regardast
point derrière ly. Elle s’en tint une pièce, et après mesprisa le
commandement et y regarda. Incontinent, Dieu la converti en une pierre
de sel, et la demoura, et encores est telle et sera. C’est propre texte
de la Bible et le nous convient croire par nécessité, ou autrement
nous ne serions pas bons chrestiens. Or véez-vous, se Dieu essayoit
adoncques ses amis et ses serviteurs en bien petites choses, comme pour
une pomme l’un, pour regarder derrière luy l’autre, aussi n’est-ce
pas merveille se les maris qui par leur bonté ont mis tout leur cuer,
toutes leurs joies et esbatemens en leurs femmes et arrière mises
toutes autres amours, preignent plaisir en leur obéissance, et par
amoureux esbatement et à autruy non nuisibles les essayer.
Et pour ce, en reprenant ce que dessus, comment les maris essaient
l’obéissance des femmes, jasoit-ce que ce ne soit que jeu, toutesvoies
à tous qui estoient désobéis et qui par ce perdoient, le cuer leur
douloit de la mocquerie et de la perte, et quelque semblant qu’ils
en feissent, ils en estoient tous honteux et moins amoureux de leurs
femmes qui leur estoient peu humbles,{v. 1, p.143} craintives et obéissans, ce
qu’elles ne devoient pas estre en tant soit petite chose, toutesvoies
s’il n’y avoit grant cause, laquelle cause elle luy devroit dire en
secret et à part. Et sont aucunes fois les jeunes et fols maris si
meschans que sans raison que par petites et inutiles achoisons[241]
dont les commencemens sont venus par jeu et de néant, et par
continuelles désobéissances de leurs preudefemmes, ils amassent et
amoncellent un secret et couvert courroux en leurs cuers dont pis
vient à tous les deux, et aucunes fois se acointent de meschans et
deshonnestes femmes qui les obéissent en toutes choses et honnorent
plus qu’ils ne sont honnorés de leurs preudefemmes; adonc, iceulx
mariés comme fols se assotent[242] d’icelles méchans femmes qui
scevent garder leur paix et iceulx honnorer et obéir à tous propos et
faire leurs plaisirs. Car, ne doubtez, il n’est nul si meschant mary
qui ne vueille estre obéy et esjoy de sa femme, et quant les maris
se treuvent mieulx obéis autre part que devant n’estoient en leurs
hostels, si laissent comme fols à nonchalance[243] leurs espouses
pour les haultesses et désobéissances d’icelles, lesquelles en sont
depuis courroucées après, quant icelles mariées voient que en toutes
compaignies elles ne sont mie si honnourées comme celles qui sont
accompaigniées de leurs maris qui[244] jà, comme fols, sont si fort
par le cuer enlassiés que l’en ne les peut descharner[245]. Et l’en ne
peut mie si légièrement reprendre son oisel quant il est eschappé de la
cage comme de garder qu’il ne s’envole: aussi ne pevent-elles retraire
les cuers de leurs{v. 1, p.144} maris, quant iceulx maris ont essayé et trouvé
meilleure obéissance ailleurs, et icelles en donnent à leurs maris la
coulpe qui est à elles mesmes.
Chère seur, vous véez que comme il est dit des hommes et femmes, l’en
peut dire des bestes sauvaiges, et encores non mie seulement des bestes
sauvaiges, mais des bestes qui ont acoustumé à ravir et à dévorer,
comme ours, loups et lyons: car icelles bestes aprivoise-l’en et
attrait-l’en par leur faire leurs plaisirs, et vont après et suivent
ceulx qui les servent, acompaignent et aiment; et fait-l’en les ours
chevauchier, les singes et autres bestes saillir, dancer, tumber et
obéir à tout ce que le maistre veult; et aussi par ceste raison vous
puis-je monstrer que vostre mary vous chérira, aimera et gardera se
vous pensez à luy faire le sien plaisir. Et pour ce que j’ay dit, et
j’ay dit voir, que les bestes ravissables sont apprivoisées etc., je
dy par le contraire, et vous le trouverez, que non mie seulement vos
maris, mais vos pères et mères, vos seurs, vous estrangeront se vous
leur estes farouche et ne leur soiez débonnaire et obéissant.
Or savez-vous bien que vostre principal manoir, vostre principal labour
et amour et vostre principal compaignie est de vostre mary, pour
l’amour et compaignie duquel vous estes riche et honnorée, et se il se
desfuit, retrait ou eslonge de vous par vostre inobédience ou autre
quelque cause que ce soit, à tort ou à droit, vous demourrez seule et
despariée, et si vous en sera donné le blasme et en serez moins prisée,
et se une seule fois il ait ce mal de vous, à paine le pourriez-vous
jamais rappaisier que la tache du maltalent ne luy demeure en son
cuer pourtraicte et escripte tellement{v. 1, p.145} que jasoit-ce qu’il n’en
monstre rien, ne ne die, elle ne pourra estre de long temps planée ou
effaciée. Et se la seconde désobéissance revient, gardez-vous de la
vengence de laquelle il sera parlé cy après en ce mesmes chappitre
et article, ou § Mais encores etc.[246] Et pour ce, je vous prie,
aimez, servez et obéissez vos maris, mesmes ès très petites choses
d’esbatement, car aucunes fois essaie-l’en en très petites choses, bien
petites, d’esbatement, et qui semblent de nulle valeur pour ce que la
désobéissance d’icelles porte petit dommaige, pour essayer, et par
ce scet-l’en comment l’en se doit attendre d’estre obéy ès grans ou
désobéy; voire mesmement ès choses bien estranges et sauvaiges et dont
vostre mary vous fera commandement soit par jeu ou à certes, si di-je
que vous devez incontinent obéir.
Et à ce propos je tray un raconte qui dit: Trois abbés et trois mariés
estoient en une compaignie, et entre eulx mut une question en disant
lesquels estoient plus obéissans, ou les femmes à leurs maris, ou les
religieux à leur abbé; et sur ce eurent moult de paroles, d’argumens
et exemples racontés d’une part et d’autre. Se les exemples estoient
vrais, je ne sçay: mais en conclusion ils demourèrent contraires et
ordonnèrent que une preuve s’en feroit loyaument, et secrètement
jurée entre eulx par foy et par serement, c’est assavoir que chascun
des abbés commanderoit à chascun de ses moines que sans le sceu des
autres il laissast la nuit sa chambre ouverte et unes verges soubs son
chevet, en attendant la discipline que son abbé luy vouldroit donner;
et chascun des maris commanderoit secrètement{v. 1, p.146} à sa femme, à leur
couchier, et sans ce que aucun de leur mesgnie en sceussent rien, ne
aucun fors eulx deux, qu’elle meist et laissast toute nuit un balay
derrière l’uis de leur chambre; et dedens huit jours rassembleroient
illecques les abbés et les mariés, et jureroient lors d’avoir exécuté
leur essay et de rapporter justement et loyaument, sans fraude, ce
qui en seroit ensuivi; et ceulx ou des abbés ou des mariés à qui l’en
auroit moins obéy paieroient un escot de dix frans. Ainsi fut acordé
et exécuté. Le rapport de chascun des abbés fut tel que, sur l’âme
d’eulx, ils et chascun d’eulx avoient fait le commandement à chascun
de leurs moines, et à mienuit chascun avoit reviseté chascune chambre
et avoient trouvé leur commandement acompli. Les mariés firent après
leur rappors l’un après l’autre. Le premier dit qu’il fist, avant
couchier, secrètement le commandement à sa femme qui luy demanda moult
fort à quoy c’estoit bon et que ce vauldroit. Il ne le voult dire.
Elle refusoit adonc à le faire, et il adonc fist semblant de soy
courroucier, et pour ce elle luy promist qu’elle le feroit. Le soir ils
se couchèrent et envoièrent leurs gens qui emportèrent la clarté[247].
Il fist adoncques lever sa femme et oy bien qu’elle mist le balay.
Il lui en sceut bon gré et s’endormi un petit, et tantost après se
resveilla et senti bien que sa femme dormoit; si se leva tout bellement
et ala à l’uis et ne trouva point de balay, et se recoucha secrètement
et esveilla sa femme et lui demanda se le balay estoit derrière l’uis;
elle luy dist: oil. Il dit que non estoit et qu’il y avoit esté. Et
lors elle luy dit: par Dieu, pour[248]{v. 1, p.147} perdre la meilleur robe que
j’aye, je ne l’y eusse laissié, car quant vous fustes endormy, les
cheveulx me commencèrent à hérisser, et commençay à tressuer et n’eusse
peu dormir tant qu’il eust esté en ceste chambre; si l’ay gecté en
la rue par les fenestres. L’autre dit que depuis ce qu’ils estoient
couchiés il avoit fait relever sa femme, et en grant desplaisance
elle toute courroucée avoit mis le balay derrière l’uis, mais elle
s’estoit revestue incontinent, et parti de la chambre en disant
qu’elle ne coucheroit jà en chambre où il fust, et que voirement ils
pussent les ennemis d’enfer venir; et ala couchier toute vestue avec
sa chamberière. L’autre dit que sa femme lui avoit respondu qu’elle
n’estoit venue ne yssue d’enchanteurs ne de sorciers, et qu’elle ne
savoit jouer des basteaulx[249] de nuit, ne des balais[250], et pour
mourir elle ne le feroit, ne ne consentiroit, ne jamais en l’hostel ne
gerroit s’il estoit fait.
Ainsi les moines furent obéissans en plus grant chose et à leur abbé
qui est plus estrange: mais c’est raison, car ils sont hommes; et les
femmes mariées furent moins obéissans et en mendre chose et à leurs
propres maris qui leur doivent estre plus espéciaulx, car c’est leur
nature, car elles sont femmes; et par elles perdirent leurs maris dix
frans et furent déceus de leur oultrageuse vantance, qui se estoient
vantés de l’obéissance de leurs femmes. Mais je vous pry, belle seur,
ne soiez pas de celles, mais plus obéissant à vostre mary qui sera,
et en petite choses, et en estranges, soit{v. 1, p.148} à certes, par jeu, par
esbatement, ou autrement: car tout est bon.
Par Dieu, je veis à Meleun[251] une chose aussi bien estrange, un
jour que le sire d’Andresel estoit capitaine{v. 1, p.149} de la ville; car en
plusieurs lieux les Anglois estoient logiés à l’environ: les Navarrois
estoient logiés dedens le chastel. Et un après-disner le dit sire
d’Andresel[252] estoit à la porte et luy ennuyoit et se démenoit
qu’il ne{v. 1, p.150} savoit où aler esbatre pour passer le jour; un escuier luy
dit: Sire, voulez-vous aler veoir une damoiselle demourant en ceste
ville qui fait quanque son mary luy commande? Le sire d’Andresel
lui respondi: oyl, alons. Lors il se prirent à aler, et en alant
fut monstré au sire d’Andresel un escuier duquel l’en luy dit que
c’estoit le mary d’icelle demoiselle. Le sire d’Andresel l’appella et
lui demanda se sa femme faisoit ce qu’il lui commandoit. Et icellui
escuier luy dit: par Dieu, Sire,{v. 1, p.151} oy, s’il n’y a villenie grant. Et
le sire d’Andresel luy dit: Je mettray à vous pour un disner, que je
vous conseilleray à luy faire faire telle chose où il n’y aura point
de villenie et si ne le fera pas. L’escuier respondi: Certes, Sire,
elle le feroit et gaigneroie; et par autres plusieurs manières puis-je
gaignier plus honnourablement avecques vous, et par ceste aray-je plus
d’onneur à perdre et païer le disner; si vous prie que vous gaigez
qu’elle le fera et je gaigerai que non. Le sire d’Andresel{v. 1, p.152} dit: Je
vous commande que vous gaigiez ainsi que j’ay dit. Adonc l’escuier
obéist et accepta la gaigeure. Le sire d’Andresel vouloit estre présent
et tous ceulx qui là estoient; l’escuier dist qu’il le vouloit bien.
Adoncques le sire d’Andresel qui tenoit un baston lui dit: Je vueil que
si tost que nous serons arrivés, et sans dire autre chose, que devant
nous tous vous direz à vostre femme qu’elle saille pardessus ce baston
devant nous trestous, et que ce soit fait sans froncier ou guigner ou
faire aucun signe. Ainsi fut fait, car tous entrèrent en l’hostel de
l’escuier ensemble. Et incontinent la damoiselle leur vint au devant.
L’escuier mist et tint à terre le baston et dit: Damoiselle, saillez
par cy dessus! Elle saillit tantost. Il lui dist: Resaillez! Elle
resaillit encores. Saillez{v. 1, p.153}! Elle sailli trois fois sans dire un seul
mot fors que voulentiers. Le sire d’Andresel fut tout esbahi et dit
qu’il devoit et paieroit le disner l’endemain en son hostel d’Andresel.
Et tantost se partirent tous pour aler là; et tantost qu’il fut entré
en la porte d’Andresel, la dame d’Andresel vint au devant et s’enclina.
Tantost que le sire d’Andresel fut descendu, il qui tenoit encores
le baston pardessus lequel la damoiselle avoit sailli à Meleun, mist
icellui baston à terre et cuida pardessus icelluy faire saillir la dame
d’Andresel qui de ce faire fut refusant; dont le sire d’Andresel fut
parfaictement courroucié. Et du surplus je me tais, et pour cause: mais
tant en puis-je bien dire, et le sçay bien, que s’elle eust acompli le
commandement de son mary, lequel il faisoit plus pour jeu et pour essay
que pour prouffit, elle eust mieulx gardé son honneur et mieux lui en
eust pris; mais à aucunes ne vient pas tousjours bien et à aucunes si
fait.
Et encores à ce propos je puis bien dire une chose bien aussi estrange,
que une fois, ès jours d’esté, je venoie de devers Chaumont en Bassigny
à Paris, et à une heure de vespres me arrestay pour logier en la ville
de Bar sur Aube. Plusieurs des jeunes hommes de la ville mariés en
icelle, desquels aucuns avoient à moy aucune congnoissance, vindrent
à moy prier de soupper avecques eulx, si comme ils disoient, et
disoient leur cas estre tel: ils estoient plusieurs hommes jeunes et
assez nouvellement mariés et à jeunes femmes, et s’estoient trouvés en
une compaignie sans autres gens sages, si avoient enquis de l’estat
l’un de l’autre et trouvèrent par les dis d’un chascun que chascun
d’eulx cuidoit avoit la meilleur et la plus obéissant femme de toutes{v. 1, p.154}
obéissances, commandemens et défenses, petites ou grans. Si avoient
pour ce prins complot, si comme ils disoient, d’aler tous ensemble en
chascun hostel de chascun d’eulx, et là le seigneur demanderoit à sa
femme une esguille, ou une espingle, ou unes forcettes[253], ou la
clef de leur coffre, ou aucune chose semblable; et se la femme disoit:
à quoy faire? ou: qu’en ferez-vous? ou: est-ce à certes? ou:
vous mocquez-vous de moy? ou: je n’en ay point, ou elle ait autre
réplication ou retardement, le mary paieroit un franc pour le soupper;
et se sans rédargution ou délaier elle bailloit tantost à son mary ce
qu’il demandoit, le mary estoit tenus pour bien eureux d’avoir si saige
femme et obéissant, et pour sage homme de la maintenir et garder en
icelle obéissance et estoit assis au plus hault et ne paieroit riens.
Et jasoit-ce qu’ils soient aucunes femmes qui à telles menues
estranges choses ne se sauroient ou daigneroient fléchir, mais les
desdaigneroient et mespriseroient et tous ceulx et celles qui ainsi en
useroient, toutesvoies, belle seur, povez-vous bien savoir qu’il est
nécessité que d’aucune chose nature se resjoïsse; mesmes les povres,
les impotens, les maladifs ou enlangourés et ceulx qui sont au lit
de la mort preignent et quièrent plaisir et joye, et par plus forte
raison les sains. Des uns tout leur déduit est de chasser ou vouler:
des autres de jouer d’instrumens: des autres noer[254], ou dancer, ou
chanter, ou jouster: chascun selon sa condition prent son plaisir;
mesmes le vostre quérez-vous diversement en quelques choses diverses;
doncques, se vostre mary qui sera a telle imagination qu’il vueille{v. 1, p.155}
prendre son plaisir ou en vostre service ou en vostre obéissance telle
que dessus, si l’en servez et saoulez, et sachiez que Dieu vous aura
fait plus grant grâce que vostre mary prengne plaisir plus en vous
que en une autre chose; car se vous estes la clef de son plaisir, il
vous servira, suivra et aimera pour ce, et s’il a plaisir à autre
chose, il la suivra et serez derrière. Si vous conseille et admonneste
de faire son plaisir en très petites choses et très estranges et en
toutes, et se ainsi le faictes-vous, ses enfans et vous mesmes serez
son ménestrier et ses joyes et plaisirs, et ne prendra pas ses joyes
ailleurs, et sera un grant bien et une grant paix et honneur pour vous.
Et s’il advient que d’aucune besongne il n’ait point souvenu à vostre
mary quant il s’est parti de vous, et pour ce ne vous en ait parlé,
ne commandé, ne deffendu, toutesvoies devez-vous faire à son plaisir,
quelque plaisir que vous ayez autre, et devez délaisser vostre plaisir
et mettre derrière et tousjours son plaisir mettre devant; mais se la
besongne estoit pesant et de telle attendue que vous peussiez luy faire
savoir, rescrivez luy comment vous créez que sa voulenté soit de faire
ainsi etc. et pour ce vous aiez vouloir de faire à son plaisir, mais
pour ce que en ce faisant tel inconvénient s’en peut ensuir, et telle
perte et tel dommage aussi, et qu’il vous semble qu’il seroit mieulx et
plus honnourable ainsi et ainsi etc., laquelle chose vous n’osez faire
sans son congié, qu’il lui plaise vous mander son vouloir sur ce, et
son mandement vous acomplirez de très bon cuer, de tout vostre povoir
etc.
Toutes ne font pas ainsi, dont il leur mesvient à la fin, et puis
quant elles sont moins prisées et elles voient les bonnes obéissans
qui sont bieneurées, acompaignées{v. 1, p.156} et aimées de leurs maris, icelles
meschans qui ne sont ainsi en guerroient sus à fortune et dient que ce
a fait fortune qui leur a couru sus, et la mauvaistié de leurs maris
qui ne se fient mie tant en elles; mais elles mentent, ce n’a pas fait
fortune: ce a fait leur inobédience et irrévérence qu’elles ont envers
leurs maris qui après ce qu’ils ont moult de fois défailly vers elles
qui leur ont désobéy et irrévéré, ne s’y osent plus fier, et ont quis
iceulx maris et trouvé obéissance ailleurs où ils se fient.
Et me souvient, par Dieu, que je vis une de vos cousines qui bien aime
vous et moy, et si fait son mary, et vint à moy disant ainsi: Cousin,
nous avons telle besongne à faire, et me semble qu’elle seroit bien
faicte ainsi et ainsi, et me plairoit bien; que vous en semble? Et
je luy dis: Le premier point est de savoir le conseil de vostre mary
et son plaisir; luy en avez-vous point parlé? Et elle me respondi:
par Dieu, cousin, nennil; car par divers moyens et estranges parlers,
j’ay sentu qu’il vouldroit ainsi et ainsi, et non pas comme je dy,
et j’aroie trop chier de la faire comme j’ay dit. Et vous savez,
cousin, qu’il est maindre blasme de faire aucune chose sans le congié
de son souverain que après sa deffense, et je suis certaine qu’il
le me deffendroit et suis certaine qu’il vous aime et tient bonne
personne, et se j’avoie ainsi fait comme je dy, par vostre conseil,
quelque chose qu’il en advenist, puis que je me excuseroie de vostre
conseil, il seroit de légier appaisié, tant vous aime. Et je luy dis:
puis qu’il m’aime, je le doy amer et faire son plaisir, et pour ce
je vous conseille que vous ouvrez selon son plaisir et mettez lei
vostre plaisir au néant. Et autre chose ne peut avoir et s’en parti
toute{v. 1, p.157} courroucée de ce que je ne lui aidie à achever sa voulenté qui
estoit toute contraire à la voulenté de son mary; et du courroux de
son mary ne luy chaloit puis qu’elle eust esté oye à dire: Vous ne
le m’avez point autrement commandé etc. vostre cousin le me conseilla
ainsi à faire. Or véez-vous son courage et comment la femme est bien
entalentée de faire un grant plaisir à son mary et quelle obéissance
elle luy donne!
Chère seur, aucunes autres femmes sont, qui quant elles ont désir de
faire une chose en une manière, mais icelle doubte que son mary ne le
vueille pas ainsi, si n’en dure ou pose, et frétille et frémie, et
quant elle apperçoit que son mary et elle sont à seul et parlent de
leurs besongnes, affaires et esbatemens, et la femme par aucuns parlers
prouchains à aucune matière enquiert soubtillement et sent de icelle
besongne que son mary entend à faire et poursuivre par autre voie
qu’elle ne voulsist, adonc la femme met son mary en autre propos, afin
que d’icelluy il ne luy die mie oultréement: de celle besongne faictes
ainsi; et cautement se passe et met son mary en autres termes et
concluent sur autre besongne loingtaine à celle. Et tantost que icelle
femme voit son point, elle fait faire icelle première besongne à son
plaisir et ne luy chault du plaisir de son mary duquel elle ne tient
compte et s’atend à soy excuser pour dire: vous ne m’en avez riens
dit, car à elle ne chault du courroux ne du desplaisir de son mary,
mais que le sien passe et que sa voulenté soit faicte. Et me semble
que c’est mal fait d’ainsi barater, décevoir et essaier son mary; mais
plusieurs sont, qui tels essais et plusieurs autres font, dont c’est
mal fait, car l’on doit tousjours tendre à faire le plaisir{v. 1, p.158} de son
mary quant il est sage et raisonnable; et quant l’en essaie son mary
couvertement et cautement, soubs couverture malicieuse et estrange,
supposé que ce soit pour mieux exploictier, si est-ce mal fait, car
avec son mary l’en ne doit mie besongnier par aguet ou malice, mais
plainement et rondement, cuer à cuer.
Mais encores est-ce pis quant la femme a mary preudomme et débonnaire
et elle le laisse pour espérance d’avoir pardon ou excusation de mal
faire, si comme il est trouvé ou livre des Sept Sages de Romme[255] que
en la cité avoit un sage vefve, ancien de grant aage, et moult riche
de terre et de bonne renommée qui jadis avoit eu deux femmes espousées
qui estoient trespassées. Ses amis lui dirent que encores il prist
femme. Il leur dist que ils la luy quéissent et que il la prendroit
voulentiers. Ils la luy quirent belle et jeune et advenant de corps,
car à peine verrez-vous jà si vieil homme qui ne prengne voulentiers
jeune femme. Il ot espousé: la dame fut avecques lui un an que point
ne luy feist ce que vous savez. Or avoit icelle dame une mère; un jour
elle estoit au moustier emprès sa mère, si luy dist tout bas qu’elle
n’avoit nul soulas de son seigneur et pour ce elle vouloit amer. Fille,
dist la mère, se tu le faisoies, il t’en mesprendroit trop asprement,
car certes il n’est nulle si grant vengence que de vieil{v. 1, p.159} homme, et
pour ce, se tu me crois, ce ne feras-tu mie, car tu ne pourroies jamais
rapaisier ton mary. La fille respondi que si feroit. La mère luy dist:
quant autrement ne peut estre, je vueil que tu essaies, avant, ton
mary. Voulentiers, dist la fille, je le essaieray ainsi: il a en son
vergier une ante[256] qui est tant belle et qu’il aime plus que tous
autres arbres, je la coupperay: si verray se je le pourray rapaisier. A
cest accord demourèrent et à tant se partirent hors du moustier.
La jeune dame s’en vint à son hostel et trouva que son seigneur estoit
alé esbatre aux champs. Si prent une coignée, vient à l’ante, et y
commence à férir à dextre et à sénestre tant qu’elle la couppa, et
la fist tronçonner par un varlet et apporter au feu. Et ainsi que
celluy l’apportoit, le seigneur entra en son hostel et voit celluy
qui apportoit les tronçons de l’ante en sa main; le seigneur demanda:
dont vient ceste buche? La dame luy respondi: Je viens oresendroit du
moustier et l’en me dist que vous estiez alés aux champs: si doubtay,
pour ce qu’il avoit pleu, que vous ne retournissiez moullié et que
vous eussiez froit, si alay en ce vergier et couppay ceste ante: car
céans n’avoit point de buche. Dame, dit le seigneur, c’est ma bonne
ante! Certes, sire, fait la dame, je ne sçay. Le seigneur s’en vint en
son vergier et vit la souche de l’ante qu’il amoit tant, si fut iriés
assez plus que il ne monstroit le semblant et s’en revint et treuve
la dame qui de l’ante faisoit le feu et sembloit qu’elle le feist en
bonne pensée pour luy chauffer. Quant le seigneur fust venus, si dist
tels mots: Ores, dame, ce est ma bonne ante que vous{v. 1, p.160} avez couppée!
Sire, dit la dame, je ne m’en prins garde, car certes je le fis pour
ce que je savoie bien que vous venriez tout moullié et tout empluyé,
si doubtay que vous n’eussiez froit et que le froit ne vous feist mal.
Dame, dit le seigneur, je lairay ce ester[257] pour ce que vous dictes
que vous le feistes pour moy.
L’endemain la dame revint au moustier et trouva sa mère à laquelle
dit: J’ay mon seigneur essayé et couppé l’ante, mais il ne me fist
nul semblant qu’il fust moult iriés et pour ce sachiez, mère, que
j’aimeray.—Non feras, belle fille, dit la mère, laisse ester.—Certes,
dist la fille, si feray; je ne m’en pourroie plus tenir.—Belle fille,
dist la mère, puis qu’ainsi est que tu dis que tu ne t’en pourroies
tenir, essaie donc encores ton mary. Dist la fille: voulentiers, je
l’essaieray encores ainsi: il a une levrière que il aime à merveilles,
ne il n’en prendroit nul denier, tant est bonne, ne ne souffreroit pas
que nul de ses varlès la chassast hors du feu, ne que nul luy donnast à
mengier sinon luy: et je la tueray devant luy.
A tant s’en départirent. La fille s’en revint en son hostel; il fut
tart et fit froit, le feu fut beau et cler et les lis furent bien parés
et couvers de belles coustes-pointes[258] et de tapis, et la dame fut
vestue d’une pelice toute neufve. Le seigneur vint des champs. La dame
se leva encontre luy; si luy osta le mantel et puis luy voult oster les
esperons, mais le seigneur ne le voult pas souffrir, ains les fit oster
à un de ses varlès; moult s’offry la dame à luy servir: elle court,
si luy apporte un{v. 1, p.161} mantel de deux draps[259] et si luy met sur les
espaules et appareille une chaire[260] et met un quarrel[261] dessus,
et le fait seoir au feu et luy dit ainsi: Sire, certainement vous estes
tout pâle de froit, chauffez-vous et aisiez très bien! Ainsi qu’elle ot
ce dit, si se assit emprès luy et plus bas que luy sur une selle[262]
et estendi la robe[263] de sa pelice, regardant tousjours son mary.
Quant la levrière vit le beau feu, elle vint par sa mésaventure, si
se couche tantost sur le pan de la robe et de la pelice de la dame,
et la dame advise emprès elle un varlet qui avoit un grant coustel,
si le sache et en fiert parmy le corps d’icelle levrière qui commença
illecques à pestiller[264] et mourut devant le mary. Dame, fait-il,
comment avez-vous esté si osée comme de tuer, en ma présence, ma
levrière que j’amoie tant?—Sire, fait la dame, ne véez-vous chascun
jour comme il nous attournent? Il ne sera nuls deux jours qu’il ne
conviengne faire buée[265] céans pour vos chiens! Or regardez de ma
pelice que je n’avoie onquesmais vestue, quelle elle est attournée!
Cuidiez-vous que je n’en soye iriée? L’ancien sage respondi: Par Dieu!
c’est mal fait et vous en sçay très mauvais gré, mais maintenant je
n’en parleray plus. La{v. 1, p.162} dame dit: Sire, vous povez faire de moy vostre
plaisir, car je suis vostre et si sachiez bien que je me repens de ce
que en ay fait, car je sçay bien que vous l’aimiez moult; si me poise
de ce que je vous ay courroucié. Quant elle ot ce dit, si fist moult
grant semblant de plourer. Quant le seigneur vit ce, si ce laissa ester.
Et quant vint à l’endemain qu’elle fust alée au moustier, si trouva sa
mère à laquelle elle dit comment luy estoit advenu et que vraiement,
puisque ainsi bien luy estoit advenu et que ainsi bien lui en eschéoit,
qu’elle aimeroit. Ha! belle fille, dit la mère, non feras, tu t’en
pourras bien tenir.—Certes, dame, non feray. Alors dit la mère: Belle
fille, je me suis toute ma vie bien tenue à ton père, oncques telle
folie ne fis, ne n’en eus talent.—Ha! dame, respondi la fille, il
n’est mie ainsi de moy comme il est de vous, car vous assemblastes
entre vous et mon père jeunes gens; si avez eues vos joies ensemble,
mais je n’ay du mien joie ne soulas: si me convient à pourchasser.—Or,
belle fille, et se amer te convient, qui aimeras-tu?—Mère, dit la
fille, j’aimeray le chappellain de ceste ville, car prestres et
religieux craingnent honte et sont plus secrets. Je ne vouldroie
jamais amer un chevalier, car il se vanteroit plus tost et gaberoit de
moy et me demanderoit mes gages[266] à engager.—Ores, belle fille,
fais encores à mon conseil et essaye encores ton seigneur. Dist la
fille: Essaier tant et tant, et encores et encores, ainsi ne fineroie
jamais!—Par mon chief! fait la mère, tu l’essaieras encores par mon
los[267], car tu ne verras jà si male vengence ne si cruelle comme de
vieil{v. 1, p.163} homme.—Or, dame, fit la fille, voulentiers feray encores vostre
commandement, et l’essaieray ainsi: il sera jeudi le jour de Noël, si
tendra mon seigneur grant tinel[268] de ses parens et autres amis, car
tous les vavasseurs de ceste ville y seront, et je me seray assise au
chief de la table en une chaire; si tost comme le premier mès[269] sera
assis, je aray mes clefs meslées ès franges de la nappe, et quant je
auray ce fait, je me leveray à coup et tireray tout à moy et feray tout
espandre et verser quanque il y aura sur la table, et puis appaiseray
tout. Ainsi auray essaié mon seigneur par trois fois de trois grans
essais, et légièrement rappaisié, et à ce savez-vous bien que ainsi
légièrement le rappaiseray-je des cas plus obscurs et couvers et ès
quels ne pourra déposer[270] que par souspeçon.—Ores belle fille, dist
la mère, Dieu te doint bien faire!
Adonc se partirent; chascune vint en son hostel. La fille servit
cordieusement, par semblant, et moult attraiement et bien son seigneur,
et moult bel, tant que le jour de Noël vint. Les vavasseurs de Romme
et les damoiselles furent venues, les tables furent drécées et les
nappes mises, et tous s’assirent, et la dame fist la gouverneresse et
l’embesongnée et s’assist au chief de la table en une chaire, et les
serviteurs apportèrent le premier mès et brouets sur table. Ainsi comme
les varlès tranchans orent commencié à tranchier, la dame entortille
ses clefs ès franges de la fin de la nappe et quant elle sceut qu’elles
y furent bien entortillées, elle se liève à un coup et fait un grant
pas arrière, ainsi comme se elle eust chancelé en levant; si tire la
nappe, et escuelles{v. 1, p.164} plaines de brouet, et hanaps plains de vin, et
sausses versent et espandent tout quanque il y avoit sur la table.
Quant le seigneur vit ce, si ot honte et fu moult courroucié et luy
remembra des choses précédens. Aussitost la dame osta ses clefs qui
estoient entortillées en la nappe.—Dame, fit le seigneur, mal avez
exploictié!—Sire, fait la dame, je n’en puis mais, je aloie querre
vos cousteaulx à tranchier qui n’estoient mie sur table, si m’en
pesoit.—Dame, fit le seigneur, or nous apportez autres nappes. La dame
fit apporter autres nappes, et autres mès recommencent à venir. Ils
mengièrent liement, ne le seigneur n’en fit nul semblant d’ire ne de
courroux, et quant ils orent assez mengié et le seigneur les ot moult
honnourés, si s’en départirent.
Le seigneur souffri celle nuit tant qu’il vint à l’endemain. Lors luy
dit: Dame, vous m’avez fait trois grans desplaisirs et courroux, se je
puis vous ne me ferez mie le quart; et je sçay bien que ce vous a fait
faire mauvais sang: il vous convient saignier. Il mande le barbier et
fait faire le feu. La dame luy dit: Sire, que voulez-vous faire? Je ne
fus onques saignée.—Tant vault pis, fait le seigneur, encommencier le
vous convient: les trois mauvaises emprises que vous m’avez faictes, ce
vous a fait faire mauvais sang.
Lors luy fait eschauffer le bras destre au feu, et quant il fut
eschauffé, si la fist saignier; tant saigna que le gros et vermeil sang
vint. Lors la fist le seigneur estanchier, et puis luy fait l’autre
bras traire hors de la robe. La dame commence à crier mercy. Riens ne
luy vault, car il la fit eschauffer et saignier de ce second bras; et
commença à saignier: tant la tint qu’elle s’esvanoui{v. 1, p.165}, et perdi la
parolle et devint toute de morte couleur. Quant le seigneur vit ce,
si la fist estanchier et porter en son lit en sa chambre. Quant elle
revint de pamoison, si commença à crier et plourer et manda sa mère qui
tantost vint; et quant elle fut devant ly, tous vuidèrent la chambre
et les laissèrent ambedeux seul à seul. Quant la dame vit sa mère, si
luy dist: Ha! mère, je suis morte; mon seigneur m’a fait tant saignier
que je cuide bien que je ne jouiray jamais de mon corps.—Or, fille,
je pensoie bien que mauvais sang te démengoit: or me di, ma fille,
as-tu plus talent d’amer?—Certes, dame, nennil.—Fille, ne te di-je
bien que jà ne verroies si cruel vengence comme de vieil homme?—Dame,
oïl; mais, pour Dieu, aidiez-moi à relever et secourir à ma santé, et
par m’âme, mère, je n’aimeray jamais.—Belle fille, fait la mère, tu
feras que sage. Ton seigneur est bon preudomme et sage, aime-le et
sers, et croy qu’il ne t’en peut venir que bien et honneur.—Certes,
mère, je sçay ores bien que vous me donnastes et donnez bon conseil
et je le croiray d’ores-en-avant et honnoureray mon mary et jamais ne
l’essaieray ne ne courrouceray.
Chère seur, assez souffist quant à ce point, qui a la voulenté de
retenir et de bien obéir, car sur ceste matière d’obéissance, nous
avons cy dessus parlé de ce qui est à faire quant le mary commande
petites choses par jeu, à certes ou autrement, et puis de ce qui est à
faire quant le mary n’a commandé ne deffendu pour ce que à luy n’en est
souvenu, et tiercement des excès que les femmes font pour acomplir leur
vouloir oultre et pardessus le vouloir de leurs maris. Et maintenant
à ce derrière nous parlerons que l’en ne face pas contre{v. 1, p.166} la défense
d’iceulx, soit en petit cas ou en grant, car du faire c’est trop mal
fait. Et je commence ès petis cas ès quels on doit obéir aussi bien;
je le monstre mesmes par les jugemens de Dieu, car vous savez, chère
seur, que par la désobéissance de Adam qui pardessus la défense de
Dieu menga une pomme qui est pou de chose, tout le monde fut mis en
servaige. Et pour ce je vous conseille que les très petites choses et
de très petite valeur et ne fust fors d’un festu que vostre mary qui
sera après moy vous commandera à garder, que vous, sans enquerre pour
quoy ne à quelle fin, puis que la parole sera telle yssue de la bouche
de vostre mary qui sera, vous fectes et gardez très soingneusement et
très diligemment, car vous ne savez, ne ne devez adonc enquérir, si
ne le vous dist de son mouvement, qui à ce le meut ou a meu: se il a
cause, ou se il le fait pour vous essaier. Car, s’il a cause, donc
estes-vous bien tenue de le garder, et s’il n’y a point de cause,
mais le fait pour vous essaier, donc devez-vous bien vouloir qu’il
vous treuve obéissant et diligent à ses commandemens, et mesmement
devez penser que puisque sur un néant il vous treuvera obéissant à son
vouloir et que vous en tenrez grant compte, croira-il que sur un gros
cas vous trouveroit-il encores en cent doubles plus obéissant. Et vous
véez que nostre Seigneur commist à Adam de luy garder pou de chose,
c’est assavoir un seul pommier, et povez penser que nostre Seigneur ne
se courrouça pas à Adam pour une seule pomme, car à si grant seigneur
c’estoit bien pou de chose que une pomme, mais luy despleut pour
la mesprenture de Adam qui si pou avoit prisié son commandement ou
défense quant pour si pou d’avantage luy désobéissoit. Et aussi{v. 1, p.167} véez
et considérez que de tant que Adam estoit plus près de nostre Seigneur
qui l’avoit fait de sa propre main et le tenoit son famillier et garde
de son jardin, de tant fut nostre Seigneur pour pou de chose plus
aigrement meu contre luy; et puis la désobéissance ne voult sanctifier:
et par semblable raison, de tant que vous estes plus prouchaine et près
de vostre mary, seroit-il contre vous plus tost et pour mendre chose
plus aigrement courroucié, comme nostre Seigneur se courrouça à Lucifer
qui estoit plus prouchain de luy.
Mais aucunes femmes sont, qui cuident trop soubtillement eschapper,
car quant leur mary leur a deffendu aucune chose qui leur pleust
à faire et voulsissent bien faire, elles délayent et attendent et
passent temps jusques à ce que la deffense soit entr’oubliée par le
mary, ou qu’il s’en soit alé, ou qu’il est chargié d’autres si gros
fait que d’icelluy ne luy souvient. Et après, tantost, incontinent et
hastivement, la femme fait icelle besongne à son plaisir et contre la
voulenté et deffense du mary, ou la fait faire par ses gens disant:
faictes hardiement! Monseigneur ne s’en apparcevra jà, il n’en saura
riens. Or véez-vous que par ce, ceste est, en son courage et voulenté,
pure rebelle et désobéissant, et sa malice et mauvaistié qui riens ne
vallent empirent son cas et démonstrent plainement son mauvais courage.
Et sachiez qu’il n’est riens qui à la parfin ne soit sceu, et quant
le mary le saura, et apparcevra que celle sépare l’union de leurs
voulentés qui doivent estre tout un, comme dit est devant, icelluy mary
s’en taira par adventure comme fit le sage de Romme dont il est parlé
cy devant en l’article, mais son cuer en sera si parfondément navré que
jamais n’en garira, mais{v. 1, p.168} toutes fois qu’il lui en souvendra naistra
nouvelle douleur.
Si vous pry, chère seur, que de tels essais et entreprinses à faire à
autre mary que à moy, se vous l’avez, vous vous gaittiez et gardez très
espécialement, mais vostre courage et le sien soient tout un, comme
vous et moy sommes à présent; et ce souffist quant à cest article.
Le septiesme article de la première distinction doit monstrer que vous
devez estre curieuse et songneuse de la personne de vostre mary. Sur
quoy, belle seur, se vous avez autre mary après moy, sachiez que vous
devez moult penser de sa personne, car puis que une femme a perdu
son premier mary et mariage, communément à paine treuve-elle, selon
son estat, le second à son advenant, ains demeure toute esgarée et
desconseillée long temps; et par plus grant raison quant elle pert le
second. Et pour ce aimez la personne de vostre mary songneusement, et
vous pry que vous le tenez nettement de linge, car en vous en est, et
pour ce que aux hommes est la cure et soing des besongnes de dehors, et
en doivent les maris soignier, aler, venir et recourir de çà et de là,
par pluies, par vens, par neges, par gresles, une fois moullié, autre
fois sec, une fois suant, autre fois tremblant, mal peu, mal herbergié,
mal chauffé, mal couchié. Et tout ne luy fait mal pour ce qu’il est
reconforté de l’espérance qu’il a aux cures que la femme prendra de
luy à son retour, aux aises, aux joies et aux plaisirs qu’elle luy
fera ou fera faire devant elle; d’estre deschaux à bon feu, d’estre
lavé les{v. 1, p.169} piés, avoir chausses[271] et soulers frais, bien peu, bien
abeuvré, bien servi, bien seignouri, bien couchié en blans draps, et
cueuvrechiefs[272] blans, bien couvert de bonnes fourrures, et assouvi
des autres joies et esbatemens, privetés, amours et secrets dont je me
tais. Et l’endemain, robes-linges[273] et vestemens nouveaulx.
Certes, belle seur, tels services font amer et désirer à homme le
retour de son hostel et veoir sa preudefemme et estre estrange des
autres. Et pour ce je vous conseille à reconforter ainsi vostre autre
mary à toutes ses venues et demeures, et y persévérez; et aussi à luy
tenir bonne paix, et vous souviengne du proverbe rural qui dit que
trois choses sont qui chassent le preudomme hors de sa maison, c’est
assavoir maison descouverte, cheminée fumeuse et femme rioteuse. Et
pour ce, chère seur, je vous prie que pour vous tenir en l’amour
et grâce de vostre mary, soyez luy doulce amiable et débonnaire.
Faictes-luy ce que les bonnes simples femmes de nostre païs dient que
l’en a fait à leurs fils quant ils sont enamourés autre part et elles
n’en pevent chevir. Il est certain que quant les pères ou les mères
sont morts, et les parrastres et marrastres qui ont fillastres les
arguent, tencent et estrangent, et ne pensent de leur couchier, de leur
boire ou mengier, de leur chausses, chemises, ne autres nécessités
ou affaires{v. 1, p.170}, et iceulx enfans trouvent ailleurs aucun bon retrait
et conseil d’aucune autre femme qui les recueille avecques elle et
laquelle pense de leur chauffer à aucun povre tison avec elles, de leur
couchier, de les tenir nettement, à faire rappareiller leurs chausses,
brayes[274], chemises et autres vestemens, iceulx enfans les suivent et
désirent leur compaignie et estre couchiés et eschauffés entre leurs
mamelles, et du tout en tout s’estrangent de leurs mères ou pères qui
par avant n’en tenoient compte, et maintenant les voulsissent retraire
et ravoir, mais ce ne peut estre, car iceulx enfans ont plus cher la
compagnie des plus estranges qui de eux pensent et aient soing que de
leurs plus prouchains qui d’eulx ne tiennent compte. Et puis brayent
et crient, et dient que icelles femmes ont leurs enfans ensorcellés,
et sont enchantés, et ne les pevent laissier, ne ne sont aises se
ils ne sont avecques elles. Mais, quoy que l’en die, ce n’est point
ensorcellement, c’est pour les amours, les curialités, les privetés,
joies et plaisirs qu’elles leur font en toutes manières, et par m’âme,
il n’est autre ensorcellement. Car qui à un ours, un lou ou un lyon
feroit tous ses plaisirs, icelluy ours, lou ou lyon feroit et suivroit
ceulx qui ce luy feroient, et par pareille parole pourroient dire les
autres bestes, se elles parloient, que icelles qui ainsi seroient
aprivoisées serroient ensorcellées. Et, par m’âme, je ne croy mie qu’il
soit autre ensorcellement que de bien faire, ne l’en ne peut mieulx
ensorceller un homme que de luy faire son plaisir[275].{v. 1, p.171}
Et pour ce, chère seur, je vous pry que le mary que vous arez vous
le vueillez ainsi ensorceller et rensorceller et le gardez de maison
maucouverte et de cheminée fumeuse et ne luy soyez pas rioteuse, mais
doulce, amiable et paisible. Gardez en yver qu’il ait bon feu sans
fumée, et entre vos mamelles bien couchié, bien couvert, et illec
l’ensorcellez. Et en esté gardez que en vostre chambre ne en vostre
lit n’ait nulles puces, ce que vous povez faire en six manières, si
comme j’ay oy dire. Car, j’ay entendu par aucuns, qui sème sa chambre
de fueilles d’aune, les puces s’y prennent. Item, j’ay oy dire que qui
aroit de nuit un ou plusieurs tranchouers[276] qui feussent pardessus
oins de glus ou de trébentine et mis parmy la chambre, ou millieu de
chascun tranchouer une chandelle ardant, elles s’y venroient engluer
et prendre. L’autre que j’ay essayé et est vray: prenez un drap
estru[277] et le estendez parmy vostre chambre et sur vostre lit, et
toutes les puces qui s’y pourront bouter s’y prendront, tellement que
vous les pourrez porter avec le drap où vous vouldrez. Item des peaulx
de mouton. Item, j’ai veu mettre des blanchets[278] sur le feurre[279]
et sur le lit, et quant les puces qui noires estoient s’y estoient
boutées, l’en les trouvoit plus tost parmy le blanc et les tuoit-l’en.
Mais le plus fort est{v. 1, p.172} de soy gaittier de celles qui sont ès
couvertures et ès pennes[280], ès draps des robes dont l’en se cueuvre.
Car sachiez que j’ay essaié que quant les couvertures, pennes ou robes
où il a puces sont enclos et enfermés serréement, comme en male bien
liée estroictement de courroies, ou en sac bien lié et pressé, ou
autrement mis et compressé que icelles puces soient sans jour et sans
air et tenues à destroit, ainsi périront et mourront sur heure. Item,
j’ay veu aucunes fois en plusieurs chambres que quant l’en estoit
couchié, l’en se trouvoit tout plain de cincenelles[281] qui à la fumée
de l’alaine se venoient asseoir sur le visage de ceulx qui dormoient
et les poingnoient si fort qu’il se convenoit lever et alumer du foing
pour faire fumée pour laquelle il les convenoit fuir ou mourir, et
aussi bien le pourroit-l’en faire de jour qui s’en doubteroit, et aussi
bien par un cincenellier[282], qui l’a, s’en peut-l’en garantir.
Et se vous avez chambre ou estage où il ait très grant repaire de
mouches, prenez petis floqueaux de feuchière[283] et les liez à
filets[284] comme filopes[285] et les tendez, et toutes les mouches
s’y logeront au vespre: puis destendez les filopes et les gectez
hors. Item, fermez très bien vostre chambre au vespre, mais qu’il y
ait seulement un petit pertuis ou mur devers Orient, et si tost que
l’aube esclarcira, toutes les mouches s’en yront par{v. 1, p.173} ce pertuis, puis
soit estoupé. Item, prenez une escuelle de lait et l’amer[286] d’un
lièvre et meslez l’un parmy l’autre, et puis mettez-en deux ou trois
escuelles ès lieux là où les mouches repairent, et toutes celles qui
en tasteront, mourront. Item, autrement, ayez une chausse de toille
liée au fons d’un pot qui ait le cul percié, et mettez icelluy pot ou
lieu où les mouches repairent et oingnez-le par dedens de miel, ou
de pommes, ou de poires; quant il sera bien garny de mouches, mettez
un tranchouer sur la gueule, et puis hochez[287]. Item, autrement,
prenez des ongnons rouges crus et les broiez et espraignez le jus en
une escuelle et le mettez où les mouches repairent, et toutes celles
qui en tasteront, mourront. Item, ayez des palettes pour les tuer à
la main. Item, aiez des vergettes[288] gluées sur un bacin d’eaue.
Item, aiez vos fenestres closes bien justement de toille cirée ou
autre, ou de parchemin ou autre chose[289] si justement que nulle
mouche y puisse entrer, et les mouches qui seront dedens soient tuées
à la palette ou autrement comme dessus, et les autres n’y entreront
plus. Item, ayez un cordon pendant et moullié en miel, les mouches y
vendront asseoir, et au soir soient prinses en un sac. En somme, il me
semble que les mouches ne se arresteront point en chambre où il{v. 1, p.174} n’ait
tables dréciées, fourmes[290], dreçouers, ou autres choses sur quoy
ils se puissent descendre et reposer, car se ils ne se pevent aherdre
ou arrester fors aux parois qui sont droites, ils ne s’y arresteront
point, ne aussi en lieu ombragé et moicte. Et pour ce me semble que se
la chambre est bien arrousée et bien close et bien fermée, et qu’il n’y
ait rien gisant sur le plat[291], jà mouche ne s’y arrestera.
Et ainsi le[292] garantissez et gardez de toutes mésaises et lui donnez
toutes les aises que vous pourrez penser et le servez et faictes
servir en vostre hostel, et vous attendez à luy des choses de dehors,
car s’il est bon, il en prendra plus de peine et travail que vous ne
vouldriez, et par faisant ce que dit est, il aura tousjours son regret
et son cuer à vous et à vostre amoureux service et guerpira tous autres
hostels, toutes autres femmes, tous{v. 1, p.175} autres services et mesnages: tout
ne lui sera que terre au regard de vous qui en penserez comme dit est
et que faire le devez par l’exemple mesmes que vous véez des gens
chevauchans parmy le monde, que vous véez que si tost qu’ils sont en
leur hostel revenus d’aucun voyage, ils font à leurs chevaulx blanche
lictière jusques au ventre, iceulx chevaulx sont defferrés et mis au
bas, ils sont emmiellés[293], ils ont foing trié, et avoine criblée,
et leur fait-l’en en leur hostel plus de bien à leur retour que en nul
autre lieu. Et par plus forte raison, se les chevaulx sont aisiés, les
personnes, mesmement les souverains[294], à leurs despens le soient à
leur retour. Aux chiens qui viennent des bois et de la chasse fait-l’en
lictière devant leur maistre, et luy mesmes leur fait lictière blanche
devant son feu; l’en leur oint de sain doulx leurs piés au feu, l’en
leur fait souppes, et sont aisiés par pitié de leur travail; et par
semblable, se les femmes font ainsi à leurs maris que font les gens
à leurs chevaulx, chiens, asnes, mulles et autres bestes, certes
les autres hostels où ils ont esté servis ne leur sembleroient que
prisons obscures et lieux estranges envers le leur qui leur sera donc
un paradis de repos. Et ainsi sur le chemin les maris auront regard
à leurs femmes, ne nulle peine ne leur sera griefve pour espérance
et amour qu’ils auront à leurs femmes auxquelles reveoir ils auront
aussi grant regret comme les povres hermites, les penanciers[295] et
les religieux abstinens ont de veoir la face Jhésu-Crist; ne iceulx
maris ainsi servis{v. 1, p.176} n’auront jamais voulenté d’autre repaire ne d’autre
compaignie, mais en seront gardés, reculés et retardés: tout le
remenant ne leur semblera que lit de pierres envers leur hostel; mais
que ce soit continué, et de bon cuer, sans faintise.
Mais aucunes vieilles sont, qui sont rusées et font les sages et
faignent grant amour par démonstrance de grant service de leur cuer,
sans autre chose; et sachez, belle seur, que les maris sont petit
sages se ils ne s’en apparçoivent; et quant ils s’en apparçoivent, et
le mary et la femme s’en taisent et dissimulent l’un contre l’autre,
c’est mauvais commencement et s’ensuit pire fin. Et aucunes femmes
sont, qui au commencement font trop bien leur service vers leurs maris,
et leur semble bien que leurs maris lesquels elles voient bien adonc
estre amoureux d’elles et vers elles débonnaires tellement, se leur
semble, que à peine se oseroient-ils courroucier à elles se elles en
faisoient moins, si se laschent et essaient petit à petit à moins
faire de révérence, de service et d’obéissance, mais, qui plus est,
entreprennent auctorité, commandement et seigneurie, une fois sur
un petit fait, après sur un plus grant, après un petit un jour, un
autre petit en un autre. Ainsi essaient et s’avancent et montent, se
leur semble, et cuident que leurs maris qui par débonnaireté, ou, par
adventure, par aguet s’en taisent, n’y voient goutte pour ce qu’ils le
seuffrent ainsi. Et certes ce n’est pas bien pensé ne servi, car quant
les maris voient qu’elles discontinuent leur service et montent en
domination et qu’elles en font trop et que du souffrir mal en pourroit
bien venir, elles sont à un coup, par la voulenté du droit de leurs
maris, trébuchées comme fut Lucifer qui estoit souverain des{v. 1, p.177} anges
de paradis, et lequel nostre Seigneur aima tant qu’il tollera et lui
souffri faire moult de ses voulentés, et il s’enorguilli et monta en
oultrecuidance. Tant fist et entreprist d’autres qu’il en fist trop,
et en despleut à nostre Seigneur qui longuement avoit dissimullé et
souffert sans dire mot, et lors à un coup tout luy vint à souvenance.
Si le trébucha ou plus parfont d’enfer pour ce qu’il ne continua
son service à quoy il estoit ordonné et pour lequel il avoit au
commencement acquis l’amour de nostre Seigneur qu’il avoit si grande.
Et pour ce devez-vous estre obéissant au commencement et tousjours
persévérer à cest exemple.
Le huitiesme article de la première distinction dit que vous soiés
taisant ou au moins attrempéement parlant, et sage pour garder et
céler les secrets de vostre mary. Sur quoy, belle seur, sachiez que
toute personne qui s’eschauffe en sa parole n’est mie bien attrempé en
son sens, et pour ce sachez que savoir mettre frain en sa langue est
souveraine vertu, et moult de périls sont venus de trop parler, et par
espécial quant l’en prent paroles à gens arrogans, ou de grant courage,
ou gens de court de seigneurs. Et par espécial gardez-vous en tous
vos fais de prendre paroles à telles gens; et se par adventure telles
gens se addressent à vous, si les eschevez et laissiez sagement et
courtoisement, et ce sera souverainement grant sens à vous, et sachez
que d’ainsi faire il vous est pure nécessité; et jasoit-ce que le cuer
en face mal, toutesvoies le convient-il aucunes fois mestrier[296],{v. 1, p.178}
et n’est pas sage qui ne le puet faire, car il est trouvé un proverbe
rural qui dit que aucun n’est digne d’avoir seignourie ou maistrise sur
autruy qui ne peut estre maistre de luy mesmes.
Et pour ce, en ce cas et en tous autres, devez-vous si estre maistre de
vostre cuer et de vostre langue qu’elle soit subjecte à vostre raison,
et advisez toudis devant qui et à qui vous parlerez; et vous prie et
admoneste que soit en compaignie, soit à table, gardez-vous de trop
habondamment parler, car en habondance de paroles ne peut estre qu’il
n’en y ait aucune fois de mal assises aucunes, et dit-l’en aucunes
fois, par esbatement et par jeu, paroles de revel[297] qui depuis
sont prinses et recordées à part en grant dérision et mocquerie de
ceulx qui les ont dictes. Et pour ce gardez devant qui et de quoy vous
parlerez, ne à quel propos, et ce que vous direz, dictes à trait[298]
et simplement: et en parlant pensez que riens ne ysse qui ne doie yssir
et que la bride soit devant les dens pour refraindre le trop. Et soyez
bon secrétaire et aiez tousjours souvenance de garder les secrets de
vostre mary qui sera; premier[299] ses meffais, vices ou péchiés, se
vous en savez aucuns, célez-les et couvrez, mesmes sans son sceu,
afin qu’il ne s’en hontie, car à peine trouverez-vous aucun que s’il
a aucun amy qui apparçoive son péchié, jà puis ne le verra de si bon
cuer que devant et aura honte de luy et l’aura en regard. Et ainsi
vous conseille-je que ce que vostre mary vous dira en conseil, vous
ne le revélez point à quelque personne tant soit privée de vous, et
vainquez en ce la nature des femmes qui est telle, si comme l’en{v. 1, p.179} dit,
qu’elles ne pevent riens céler, c’est à dire les mauvaises et meschans.
Dont un philosophe appellé Macrobe raconte, et est trouvé ou livre du
Songe Scipion, qu’il estoit à Romme un enfant, jeune fils, qui avoit
nom Papire, qui une fois avec son père lequel estoit sénateur de Romme
s’en ala en la chambre des sénateurs, en laquelle chambre les sénateurs
rommains tenoient leur conseil. Et illecques firent serement que leur
conseil nul n’oseroit révéler sur paine de perdre la teste. Et quant
ils orent tenu conseil et l’enfant retourna à l’hostel, sa mère luy
demanda dont il venoit, et il respondi du conseil du Sénatoire avec
son père. La mère luy demanda quel conseil c’estoit; il dist qu’il ne
l’oseroit dire sur paine de mort. Adonc fut la mère plus en grant désir
de le savoir, et commença maintenant à flater, et en après à menacier
son fils qu’il luy dist. Et quant l’enfant vit qu’il ne povoit durer
à sa mère, si luy fist premièrement promettre qu’elle ne le diroit à
nulluy et elle luy promist. Après il luy dist ceste mençonge, c’est
assavoir que les sénateurs avoient eu en leur conseil entre eulx, ou
que un mary eust deux femmes, ou une femme deux maris. Quant la mère oy
ce, si luy deffendi qu’il ne le dist à nul autre, et puis s’en ala à
ses commères et leur dist le conseil en secret, et l’autre à l’autre,
et ainsi sceurent toutes ce conseil, chascune en son secret.
Si advint un pou après que toutes les femmes de Romme vindrent au
Sénatoire où les sénateurs estoient assemblés, et par moult de fois
crièrent à haulte voix qu’elles aimoient mieulx que une femme eust deux
maris que un homme deux femmes. Les sénateurs estoient tous esbahis et
ne savoient que ce vouloit dire, et se{v. 1, p.180} taisoient et regardoient l’un
l’autre en demandant dont ce venoit, jusques à tant que l’enfant Papire
leur compta tout le fait. Et quant les sénateurs oyrent ce, si en
furent tous courroucés et le firent sénateur et establirent que jamais
d’ores-en-avant nul enfant ne fust en leur compaignie.
Ainsi appert par ceste exemple que l’enfant masle qui estoit jeune
sceut céler et taire et évada, et la femme qui avoit aage convenable
pour avoir sens et discrétion ne sceut taire ne céler ce qu’elle avoit
juré et promis sur son serement, et mesmes le secret qui touchoit
l’honneur de son mary et de son fils.
Et encores est-ce le pis que quant femmes racontent aucune chose
l’une à l’autre, tousjours la derrenière y adjouste plus et accroist
la bourde et y met du sien, et l’autre encores plus. Et à ce propos
raconte-l’en un conte rural d’une bonne dame qui avoit acoustumé à soy
lever matin. Un jour ne se leva mie si matin qu’elle avoit acoustumé;
sa commère se doubta qu’elle ne feust malade, si l’ala veoir en son lit
et luy demanda moult qu’elle avoit. La bonne dame qui eut honte d’avoir
tant jeu, ne sceut que dire fors qu’elle estoit moult pesante et malade
et tellement qu’elle ne le sceut dire. La commère la pressa et pria
par amours qu’elle luy dist, et elle luy jura, promist, et fiança que
jamais ce qu’elle luy diroit ne seroit révélé pour rien de ce monde à
nulle créature vivant, père, mère, seur, frère, mary, ne confesseur, ne
autre. Après celle promesse et serement la bonne dame qui ne savoit que
dire, par adventure, luy dist que elle avoit un œuf ponnu. La commère
en fut moult esbahie et monstra semblant d’en estre bien courroucée,
et{v. 1, p.181} jura plus fort que devant que jamais parole n’en seroit révélée.
Assez tost après icelle commère se parti et en s’en retournant encontra
une autre commère qui luy emprist à dire dont elle venoit, et celle
tantost luy dist qu’elle venoit de veoir la bonne dame qui estoit
malade et avoit ponnu deux œufs, et luy pria et aussi l’autre luy
promist que ce seroit secret. L’autre encontra une autre et en secret
luy dist que la bonne dame avoit ponnu quatre œufs: l’autre encontra
une autre et luy dist huit œufs, et ainsi de plus en plus multiplia
le nombre. La bonne dame se leva et sceut que par toute la ville l’en
disoit qu’elle avoit ponnu une pannerée d’œufs. Ainsi s’apparceut
comment femmes sont mal secrètes, et qui pis est le racontent tousjours
en pire endroit.
Et pour ce, belle seur, sachiez vos secrets céler a tous, vostre mary
excepté, et ce sera grant sens, car ne créez pas que une autre personne
cèle pour vous ce que vous mesmes n’arez peu ou sceu céler; et pour
ce soyez secrète et célant à tous fors à vostre mary, car à celluy ne
devez-vous riens céler, mais tout dire, et luy à vous aussi ensemble.
Et il est dit Ad Ephesios Vº: Sic viri debent
diligere uxores scilicet ut corpora sua. Ideo ibidem dicitur: Viri
diligite uxores vestras; et Unusquisque uxorem suam diligat sicut se
ipsum, c’est à dire quel’homme doit amer sa femme comme son propre
corps, et pour ce, vous deux, c’est assavoir l’homme et la femme, devez
estre tout un, et en tout et partout l’un de l’autre conseil ouvrer,
et ainsi font et doivent faire les bonnes et sages gens. Et vueil
bien que les maris sachent que aussi doivent-ils céler et couvrir les
simplesses{v. 1, p.182} jà faictes par leurs femmes, et doulcement pourveoir aux
simplesses à venir. Et ainsi le voult faire un bon preudome de Venise.
A Venise furent deux mariés qui orent trois enfans en mariage. Après,
la femme fu gisant au lit de la mort et se confessa, entre les autres
choses, de ce que l’un des enfans n’estoit pas de son mary. Le
confesseur à la parfin luy dist qu’il auroit advis quel conseil il luy
donroit et retourneroit à elle. Icelluy confesseur vint au phisicien
qui la gouvernoit et luy demanda l’estat de la maladie d’elle. Le
phisicien dist qu’elle n’en pourroit eschapper. Adonc le confesseur
vint à elle et luy dist comment il s’estoit conseillié de son cas et
ne véoit mie que Dieu luy donnast santé, se elle ne crioit mercy à son
mary du tort qu’elle luy avoit fait. Elle manda son mary et fist tous
vuidier hors de la chambre excepté sa mère et son confesseur qui la
mirent et soustindrent dedens son lit à genoulx, et les mains joinctes
devant son mary, luy pria humblement mercy de ce qu’elle avoit péchié
en la loy de son mariage et avoit eu l’un de ses enfans d’autre que de
luy: et disoit oultre, mais son mary l’escria en disant: Ho! ho! ho!
n’en dictes plus! Sur ce la baisa et luy pardonna en disant: Jamais
plus ne le dictes, ne nommez à moy ne à autre lequel c’est de vos
enfans, car je les vueil aimer autant l’un comme l’autre si également
que en vostre vie ne après vostre mort vous ne soïez blasmée, car
en vostre blasme aroie-je honte, et vos enfans mesmes et autres par
eulx, c’est assavoir nos parens, en recevroient vilain et perpétuel
reprouche. Si vous en taisiez: je n’en vueil plus savoir afin que l’en
ne die mie que je face tort aux autres deux. Qui que cestuy soit, je
luy donne en pur{v. 1, p.183} don, dès maintenant, à mon vivant, ce que le droit de
nos successions luy monteroit.
Belle seur, ainsi véez-vous que le sage homme fleschi son courage pour
saulver l’onneur de sa femme qui redondoit à luy et à ses enfans, et
par ce vous appert que les sages hommes et les sages femmes doivent
faire l’un pour l’autre pour sauver son honneur. Et à ce propos peut
estre trait autre exemple.
Il fut un grant sage homme que sa femme laissa pour aler avec un autre
homme jeune en Avignon, lequel quant il en fut saoul la laissa, comme
il est acoustumé que tels jeunes hommes font souvent. Elle fut povre
et desconfortée; si se mist au commun pour ce qu’elle ne sceut de quoi
vivre. Son mary le sceut depuis et en fut moult courroucié et mist le
remède qui s’ensuit. Il mist à cheval deux des frères de la femme et
leur donna de l’argent et leur dist qu’ils alassent querre leur seur
qui estoit ainsi comme toute commune en Avignon, et qu’elle feust
vestue de housse et chargiée de coquilles, à l’usage de pelerins venant
de Saint Jaques, et montée souffisament, et quant elle seroit à une
journée près de Paris, qu’ils le luy mandassent. A tant se partirent.
Le sage homme publia et dist partout à un et à autre qu’il estoit bien
joyeulx de ce que sa femme retournoit en bon point, Dieu mercy, de là
où il l’avoit envoyée, et quant on luy demandoit où il l’avoit envoyée,
il disoit qu’il l’avoit pieçà envoyée à Saint Jaques en Galice pour
faire pour luy un pélérinage que son père à son trespassement luy avoit
enchargié. Chascun estoit tout esbahy de ce qu’il disoit, considéré
ce que l’en avoit par avant dit d’icelle. Quant sa femme fut venue à
une journée près de Paris, il fist parer son{v. 1, p.184} hostel et mettre du may
et de l’erbe vert[300] et assembla ses amis pour aler au devant de sa
femme. Il fut au devant et s’entre-baisièrent, puis commencèrent l’un
et l’autre à plourer, et puis firent très grant joye. Il fist dire
à sa femme que à tous elle parlast esbatéement[301], haultement et
hardiement, et à luy mesmes, et mesmement devant la gent, et qu’elle
venue à Paris alast sur toutes ses voisines l’une après l’autre et ne
fist nul semblant de rien que de joye. Et ainsi le bon homme retourna
et garda l’onneur de sa femme.
Et, par Dieu, se un homme garde l’onneur de sa femme et une femme
blasme son mary ou seuffre qu’il soit blasmé, ne couvertement, ne en
appert, elle mesmes en est blasmée, et non sans cause; car, ou il
est blasmé à tort, ou il est blasmé à droit: s’il est blasmé à tort,
donc le doit-elle aigrement revenchier; s’il est blasmé à droit, donc
le doit-elle gracieusement couvrir et doulcement défendre, car il
est certain que se le blasme demouroit sans estre effacié, de tant
comme auroit plus meschant mary, seroit elle réputée pour meschant et
partiroit à son blasme pour ce qu’elle se seroit mariée à si meschant.
Car, tout ainsi comme celluy qui joue aux eschez tient longuement en sa
main son eschec avant qu’il l’assiée pour adviser de le mettre en lieu
seur, tout ainsi la femme se doit tenir pour advisier et choisir et se
mettre en bon lieu. Et s’elle ne le fait, si luy soit reprouchié, et
doit partir au blasme de son mary; et se il est en rien taché, elle le
doit couvrir et céler de tout son povoir. Et autel doit faire le mary
de sa femme, comme dit est dessus et dit sera cy après.{v. 1, p.185}
Je sceus un bien notable advocat en Parlement, lequel advocat avoit
eu une fille qu’il avoit engendrée en une povre femme, qui la mist
à nourrisse: et par deffault de paiement, ou de visitation, ou des
courtoisies que les hommes ne scevent pas faire aux nourrisses en tels
cas, fu de ce telles paroles que la femme de l’advocat le sceut, et
sceut aussi que je faisoie les paiemens de ceste nouriture et pour
couvrir l’honneur du seigneur à qui j’estoie et suis bien tenu, Dieu
le gart! Et pour ce la femme d’icelluy advocat vint à moy et me dist
que je faisoie grant péchié que son seigneur fust esclandry et diffamé,
et qu’elle estoit mieulx tenue à souffrir le danger[302] de ceste
nouriture que moy, et que je la menasse où l’enfant estoit[303].... la
mist en garde avec une cousturière et luy fist aprendre son mestier et
puis la maria, ne oncques un maltalent ne un seul courroux ou laide
parole son mary n’en apparceut. Et ainsi font les bonnes femmes vers
leurs maris et les bons maris vers leurs femmes quant elles faillent.
Le neuviesme article doit monstrer que vous soyez sage à ce que se
vostre mary folloie comme jeunes gens ou simples gens font souvent,
que doulcement et sagement vous le retrayez de ses folies. Primo, s’il
veult soy courroucier ou mal exploitier contre vous, gardez que par
bonne patience et par la doulceur de vos paroles vous occiez l’orgueil
de sa cruaulté, et se ainsi le savez faire, vous l’arez vaincu
tellement qu’il{v. 1, p.186} ne vous pourra faire mal néant plus que s’il fust
mort, et si luy souvendra depuis tellement de vostre bien, jasoit-ce
qu’il n’en die mot devant vous, que vous l’aurez du tout attrait à
vous. Et se vous ne le povez desmouvoir qu’il ne vous courrousse,
gardez que vous ne vous en plaigniez à vos amis ne autres dont il se
puisse apparcevoir, car il en tendroit moins de bien de vous et luy en
souvendroit autre fois, mais alez en vostre chambre plourer bellement
et coyement, à basse voix, et vous en plaignez à Dieu; et ainsi le font
les sages dames. Et s’il est ainsi qu’il se vueille esmouvoir contre
autre personne plus estrange, si le refrenez sagement; et, à ce propos,
est une histoire ou traictié qui dit ainsi[304]:
Un jouvencel appellé Mellibée, puissant et riche, ot une femme nommée
Prudence, et de celle femme ot une fille. Advint un jour qu’il s’ala
esbatre et jouer et laissa en son hostel sa femme et sa fille et
les portes closes. Trois de ses anciens ennemis approuchièrent et
appoièrent escheles aux murs de sa maison, et par les fenestres
entrèrent dedans, et batirent sa femme{v. 1, p.187} [forment], et navrèrent
sa fille de cinq plaies mortels en cinq lieux de son corps c’est
assavoir ès piés, ès oreilles, ou nez, en la bouche et ès mains, et la
laissièrent presque morte, puis s’en alèrent.
Quant Mellibée retourna à son hostel et vit cest meschief, si commença
et prist à plaindre et à plourer et à soy batre, et en manière de
forcené sa robe dessirer. Lors Prudence sa femme le prist à admonester
qu’il se souffrist[305]; et il tousjours plus fort crioit. Adonc
Prudence se appensa de la sentence Ovide, ou livre des Remèdes
d’amours, qui dit que cellui est fol qui s’efforce d’empeschier la
mère de plorer la mort de son enfant, jusques à tant qu’elle se soit
bien vuidée de larmes et saoulée de plorer. Lors il est temps de la
conforter et attremper sa douleur par doulces paroles.
Pour ce Prudence se souffri un pou de temps, et puis quant elle vit son
temps, si lui dist: Sire, dist-elle, pourquoy vous faites-vous sembler
fol? Il n’appartient pas à sage homme de démener si grant dueil. Vostre
fille eschappera se Dieu plaist: se elle estoit ores morte, vous ne
vous devriez pas pour luy destruire, car Sénèque dit que li sages ne
doit point prendre grant desconfort de [la mort de] ses enfans, ains
doit souffrir leur mort aussi légièrement comme il attend la sienne
propre. Mellibée respondi: qui est celluy qui se pourroit tenir de
plorer en si grant cause de douleur? Nostre Seigneur Jhésu-Crist mesmes
plora de la mort du ladre son amy.—Certes, dist Prudence, pleurs ne
sont mie deffendus à celluy qui est{v. 1, p.188} triste ou entre les tristes,
mais leur est ottroié, car, selon ce que dit saint Pol l’apostre en
l’epistre aux Rommains, on doit mener joye avec ceulx qui ont joye et
mainnent, et doit-on plourer avec ceulx qui pleurent. Mais jasoit-ce
que plourer atrempéement soit permis, toutesvoies plorer desmesuréement
est deffendu, et pour ce l’on doit garder la mesure que Sénèque met.
Quant tu auras, dit-il, perdu ton amy, ton œil ne soit ne trop sec ne
trop moistes, car jasoit-ce que la larme viengne à l’œil, elle n’en
doit pas issir; et quant tu auras perdu ton ami, pense et efforce-toy
d’un autre recouvrer, car il te vault mieulx un autre ami recouvrer
que l’ami perdu plorer. Se tu veulx vivre sagement, oste tristesse de
ton cuer, car Sénèque dit: le cuer lié et joyeux maintient la personne
en la fleur de son aage, mais l’esperit triste luy fait séchier les
os[306]; et dist aussi que tristesse occist moult de gens[307]. Et
Salemon dit que tout ainsi comme la tigne ou l’artuison[308] nuit à la
robe et le petit ver au bois, tout ainsi griève tristesse au cuer. Et
pour ce nous devons porter [patiemment] en la perte de nos enfans et de
nos autres biens temporels ainsi comme Job [lequel,] quant il ot perdu
ses enfans et toute sa substance et eut receu moult de tribulations en
son corps, il dist: nostre Seigneur le m’a donné, nostre Seigneur le
m’a tolu: ainsi comme il le m’a voulu faire, il l’a fait; benoist soit
le nom nostre Seigneur!
Mellibée respondi à Prudence sa femme ainsi: toutes les choses que tu
dis sont vrayes et profitables,{v. 1, p.189} mais mon esperit est si troublé que
je ne sçay que je doie faire. Lors Prudence lui dist: appelle tous tes
loyaulx amis, tes affins[309] et tes parens, et leur demande conseil
de ceste chose, et te gouverne selon le conseil qu’ils te donront, car
Salemon dit: tous tes fais par conseil feras, ainsi ne t’en repentiras.
Adonc Mellibée appella moult de gens, c’est assavoir cirurgiens,
phisiciens vieillars et jeunes, et aucuns de ses anciens ennemis qui
estoient réconciliés [par semblance], et retournés en sa grâce et
en son amour, et aucuns de ses voisins qui lui portèrent révérence
plus par doubtance que par amour, et avec ce vindrent plusieurs de
losengeurs et moult de sages clers et bons advocas. Quant ceulx
furent ensemble, il leur recompta et monstra bien par la manière de
son parler qu’il estoit moult courroucié, et qu’il avoit moult grant
désir de soy vengier tantost et faire guerre incontinent: toutesvoies
il demanda sur ce leur conseil. Lors un cirurgien par le conseil des
autres cirurgiens se leva disant: Sire, il appartient à un cirurgien
que il porte à un chascun prouffit et à nul dommage, dont il advient
aucunes fois que quant deux hommes par malice se sont combatus ensemble
et navrés l’un l’autre, un mesme cirurgien garist l’un et l’autre; et
pour ce il n’appartient point à nous de esmouvoir ou nourrir guerre
ne supporter partie[310], mais à ta fille garir. Jasoit-ce qu’elle
soit navrée malement, nous mettrons toute nostre cure de jour et de
nuit, et, à l’aide de nostre Seigneur, nous te la rendrons toute
saine. Presques en ceste manière respondirent les phisiciens, et
oultre adjoustèrent avec ce aucuns que tout ainsi comme selon l’art
de médicine les maladies se{v. 1, p.190} doivent garir par contraires, ainsi
doit-l’en garir guerre par vengence. Les voisins envieux, les ennemis
réconciliés par semblant, les losengeurs, firent semblant de plorer
et commencèrent le fait moult à aggraver en loant moult Mellibée en
puissance d’avoir et d’amis, et en vitupérant la puissance de ses
adversaires, et dirent que tout oultre il se devoit tantost vengier et
incontinent commencier la guerre. Adonc un sage advocat de la voulenté
des autres se leva et dist: Beaulx seigneurs, la besongne pour quoy
nous sommes cy assemblés est moult haulte et pesante pour cause de
l’injure et du maléfice qui est moult grant, et pour raison des grans
maulx qui s’en pevent ensuivre ou temps advenir, et pour la force des
richesses et des puissances des parties; pour laquelle chose il seroit
grant péril errer en ceste besongne. Pour ce, Mellibée, dès maintenant
nous te conseillons que sur toutes choses tu aies diligence de garder
ta personne, et euvres en telle manière que tu soies bien pourveu
d’espies[311] et guettes[312] pour toy garder. Et après tu mettras en
ta maison bonne garnison et fort pour toy et ta maison défendre. Mais
de mouvoir guerre et de toy vengier tantost, nous n’en povons pas bien
jugier en si pou de temps lequel vault mieulx. Si demandons [espace]
d’avoir délibération, car l’on dit communément: qui tost juge, tost se
repent; et dit-on aussi que le juge est bon qui tost entent et tart
juge. Car jasoit-ce que toute demeure soit ennuyeuse, toutesvoies elle
ne fait pas à reprendre en jugement et en vengence quant elle est
souffisant et raisonnable. Et ce{v. 1, p.191} nous monstre nostre Seigneur par
exemple, quant la femme qui estoit prinse en adultère lui fut admenée
pour jugier d’icelle ce que on en devoit faire. Car jasoit-ce qu’il
sceust bien qu’il devoit respondre, toutesvoies il ne respondi pas
tantost, mais voult avoir délibération et escript deux fois en terre.
Pour ces raisons, nous demandons délibération, laquelle eue, nous te
conseillerons, à l’aide de Dieu, chose qui sera à ton proufit.
Lors les jeunes gens et la plus grant partie de tous les autres
mocquèrent[313] ce sage et firent grant bruit, et dirent que tout ainsi
comme l’en doit batre le fer tant comme il est chault, ainsi l’en doit
vengier l’injure tant comme elle est fresche, et se escrièrent à haulte
voix: guerre! guerre! guerre!
Adonques se leva un des anciens et estendit la main et cria que l’en
feist silence et dist ainsi: moult de gens crient guerre! haultement,
qui ne scevent que guerre se monte. Guerre en son commencement est si
large et a si grant entrée que un chascun y puet entrer et la puet
trouver légièrement, mais à très grant peine puet-l’en savoir à quelle
fin l’en en puet venir. Car quant la guerre commence, moult de gens ne
sont encores nés, qui pour cause de la guerre mourront jeunes, ou en
vivront en douleur et en misère et fineront leur vie en chétiveté. Et
pour ce, avant que l’en mueve guerre, l’en doit avoir grant conseil et
grant délibération.
Quant icelluy ancien cuida confermer son dit par raisons, ils se
levèrent presque tous encontre luy et entrerompirent son dit souvent,
et lui dirent qu’il{v. 1, p.192} abrégeast ses paroles, car la narration de cellui
qui presche à ceulx qui ne le veulent oïr, est ennuyeuse; c’est à dire
que autant vault parler devant cellui à qui il ennuye comme chanter
devant cellui qui pleure. Quant ce sage ancien vit qu’il ne povoit
avoir audience, ne se efforça plus de parler. Si dit: je vois bien
maintenant que le proverbe commun est vray: lors fault le bon conseil,
quant le grant besoing est[314]. Et ce dit, il s’assist comme tout
honteulx.
Encores avoit en conseil Mellibée moult de gens qui lui conseilloient