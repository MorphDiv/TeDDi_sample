# language_name_wals:	Sango
# language_name_glotto:	Sango
# ISO_639-3:	sag
# year_composed:	NA
# year_published:	2003
# mode:	written
# genre_(broad):	non-fiction
# genre_(narrow):	religion
# writing_system:	Latn
# special_characters:	NA
# short_description:	The New Testament in Sango. Text of the Parallel Bible Corpus: Mayer, Thomas & Michael Cysouw. 2014. Creating a Massively Parallel Bible Corpus. Proceedings of the International Conference on Language Resources and Evaluation (LREC), Reykjavik, 3158-3163.
# source:	http://www.bible.is/SAGCAR/Matt/1
# copyright_short:	© Alliance Biblique en Centrafrique 2003
# copyright_long:	This Bible text is brought to you by Alliance Biblique en Centrafrique<br>TEXT: © Alliance Biblique en Centrafrique 2003 FONT: © 1997-2013, SIL International http://bit.ly/1uKBBMx
# sample_type:	whole
# comments:	The first two digits of the identifier refer to the book, the next three digits to the chapter, and the last three digits to the verse. See Mayer & Cysouw (2014) for a list of book identifiers.

40001001	So ayeke mbeti ti iri ti akotara ti Jésus Christ , lo so lo yeke hale ti David ; David ayeke hale ti Abraham .
40001002	Abraham adu Isaac ; Isaac adu Jacob ; Jacob adu Juda , lo na a-ita ti lo .
40001003	Juda adu Peres na Zera — mama ti ala ayeke Tamar . Peres adu Hesron ; Hesron adu Ram ;
40001004	Ram adu Aminadab ; Aminadab adu Nashon ; Nashon adu Salman .
40001005	Salman adu Booz — mama ti Booz ayeke Rahab ; Booz adu Obed — mama ti Obed ayeke Ruth ;
40001006	Obed adu Yese , Yese adu gbia David . David na wali ti Urii adu Salomon ;
40001007	Salomon adu Roboam ; Roboam adu Abia ; Abia adu Asaf ;
40001008	Asaf adu Yosafat ; Yosafat adu Yoram ; Yoram adu Ozias ;
40001009	Ozias adu Yotam ; Yotam adu Akaz ; Akaz adu Ezekias ;
40001010	Ezekias adu Manase ; Manase adu Amon ; Amon adu Yosias ;
40001011	Yosias adu Yekonia na a-ita ti lo na ngoi so a gbu azo ti Israel , a gue na ala na sese ti Babilone .
40001012	Na peko ti so a gbu azo ti Israel si a gue na ala na sese ti Babilone , Yekonia adu Shealtiel ; Shealtiel adu Zorobabel ;
40001013	Zorobabel adu Abihud ; Abihud adu Eliakim ; Eliakim adu Azor ;
40001014	Azor adu Sadok ; Sadok adu Akim ;
40001015	Akim adu Eliud ; Eliud adu Eleazar ; Eleazar adu Matan ; Matan adu Jacob ;
40001016	Jacob adu Joseph , koli ti Marie , mama ti Jésus , lo so a iri lo Mesii .
40001017	Ti londo na Abraham ngbii asi na David , na lege ti molongo ti dungo ni , azo ayeke baleoko na osio . Ti londo na David ngbii asi na ngoi so a gbu amolenge ti Israel si ague na ala na sese ti Babilone , na lege ti molongo ti dungo ni , azo ayeke baleoko na osio . Ti londo na ngoi so a gbu ala ti gue na ala na kodro wande ngbii asi na Mesii , na lege ti molongo ti dungo ni , azo ayeke baleoko na osio .
40001018	Lege ti dungo Jésus Christ ayeke tongaso . Mama ti lo Marie ayeke wali so Joseph aye ti mu lo ; me kozo titene ala mu tere , Marie amu ngo na lege ti Yingo-Vuru .
40001019	Joseph , koli ti lo ayeke zo ti mbirimbiri , lo ye ti sigigi na tënë ni pepe na le ti azo kue ti zia kamene na le ti wali ti lo . Tongaso , lo gi lege ti kangbi na wali ni na hondengo ni .
40001020	Na ndembe so lo ngba ti gbu li ti lo , mbeni ange ti Kota Gbia asi na lo na ya ti bango-li si atene na lo : “ Joseph , molenge ti David , mo sara mbeto ti mu wali ti mo Marie pepe , ngbanga ti so molenge so ayeke na ya ti lo aga na lege ti Yingo-Vuru .
40001021	Lo yeke du ande molenge-koli so fade mo yeke di iri ti lo Jésus , ngbanga ti so lo laa lo yeke soo azo ti lo na ya ti asiokpari ti ala Iri ti
40001022	Ye ni kue asi alingbi na tënë so Kota Gbia atene ando na yanga ti wayanga-Nzapa , atene :
40001023	“ Baa , fade maseka-wali so ade ti hinga koli pepe ayeke mu ngo , lo yeke du molenge-koli ; fade a yeke di iri ti lo Emmanuel . ” — Nda ti iri so atene : “ Nzapa ayeke na e ” —
40001024	So Joseph azingo na lango , lo sara ye so ange ti Kota Gbia atene na lo ; lo mu wali ti lo Marie na da ti lo .
40001025	Me Joseph na Marie aduti koli na wali pepe ngbii asi na ngoi so Marie adu molenge ti lo . Joseph adi iri ti lo Jésus .
40002001	A du Jésus na Betlehem , mbeni gbata ti sese ti Judée , na ngoi ti gbia Herode . Na pekoni , azo ti gingo nda ti atongoro alondo na mbage ti To , ala si na Jérusalem .
40002002	Ala hunda ndo , atene : “ Molenge so a du lo titene lo ga gbia ti azuife so ayeke na ndo wa ? E baa tongoro ti lo so asigigi na mbage ti To , nilaa e ga ti voro lo . ”
40002003	So gbia Herode ama tënë so , li ti lo aga kirikiri , lo na azo ti Jérusalem kue .
40002004	Lo bongbi akota wayango-sandaga na awafango-ndia ti azuife kue si lo hunda ala , lo tene : “ A yeke du ande Mesii ni na ndo wa ? ”
40002005	Ala kiri tënë na lo : “ Na Betlehem , mbeni gbata ti sese ti Judée . Baa , wayanga-Nzapa atene tënë na ndö ti lo , atene :
40002006	‘ Mo Betlehem , mo so mo yeke na sese ti Juda , mo yeke biani kete kodro pepe na popo ti akota kodro ti Juda , ngbanga ti so , na ya ti mo , fade mbeni gbia ayeke sigigi ti fa lege na azo ti Israel , azo ti Nzapa . ’ ”
40002007	Tongaso Herode airi azo ti gingo nda ti atongoro ni na hondengo ni . Lo hunda ala ti hinga mbirimbiri ngoi so tongoro ni asigigi na ni .
40002008	Na pekoni , lo tokua ala na Betlehem si lo tene na ala : “ Ala gue agi nda ti tënë ti molenge so nzoni . Tongana ala wara lo , ala ga atene tënë ni na mbi si mbi nga , mbi gue ti voro lo . ”
40002009	So ala ma tënë ti gbia so awe , ala mu lege ague . Mo ye ti baa , ala baa tongoro so asigigi na mbage ti To so ala baa ni kozoni so : tongoro ni atambula na dawa ti ala ngbii ague aluti na ndö ti da so molenge ni ayeke daa .
40002010	Be ti azo ti gingo nda ti atongoro ni asi na ngia na bango tongoro ni .
40002011	Ala li na ya ti da ni si ala baa molenge ni na mama ti lo Marie . Ala kuku na sese si ala voro molenge ni . Na pekoni , ala zi ya ti akungba ti ala si ala mu anzoni ye na molenge ni : lôro , dukani na mire .
40002012	Na pekoni , Nzapa atene tënë na ala na ya ti bango-li titene ala kiri na ndo ti Herode pepe . Tongaso , ala mu mbeni lege nde , ala kiri na kodro ti ala .
40002013	Na peko ti so azo ti gingo nda ti atongoro ni amu lege ague awe , mbeni ange ti Kota Gbia asi na Joseph na ya ti bango-li . Lo tene na Joseph : “ Londo , mu molenge ni , lo na mama ti lo , ala kpe ague na Ezipte , aduti kâ ! Tongana mbi mu yanga na mo ti kiri si mo kiri , ngbanga ti so Herode ayeke gi lege ti fâ molenge ni . ”
40002014	Joseph alondo gi na bi ni , lo mu molenge ni , lo na mama ti lo si lo kpe , lo gue na Ezipte .
40002015	Lo ngba kâ ngbii asi na ngoi so Herode akui . Ye ni asi alingbi na tënë so Kota Gbia atene ando na yanga ti wayanga-Nzapa , atene : “ Mbi iri molenge ti mbi titene lo sigigi na Ezipte . ”
40002016	So Herode ahinga atene , azo ti gingo nda ti atongoro ahanda lo awe , ngonzo agbu lo ngangu mingi . Lo mu yanga titene a fâ akete molenge-koli kue ti gbata ti Betlehem na ti akodro so ayeke nduru na tere ni . A fâ amolenge so ngu ti ala ayeke use na ala so ade awara ngu use pepe . Herode asara ye ni alingbi na tënë so azo ti gingo nda ti atongoro atene na lo na ndö ti lango ti sigingo ti tongoro ni .
40002017	Tongaso , tënë so wayanga-Nzapa Jérémie atene ando , aga taa-tënë ; lo tene :
40002018	“ A ma mbeni go na kodro ti Rama , toto na demango tere ahon ndoni : Rachel laa ayeke toto amolenge ti lo ; lo ke ti ma awango so alingbi ti de be ti lo , ngbanga ti so amolenge ni ayeke daa mbeni pepe . ”
40002019	So Herode akui awe , ange ti Kota Gbia asi na Joseph na ya ti bango-li kâ na Ezipte .
40002020	Lo tene na Joseph : “ Londo , mu molenge ni , lo na mama ti lo , mo kiri na sese ti Israel , ngbanga ti so ala so agi lege lani ti fâ molenge ni akui awe . ”
40002021	Joseph alondo amu molenge ni , lo na mama ti lo si lo kiri na sese ti Israel .
40002022	So Joseph ama atene , Arkelaos aga gbia ti Judée na peko ti babâ ti lo Herode , mbeto ti duti na ya ti kodro ni agbu lo . Na peko ti tënë so Nzapa atene na lo na ya ti bango-li so , lo mu lege , lo gue na sese ti Galile .
40002023	Lo gue lo duti na mbeni gbata so iri ni Nazaret . Ye ni asi tongaso titene tënë ti awayanga-Nzapa aga taa-tënë ; ala tene ando , atene : “ Fade a yeke iri lo , zo ti Nazaret . ”
40003001	Na ngoi ni so , Jean-Baptiste asi ; lo to nda ti fa Nzoni Tënë na ya ti benyama ti Judée ,
40003002	lo tene : “ Ala zia ngbene lege ti sarango ye ti ala , ngbanga ti so Kodro-gbia ti yayu aga nduru awe ! ”
40003003	Jean ayeke zo so wayanga-Nzapa Ésaïe atene tënë ti lo ando , atene : “ Mbeni zo ayeke dekongo na benyama kâ , atene : ‘ Ala leke lege ti Kota Gbia ! Ala sara si lege ti lo aluti mbirimbiri ! ’ ”
40003004	Jean ayu bongo so a sara ni na kua ti tere ti zambala , lo kanga kamba ti poro ti nyama na ya ti lo , kobe ti lo ti tengo ni ayeke angadi na mafuta ti awotoro ti ngonda .
40003005	Azo alondo na Jérusalem , ambeni alondo na akodro nde nde ti Judée , ambeni alondo nga na akodro so ayeke na tere ti ngu ti Jourdain si ala ga na tere ti lo .
40003006	Ala fa asiokpari ti ala na gigi si Jean abatize ala na ya ti ngu ti Jourdain .
40003007	So Jean abaa gba ti afarizien na asadusien ayeke ga na tere ti lo titene ala wara bateme , lo tene na ala : “ Ala , asioni mara ti ngbo ! Zo wa laa afa na ala lege ti kpe ngonzo ti Nzapa so ayeke ga so ?
40003008	Ala sara ye so afa atene , ala zia ngbene lege ti sarango ye ti ala awe !
40003009	Ala tene na be ti ala pepe , atene : ‘ Abraham ayeke kotara ti e . ’ Biani , mbi tene na ala : Nzapa alingbi ti mu atêne so ti sara si aga amolenge ti Abraham !
40003010	Do ayeke na gunda ti akeke ti de ni : keke so kue ale nzoni lengo pepe , fade yeke a de ni ti bi na wâ .
40003011	Ti mbi , mbi yeke batize ala na ngu ti fa na le ti azo so ala zia ngbene lege ti sarango ye ti ala awe ; me lo so ayeke ga na peko ti mbi , fade lo yeke batize ala na Yingo-Vuru nga na wâ . Ngangu ti lo ahon ti mbi : mbi kpa zo ti zi poro ti gere ti lo pepe .
40003012	Lo gbu ye ti pengo na ale ti kobe na maboko ti lo , lo yeke leke ndo ti pikango ale ti kobe ti lo daa . Na pekoni , lo yeke zia ni na ya ti gogoro , me fade lo yeke bongbi aporo ni ti gbi na ya ti wâ so ayeke mingo laoko pepe . ”
40003013	Tongaso Jésus alondo na Galile , lo ga na yanga ti ngu ti Jourdain na tere ti Jean titene Jean abatize lo .
40003014	Me Jean aye ti ke . Lo tene na Jésus : “ Mo laa mo lingbi fade ti batize mbi . Tongana nyen laa mo kiri mo ga titene mbi batize mo so ? ”
40003015	Me Jésus akiri tënë na lo : “ Ti fadeso , ayeke nzoni e sara tongaso si e lingbi ti sara ye so kue ayeke mbirimbiri na le ti Nzapa . Tongaso Jean ayeda .
40003016	Gi so Jésus awara bateme awe , lo sigigi na ya ti ngu ni . Na ndembe ni so , yanga ti yayu azi , lo baa Yingo ti Nzapa so azu tongana mbipa si aga na ndö ti lo .
40003017	Mbeni go alondo na yayu si atene : “ So ayeke Molenge ti mbi so mbi ye lo mingi , be ti mbi anzere na lo mingi . ”
40004001	Na pekoni , Yingo ague na Jésus na benyama titene Zabolo atara be ti lo .
40004002	Na ya ti lango baleosio na bi baleosio , lo ke kobe si na pekoni nzara asara lo .
40004003	Zabolo aga nduru na tere ti lo si atene na lo : “ Tongana mo yeke Molenge ti Nzapa , mo mu yanga na atêne so titene aga kobe ! ”
40004004	Jésus akiri tënë na lo : “ Mbeti ti Nzapa atene : ‘ Fade zo ayeke ngba na fini gi na lege ti kobe oko pepe , me na lege ti tënë so kue asigigi na yanga ti Nzapa . ’ ”
40004005	Na pekoni , Zabolo ague na lo na Jérusalem , gbata so ayeke nde si ayeke nzoni kue ; lo zia lo na li ti kota da ti Nzapa
40004006	si lo tene na lo : “ Tongana mo yeke Molenge ti Nzapa , mo londo na li ti da so , mo ti na sese , ngbanga ti so Mbeti ti Nzapa atene : ‘ Fade Nzapa ayeke mu yanga na a-ange ti lo ndali ti mo ; ala yeke yo mo na maboko ti ala si mo pika gere ti mo na mbeni têne pepe . ’ ”
40004007	Jésus akiri tënë na lo : “ Mbeti ti Nzapa atene nga , atene : ‘ Mo tara be ti Kota Gbia , Nzapa ti mo pepe . ’ ”
40004008	Zabolo akiri ague na lo na li ti mbeni kota hoto , lo fa na lo akodro kue ti dunia na apendere ye ti ya ni
40004009	si lo tene na lo : “ Tongana mo kuku na gbe ti mbi si mo voro mbi , fade mbi yeke mu aye so kue na mo . ”
40004010	Jésus atene na lo : “ Hon kâ , Satan ! Mbeti ti Nzapa atene : ‘ Mo voro Kota Gbia , Nzapa ti mo si mo sara kua gi na lo oko ! ’ ”
40004011	Tongaso Zabolo azia Jésus si a-ange aga na tere ti lo , asara na lo .
40004012	So Jésus ama atene , a gbu Jean si a zia lo na da ti kanga awe , lo gboto tere ti lo si lo gue na Galile .
40004013	Lo zia gbata ti Nazaret si lo gue lo duti na gbata ti Kapernaum , so ayeke na tere ti kota ngu ti Galile , na sese ti Zabulon na ti Neftali .
40004014	Lo sara tongaso titene tënë ti wayanga-Nzapa Ésaïe so aga taa-tënë :
40004015	“ Sese ti Zabulon na ti Neftali , so ayeke na lege ti guengo na kota ngu-ingo , na mbage ti ngu ti Jourdain laa ayeke Galile ti amara nde !
40004016	Azo so aduti na ya ti vukongo ndo abaa kota lumiere ! Ndo ahan na ndö ti azo so aduti ando na ya ti vukongo ndo , na kodro ti akuâ . ”
40004017	Gi na ndembe ni so , Jésus ato nda ti fa tënë , lo tene : “ Ala zia ngbene lege ti sarango ye ti ala , ngbanga ti so Kodro-gbia ti yayu aga nduru awe ! ”
40004018	So Jésus ayeke tambula na yanga ti kota ngu ti Galile , lo baa a-ita use so ayeke azo ti gingo susu : Simon so mbeni iri ti lo ayeke Pierre , lo na ita ti lo André ; ala yeke bi gbanda ti ala na ya ti kota ngu ni ti gi na asusu .
40004019	Jésus atene na ala : “ Ala ga na peko ti mbi , fade mbi yeke sara si ala ga azo ti gingo azo . ”
40004020	Gi hio tongaso , ala zia agbanda ti ala si ala mu peko ti lo .
40004021	Jésus ahon gi kete , lo baa ambeni ita use : Jacques na ita ti lo Jean , amolenge ti Zebede ; ala na babâ ti ala ayeke na ya ti ngo si ala yeke leke agbanda ti ala . Jésus airi ala .
40004022	Gi hio tongaso , ala zia ngo ti ala na babâ ti ala kue si ala mu peko ti Jésus .
40004023	Jésus atambula na ya ti Galile kue ; lo fa ye na azo na ya ti ada ti sambelango Nzapa ti kodro ni , lo fa Nzoni Tënë ti Kodro-gbia ti yayu , lo kai akobela kue na tere ti azo , lo sara si azo so mbage ti tere ti ala abuba , aga nzoni .
40004024	Sango ti Jésus amu ya ti sese ti Sirii kue . Nilaa azo aga na lo azo so tere ti ala aso , ala so ayeke na akobela nde nde si ala yeke na siriri pepe : ala so ayeke na asioni yingo , ala so ayeke na kobela ti makako nga na ala so mbage ti tere ti ala abuba . Jésus akai kobela na tere ti ala kue .
40004025	Gba ti azo amu peko ti Jésus ; ambeni alondo na Galile , ambeni alondo na ya ti Agbata-Baleoko , ambeni alondo na Jérusalem , na Judée nga na kodro so ayeke na mbage ti ngu ti Jourdain si aga .
40005001	So Jésus abaa gba ti azo so , lo gue na li ti hoto , lo duti ; adisiple ti lo abongbi na tere ti lo
40005002	si lo to nda ti fango ye na ala , lo tene :
40005003	“ Ti ala nzoni , ala so ahinga atene , ye ti yingo atia ala , ngbanga ti so Kodro-gbia ti yayu ayeke ti ala !
40005004	Ti ala nzoni , ala so ayeke na vundu , ngbanga ti so Nzapa ayeke zi ande vundu ti ala !
40005005	Ti ala nzoni , ala so ayeke sara ngangu na azo pepe , ngbanga ti so ala yeke ga ande awa ti sese so Nzapa aleke ndali ti ala !
40005006	Ti ala nzoni , ala so nzara ti sarango ye ti mbirimbiri ayeke sara ala tongana ti so nzara ti kobe na ti ngu ayeke sara zo , ngbanga ti so Nzapa ayeke mu ande na ala ye so be ti ala aye !
40005007	Ti ala nzoni , ala so ayeke baa mawa ti amba ti ala , ngbanga ti so Nzapa ayeke baa ande mawa ti ala !
40005008	Ti ala nzoni , ala so ayeke na vuru be , ngbanga ti so ala yeke baa ande Nzapa !
40005009	Ti ala nzoni , ala so asara si siriri aduti na popo ti azo , ngbanga ti so Nzapa ayeke iri ande ala atene , ala yeke amolenge ti ni !
40005010	Ti ala nzoni , ala so a yeke sara ngangu na ala ndali ti sarango ye ti mbirimbiri , ngbanga ti so Kodro-gbia ti yayu ayeke ti ala !
40005011	Ti ala nzoni , ala so azo ayeke zonga ala , ayeke sara ngangu na ala si ayeke tene amara ti asioni tënë ti mvene nde nde na iri ti ala ndali ti mbi !
40005012	Ayeke nzoni be ti ala anzere , ala duti na ngia , ngbanga ti so futa ti ala ayeke ande kota na yayu . Biani , gi tongaso laa azo asara ando ngangu na awayanga-Nzapa so ayeke kozoni na ala . ”
40005013	“ Ala laa ayeke ingo ti sese so . Me tongana nzerengo ti ingo ahon awe , fade zo ayeke sara tongana nyen ti kiri na ni daa ? Mbeni ye ti sara na ni ayeke daa pepe ; alingbi gi titene a tuku ni na gigi si azo ado ni na gere ti ala .
40005014	“ Ala laa ayeke lumiere ti dunia so . Gbata so a sara ni na li ti hoto alingbi ti honde tere ti lo pepe .
40005015	Zo ayeke zia wâ na ya ti lamba ti zia ni na gbe ti ta pepe . Me lo yeke zia ni na ndö ti mbeni ye na nduzu titene aza si azo ti ya ti da ni kue abaa ndo na ni .
40005016	Legeoko nga , alingbi lumiere ti ala aza na dawa ti azo kue . Tongaso , fade azo ni ayeke baa anzoni sarango ye ti ala si ala yeke gonda Babâ ti ala , azo ti mbi , so ayeke na yayu .
40005017	“ Ala baa ti ala pepe atene , mbi ga ti mingo Ndia ti Moïse wala tënë ti awayanga-Nzapa . Mbi ga ti mingo ye oko pepe , me ti sara si mbirimbiri nda ti atënë ni aduti daa .
40005018	Mbi tene na ala taa-tënë : kozoni si yayu na sese ahon , fade gere ti mbeti ti Ndia wala mbeni kete ye ti tere ni oko ayeke hon pepe , ngbii asi na nda ti aye kue .
40005019	Ndani laa , zo so ake mbeni kete kete mbage ti Ndia si lo fa lege ti kengo ni na ambeni zo , fade lo yeke duti ndangba zo na ya ti Kodro-gbia ti yayu . Me zo so asara ye alingbi na atënë ni si lo fa lege na amba ti lo ti sara ye alingbi na ni , fade lo yeke duti kota zo na ya ti Kodro-gbia ti yayu .
40005020	Mbi tene na ala : tongana ala sara ye ti mbirimbiri ahon ti awafango-ndia na ti afarizien pepe , fade ala yeke li na ya ti Kodro-gbia ti yayu pepe . ”
40005021	“ Ala ma tënë so a tene ando na akotara , atene : ‘ Alingbi mo fâ zo pepe . Zo so afâ zo , fade a yeke gue na lo na ngbanga . ’
40005022	Ti mbi , mbi tene na ala : zo so asara ngonzo na tere ti ita ti lo , fade a yeke gue na lo na ngbanga ; zo so atene na ita ti lo : ‘ Buba zo ! ’ , fade a yeke gue na lo na gbe ti azo ti Kota Bongbi ti Fango Ngbanga ; zo so atene na ita ti lo : ‘ Mo , zo ti gbogbo linda so ! ’ , lo lingbi titene a bi lo na ndo so wâ ayeke gbi daa lakue .
40005023	Tongana mo yeke leke tere ti mo ti mu sandaga na ndö ti gbalaka na Nzapa si be ti mo ati na ndö ti mbeni ita ti mo so tënë ayeke na popo ti mo na lo ,
40005024	ayeke nzoni mo zia sandaga ti mo na tere ti gbalaka ni , mo gue , mo na lo , ala leke tënë na popo ti ala si . Na pekoni , mo ga mo mu sandaga ni na Nzapa .
40005025	Tongana zo so mo na lo awara tënë amu mo ti gue na mo na ngbanga , so ala ngba na lege ti gue , mo gi lege ti leke tënë ni hio , ngbanga ti lo mu mo na wafango-ngbanga si wafango-ngbanga ni azia mo na maboko ti aturugu titene ala bi mo na da ti kanga .
40005026	Mbi tene na mo taa-tënë : tongana a diko nginza na li ti mo si mo futa ni kue pepe , fade mo yeke sigigi na da ti kanga ni pepe . ”
40005027	“ Ala ma tënë so a tene ando , atene : ‘ Mo gi wali ti zo wala koli ti zo pepe . ’
40005028	Ti mbi , mbi tene na ala : zo so abaa wali ti mba ti lo si asara nzara ti wali ni , andaa na be ti lo , lo gi wali ni awe .
40005029	Tongana le ti mo ti mbage ti koli ayeke handa mo titene mo ti na ya ti siokpari , mo zi ni , mo bi yongoro na tere ti mo . Titene mo girisa mbeni mbage ti tere ti mo oko , so laa ayeke nzoni ahon titene a bi tere ti mo kue na ndo so wâ ayeke gbi daa lakue .
40005030	Tongana maboko ti mo ti koli ayeke handa mo titene mo ti na ya ti siokpari , mo fâ ni , mo bi yongoro na tere ti mo . Titene mo girisa mbeni mbage ti tere ti mo oko , so laa ayeke nzoni ahon titene tere ti mo kue ague na ndo so wâ ayeke gbi daa lakue . ”
40005031	“ Ala ma nga tënë so a tene ando , atene : ‘ Koli so atumba wali ti lo , alingbi lo mu na lo mbeti ti kangbingo tere . ’
40005032	Ti mbi , mbi tene na ala : koli so atumba wali ti lo , ataa so wali ni agi mbeni koli nde pepe , andaa lo laa lo pusu wali ni ti gi koli . Koli so amu wali so mbeni koli atumba lo , andaa lo gi wali ti zo awe . ”
40005033	“ Ala ma nga tënë so a tene ando na akotara , atene : ‘ Mo deba yanga ti mo senge senge pepe . Me ye so mo deba yanga ti mo ti sara ni na Kota Gbia ti mo , alingbi mo sara ni . ’
40005034	Ti mbi , mbi tene na ala : ala deba yanga ti ala oko pepe . Ala deba na iri ti yayu pepe , ngbanga ti so yayu ayeke mbata ti Gbia Nzapa .
40005035	Ala deba na iri ti sese pepe , ngbanga ti so sese ayeke mbata so Nzapa ayeke zia gere ti lo na ndö ni . Ala deba nga na iri ti Jérusalem pepe , ngbanga ti so Jérusalem ayeke Gbata ti kota Gbia .
40005036	Mo deba na iri ti mo wani pepe , ngbanga ti so mo lingbi ti sara si mbeni kua ti li ti mo oko avuru wala avuko pepe .
40005037	Tongana ala yeke tene tënë , ala tene gi tënë oko : ‘ Een , tënë ni laa ’ , wala ‘ Ên-en , tënë ni laa pepe ’ . Tënë so kue ala zia na ndö ni alondo na Sioni wato . ”
40005038	“ Ala ma tënë so a tene ando , atene : ‘ Tongana zo akoro le ti mba ti lo , alingbi a koro nga le ti lo . Tongana zo afâ pembe ti mba ti lo , alingbi a fâ nga pembe ti lo . ’
40005039	Ti mbi , mbi tene na ala : zo so asara sioni na ala , ala kiri na peko ti sioni ni na lo pepe . Tongana mbeni zo apika ngbangba ti mo ti mbage ti koli , yoro na lo mbeni mbage ni lo pika .
40005040	Tongana mbeni zo aye ti gue na mo na ngbanga titene lo mu nduzu bongo ti mo , zia nga na lo kota bongo ti mo ti de .
40005041	Tongana mbeni zo agbu mo na ngangu ti yo kungba ti lo ti tambula na ni kilometere oko , yo ni mo tambula na ni na lo kilometere use .
40005042	Tongana mbeni zo ahunda ye na mo , mu ni na lo . Tongana mbeni zo ahunda yongo na mo , gbanzi lo na ni pepe . ”
40005043	“ Ala ma tënë so a tene ando , atene : ‘ Mo ye zo so aye mo si mo ke wato ti mo . ’
40005044	Ti mbi , mbi tene na ala : ala ye awato ti ala ! Ala sambela ndali ti azo so ayeke sara ngangu na ala !
40005045	Tongaso si ala lingbi ti ga amolenge ti Babâ ti ala so ayeke na yayu . Babâ ti ala ni ayeke sara si lâ ti lo asu na ndö ti anzoni zo nga na ndö ti asioni zo kue . Lo yeke tokua ngu-Nzapa na ndö ti azo ti mbirimbiri nga na ndö ti azo ti kirikiri .
40005046	Tongana ala ye gi azo so aye ala , nzoni ye ti nyen laa ala yeke wara na pekoni ? Azo ti rongo nginza ti lapo ayeke sara nga gi tongaso pepe ?
40005047	Tongana ala yeke bara gi a-ita ti ala , ye so ala sara ahon tanga ti azo na ni ayeke nyen ? Azo so ahinga Nzapa pepe ayeke sara nga tongaso pepe ?
40005048	Alingbi ala ga azo so ayeke nzoni kue tongana ti so Babâ ti ala so ayeke na yayu ayeke nzoni kue .
40006001	“ Ala sara hange ! Tongana ala sara nzoni kua ndali ti Nzapa , ala sara ni titene azo abaa ala pepe . Tongana ala yeke sara kua ni gi ndali ti le ti azo , fade Babâ ti ala so ayeke na yayu ayeke mu na ala futa ni pepe .
40006002	Tongana mo yeke mu ye na azo ti mawa , ayeke nzoni mo dekongo na tënë ni pepe , tongana ti azo so tënë ti yanga ti ala ayeke nde na sarango ye ti ala : azo ni ayeke sara tongaso na ya ti ada ti sambelango Nzapa nga na be ti lege titene azo agonda ala . Mbi tene na ala taa-tënë : azo ni so awara ti ala futa ni awe .
40006003	Ti mo , tongana mo yeke mu ye na azo ti mawa na maboko ti mo ti koli , sara si maboko ti mo ti wali ahinga tënë ni pepe .
40006004	Mu ye ni na hondengo ni si Babâ ti mo so ayeke baa ye so mo yeke sara na hondengo ni amu na mo ye ti peko ni . ”
40006005	“ Tongana ala yeke sambela , ala sara tongana azo so tënë ti yanga ti ala ayeke nde na sarango ye ti ala so pepe : azo ni aye ti luti na nduzu ti sambela na ya ti ada ti sambelango Nzapa nga na asangbi-lege titene azo abaa ala . Mbi tene na ala taa-tënë : azo ni awara futa ti ala awe .
40006006	Ti mo , tongana mo ye ti sambela , mo li na ya ti kubu ti mo , mo kanga yanga ti kubu ni si mo sambela Babâ ti mo so zo ayeke baa lo pepe . Fade Babâ ti mo so ayeke baa ye so mo yeke sara na hondengo ni ayeke mu na mo ye ti peko ni .
40006007	“ Tongana ala yeke sambela , ala diko gba ti atënë pepe tongana ti azo so ahinga Nzapa pepe : azo ni abaa ti ala atene , na lege ti dikongo gba ti atënë si fade Nzapa ayeke ma ala .
40006008	Ala sara ye tongana ti azo ni so pepe . Biani , Babâ ti ala ahinga kozoni awe ye so atia ala .
40006009	Lege so alingbi ala sambela na ni ayeke tongaso : ‘ Babâ ti e so mo yeke na yayu , ayeke nzoni azo ane iri ti mo so ayeke nde si ayeke nzoni kue ;
40006010	ga mo le-gbia na ndö ti azo . Ayeke nzoni a sara na sese ye so be ti mo aye , tongana ti so a yeke sara na yayu .
40006011	Mu na e laso kobe so alingbi na e .
40006012	Zi sioni ti e na li ti e tongana ti so e nga , e yeke zi sioni na li ti azo so asara sioni na e .
40006013	Sara si e ti na ya ti ye ti tarango be pepe , me mo zi e na maboko ti Sioni wato . [ Mo yeke Gbia , mo yeke na ngangu si gonda ayeke ti mo kpu na kpu ! Amen . ’ ]
40006014	“ Biani , tongana ala zi sioni na li ti azo so asara sioni na ala , fade Babâ ti ala so ayeke na yayu ayeke zi nga sioni na li ti ala .
40006015	Me tongana ala zi sioni pepe na li ti azo so asara sioni na ala , fade Babâ ti ala ayeke zi nga sioni na li ti ala pepe . ”
40006016	“ Tongana ala yeke ke kobe ti sambela , ala duti na vundu pepe tongana ti azo so tënë ti yanga ti ala ayeke nde na sarango ye ti ala : azo ni ayeke sara le ti ala kirikiri ti fa na azo atene , ala yeke ke kobe ti sambela . Mbi tene na ala taa-tënë : azo ni awara ti ala futa ni awe .
40006017	Ti mo , tongana mo ye ti ke kobe ti sambela , sukula le ti mo , sua ya ti li ti mo
40006018	si azo ahinga pepe atene , mo yeke ke kobe . Me mo sara si gi Babâ ti mo ahinga tënë ni ; Babâ ti mo so ayeke daa si zo alingbi ti baa lo pepe so . Lo yeke baa ye so mo yeke sara na hondengo ni si lo yeke mu ande na mo ye ti peko ni . ”
40006019	“ Ala bongbi mosoro na ndö ti dunia so pepe ! Na ndö ti dunia so , akangi na soko ayeke buba ni , azo ti nzi ayeke kungbi yanga ti da ti nzi ni .
40006020	Me ala bongbi mosoro ti ala na yayu ! Na yayu kâ , akangi na soko alingbi ti buba ni pepe , azo ti nzi alingbi nga ti kungbi yanga ti da ti nzi ni pepe ,
40006021	ngbanga ti so ndo so mosoro ti mo ayeke daa , be ti mo ayeke nga daa . ”
40006022	“ Le ti zo ayeke tongana lamba ti tere ti lo . Tongaso , tongana le ti mo ayeke nzoni , tere ti mo kue ayeke na ya ti vurungo ndo .
40006023	Me tongana le ti mo abuba , tere ti mo kue ayeke na ya ti vukongo ndo . Tongana vurungo ndo so ayeke na ya ti mo avuko awe , fade akiri avuko pitipiti ! ”
40006024	“ Zo oko alingbi ti sara kua na amakonzi use pepe , ngbanga ti so fade lo yeke ke mbeni oko si lo yeke ye mbeni ; lo yeke ma yanga ti mbeni oko si lo yeke baa mbeni na le ti lo tongana senge zo . Ala lingbi ti sara kua na Nzapa nga na nginza legeoko pepe . ”
40006025	“ Ndani laa mbi tene na ala : ala gi be ti ala ndali ti fini ti ala pepe wala ndali ti tere ti ala pepe , atene : ‘ Fade e yeke te nyen ? Fade e yeke nyon nyen ? Fade e yeke wara bongo na ndo wa ti yu ? ’ Fini ti zo ayeke kota ahon kobe pepe ? Tere ti zo ayeke kota ahon bongo pepe ?
40006026	Ala baa andeke ti nduzu si : ala yeke lu le ti kobe pepe , ala yeke ko le ti kobe ti bongbi ni na ya ti gogoro pepe ; me Babâ ti ala so ayeke na yayu ayeke mu kobe na andeke so . Ala azo , ala hon andeke pepe ?
40006027	Zo wa na popo ti ala , na lege ti gingo be ti lo , lo lingbi ti zia mbeni lango oko na ndö ti alango ti fini ti lo ?
40006028	“ Ngbanga ti nyen si ala yeke gi be ti ala ndali ti bongo ? Ala baa lege so akongo ti ngonda ayeke kono na ni : ala yeke sara kua pepe , ala yeke leke nga bongo pepe .
40006029	Me mbi tene na ala : ataa Salomon so ayeke ando na amosoro mingi , pendere ti abongo so lo yu alingbi na pendere ti akongo ni oko pepe .
40006030	Apere so ayeke laso na ya ti ngonda si kekereke a yeke tuku ni na le ti wâ so , Nzapa aleke ni pendere . Ala azo ti kete mabe , Nzapa alingbi ti sara si ala wara bongo pepe ?
40006031	Tongaso , ala gi be ti ala pepe , atene : ‘ Fade e yeke te nyen ? Fade e yeke nyon nyen ? Fade e yeke wara bongo na ndo wa ti yu ? ’
40006032	Azo so ahinga Nzapa pepe laa ayeke gi be ti ala lakue ndali ti aye tongaso . Ti ala azo ti mbi , Babâ ti ala so ayeke na yayu ahinga atene , ayeke nzoni ala wara aye so ndali ti fini ti ala .
40006033	Ala gi lege ti Kodro-gbia ti Nzapa kozoni , ala sara nga ye so ayeke mbirimbiri na le ti lo ; fade lo yeke mu na ala tanga ti aye kue na ndö ni .
40006034	Tongaso , ala gi be ti ala ndali ti aye ti kekereke pepe : pasi ti kekereke ayeke pasi ti kekereke . Lango oko oko ayeke ga na pasi ti lo wani .
40007001	“ Ala fâ ngbanga na li ti azo pepe si Nzapa afâ nga ngbanga na li ti ala pepe .
40007002	Biani , Nzapa ayeke fâ ande ngbanga na li ti ala gi tongana ti so ala yeke fâ ngbanga na li ti azo . Ye so ala mu ti haka na ye na azo , ni laa Nzapa ayeke mu ni ti haka na ye na ala .
40007003	Ngbanga ti nyen si mo yeke baa gi kete pere so ayeke na le ti ita ti mo si mo yeke baa kota keke so ayeke na le ti mo so pepe ?
40007004	Tongana na nyen si mo lingbi ti tene na ita ti mo , mo tene : ‘ Zia mbi zi pere so ayeke na le ti mo ’ si kota keke so ayeke na le ti mo so mo yeke baa ni pepe ?
40007005	Mo so tënë ti yanga ti mo ayeke nde na sarango ye ti mo so , ayeke nzoni mo zi kota keke so ayeke na le ti mo so kozoni si . Na pekoni mo baa ndo nzoni ti zi pere so ayeke na le ti ita ti mo !
40007006	“ Ye so a zia ni nde ndali ti Nzapa , ala bi ni na ambo pepe , ngbanga ti fade ambo ni ayeke kiri na tere ti ala ti te ala . Ala tuku alenge ti ala na anguru pepe , ngbanga ti fade anguru ni ayeke do ni na gere ti ala . ”
40007007	“ Ala hunda ye si fade a mu na ala ; ala gi ye si fade ala wara ; ala pika yanga ti da si fade a zi na ala .
40007008	Zo so ahunda ye , fade a yeke mu na lo ; zo so agi ye , fade lo yeke wara ; zo so apika yanga ti da , fade a yeke zi na lo .
40007009	Zo wa na popo ti ala si ayeke mu têne na molenge ti lo tongana molenge ni ahunda na lo kobe ?
40007010	Wala tongana molenge ni ahunda na lo susu , fade lo mu na lo ngbo ?
40007011	Ala so ayeke asioni zo , ala hinga ti mu anzoni ye na amolenge ti ala . Babâ ti ala so ayeke na yayu alingbi biani ti mu anzoni ye na azo so ahunda ni na lo !
40007012	“ Ye so kue ala ye titene azo asara na ala , ala wani asara nga ye ni na azo . So ayeke kota tënë ti ya ti Ndia ti Moïse na ti ambeti ti awayanga-Nzapa . ”
40007013	“ Ala li na kete yanga ti da ! Biani , zo ali na kota yanga ti da , andaa lo mu lege ti kuâ . Lege ti kuâ ayeke kota si azo mingi ayeke mu ni .
40007014	Yanga ti da so zo alingbi ti li daa si lo ngba na fini ayeke kete , lege ni ayeke kete ; azo ti warango lege ni so ayeke mingi pepe . ”
40007015	“ Ala sara hange na awayanga-Nzapa ti mvene ! Awayanga-Nzapa ni ayeke yu poro ti tere ti taba si ayeke ga na popo ti ala . Andaa ala yeke taa asioni mbo ti ngonda .
40007016	Ala yeke hinga ande azo ni so na lege ti sarango ye ti ala . Zo ayeke ko ale ti vinye na tere ti akamba ti ki pepe , wala zo ayeke ko nga afige na tere ti akeke ti ki pepe .
40007017	Keke so ayeke nzoni ayeke le nzoni lengo ni ; keke so abuba ayeke le sioni lengo ni .
40007018	Keke so ayeke nzoni alingbi pepe ti le sioni lengo ni ; keke so abuba alingbi pepe ti le nzoni lengo ni .
40007019	Keke so kue ale nzoni pepe , fade a yeke de ni si a tuku ni na le ti wâ .
40007020	Tongaso , ala yeke hinga ande awayanga-Nzapa ti mvene na lege ti asarango ye ti ala . ”
40007021	“ Azo so kue ayeke iri mbi , atene : ‘ Kota Gbia , Kota Gbia ’ , ala laa ayeke li ande na ya ti Kodro-gbia ti yayu pepe ; me gi ala so asara ye so be ti Babâ ti mbi so ayeke na yayu aye .
40007022	Na lango ti fango ngbanga , fade azo mingi ayeke tene na mbi : ‘ Kota Gbia , Kota Gbia , e tene peko ti tënë ti yanga ti mo , e tumba asioni yingo si e sara aye ti kpene mingi na iri ti mo pepe ? ’
40007023	Fade mbi yeke tene na ala : ‘ Mbi hinga ala oko pepe . Ala hon yongoro na tere ti mbi , ala azo ti sarango sioni ! ’ ”
40007024	“ Tongaso , zo so kue ama atënë so mbi tene si asara ye alingbi na ni , lo yeke tongana koli so ayeke na ndara si asara da ti lo na ndö ti kota têne .
40007025	Ngu-Nzapa apika , ngu asuku amu ndo kue , pupu aya ngangu na ndö ti da ni , me da ni akungbi pepe , ngbanga ti so gere ni ayeke na ndö ti kota têne .
40007026	Me zo so kue ama atënë so mbi tene si asara ye alingbi na ni pepe , lo yeke tongana buba koli so asara da ti lo na ndö ti mbutu .
40007027	Ngu-Nzapa apika , ngu asuku amu ndo kue , pupu aya ngangu na ndö ti da ni si da ni akungbi ati gburrr ! ”
40007028	So Jésus atene tënë so awe , li ti azo so abongbi kâ akpe ndali ti fango ye ti lo .
40007029	Biani , lo fa ye ni tongana awafango-ndia ti azuife pepe , me lo fa ni tongana zo ti komandema .
40008001	So Jésus alondo na li ti hoto si lo yeke zu , gba ti azo amu peko ti lo .
40008002	Mbeni zo ti buruma aga nduru na tere ti lo si akuku na gbe ti lo , atene : “ Kota Gbia , tongana mo ye , mo lingbi ti sara si tere ti mbi aga nzoni . ”
40008003	Jésus ayoro maboko ti lo , lo ndu koli ni si lo tene : “ Mbi yeda ! Ayeke nzoni tere ti mo aga nzoni ! ” Gi hio tongaso , buruma ti koli ni akai .
40008004	Na pekoni , Jésus atene na lo : “ Ma mbi nzoni ! Mo tene tënë ni na zo oko pepe ; me mo gue , mo fa tere ti mo na wayango-sandaga titene lo baa mo , mo mu sandaga so Moïse amu ando yanga ti mungo ni so , tongaso si mo fa na le ti azo kue so , tere ti mo aga nzoni awe . ”
40008005	So Jésus ali na ya ti gbata ti Kapernaum , mbeni kapita ti aturugu ti Rome aga nduru na tere ti lo si adema tere ti lo ,
40008006	atene : “ Kota Gbia , zo ti kua ti mbi ayeke lango na gbogbo na da , tere ti lo aso mingi , lo lingbi ti londo na nduzu pepe . ”
40008007	Jésus atene na lo : “ Fade mbi yeke gue ti kai kobela ti lo . ”
40008008	Me kapita ti aturugu ni akiri tënë , atene : “ Kota Gbia , mbi kpa zo so mo lingbi ti li na ya ti da ti lo pepe . Mo tene gi mbeni tënë oko si fade kobela ti zo ti kua ti mbi akai !
40008009	Mbi wani , mbi yeke na gbe ti ambeni makonzi so kamba ti ala ahon ti mbi ; mbi yeke nga na aturugu na gbe ti mbi . Tongana mbi tene na mbeni oko , mbi tene : ‘ Gue kâ ! ’ , lo yeke gue . Tongana mbi tene na mbeni , mbi tene : ‘ Ga na ndo so ! ’ , lo yeke ga . Tongana mbi tene na zo ti kua ti mbi , mbi tene : ‘ Sara ye so ! ’ , lo yeke sara ni . ”
40008010	So Jésus ama tënë so , lo gonda lo mingi si lo tene na azo so amu peko ti lo , lo tene : “ Mbi tene na ala taa-tënë : mbi de ti baa mara ti mabe tongaso na kodro ti Israel pepe .
40008011	Mbi tene na ala so fade azo mingi ayeke londo na mbage ti To , ambeni ayeke londo na mbage ti Do ti ga ti duti na ya ti matanga ti tengo kobe na Kodro-gbia ti yayu , ala na Abraham , Isaac na Jacob .
40008012	Me azo so a diko ando ala ndali ti Kodro-gbia ti yayu ni , fade a yeke bi ala na gigi na ya ti vukongo ndo ; kâ , gi toto na tengo pembe . ”
40008013	Na pekoni , Jésus atene na kapita ti aturugu ni , atene : “ Kiri na da ti mo ! Fade ye ni ayeke si alingbi na mabe ti mo . ” Gi na ndembe ni so , kobela ti zo ti kua ni akai .
40008014	Jésus ague na da ti Pierre . Lo baa mama ti wali ti Pierre na kobela na ndö ti gbogbo : tere ti lo amu wâ mingi .
40008015	Jésus andu maboko ti lo si tere ti lo ade ; mama ni alondo si lo to nda ti sara na Jésus .
40008016	So lâ akui awe , azo aga na gba ti azo so ayeke na asioni yingo na Jésus . Gi na lege ti tënë ti yanga ti lo , Jésus atumba asioni yingo ni si lo kai kobela na tere ti azo so kue tere ti ala aso .
40008017	Lo sara tongaso titene tënë so wayanga-Nzapa Ésaïe atene ando , aga taa-tënë ; lo tene : “ Lo mu pasi ti e , lo hon na ni , lo yo akobela ti e na ndö ti lo . ”
40008018	So Jésus abaa gba ti azo na tere ti lo , lo mu yanga na adisiple ti lo titene lo na ala ague na mbage ti ngu .
40008019	Mbeni wafango-ndia aga nduru na tere ti lo si atene na lo : “ Kota Gbia , fade mbi yeke mu peko ti mo na ndo so kue mo yeke gue daa . ”
40008020	Jésus atene na lo : “ Anyama ti gbungo kondo ayeke na du so ala yeke lango na ya ni , andeke ti nduzu ayeke na da ti lango ti ala ; me Molenge ti Zo ayeke na mbeni ndo ti ziango li ti lo daa pepe . ”
40008021	Mbeni oko ti adisiple atene na lo : “ Kota Gbia , zia mbi gue mbi lu kuâ ti babâ ti mbi si . ”
40008022	Jésus akiri tënë na lo : “ Mu peko ti mbi ; zia akuâ alu akuâ ti ala . ”
40008023	Jésus ako na ya ti ngo si adisiple ti lo amu peko ti lo .
40008024	Mo ye ti baa , mbeni kota pupu alondo si ayeke ya na le ti kota ngu . Amapo ayeke tuku na ya ti ngo ni , me Jésus ayeke lango .
40008025	Adisiple ti lo ague na tere ti lo si ala zingo lo , atene : “ Kota Gbia , e yeke kui ! Soo e na kuâ ! ”
40008026	Jésus atene na ala : “ Ala azo ti kete mabe , mbeto agbu ala ngbanga ti nyen ? ” Na pekoni , lo londo , lo suku na pupu nga na amapo ni si ndo ade ngii .
40008027	Be ti azo ni kue ado si ala tene : “ Zo so ayeke zo wa si pupu na amapo kue ayeke ma yanga ti lo so ? ”
40008028	So Jésus asi na mbage ti ngu ni , na sese ti azo ti Gadara , ambeni koli use alondo na popo ti adu ti kuâ , ala sigigi si aga atengbi na lo . Akoli so ayeke na asioni yingo na ya ti ala . Ala yeke asioni zo mingi , nilaa zo alingbi ti hon pepe na lege so ala yeke daa .
40008029	Ala dekongo , atene : “ Mo , Molenge ti Nzapa ! Ti mo na e nyen ? Mo ga ti sara pasi na e kozoni si lango ni asi ? ”
40008030	Andaa na ndo ni so , gba ti anguru ayeke gi kobe ti ala ti tengo ni ; anguru ni ayo kete na tere ti akoli ni so .
40008031	Asioni yingo ni ahunda na Jésus , atene : “ Tongana mo ye ti tumba e , mo tokua e na ya ti gba ti anguru so kâ so . ”
40008032	Jésus atene na ala : “ Ala gue ! ” Asioni yingo ni asigigi na ya ti akoli ni si ala gue ali na ya ti anguru ni . Tongaso anguru ni kue alondo na loro na li ti hoto ni , ala ague atuku na ya ti kota ngu ni si ala kue akui .
40008033	Awabatango-nguru ni akpe , ala gue na gbata ni si ala tene tënë ti ye so kue asi so . Ala tene nga tënë ti ye so asi na akoli use so ayeke na asioni yingo so .
40008034	Tongaso azo ti gbata ni kue ague ti tengbi na Jésus . So ala baa lo , ala voro lo ti londo na sese ti ala ti hon .
40009001	Jésus ako na ya ti ngo , lo fâ ngu si lo kiri na gbata ti lo .
40009002	Ambeni zo amu mbeni koli so mbage ti tere ti lo abuba si aga na lo na Jésus . Koli ni ayeke lango na ndö ti kelekpa . Jésus abaa mabe ti azo ni si lo tene na koli so mbage ti tere ti lo abuba so , lo tene : “ Kanga be ti mo , molenge ti mbi ! A zi siokpari ti mo awe ! ”
40009003	Tongaso ambeni wafango-ndia atene na popo ti ala : “ Koli so ayeke zonga Nzapa ! ”
40009004	Jésus ahinga tënë ti be ti ala si lo hunda ala , lo tene : “ Ngbanga ti nyen si be ti ala ayeke sioni tongaso ?
40009005	Titene zo atene : ‘ A zi siokpari ti mo awe ’ , wala titene zo atene : ‘ Londo , mo tambula ’ , so wa laa ayeke ngangu pepe ? ”
40009006	Titene ala hinga so Molenge ti Zo ayeke na ngangu ti zi siokpari ti azo na ndö ti sese so , Jésus atene na koli so mbage ti tere ti lo abuba so , atene : “ Londo , mu kelekpa ti mo , mo gue na da ti mo ! ”
40009007	Koli ni alondo si lo gue na da ti lo .
40009008	So azo ni abaa ye so , mbeto asara ala . Ala gonda Nzapa ndali ti so lo mu ngangu na azo ti sara aye tongaso .
40009009	So Jésus alondo na ndo so ti hon , lo baa mbeni koli so iri ti lo Matthieu ; lo yeke duti na ndo so azo ayeke futa lapo daa . Jésus atene na lo : “ Mu peko ti mbi ! ” Matthieu alondo si lo mu peko ti Jésus .
40009010	Na ndembe so Jésus na adisiple ti lo ayeke te kobe na da ti Matthieu , gba ti azo ti rongo nginza ti lapo na ambeni zo ti siokpari aga ; ala kue abongbi na Jésus na tere ti kobe ni .
40009011	So afarizien abaa ye ni tongaso , ala tene na adisiple ti lo : “ Ngbanga ti nyen si zo so ayeke fa ye na ala ayeke te kobe na azo ti rongo nginza ti lapo nga na azo ti siokpari so ? ”
40009012	So Jésus ama ala na tenengo tënë ni , lo tene na ala : “ Azo so ayeke na nzoni tere ayeke na nzara ti gue na wanganga pepe , me azo so ayeke na kobela laa ayeke na nzara ti gue na wanganga .
40009013	Ala gue agi ti hinga nda ti tënë so atene : ‘ Mbi ye si zo abaa mawa ti amba ti lo , me mbi ke tënë ti sandaga ti anyama . ’ Mbi ga ti iri azo ti mbirimbiri pepe , me mbi ga ti iri azo ti siokpari . ”
40009014	Adisiple ti Jean-Baptiste aga nduru na tere ti Jésus si ala hunda lo , atene : “ E na afarizien , e yeke ke kobe ti sambela . Ngbanga ti nyen si adisiple ti mo ayeke ke kobe pepe so ? ”
40009015	Jésus akiri tënë na ala : “ Azo so a tisa ala na matanga ti mungo tere ti koli na wali , fade ala lingbi ti duti na vundu na ndembe so koli ni ade na popo ti ala ? Oko pepe ! Me ambeni lango ayeke ga so fade a yeke mu koli ni na popo ti ala , a hon na lo ; na ngoi ni so laa fade ala yeke ke kobe .
40009016	“ Zo alingbi ti mu fini yanga ti bongo ti fu na le ti ka ti ngbene bongo pepe . Tongaso pepe , fade fini yanga ti bongo ni ayeke suru ngbene bongo ni si le ti ka ni aga kota ahon ndoni .
40009017	Zo alingbi nga ti tuku fini vin na ya ti ngbene bozo ti poro pepe . Tongaso pepe , fade bozo ni ayeke sungba , vin ni atuku na sese si bozo ni abuba . Me ayeke nzoni ti tuku fini vin na ya ti fini bozo si fade aye ni use kue angba nzoni . ”
40009018	So Jésus angba ti tene tënë so na ala , mbeni makonzi ti azuife aga nduru na tere ti lo ; lo kuku na gbe ti Jésus si lo tene na lo : “ Molenge ti mbi ti wali akui gi fafadeso . Mo ga mo zia maboko ti mo na ndö ti lo si fade lo kiri na fini . ”
40009019	Tongaso , Jésus na adisiple ti lo alondo si ala mu peko ti koli so .
40009020	Andaa mbeni wali ayeke daa , mene ayeke ga na tere ti lo mingi mingi , asara ngu baleoko na use awe . Lo ga nduru na Jésus na mbage ti peko si lo ndu yanga ti bongo ti Jésus .
40009021	Wali so atene na be ti lo : “ Tongana mbi ndu gi yanga ti bongo ti lo , fade kobela ti mbi so ayeke kai . ”
40009022	Jésus abi le ti lo na peko , lo baa wali so si lo tene na lo : “ Molenge ti mbi , de be ti mo ! Mabe ti mo asoo mo awe . ” Gi na ndembe ni so , kobela ti wali ni akai .
40009023	So Jésus asi na da ti makonzi ni , lo baa azo ti hurungo ngoli nga na azo so ayeke toto kuâ ni .
40009024	Lo tene na ala : “ Ala kue asigigi ! Molenge-wali so akui pepe , me lo yeke lango langongo ! ” Azo ni kue ahe Jésus na ngia .
40009025	So ala tumba azo ni kue na gigi awe , Jésus ali na ya ti da ni ; lo gbu maboko ti molenge-wali ni si molenge-wali ni azingo .
40009026	Tënë ti ye so amu ya ti sese ni kue .
40009027	So Jésus alondo na ndo so ti hon , awaziba use amu peko ti lo ; ala yeke dekongo , atene : “ Molenge ti David , baa mawa ti e ! ”
40009028	So Jésus ali na ya ti da awe , awaziba so aga nduru na tere ti lo ; lo hunda ala , lo tene : “ Ala ma na be biani so mbi lingbi ti sara ye so ? ” Ala kiri tënë na lo : “ Kota Gbia , mo lingbi ti sara ni . ”
40009029	Tongaso Jésus andu le ti ala si lo tene : “ Ayeke nzoni ye ni asi alingbi na mabe ti ala ! ”
40009030	Gi na peko ti tënë so , le ti ala azi . Jésus agboto mê ti ala ngangu , lo tene : “ Ala tene tënë ni na zo oko pepe ! ”
40009031	Me so ala sigigi awe , ala to nda ti tene tënë ti Jésus na ya ti sese ni kue .
40009032	Na ndembe so Jésus na adisiple ti lo asigigi ti hon , azo aga na mbeni koli na lo ; lo yeke buburu , ngbanga ti so mbeni sioni yingo ayeke na ya ti lo .
40009033	So Jésus atumba sioni yingo ni awe , buburu ni ato nda ti tene tënë . Be ti gba ti azo ni ado si ala tene : “ Ade e baa mara ti ye tongaso na kodro ti Israel laoko pepe ! ”
40009034	Me afarizien atene : “ Makonzi ti asioni yingo laa ayeke mu na lo ngangu ti tumba ayingo so ! ”
40009035	Jésus atambula na ya ti agbata kue , na akete kodro ; lo fa ye na ya ti ada ti sambelango Nzapa ti azo ni , lo fa Nzoni Tënë ti Kodro-gbia ti yayu , lo kai kobela na tere ti azo si ala so mbage ti tere ti ala abuba , lo sara si aga nzoni .
40009036	So lo baa gba ti azo so , mawa agbu be ti lo ndali ti so ngangu atia ala si be ti ala awoko kue ; ala yeke tongana ataba so zo ti batango ala ayeke daa pepe .
40009037	Tongaso lo tene na adisiple ti lo : “ Ala baa , kobe ti yaka ni ayeke mingi , me azo ti kua ni ayeke mingi pepe .
40009038	Ayeke nzoni ala hunda na wa ti yaka ni titene lo tokua azo ti kua ti fâ ale ti kobe ti yaka ti lo ni . ”
40010001	Na pekoni , Jésus airi adisiple ti lo baleoko na use si lo mu na ala ngangu ti tumba asioni yingo , ti kai kobela na tere ti azo , ti sara nga si azo so mbage ti tere ti ala abuba , akiri aga nzoni .
40010002	Iri ti awatokua baleoko na use so ayeke tongaso : kozo zo ni ayeke Simon , so mbeni iri ti lo ayeke Pierre , lo na ita ti lo André ; Jacques na ita ti lo Jean , so ala yeke amolenge ti Zebede ;
40010003	Philippe na Barthélemy ; Thomas na Matthieu so lo yeke zo ti rongo nginza ti lapo ; Jacques , molenge ti Alfe na Tade ;
40010004	Simon , zo so ayeke tiri ndali ti lipandaa ti kodro na Judas Iskariote so ayeke ka ande Jésus .
40010005	Jésus atokua adisiple baleoko na use so , lo mu na ala yanga , lo tene : “ Ala gue na sese ti amara nde pepe , ala li nga na ya ti mbeni gbata ti azo ti Samarii pepe .
40010006	Me ala gue na mbage ti azo ti Israel so ayeke tongana ataba so agirisa .
40010007	Na guengo ni , ala fa Nzoni Tënë na azo , atene : ‘ Kodro-gbia ti yayu aga nduru awe ! ’
40010008	Ala kai kobela na tere ti azo , ala zingo akuâ , ala sara si tere ti azo ti buruma aga nzoni , ala tumba asioni yingo . Nzapa amu ye na ala senge senge , ala mu nga ye na azo senge senge .
40010009	Ala mu lôro , wala wen ti nginza wala bengba wen ti zia na ya ti bozo ti ala pepe ;
40010010	ala mu bozo ti lege pepe , ala mu bongo use pepe , ala mu poro ti gere wala keke ti tambulango na ni pepe , ngbanga ti so zo ti kua alingbi ti wara kobe ti yanga ti lo .
40010011	“ Tongana ala si na ya ti mbeni gbata wala kete kodro , ala gue agi mbeni zo so azo ayeke ne lo . Ala ngba na ndo ti lo ngbii asi na ngoi so ala londo ti hon .
40010012	Tongana ala li na ya ti mbeni da , ala bara azo ni .
40010013	Tongana azo ti da ni ayamba ala , ayeke nzoni siriri so ala ga na ni aduti na azo ni ; me tongana azo ni ayamba ala pepe , siriri so ala ga na ni , akiri na ala wani .
40010014	Tongana ala si na ya ti mbeni da , wala na ya ti mbeni gbata si azo ni ake ti yamba ala , wala azo ni ake ti ma tënë ti ala , ayeke nzoni ala zia ndo ni so ahon . Na hongo ti ala , ala pika sese ti gbe ti gere ti ala .
40010015	Mbi tene na ala taa-tënë : na lango ti fango ngbanga , fade ngbanga so a yeke fâ na li ti azo ti gbata so ayeke ngangu mingi ahon ti azo ti akodro ti Sodome na Gomore . ”
40010016	“ Ala baa , mbi yeke tokua ala tongana ataba na popo ti ambo ti ngonda . Ayeke nzoni le ti ala akpengba tongana ti angbo si ala duti tongana ambipa so ayeke sara ngangu na zo pepe .
40010017	Ala sara hange , ngbanga ti so fade azo ayeke gue na ala na gbe ti awafango-ngbanga . Fade azo ni ayeke pika ala na fimbo na ya ti ada ti sambelango Nzapa .
40010018	Fade azo ni ayeke mu ala ti gue na ala na gbe ti akomanda na agbia ndali ti mbi si ala , adisiple ti mbi , ala yeke tene ye so ala hinga na ndö ti mbi na azo ni nga na azo ti amara nde .
40010019	Tongana azo ni ague na ala na ngbanga , ala gi be ti ala na ndö ti tënë so ala yeke tene ande , wala na lege ti tenengo tënë ni pepe . Na ndembe ni ande , fade ala yeke hinga tënë ti tenengo ni .
40010020	Ala yeke tene ande tënë ti ala wani pepe ; me fade Yingo ti Nzapa Babâ ti ala laa ayeke zia tënë ni na yanga ti ala ti tene .
40010021	Fade azo ayeke mu a-ita ti ala titene azo afâ ala ; babâ ayeke mu nga molenge ti lo titene azo afâ lo ; amolenge ayeke ga wato ti babâ na mama ti ala ti mu ala titene azo afâ ala .
40010022	Fade azo kue ayeke ke ala ndali ti mbi . Me zo so ayeke gbu ngangu ngbii asi na ndani , fade lo yeke soo kuâ .
40010023	Tongana azo asara ngangu na ala na ya ti mbeni gbata , ayeke nzoni ala kpe ague na ya ti mbeni gbata nde . Mbi tene na ala taa-tënë : kozo titene Molenge ti Zo akiri , fade ala yeke hunzi kua ti ala na ya ti agbata ti Israel kue pepe .
40010024	“ Disiple ahon zo so ayeke fa ye na lo pepe ; zo ti kua ahon nga makonzi ti lo pepe .
40010025	Ayeke nzoni disiple aga tongana wafango-ye na lo si zo ti kua aga nga tongana makonzi ti lo . Tongana azo airi wa ti da Beelzebul , fade ala yeke di sioni iri mingi na li ti azo ti da ti lo .
40010026	“ Ala sara mbeto ti zo pepe ! Ye so kue angba na hondengo ni , fade nda ni ayeke sigigi ; ye so kue angba na gbe mingo , fade azo ayeke hinga tënë ni .
40010027	Tënë so mbi yeke tene na ala na ya ti vukongo ndo , ala tene tënë ni na kota lâ ; tënë so a tene gi na ya ti mê ti ala , ala dekongo na ni na ndö ti da .
40010028	Azo so ayeke fâ tere ti zo , ala sara mbeto ti ala pepe ; azo ni alingbi ti fâ yingo ti zo pepe . Me ayeke nzoni ala kpe mbeto ti Nzapa so alingbi ti sara si tere ti zo na yingo ti lo kue abuba na ndo so wâ ayeke gbi daa lakue .
40010029	Azo ayeke ka akete ndeke use ndali ti kete le ti nginza oko pepe ? Tongana Nzapa Babâ ti ala ayeda pepe , mbeni ndeke oko alingbi ti ti na sese pepe .
40010030	Ti ala , Nzapa adiko kua ti li ti ala kue awe .
40010031	Tongaso , ala sara mbeto pepe : ala hon akete ndeke so mingi ! ”
40010032	“ Zo so kue atene na le ti azo atene , ni yeke zo ti mbi , fade mbi nga mbi yeke tene na le ti Babâ ti mbi so ayeke na yayu , mbi tene , lo yeke zo ti mbi .
40010033	Me zo so abere tënë ti mbi na le ti azo , fade mbi nga , mbi yeke bere tënë ti lo na le ti Babâ ti mbi so ayeke na yayu . ”
40010034	“ Ala baa ti ala pepe atene , mbi ga ti zia siriri na ndö ti sese so : mbi ga ti zia siriri pepe , me mbi ga na bira .
40010035	Mbi ga ti kangbi popo ti molenge-koli na babâ ti lo , popo ti molenge-wali na mama ti lo , popo ti wali na mama ti koli ti lo .
40010036	Fade azo ti da ti zo laa ayeke ga awato ti lo .
40010037	Zo so aye babâ wala mama ti lo ahon mbi , lo lingbi ti duti disiple ti mbi pepe ; zo so aye molenge ti lo ti koli wala ti wali ahon mbi , lo lingbi ti duti disiple ti mbi pepe .
40010038	Zo so ayo keke ti kroa ti lo pepe si lo tambula na peko ti mbi pepe , lo lingbi ti duti disiple ti mbi pepe .
40010039	Zo so aye ti bata fini ti lo , fade lo yeke girisa ni ; me zo so agirisa fini ti lo ndali ti mbi , fade lo yeke kiri ti wara ni . ”
40010040	“ Zo so ayamba ala , andaa lo yamba mbi ; zo so ayamba mbi , andaa lo yamba lo so atokua mbi
40010041	Zo so ayamba wayanga-Nzapa ndali ti so lo yeke wayanga-Nzapa , fade lo yeke wara nzoni ye so wayanga-Nzapa ayeke wara ; zo so ayamba zo ti mbirimbiri ndali ti so lo yeke mbirimbiri , fade lo yeke wara nzoni ye so zo ti mbirimbiri ayeke wara .
40010042	Mbi tene na ala taa-tënë : zo so amu ngu ti nyongo ni na mbeni senge zo oko so ndali ti so lo yeke disiple ti mbi , ataa ayeke kete kopo ti ngu ti de , fade lo yeke wara nzoni ye na peko ni . ”
40011001	So Jésus ahunzi ti mu yanga na adisiple ti lo baleoko na use awe , lo londo si lo gue ti fa ye na azo , ti fa nga Nzoni Tënë na ya ti agbata ti ala .
40011002	Andaa Jean-Baptiste angba na da ti kanga , lo ma tënë ti aye so Christ asara . Tongaso lo tokua ambeni disiple ti lo
40011003	ti hunda Jésus , atene : “ Mo yeke Mesii so ayeke ga ande so ? Wala e ku mbeni zo nde ? ”
40011004	Jésus akiri tënë na ala : “ Ala gue atene na Jean tënë ti aye so ala yeke ma na aye so ala yeke baa :
40011005	awaziba akiri abaa ndo , azo so gere ti ala abuba akiri atambula nzoni , tere ti azo ti buruma aga nzoni , azo so mê ti ala akanga akiri ama ndo , azo azingo na kuâ , a fa Nzoni Tënë na azo ti mawa .
40011006	Ti lo nzoni , zo so azia lege ti mabe ti lo pepe ndali ti mbi ! ”
40011007	So adisiple ti Jean amu lege ti kiri , Jésus atene tënë ti Jean na gba ti azo so ayeke na tere ti lo so , atene : “ Nyen laa ala gue ti bango ni kâ na ya ti benyama so ? Mbeni sosongo so pupu ayeke yingi ni ?
40011008	Nyen laa ala gue ti bango ni kâ ? Mbeni zo so ayu pendere bongo ? Azo so ayu apendere bongo ayeke duti na ya ti ada ti agbia !
40011009	Nyen laa ala gue ti bango ni kâ ? Mbeni wayanga-Nzapa ? Mbi tene na ala taa-tënë : zo so ala gue ti baa lo so ayeke kota ahon wayanga-Nzapa !
40011010	Lo laa a su tënë ti lo na Mbeti ti Nzapa , atene : ‘ Baa , mbi tokua zo ti kua ti mbi kozo ti mo , fade lo yeke leke lege na dawa ti mo . ’
40011011	Mbi tene na ala taa-tënë : na popo ti azo so kue awali adu ala , mbeni oko so ayeke kota ahon Jean-Baptiste ayeke daa pepe . Me ndangba zo ti ya ti Kodro-gbia ti yayu ayeke kota ahon lo .
40011012	Ti londo na ndembe so Jean-Baptiste ato nda ti fango tënë ti Nzapa ngbii asi laso , azo atiri bira ti mu Kodro-gbia ti yayu ; azo ti ngangu laa agi lege ti mu ni .
40011013	Awayanga-Nzapa kue na Ndia ti Moïse atene peko ti tënë ti Nzapa na ndö ti Kodro-gbia ti yayu ngbii asi na ngoi ti Jean .
40011014	Tongana ala ye ti ma tënë ti mbi , mbi tene na ala : Jean laa ayeke biani Élie so a tene ando tënë ti gango ti lo so .
40011015	Zo so ayeke na mê ti mango ndo , ayeke nzoni lo ma tënë so !
40011016	“ Fade mbi yeke haka azo ti fadeso na azo wa ? Ala yeke tongana amolenge so aduti na le ti kodro si ambeni ayeke iri amba ti ala , atene :
40011017	‘ E huru ngoli titene ala dodo , me ala dodo pepe ! E he na ala bia ti totongo kuâ , me ala toto pepe ! ’
40011018	Jean aga , lo yeke te kobe pepe , lo yeke nyon nga ye pepe , me azo atene : ‘ Sioni yingo ayeke na ya ti lo ! ’
40011019	Molenge ti Zo aga , lo yeke te , lo yeke nyon , me azo atene : ‘ Ala baa , koli so ayeke gbongo ti kobe si lo yeke nyon samba mingi ! Lo ye tënë ti azo ti rongo nginza ti lapo na ti azo ti siokpari ! ’ Me ndara so alondo na Nzapa , zo ayeke hinga atene , ayeke mbirimbiri ndara gi na lege ti ye so ndara ni asara . ”
40011020	Na pekoni , Jésus ato nda ti suku na azo ti agbata so lo sara aye ti kpene mingi daa so . Biani , azo ti agbata ni azia ngbene lege ti sarango ye ti ala pepe .
40011021	Lo tene na ala : “ Mawa na mo , gbata ti Korazen ! Mawa na mo , gbata ti Betsaida ! Biani , tongana aye ti kpene so asi na ndo ti ala so asi ando na sese ti Tir na ti Sidon , ka azo ni ayu bongo ti mua , ala tuku mburu ti wâ na li ti ala aninga awe ti fa atene , ala zia ngbene lege ti sarango ye ti ala awe !
40011022	Ndani laa , mbi tene na ala : na lango ti fango ngbanga , fade a yeke fâ ngbanga ngangu na li ti ala ahon ti Tir na ti Sidon .
40011023	Ti mo gbata ti Kapernaum , mo baa ti mo , mo tene , fade mo yeke gue ngbii ti kpo le ti nduzu ? Fade mo yeke kiri ngbii ti si na ndo ti akuâ ! Tongana aye ti kpene so asi na ndo ti mo so asi ando na Sodome , ka gbata ni angba ngbii asi laso !
40011024	Ndani laa , mbi tene na ala : na lango ti fango ngbanga , fade a yeke fâ ngbanga ngangu na li ti ala ahon ti Sodome . ”
40011025	Na ndembe ni so , Jésus akiri atene : “ Mbi gonda mo Babâ , mo so mo yeke Kota Gbia ti yayu na ti sese , ndali ti so mo honde ye so na azo ti ndara nga na azo ti hingango ye si mo sigigi na nda ni na akete molenge .
40011026	Biani Babâ , ye ni ayeke tongaso , ngbanga ti so mo yeda .
40011027	“ Babâ ti mbi azia ye kue na maboko ti mbi . Zo oko ahinga Molenge ni pepe , gi Babâ oko ; zo oko ahinga Babâ ni pepe , gi Molenge ni oko nga na azo so Molenge ni aye ti fa Babâ ni na ala titene ala hinga lo .
40011028	“ Ala ga na mbi , ala so kue awoko na yongo anengo kungba , fade mbi yeke mu na ala lege ti wu tere ti ala .
40011029	Ala yeda ti yo zuge ti mbi . Ala manda ye so mbi fa na ala , ngbanga ti so mbi yeke zo so mbi yeke sara ngangu na zo pepe si mbi yeke gi kota ndo pepe . Fade ala yeke wara lege ti wu tere ti ala .
40011030	Biani , zuge ti mbi ayapu ti yongo ni , kungba ti mbi ane pepe . ”
40012001	Na ndembe ni so , Jésus ayeke hon na ya ti yaka ti ble na lango ti wungo tere . Nzara agbu adisiple ti lo si ala to nda ti fango ale ti ble ni ti te .
40012002	So afarizien abaa tongaso , ala tene na Jésus : “ Baa ye ! Adisiple ti mo ayeke sara ye so Ndia ake titene zo asara na lango ti wungo tere ! ”
40012003	Jésus akiri tënë na ala : “ Ye so David na azo so amu peko ti lo asara ando na ndembe so nzara agbu ala , ala diko tënë ni pepe ?
40012004	Lo li na ya ti da ti Nzapa si lo na azo so amu peko ti lo ate mapa so a mu na sandaga na Nzapa . Andaa a mu lege na ala pepe ti te mapa ni , me gi awayango-sandaga laa alingbi fade ti te ni !
40012005	Na mbage , na lango ti wungo tere , awayango-sandaga ayeke sara kua na ya ti kota da ti Nzapa , me a fâ ngbanga na li ti ala pepe ! Ala diko tënë ni na ya ti Ndia ti Moïse pepe ?
40012006	Mbi tene na ala so , mbeni ye ayeke ge so ayeke kota ahon kota da ti Nzapa !
40012007	Tongana ala hinga fade nda ti tënë so Mbeti ti Nzapa atene : ‘ Mbi ye si zo abaa mawa ti mba ti lo , me mbi ke tënë ti sandaga ti anyama ’ , ka ala lingbi pepe ti fâ ngbanga na li ti azo so asara sioni pepe so .
40012008	Biani , Molenge ti Zo laa ayeke makonzi ti lango ti wungo tere . ”
40012009	Jésus alondo na ndo so si lo gue lo li na ya ti da ti sambelango Nzapa ti ala .
40012010	Mbeni koli so maboko ti lo abuba ayeke kâ . Azo aye ti bi tënë na li ti Jésus ; tongaso ala hunda lo , atene : “ Ndia amu lege na zo ti kai kobela na tere ti azo na lango ti wungo tere ? ”
40012011	Jésus akiri tënë na ala : “ Tongana mbeni zo na popo ti ala ayeke na taba oko si taba ni ati na ya ti kota du na lango ti wungo tere , fade lo yeke gue ti gboto lo ti sigigi na lo pepe ?
40012012	Zo ahon taba mingi ! Tongaso , Ndia amu lege na zo ti sara nzoni na mba ti lo na lango ti wungo tere . ”
40012013	Na pekoni , Jésus atene na koli so : “ Yoro ya ti maboko ti mo . ” Lo yoro ni si maboko ti lo aga nzoni tongana ti mbage ni .
40012014	So afarizien asigigi na ya ti da ti sambelango Nzapa , ala bongbi ti gbu li ti ala ti gi lege ti fâ Jésus .
40012015	So Jésus ama tënë ti ye so ala ye ti sara na lo , lo londo na ndo so si lo hon . Gba ti azo amu peko ti lo , lo kai kobela ti ala kue .
40012016	Lo gboto mê ti ala ngangu titene ala sara si azo ahinga tënë ti lo pepe .
40012017	Lo sara tongaso titene tënë so wayanga-Nzapa Ésaïe atene , aga taa-tënë ; lo tene :
40012018	“ Baa , zo ti kua ti mbi laa , lo so mbi soro lo , lo so mbi ye lo mingi , lo so be ti mbi anzere na lo mingi . Mbi yeke zia Yingo ti mbi na ndö ti lo si lo yeke fa lege ti sarango ye ti mbirimbiri na amara nde .
40012019	Lo yeke papa na zo pepe , lo yeke dekongo nga pepe . Zo ayeke ma lo na dikongo tënë na ndö ti akota lege pepe .
40012020	Sosongo so a do ni na sese awe , lo yeke fâ ni pepe ; lamba so wâ ni aye ti mingo , lo yeke mingo ni pepe , ngbii lo sara si ye ti mbirimbiri aso benda .
40012021	Fade amara nde ayeke zia be ti ala ti ku lo . ”
40012022	Tongaso , azo amu mbeni koli so sioni yingo ayeke na ya ti lo aga na lo na Jésus ; lo yeke waziba si lo yeke nga buburu . Jésus akai kobela ti lo ; lo to nda ti tene tënë si lo baa ndo .
40012023	Li ti azo ni kue akpe si ala tene : “ So Molenge ti David laa pepe ? ”
40012024	So afarizien ama tënë so , ala tene : “ Koli so ayeke tumba asioni yingo gi na ngangu ti Beelzebul , makonzi ti asioni yingo ! ”
40012025	Jésus ahinga tënë ti be ti ala si lo tene na ala : “ Kodro so kue akangbi si azo ni ayeke tiri na popo ti ala , fade kodro ni ayeke buba . Gbata so kue wala sewa so akangbi si azo ni ayeke tiri na popo ti ala alingbi ti ngba pepe .
40012026	Tongana Satan ayeke tumba ye so ayeke ti Satan , so afa atene , lo yeke tiri na lo wani ; fade kodro so lo yeke gbia daa ayeke ngba tongana nyen ?
40012027	Tongana mbi yeke tumba asioni yingo na ngangu ti Beelzebul , azo ti ala ayeke tumba ti ala asioni yingo na ngangu ti zo wa ? Gi azo ti ala laa ayeke fa na gigi so tënë ti ala ayeke na legeni pepe !
40012028	Me tongana mbi yeke tumba asioni yingo na ngangu ti Yingo ti Nzapa , andaa Kodro-gbia ti Nzapa asi na ala awe .
40012029	“ Zo alingbi ti li na ya ti da ti zo ti ngangu ti gbu akungba ti lo ti hon na ni gi tongana lo kanga zo ti ngangu ni kozoni si . Tongana lo kanga zo ti ngangu so awe , lo lingbi ti nzi akungba ti da ni kue ti hon na ni .
40012030	Zo so ayeke na mbage ti mbi pepe , andaa lo ke mbi ; zo so ayeke bongbi aye legeoko na mbi pepe , andaa lo yeke kangbi ya ti aye ni kirikiri .
40012031	Ndani laa mbi tene na ala : fade Nzapa ayeke zi tënë na li ti azo so asara siokpari , na ala so azonga Nzapa ; me zo so azonga Yingo-Vuru , fade Nzapa ayeke zi tënë na li ti lo oko pepe .
40012032	Tongana zo atene sioni tënë na tere ti Molenge ti Zo , fade Nzapa ayeke zi tënë na li ti zo ni ; me tongana zo atene sioni tënë na tere ti Yingo-Vuru , fade Nzapa ayeke zi tënë na li ti lo pepe , ataa na ngoi ti fadeso , ataa na ngoi so ayeke ga . ”
40012033	“ Tongana mbeni keke ayeke nzoni , fade lengo ni ayeke nzoni . Tongana keke ni abuba , fade lengo ni nga abuba . Biani , a yeke hinga keke gi na lege ti alengo ti lo .
40012034	Ala asioni mara ti ngbo ! Ala yeke tene anzoni tënë ngbanga ti nyen , so ala wani ayeke asioni zo so ? Ye so asi singo na be ti zo laa ayeke sigigi na lege ti tënë ti yanga ti lo .
40012035	Nzoni zo ayeke sigigi na anzoni ye so ayeke na be ti lo ; sioni zo ayeke sigigi na asioni ye so ayeke na be ti lo .
40012036	Mbi tene na ala : na lango ti fango ngbanga , fade azo ayeke kiri tënë na ndö ti asenge senge tënë so kue ala tene ando .
40012037	Biani , gi na lege ti atënë ti yanga ti mo laa a yeke fa ande atene , mo yeke zo ti mbirimbiri ; gi na lege ti atënë ti yanga ti mo nga laa a yeke fâ ande ngbanga na li ti mo . ”
40012038	Tongaso , ambeni wafango-ndia na ambeni farizien atene na Jésus : “ Wafango-ye , e ye titene mo sara mbeni ye ti kpene si e baa . ”
40012039	Jésus akiri tënë na ala : “ Azo ti fadeso ayeke azo ti sioni , ala ye ti ma yanga ti Nzapa pepe . Ala yeke hunda ti baa mbeni ye ti kpene ; me fade ala yeke baa mbeni ye ti kpene oko pepe , gi ye ti kpene so asi ando na wayanga-Nzapa Jonas so alingbi awe .
40012040	Biani , tongana ti so Jonas asara lango ota na bi ota na ya ti kota susu , fade Molenge ti Zo ayeke sara nga lango ota na bi ota na gbe ti sese .
40012041	Na lango ti fango ngbanga , fade azo ti Ninive ayeke londo ti luti na le ti azo ti fadeso ti fâ ngbanga na li ti ala , ngbanga ti so na ndembe so azo ti Ninive ama tënë ti Nzapa so Jonas afa , ala zia ngbene lege ti sarango ye ti ala . Mbeni zo ayeke ge so ayeke kota ahon Jonas !
40012042	Na lango ti fango ngbanga , fade gbia-wali ti kodro so ayeke na Mbongo ayeke londo ti luti na le ti azo ti fadeso ti fâ ngbanga na li ti ala , ngbanga ti so lo londo ando na nda ti sese yongoro ti ga ti ma atënë ti ndara so Salomon ayeke tene . Mbeni zo ayeke ge so ayeke kota ahon Salomon ! ”
40012043	“ Tongana mbeni sioni yingo asigigi na ya ti zo , yingo ni ayeke fono na ndo so ngu ayeke daa pepe ti gi mbeni ndo ti wu tere ti lo daa ; me lo wara ndo ni pepe .
40012044	Tongaso , lo tene na be ti lo : ‘ Mbi yeke kiri na ndo ti mbi so mbi londo daa si mbi sigigi so . ’ So lo kiri lo si , lo baa so ya ti da ni ayeke gi senge senge , andaa a sukula ya ni si a leke ya ni nzoni .
40012045	Tongaso lo gue , lo mu ambeni yingo mbarambara so ayeke sioni ahon lo ; lo na ala aga ali na ya ti da ni si aduti daa . Na pekoni , dutingo ti zo so ayeke ga sioni ahon ti kozoni . Ye so ayeke si ande na azo ti sioni ti fadeso laa . ”
40012046	So Jésus angba ti tene tënë na gba ti azo so , mama ti lo na a-ita ti lo asi . Ala yeke luti na gigi , ala yeke gi lege ti tene tënë na lo .
40012047	Mbeni zo atene na Jésus : “ Baa , mama ti mo na a-ita ti mo ayeke luti na gigi ; ala ye ti tene tënë na mo . ”
40012048	Jésus akiri tënë na zo ni : “ Mama ti mbi ayeke zo wa ? A-ita ti mbi ayeke azo wa ? ”
40012049	Na pekoni , lo yoro maboko ti lo , lo fa adisiple ti lo si lo tene : “ Baa , mama ti mbi na a-ita ti mbi laa so !
40012050	Zo so asara ye so be ti Babâ ti mbi so ayeke na yayu aye , andaa lo yeke ita ti mbi ti koli , wala ita ti mbi ti wali , wala mama ti mbi . ”
40013001	Gi na lango ni so , Jésus asigigi na ya ti da si lo gue , lo duti na yanga ti kota ngu ti fa ye .
40013002	Gba ti azo abongbi na tere ti lo . Tongaso , lo ko na ya ti mbeni ngo , lo duti . Gba ti azo ni aluti na yanga ti ngu ni .
40013003	Lo tene tënë na ala mingi na lege ti atoli , lo tene : “ Mbeni zo ague na yaka ti lo ti bi ale ti kobe .
40013004	So lo yeke bi ale ti kobe ni , ambeni atuku na tere ti lege ; andeke aga si ate ni kue .
40013005	Ambeni atuku na ndö ti sese so atêne ayeke daa , na ndo so sese ayeke daa mingi pepe . Ale ti kobe ni asigigi si akono hio , ngbanga ti so sese ni ali pepe .
40013006	So lâ asu ngangu , lâ ni agbi ale ti kobe ni si ahole , ngbanga ti so agere ni ali mingi pepe .
40013007	Ambeni le ni atuku na popo ti apere ti ki ; apere ni alondo si akanga ndö ti ala kue .
40013008	Ambeni le ni atuku na nzoni sese si ala le : ambeni ale ngbangbo oko , ambeni ale baleomene si ambeni ale baleota . ”
40013009	Jésus akiri atene : “ Zo so ayeke na mê ti mango ndo , ayeke nzoni lo ma tënë so ! ”
40013010	Adisiple aga nduru na tere ti Jésus si ala hunda lo , atene : “ Ngbanga ti nyen si mo yeke tene tënë na ala na lege ti atoli ? ”
40013011	Lo kiri tënë na ala : “ Ti ala , Nzapa amu na ala lege ti hinga nda ti tënë ti Kodro-gbia ti yayu so angba na hondengo ni , me ti azo ni , Nzapa amu na ala lege ti hinga ni oko pepe .
40013012	Biani , zo so ayeke na ye , fade a kiri amu mbeni na ndö ni na lo si lo yeke na ye ahon ndoni ; me zo so ayeke na ye pepe , ataa kete ye so lo yeke na ni , fade a yeke zi na maboko ti lo .
40013013	Ndani laa mbi yeke tene tënë na azo ni na lege ti toli , ngbanga ti so ala yeke baa ndo , me ala yeke baa ye pepe ; ala yeke ma ndo , me ala yeke ma ya ti atënë ni pepe , ala yeke ma nga mbeni ye oko pepe .
40013014	Tongaso , tënë ti yanga ti Nzapa so Ésaïe atene ando na ndö ti ala so aga taa-tënë ; lo tene : ‘ Fade ala yeke ma ndo , me ala yeke ma ya ti atënë ni oko pepe ; ala yeke baa ndo , me ala yeke baa ye oko pepe .
40013015	Biani , be ti azo ni akpengba ; ala kanga mê ti ala , ala kanga le ti ala titene ala baa ndo pepe , titene ala ma ndo pepe , titene ala ma ya ti atënë pepe si ala zia pepe ngbene lege ti sarango ye ti ala , tongaso si mbi kai kobela ti ala . ’
40013016	“ Ti ala nzoni , ala azo ti mbi , ngbanga ti so le ti ala ayeke baa ndo si mê ti ala ayeke ma ndo !
40013017	Mbi tene na ala taa-tënë : awayanga-Nzapa mingi na azo mingi ti Nzapa aye ando ti baa ye so ala , azo ti mbi , ayeke baa ni laso so , me ala baa ni pepe ; ala ye ando ti ma atënë so ala yeke ma ni laso so , me ala ma ni pepe . ”
40013018	“ Tongaso , ala ma nda ti toli ti zo ti bingo ale ti kobe na le ti yaka .
40013019	Azo so ama tënë ti Kodro-gbia ti yayu si ala ma ya ni pepe so , ala yeke tongana tere ti lege so ale ti kobe atuku daa . Sioni wato aga si lo zi ye so a lu na be ti azo ni .
40013020	Ambeni zo ayeke tongana sese so atêne ayeke daa mingi si ale ti kobe atuku daa : ala ma tënë ni si ala yeda na ngia .
40013021	Me tënë ni ali na ya ti be ti ala pepe , ala bata tënë ni na be ti ala aninga pepe . Tongana pasi wala ye ti ngangu asi na ala ngbanga ti tënë ti Nzapa , fafade ala do lege ti tënë ti Nzapa azia .
40013022	Ambeni zo ayeke tongana sese so aki ayeke daa si ale ti kobe atuku daa : ala ma tënë ni , me gingo be ti ala na ndö ti aye ti sese so na nzara ti mosoro akanga ndö ti tënë ni si ale pepe .
40013023	Ambeni zo ayeke tongana nzoni sese so ale ti kobe atuku daa : ala ma tënë ni si ala ma ya ni nzoni . Ala le nzoni : ambeni ale ngbangbo oko , ambeni ale baleomene si ambeni ale baleota . ”
40013024	Jésus atene na ala mbeni toli , lo tene : “ Kodro-gbia ti yayu ayeke tongana ye so mbi ye ti fa : Mbeni koli abi anzoni le ti kobe na le ti yaka ti lo .
40013025	Na bi , so azo kue alango awe , wato ti lo aga si abi ale ti asioni pere na popo ti ale ti ble so lo bi so si lo mu lege , lo hon .
40013026	Na ndembe so ale ti kobe ni asigigi si akono , ato nda ti lengo ni , asioni pere ni asigigi nga .
40013027	Azo so ayeke sara kua na wa ti yaka ni aga si atene na lo : ‘ Kota zo , lani mo bi gi anzoni le ti kobe na le ti yaka ti mo pepe ? Me asioni pere so alondo ti ala na ndo wa ? ’
40013028	Lo kiri tënë na ala : ‘ Mbeni wato laa asara ye so . ’ Azo ti kua ni ahunda lo , atene : ‘ Mo ye e gue , e gboto asioni pere ni ? ’
40013029	Lo kiri tënë na ala : ‘ Ala gboto ni pepe ! Tongana ala gboto asioni pere ni , gbaa fade ala yeke gboto nga agere ti anzoni le ti kobe ni .
40013030	Ala zia ni kue akono legeoko ngbii asi na ngoi ti fango ale ti kobe ni . Tongana ngoi ti fango ale ti kobe ni alingbi awe , fade mbi yeke tene na azo ti kua ti mbi , mbi tene : Ala gboto asioni pere ni kozoni , ala kanga agba ni ti gbi ni . Na pekoni , ala ro ale ti ble ni azia na ya ti gogoro ti mbi . ’ ”
40013031	Jésus atene na ala mbeni toli , lo tene : “ Kodro-gbia ti yayu ayeke tongana le ti keke ti mutarde so mbeni zo amu si alu na yaka ti lo .
40013032	Le ni ayeke kete ahon tanga ti ale ti kobe kue ; me tongana asigigi si akono awe , ayeke ga kota ahon akugbe ti kasa kue ; ayeke ga nga kota keke si andeke aga , asara da ti ala na ya ti amaboko ni . ”
40013033	Jésus atene na ala mbeni toli , lo tene : “ Kodro-gbia ti yayu ayeke tongana mama ti mapa so mbeni wali amu , lo bongbi na gba ti farini , lo pika ya ni si mapa ni kue asuku nzoni . ”
40013034	Jésus atene tënë so kue na gba ti azo so gi na lege ti atoli . Lo tene tënë na ala na mbeni lege nde pepe , gi na lege ti atoli .
40013035	Lo sara tongaso titene tënë so wayanga-Nzapa atene , aga taa-tënë ; lo tene : “ Fade mbi yeke zi yanga ti mbi ti tene tënë na ala na lege ti atoli . Mbi yeke tene ande tënë ti aye so angba na hondengo ni , ngbene ye so dunia abaa gigi ngbii asi laso . ”
40013036	Tongaso Jésus azia gba ti azo ni si lo kiri na da . Adisiple ti lo ague nduru na tere ti lo si ala tene na lo : “ Fa na e nda ti toli ti asioni pere so ayeke na yaka so . ”
40013037	Jésus akiri tënë na ala : “ Zo so abi anzoni le ti kobe ni ayeke Molenge ti Zo ;
40013038	yaka ni ayeke dunia so ; anzoni le ti kobe ni ayeke azo so aga azo ti kodro-gbia ti Nzapa ; asioni pere ni ayeke azo ti Sioni wato ;
40013039	wato so alu asioni pere ni ayeke Zabolo ; ngoi ti fango ale ti kobe ni ayeke lango ti ndani ; azo ti fango ale ti kobe ni ayeke a-ange .
40013040	Na lango ti ndani , fade ye ni ayeke duti tongana ti so a sara na asioni pere so a bongbi ni si a gbi ni so :
40013041	fade Molenge ti Zo ayeke tokua a-ange ti lo , ala yeke mu azo so ayeke sara si amba ti ala ayeke ti na ya ti siokpari nga na azo so ayeke sara aye ti sioni , ti sigigi na ala na ya ti Kodro-gbia ti yayu ,
40013042	ala yeke bi ande azo ni na ya ti kota wâ ; kâ , gi toto na tengo pembe .
40013043	Me fade azo ti mbirimbiri ayeke za zango tongana lâ na ya ti Kodro-gbia ti yayu , lo so lo yeke Babâ ti ala . Zo so ayeke na mê ti mango ndo , ayeke nzoni lo ma tënë so ! ”
40013044	“ Kodro-gbia ti yayu ayeke tongana mosoro so a honde ni na ya ti yaka . Mbeni zo awara ni si akiri ahonde ni . Be ti lo anzere mingi si lo gue , lo ka aye so kue lo yeke na ni si lo vo yaka so .
40013045	“ Kodro-gbia ti yayu ayeke nga tongana zo ti dengo buze so ayeke gi apendere lenge ti vongo ni .
40013046	So lo wara mbeni lenge ti kota ngere , lo gue lo ka aye so kue lo yeke na ni si lo vo lenge so . ”
40013047	“ Kodro-gbia ti yayu ayeke nga tongana gbanda so a bi na ya ti kota ngu si agbu amara ti asusu nde nde .
40013048	So ya ti gbanda ni asi awe , azo ti gingo susu ni agboto ni , ague na ni na yanga ti ngu . Ala duti ti ro anzoni susu si azia ala na ya ti asakpa , ala tuku asusu so zo alingbi ti sara ye na ala pepe .
40013049	Na lango ti ndani , fade ye ni ayeke duti ande tongaso : a-ange ayeke ga ti kangbi popo ti asioni zo na anzoni zo .
40013050	Fade ala yeke bi asioni zo na ya ti kota wâ ; kâ , gi toto na tengo pembe . ”
40013051	Jésus ahunda ala , atene : “ Ala ma ya ti atënë so kue ? ” Azo ni ayeda , atene : “ E ma ya ni awe . ”
40013052	Lo tene na ala : “ So ti tene , wafango-ndia so ahinga ye na ndö ti Kodro-gbia ti yayu awe , lo yeke tongana mbeni wa ti da so ayeke mu afini mosoro na angbene ni kue na ya ti gogoro ti lo ti sigigi na ni . ”
40013053	So Jésus ahunzi ti tene atoli so awe , lo londo na ndo so si lo hon .
40013054	Lo gue na Nazaret , gbata so lo kono daa si lo yeke fa ye na azo ti gbata ni na ya ti da ti sambelango Nzapa ti ala . Li ti azo ni kue akpe si ala yeke hunda ndo , atene : “ Lo wara ndara so na ndo wa ? Lo wara ngangu ti sarango aye ti kpene so na ndo wa ?
40013055	Molenge ti sarapande so laa pepe ? Marie laa ayeke mama ti lo pepe ? Jacques , Joseph , Simon na Jude ayeke a-ita ti lo ti koli pepe ?
40013056	A-ita ti lo ti wali ayeke na popo ti e ge pepe ? Lo wara ngangu so na ndo wa ? ”
40013057	Aye so kue asara si ala ma na be na lo pepe . Nilaa Jésus atene na ala : “ Na ndo kue , azo ayeke ne wayanga-Nzapa ; me na ya ti gbata so adu lo daa , wala na popo ti asewa ti lo , azo ayeke ne lo pepe . ”
40013058	Jésus asara aye ti kpene mingi na ndo so pepe , ngbanga ti so azo ni ama na be pepe .
40014001	Na ndembe ni so , Herode , govoronere ti Galile ama sango ti Jésus ;
40014002	lo tene na akota zo ti gbe ti lo , lo tene : “ So Jean-Baptiste laa : lo zingo na kuâ si lo kiri na fini awe ! Ndani laa lo wara ngangu ti sarango na aye ti kpene . ”
40014003	Andaa Herode amu lani yanga na azo titene ala gbu Jean , akanga lo na zingiri si abi lo na da ti kanga . Herode akanga lo ndali ti Herodiade , wali ti ita ti lo Philippe .
40014004	Lo kanga lo , ngbanga ti so Jean atene lani na lo , atene : “ Ndia amu lege na mo pepe titene mo mu Herodiade ti ga wali ti mo ! ”
40014005	Herode aye lani ti fâ lo , me lo kpe mbeto ti azuife , ngbanga ti so ala baa Jean tongana wayanga-Nzapa .
40014006	Na lango ti matanga ti dungo Herode , molenge ti Herodiade ti wali adodo na le ti azo so Herode atisa ala . Lo zia ngia mingi na be ti Herode .
40014007	Nilaa lo deba yanga ti mu na molenge-wali ni ye so kue lo yeke hunda .
40014008	Mama ti molenge-wali ni apusu lo si molenge-wali ni atene na Herode : “ Mu na mbi li ti Jean-Baptiste na ya ti kpangbara sembe fafadeso , na ndo so ! ”
40014009	Vundu agbu be ti gbia ni ; me ndali ti so lo deba yanga ti lo na le ti azo so lo tisa ala , lo mu yanga ti mu li ti Jean na lo .
40014010	Lo tokua mbeni zo na da ti kanga ti gue ti fâ li ti Jean-Baptiste .
40014011	Lo zia li ni na ya ti kpangbara sembe , lo ga na ni si lo mu na molenge-wali ni ; molenge ni amu ni na mama ti lo .
40014012	Adisiple ti Jean aga amu kuâ ti lo si ala lu ni . Na pekoni , ala gue atene tënë ni na Jésus .
40014013	So Jésus ama tënë so , lo londo na ndo so , lo ko na ya ti ngo si lo gue na mbeni ndo so zo ayeke daa pepe . Gba ti azo ama atene lo hon , ala londo na ya ti agbata nde nde si ala mu peko ti lo na gere .
40014014	So Jésus asigigi na ya ti ngo ni , lo baa gba ti azo ; mawa ti ala agbu lo si lo kai kobela ti azo so ayeke na kobela .
40014015	So lâ akui awe , adisiple aga nduru na tere ti lo si ala tene na lo : “ Lâ akui awe , ndo so ayeke ngonda . Zia lege na azo ni ti gue na ya ti akete kodro ti vo kobe ti tengo ni . ”
40014016	Jésus akiri tënë na ala : “ Mbi baa ti mbi nzoni titene azo ni ague pepe ; ala wani amu kobe na azo ni ! ”
40014017	Adisiple atene na lo : “ Na ndo so , e yeke gi na mapa oku na susu use . ”
40014018	Jésus atene na ala : “ Ala ga na ni na mbi . ”
40014019	Na pekoni , lo mu yanga na azo ni titene ala kue aduti na ndö ti pere . Lo mu mapa oku na susu use so , lo yo le ti lo na nduzu , lo mu singila na Nzapa . Lo fâ ya ti mapa ni , lo mu na adisiple ti lo si ala kangbi ni na gba ti azo ni .
40014020	Zo oko oko ate , ya ti lo asi . Adisiple aro tanga ti anduru ni , asi sakpa baleoko na use .
40014021	Azo so kue ate kobe ni , wungo ti ala aga nduru na saki oku ; a diko awali na amolenge daa pepe .
40014022	Gi na pekoni , Jésus amu yanga na adisiple ti lo titene ala ko na ya ti ngo ti gue kozo ti lo na mbage ti ngu ni . Lo ngba ti lo na ndo so titene lo zia lege na gba ti azo ni ti kiri na da ti ala .
40014023	So lo zia lege na ala si ala gue awe , lo gue na li ti hoto yongoro kâ ti sambela . So ndo avuko awe , lo ngba ti duti kâ gi lo oko .
40014024	Ngo ni ague ayo na yanga ti ngu ni . Pupu ayeke kiri na ala kiringo na peko si amapo ayeke pika tere ti ngo ni .
40014025	So ndo aga nduru ti han , Jésus ayeke tambula na gere na le ti ngu si lo yeke ga na mbage ti adisiple ti lo .
40014026	Ala baa lo na tambulango na le ti ngu ni , li ti ala akpe si ala tene : “ So toro laa ! ” Mbeto asara ala si ala dekongo .
40014027	Gi na pekoni , Jésus atene na ala : “ Ala de be ti ala , so mbi laa ! Mbeto asara ala pepe ! ”
40014028	Pierre atene na lo : “ Kota Gbia , tongana mo biani laa , mo mu yanga titene mbi tambula na le ti ngu , mbi gue na mo kâ . ”
40014029	Jésus atene na lo : “ Ga ! ” Pierre asigigi na ya ti ngo ni si lo tambula na le ti ngu ti gue na mbage ti Jésus .
40014030	Me so lo baa pupu ni ayeke ya ngangu mingi , mbeto agbu lo si lo to nda ti linda ngu . Lo dekongo , lo tene : “ Kota Gbia , soo mbi ! ”
40014031	Gi hio tongaso , Jésus ayoro maboko ti lo , agbu lo si atene na lo : “ Mo , zo ti kete mabe , mo dekite ngbanga ti nyen ? ”
40014032	So ala use kue ako na ya ti ngo ni awe , pupu ni akai .
40014033	Adisiple so ayeke na ya ti ngo ni akuku na gbe ti lo si ala tene na lo : “ Biani , mo yeke Molenge ti Nzapa ! ”
40014034	Na peko ti so ala fâ ngu awe , ala si na sese ti Genezaret .
40014035	Azo ti ndo ni kâ ahinga Jésus si ala tene tënë ti gango ti lo na azo ti sese ni kue . Azo amu azo ti kobela kue aga na ala na lo .
40014036	Ala voro lo titene lo zia azo ti kobela ni andu gi yanga ti bongo ti lo . Azo so kue andu ni , tere ti ala aga nzoni .
40015001	Afarizien na awafango-ndia alondo na Jérusalem , aga na tere ti Jésus si ala hunda lo , atene :
40015002	“ Ngbanga ti nyen si adisiple ti mo ake tënë ti ndia ti akotara so ? Kozo titene ala te kobe , ala yeke sukula maboko ti ala pepe . ”
40015003	Jésus akiri tënë na ala , atene : “ Ka ala , ngbanga ti nyen si ala ke yanga ti Nzapa ti sara gi ye ti akotara ti ala so ?
40015004	Nzapa atene : ‘ Mo ne babâ na mama ti mo . ’ Lo kiri lo tene : ‘ Zo so atene sioni tënë na tere ti babâ ti lo wala mama ti lo , lo lingbi na kuâ . ’
40015005	Me ti ala , ala tene : ‘ Zo so atene na babâ wala mama ti lo , atene : ‘ Mbi ye fade ti mu ye na mo ti sara nzoni na mo , me mbi zia ni nde ti mu na Nzapa ,
40015006	zo ni alingbi ti gbanzi mungo ye ni na babâ wala mama ti lo senge . ’ Lege so laa ala yeke buba ya ti tënë ti Nzapa ti bata lege ti ndia ti akotara ti ala !
40015007	Ala , azo so tënë ti yanga ti ala ayeke nde na sarango ye ti ala so ! Ésaïe atene peko ti tënë ti yanga ti Nzapa na ndö ti ala na legeni , lo tene :
40015008	‘ Azo so ayeke ne mbi gi na yanga ti ala senge , me be ti ala ayeke yongoro na mbi mingi .
40015009	Vorongo so ala yeke voro mbi so , ayeke gi senge senge , ngbanga ti so ala yeke fa gi andia so azo laa asigigi na ni . ’ ”
40015010	Na pekoni , Jésus airi gba ti azo ni si lo tene na ala : “ Ala ma mbi , ala ma ya ti tënë ti mbi nzoni :
40015011	ye so ali na yanga ti zo laa ayeke sara titene zo ni aga sioni pepe ; me ye so alondo na yanga ti lo asigigi laa ayeke sara titene lo ga sioni . ”
40015012	Tongaso , adisiple ti lo ague nduru na tere ti lo si ala tene na lo : “ Mo hinga mo tene , tënë so mo tene so aso be ti afarizien mingi ? ”
40015013	Jésus akiri tënë na ala : “ Akeke so kue Babâ ti mbi so ayeke na yayu alu ni pepe , fade a yeke gboto ni .
40015014	Ala zia afarizien ni : ala yeke awaziba , ala ye ti fa lege na amba ti ala awaziba ! Tongana waziba afa lege na mbeni mba ti lo waziba , fade ala use kue ayeke ti na ya ti du ! ”
40015015	Pierre amu tënë si lo tene na Jésus : “ Fa na e nda ti toli so . ”
40015016	Jésus ahunda ala , atene : “ Ala nga , ala de ti hinga ndo pepe ?
40015017	Ala hinga kue atene , aye so kue ali na yanga ti zo , ague asi na ya ti lo si na pekoni , ague na ya ti du .
40015018	Me ye so asigigi na yanga ti zo , alondo na be ti lo . So laa asara titene zo ni aga sioni .
40015019	Biani , aye tongana asioni tënë ti be ti zo , fango zo , gingo wali wala koli ti zo , sarango aye ti ndumba , nzi , tenengo mvene na le ti ngbanga na zongango ndo , alondo kue na be ti zo si asigigi .
40015020	Aye so laa asara si zo aga sioni . Me tengo kobe na maboko so a sukula ni pepe , so laa asara si zo aga sioni pepe . ”
40015021	Jésus alondo na ndo so , lo gue na sese ti Tir na ti Sidon .
40015022	Mbeni wali ti kodro ti Kanaan aga si lo dekongo , lo tene : “ Kota Gbia , Molenge ti David , baa mawa ti mbi ! Molenge ti mbi ti wali ayeke na sioni yingo na ya ti lo si asara lo pasi mingi . ”
40015023	Me Jésus akiri tënë oko na lo pepe . Adisiple ti lo aga nduru na tere ti lo si ala tene na lo : “ Mo tumba lo , ngbanga ti so lo yeke dekongo si lo yeke mu gi peko ti e . ”
40015024	Jésus akiri tënë na ala : “ Nzapa atokua mbi gi na azo ti Israel so ala yeke tongana ataba so agirisa . ”
40015025	Me wali ni aga , lo kuku na gbe ti Jésus si lo tene na lo : “ Kota Gbia , mu maboko na mbi ! ”
40015026	Jésus akiri tënë na wali ni , atene : “ Ti mu kobe ti amolenge ti bi na akete mbo , so ayeke na legeni pepe . ”
40015027	Wali ni akiri tënë : “ Taa-tënë , kota zo ! Akete mbo ayeke te nga afuku ti kobe so ayeke ti na gbe ti meza ti awa ti ala . ”
40015028	Tongaso , Jésus akiri tënë na lo : “ Wali , mabe ti mo ayeke kota ! Ye so mo ye so , ayeke nzoni mo wara ni . ” Gi na ndembe ni so , tere ti molenge ti lo ni aga nzoni .
40015029	Jésus alondo na ndo so , lo gue na tere ti kota ngu ti Galile . Lo gue na li ti hoto , kâ , lo duti na sese .
40015030	Gba ti azo aga na tere ti lo . Ala mu azo so gere ti ala abuba , awaziba , azo so mbage ti tere ti ala abuba , abuburu na azo ti kobela mingi aga na ala na lo . Ala zia ala na gbe ti Jésus si lo kai akobela ti ala .
40015031	Li ti azo ni kue akpe , ngbanga ti so ala baa abuburu atene tënë , azo so mbage ti tere ti ala abuba , tere ti ala akiri aga nzoni , azo so gere ti ala abuba , ala yeke tambula , awaziba akiri abaa ndo . Tongaso ala gonda Nzapa ti Israel .
40015032	Jésus airi adisiple ti lo si lo tene na ala : “ Mawa ti gba ti azo so agbu mbi , ngbanga ti so na ya ti alango ota so ala yeke na tere ti mbi , ala yeke na ye ti tengo ni pepe . Mbi ye ti zia ala titene ala gue na nzara na ya ti ala pepe , ngbanga ti ala woko na nzara na lege . ”
40015033	Adisiple ahunda lo , atene : “ So e yeke na ya ti ngonda ge so , e yeke wara kobe na ndo wa ti mu na gba ti azo so kue titene ala te , ya ti ala asi ? ”
40015034	Jésus ahunda ala , atene : “ Ala yeke na mapa oke ? ” Ala kiri tënë na lo : “ E yeke na mapa mbarambara na ambeni kete susu na tere ni . ”
40015035	Jésus amu yanga na gba ti azo ni ti duti na sese .
40015036	Lo mu mapa mbarambara na asusu so , lo mu singila na Nzapa , lo fâ ya ni , lo mu na adisiple ti lo si ala kangbi ni na gba ti azo ni kue .
40015037	Zo oko oko ate , ya ti lo asi . Na pekoni , adisiple ti lo aro tanga ti anduru ni asi sakpa mbarambara .
40015038	Azo so kue ate kobe ni , wungo ti ala ayeke saki osio ; a diko awali na amolenge daa pepe .
40015039	Na pekoni , Jésus azia lege na gba ti azo ni ti kiri na ndo ti ala . Lo ko na ya ti ngo si lo gue na sese ti Magadan .
40016001	Afarizien na asadusien aga nduru na tere ti Jésus ; ala ye ti sara si lo ti na ya ti gbanda ti ala . Nilaa ala hunda na lo titene lo sara mbeni ye ti kpene ti fa na ala so Nzapa laa atokua lo .
40016002	Me Jésus akiri tënë na ala : “ Na lakui , tongana le ti nduzu abe bengo , ala tene : ‘ Kekereke , le ti nduzu ayeke nzoni . ’
40016003	Na ndaperere , tongana le ti nduzu abe si akiri avuko vukongo , ala tene : ‘ Fade ngu ayeke pika . ’ Ala hinga ti fa nda ti le ti nduzu , me aye so ayeke si fadeso , ala lingbi ti fa nda ni pepe !
40016004	Azo ti fadeso ayeke azo ti sioni , ala yeke ma yanga ti Nzapa pepe ! Ala yeke hunda ti baa mbeni ye ti kpene , me fade ala yeke baa mbeni ye ti kpene oko pepe , gi ye ti kpene so asi ando na Jonas so alingbi awe ! ” Na pekoni , Jésus azia ala na ndo so si lo mu lege , lo hon .
40016005	So adisiple ayeke fâ kota ngu ti gue na mbage ni kâ , ala girisa ti mu mapa .
40016006	Jésus atene na ala : “ Ala sara hange ! Le ti ala akpengba na mama ti mapa ti afarizien na ti asadusien ! ”
40016007	Adisiple atene na popo ti ala : “ Lo yeke tene tënë so , ngbanga ti so e mu mapa pepe . ”
40016008	Jésus ahinga tënë so ala yeke tene na popo ti ala si lo hunda ala , lo tene : “ Ala azo ti kete mabe , tënë ti nyen laa ala yeke tene na popo ti ala na ndö ti tënë ti mapa so ala yeke na ni pepe so ?
40016009	Ala de ti hinga ndo pepe ? Mapa oku so akoli saki oku ate so , ala ro lani tanga ni asi sakpa oke ? Ala dabe ti ala na ni pepe ?
40016010	Mapa mbarambara so akoli saki osio ate so , ala ro tanga ni asi sakpa oke ? Ala dabe ti ala nga na ni pepe ?
40016011	Mbi tene fade na ala , mbi tene : ‘ Ayeke nzoni le ti ala akpengba na mama ti mapa ti afarizien na ti asadusien ! ’ Mbi yeke tene tënë ti mapa pepe . Asara tongana nyen si ala ma ya ti tënë ti mbi ni pepe so ? ”
40016012	Tongaso , adisiple ahinga atene , lo yeke tene tënë na ala titene ala kpe mama ti mapa pepe , me ala kpe fango ye ti afarizien na ti asadusien .
40016013	Jésus asi nduru na sese ti Sezare ti Philippe . Lo hunda adisiple ti lo , lo tene : “ Azo ayeke tene Molenge ti Zo ayeke zo wa ? ”
40016014	Ala kiri tënë na lo : “ Ambeni zo atene , mo yeke Jean-Baptiste , ambeni atene , mo yeke Élie si ambeni nga atene , mo yeke Jérémie wala mbeni wayanga-Nzapa . ”
40016015	Jésus akiri ahunda ala : “ Me ti ala , ala tene mbi yeke zo wa ? ”
40016016	Simon Pierre akiri tënë : “ Mo yeke Mesii , Molenge ti Nzapa so ayeke na fini . ”
40016017	Jésus akiri tënë na lo : “ Ti mo nzoni Simon , molenge ti Jean ! Tënë so mo tene so , zo laa azia ni na yanga ti mo pepe , me Babâ ti mbi so ayeke na yayu laa afa na mo .
40016018	Tongaso mbi tene na mo : mo yeke Pierre . Na ndö ti têne so , mbi yeke leke ande Eglize ti mbi ; fade kuâ ayeke na ngangu pepe ti hon ndö ti Eglize ti mbi .
40016019	Mbi yeke mu ande na mo akerere ti yanga ti Kodro-gbia ti yayu . Ye so kue mo yeke gbanzi lege ni na sese ge , fade Nzapa ayeke gbanzi lege ni na yayu kâ . Ye so kue mo yeke zi lege ni na sese ge , fade Nzapa ayeke zi lege ni na yayu kâ . ”
40016020	Na pekoni , Jésus amu yanga na adisiple ti lo , atene : “ Ala tene na zo pepe atene , mbi yeke Mesii . ”
40016021	Ti londo na ndembe ni so , Jésus ato nda ti tene tënë polele na adisiple ti lo , atene : “ Alingbi mbi gue na Jérusalem ti baa pasi mingi na maboko ti akangba na akota wayango-sandaga na awafango-ndia . Ala yeke fâ mbi , me na lango ota ni , mbi yeke zingo na kuâ . ”
40016022	Pierre amu Jésus , ague na lo yongoro kete si lo to nda ti suku na lo , lo tene : “ Kota Gbia , Nzapa abata mo ! Ye so mo tene tënë ni so ayeke si na mo pepe ! ”
40016023	Me Jésus abaa ndo na peko si lo tene na Pierre : “ Satan , hon kâ na tere ti mbi ! Mo yeke gi ti kinda mbi , ngbanga ti so bango ndo ti mo ayeke tongana ti Nzapa pepe , me ayeke tongana ti zo . ”
40016024	Na pekoni , Jésus atene na adisiple ti lo : “ Tongana mbeni zo aye ti mu peko ti mbi , ayeke nzoni lo zia ti gbu li ti lo na ndö ti lo wani , lo yo keke ti kroa ti lo si lo mu peko ti mbi .
40016025	Biani , zo so aye ti soo fini ti lo , fade lo yeke girisa ni ; me zo so ayeke girisa fini ti lo ndali ti mbi , fade lo yeke kiri ti wara ni .
40016026	Tongana zo awara aye ti dunia so kue si lo girisa fini ti lo , nzoni ye ti nyen laa lo yeke wara na peko ni ? Nyen laa zo alingbi ti mu ti vo na fini ti lo ?
40016027	Biani , Molenge ti Zo ayeke ga ande na a-ange ti lo na ya ti gonda ti Babâ ti lo . Fade lo yeke futa zo oko oko alingbi na sarango ye ti lo .
40016028	Mbi tene na ala taa-tënë : na popo ti azo so ge so , ambeni ayeke kui pepe ngbii ala baa Molenge ti Zo so ayeke ga ti duti tongana Gbia . ”
40017001	Lango omene na pekoni , Jésus amu Pierre , Jacques na Jean , ita ti Jacques na tere ti lo , lo gue na ala na li ti mbeni kota hoto si ala aduti kâ gi ala oko .
40017002	Tere ti Jésus akiri aga nde na le ti ala : ndö ti le ti lo aza tongana lâ , abongo ti lo avuru si ayeke za zango .
40017003	Ala baa Moïse na Élie so ayeke tene tënë na Jésus .
40017004	Pierre atene na Jésus : “ Kota Gbia , ayeke nzoni e ngba na ndo so ! Tongana mo ye , fade mbi leke agbefa ota na ndo so : oko ti mo , oko ti Moïse , oko ti Élie . ”
40017005	So lo ngba ti tene tënë ni , mbeni mbinda so aza zango aga amu ndö ti ala kue . Mbeni go alondo na ya ti mbinda ni , atene : “ So ayeke Molenge ti mbi so mbi ye lo mingi , be ti mbi anzere na lo mingi . Ala ma yanga ti lo ! ”
40017006	So adisiple ama go so , mbeto ahon ndö ti ala , ala ti na sese si ala honde le ti ala .
40017007	Jésus aga nduru na tere ti ala , lo ndu ala si lo tene na ala : “ Ala londo , mbeto asara ala pepe ! ”
40017008	Ala yo le ti ala na nduzu , ala baa mbeni zo pepe , gi Jésus oko .
40017009	So ala londo na li ti hoto ni si ala yeke zu , Jésus amu yanga na ala , atene : “ Ala tene tënë ti ye so ala baa so na zo oko pepe ; ala ku ngbii na ngoi so Molenge ti Zo ayeke zingo ande na kuâ . ”
40017010	Adisiple ni ahunda lo , atene : “ Ngbanga ti nyen si awafango-ndia atene , alingbi Élie aga kozoni si so ? ”
40017011	Jésus akiri tënë na ala : “ Taa-tënë , alingbi Élie aga ti leke ye kue na legeni .
40017012	Me mbi tene na ala so Élie aga awe ; andaa azo ahinga lo pepe , me ala sara ye ti be ti ala na lo . Gi tongaso laa ala yeke sara ande pasi na Molenge ti Zo . ”
40017013	Tongaso , adisiple ahinga atene , lo yeke tene tënë ti Jean-Baptiste .
40017014	So ala si nduru na ndo so gba ti azo ayeke daa , mbeni koli aga nduru na Jésus , lo kuku na gbe ti lo si lo tene :
40017015	“ Kota Gbia , baa mawa ti molenge ti mbi ! Lo yeke na kobela ti makako si lo yeke baa pasi mingi . Fani mingi lo ti na le ti wâ nga na ya ti ngu .
40017016	Mbi ga na lo na adisiple ti mo , me ala kai kobela ni gbaa . ”
40017017	Jésus akiri tënë : “ Ala azo ti fadeso , ala yeke na mabe pepe , ala yeke azo ti kirikiri ! Mbi yeke ngba ti duti na tere ti ala ngbii asi lawa ? Mbi yeke ngba ti kanga be ti mbi na ala ngbii asi lawa ? Ala ga na mbi molenge ni ge ! ”
40017018	Jésus asuku ngangu na sioni yingo ni si yingo ni asigigi na ya ti molenge ni . Gi na ndembe ni so , tere ti molenge ni aga nzoni .
40017019	Na pekoni , adisiple aga nduru na tere ti Jésus si gi ala na lo , ala hunda lo , atene : “ Me ti e , e tumba yingo so gbaa ngbanga ti nyen ? ”
40017020	Jésus akiri tënë na ala : “ Ngbanga ti so mabe ti ala ayeke kete . Biani , mbi tene na ala : tongana konongo ti mabe ti ala alingbi na konongo ti kete kete le ti keke ti mutarde , fade ala yeke tene na hoto so : ‘ Londo na ndo so , mo gue kâ . ’ Fade hoto ni ayeke hon ; ye alingbi ti kara ala oko pepe . [
40017021	Me gi na lege ti sambela na kengo kobe laa ala lingbi ti tumba mara ti yingo so . ” ]
40017022	So adisiple abongbi tere ti ala na Galile , Jésus atene na ala : “ Fade a yeke zia Molenge ti Zo na maboko ti azo
40017023	titene ala fâ lo , me na lango ota ni , lo yeke zingo na kuâ . ” Na peko ti tënë so , vundu agbu be ti adisiple mingi .
40017024	Jésus na adisiple ti lo asi na Kapernaum ; azo ti rongo nginza ti lapo ti kota da ti Nzapa aga nduru na Pierre si ala hunda lo , atene : “ Zo so ayeke fa ye na ala so ayeke futa lapo ti kota da ti Nzapa pepe ? ”
40017025	Pierre akiri tënë na ala : “ Lo yeke futa ni-aa ! ” So Pierre aga ali na da , Jésus amu tënë kozoni si lo tene : “ Simon , na be ti mo , zo wa laa alingbi ti futa lapo na agbia ti sese ? Amolenge ti kodro wala awande ? ”
40017026	Pierre akiri tënë na lo : “ Awande . ” Jésus atene na lo : “ Tongaso , amolenge ti kodro alingbi ti futa ni pepe .
40017027	Me e ye titene be ti azo so aso na e pepe . Tongaso mo gue kâ na kota ngu , mo bi yango . Tongana mo gboto kozo susu , mo zi yanga ti lo , fade mo yeke wara le ti nginza daa so alingbi titene mo futa na lapo ti mbi , na ti mo kue . ”
40018001	Gi na ngbonga ni so , adisiple aga nduru na tere ti Jésus si ala hunda lo , atene : “ Zo wa laa ayeke kota zo na popo ti azo ti Kodro-gbia ti yayu ? ”
40018002	Jésus airi mbeni kete molenge , lo zia lo na popo ti ala
40018003	si lo tene na ala : “ Mbi tene na ala taa-tënë : tongana be ti ala akiri aga tongana ti akete molenge pepe , ala yeke li na Kodro-gbia ti yayu pepe .
40018004	Kota zo ti Kodro-gbia ti yayu ayeke zo so asara tere ti lo kete si lo ga tongana molenge so .
40018005	Zo so ayamba mbeni kete molenge tongana lo so na iri ti mbi , andaa mbi wani laa lo yamba mbi . ”
40018006	“ Zo so asara si oko ti akete molenge so ama na be na mbi ati na ya ti siokpari , ayeke nzoni a kanga kota têne na go ti lo si a bi lo na gbe ti kota ngu-ingo .
40018007	So ayeke ye ti mawa mingi na azo ti dunia ! Aye mingi ayeke daa so ayeke sara si azo azia lege ti mabe ti ala . Biani , aye ni so ayeke duti ande daa lakue , me mawa na zo so asara si aye ni asi !
40018008	Tongana maboko ti mo wala gere ti mo ayeke handa mo titene mo ti na ya ti siokpari , mo fâ ni , mo bi yongoro na tere ti mo . Titene mo li na ndo so zo ayeke duti na fini daa na maboko oko wala na gere oko , so laa ayeke nzoni ahon titene mo bata amaboko ti mo use na agere ti mo use kue si a bi mo na ni na ya ti wâ so ayeke gbi lakue lakue .
40018009	Tongana le ti mo ayeke handa mo titene mo ti na ya ti siokpari , mo zi ni , mo bi yongoro na tere ti mo . Titene mo li na ndo so zo ayeke duti na fini daa na le ti mo oko , so laa ayeke nzoni ahon titene mo bata ale ti mo use kue si a bi mo na ni na ndo so wâ ayeke gbi daa lakue . ”
40018010	“ Ala sara hange si ala baa mbeni molenge oko na popo ti amolenge so tongana mbumbuse zo pepe ! Mbi tene na ala so a-ange ti amolenge so ayeke kâ na yayu , ala yeke luti lakue na le ti Nzapa , Babâ ti mbi so ayeke na yayu . [
40018011	Molenge ti Zo aga ti soo azo so agirisa awe . ]
40018012	“ Ti be ti ala , tongana mbeni zo ayeke na ataba ngbangbo oko si mbeni oko agirisa , lo yeke zia atanga ni balegumbaya na gumbaya na li ti hoto ti gue ti gi lo so agirisa so pepe ?
40018013	Mbi tene na ala taa-tënë : tongana lo wara lo , fade ngia ti be ti lo ndali ti taba oko so ayeke hon ngia so lo yeke na ni ndali ti ataba balegumbaya na gumbaya so agirisa pepe so .
40018014	Tongaso nga , Babâ ti ala so ayeke na yayu aye titene mbeni oko na popo ti amolenge so agirisa pepe . ”
40018015	“ Tongana ita ti mo asara siokpari ti ke mo , mo gue mo baa lo ; mo na lo aduti use si mo fa na lo sioni ti lo . Tongana lo ma mo , andaa mo kiri na ita ti mo na nzoni lege awe .
40018016	Me tongana lo ke ti ma mo , mo mu zo oko wala azo use na tere ti mo ti kiri ti baa lo , tongaso si ‘ na lege ti tënë ti yanga ti azo use wala ota so ahinga tënë ni , ala leke tënë ni nzoni ’ , tongana ti so Mbeti ti Nzapa atene .
40018017	Tongana lo ke ti ma ala , mo fa peko ti tënë ni na azo ti Eglize . Tongana lo ke ti ma azo ti Eglize , mo baa lo tongana zo so ahinga Nzapa pepe , wala tongana zo ti rongo nginza ti lapo .
40018018	“ Mbi tene na ala taa-tënë : ye so kue ala yeke gbanzi lege ni na sese ge , fade Nzapa ayeke gbanzi lege ni na yayu kâ . Ye so kue ala yeke zi lege ni na sese ge , fade Nzapa ayeke zi lege ni na yayu kâ .
40018019	“ Mbi kiri mbi tene na ala : tongana azo use na popo ti ala na sese so ama tere ti hunda mbeni ye na lege ti sambela , ataa nyen , fade Babâ ti mbi so ayeke na yayu ayeke mu ye ni na ala .
40018020	Biani , na ndo so azo use wala ota abongbi daa na iri ti mbi , mbi yeke na popo ti ala . ”
40018021	Tongaso Pierre ague nduru na tere ti Jésus si lo hunda lo : “ Kota Gbia , tongana ita ti mbi asara sioni na mbi , fade mbi yeke zi tënë ni na li ti lo fani oke ? Fani mbarambara ? ” —
40018022	Jésus akiri tënë na lo : “ Mbi tene na mo ti sara ni gi fani mbarambara pepe , me ti sara ni ngbii asi fani balembarambara lege mbarambara .
40018023	Ndani laa , tënë ti Kodro-gbia ti yayu ayeke tongana tënë ti mbeni gbia so aye ti baa lege ti yongo ti lo so ayeke na li azo ti kua ti lo .
40018024	So lo to nda ti baa tënë ni , a mu mbeni zo ti kua ti lo aga na lo na lo ; nginza ti lo ayeke na li ti zo ti kua ni kutu mingi .
40018025	Koli so ayeke na ye oko ti futango na yongo ti lo ni pepe . Tongaso gbia ni amu yanga titene a ka koli so , lo , wali ti lo , amolenge ti lo na aye so kue lo yeke na ni si a mu nginza ni ti futa na yongo ni .
40018026	Na mango tënë so , zo ti kua so ati na gbe ti gbia , lo kuku na sese , lo voro lo , lo tene : ‘ Ku mbi kete , fade mbi yeke futa na mo ye ti mo kue ! ’
40018027	Tongaso , gbia abaa mawa ti lo si lo zi yongo ni na li ti lo , lo zia lo ti gue .
40018028	Zo ti kua ni asigigi si lo tengbi na mbeni mba ti lo ; yongo ti lo ayeke ale ti nginza ngbangbo oko na li ti mba ti lo ni . Lo gbu go ti mba ti lo ni si lo to nda ti pete ni ngangu , lo tene : ‘ Futa na mbi yongo ti mbi ! ’
40018029	Mba ti lo ni ati na gbe ti lo , avoro lo si atene na lo : ‘ Ku mbi kete , fade mbi yeke futa na mo yongo ti mo ! ’
40018030	Me koli so ake . Lo mu lo , lo gue lo bi lo na da ti kanga titene lo ngba kâ ngbii lo futa yongo ni kue si .
40018031	So amba ti lo , azo ti kua abaa ye ni tongaso , ye ni asara ala mawa ; ala gue afa peko ti tënë ni kue na gbia .
40018032	Tongaso , gbia airi zo ti kua ni so si lo tene na lo : ‘ Mo , sioni zo ti kua ! Mbi zi yongo so kue ayeke na li ti mo , ngbanga ti so mo voro tere ti mo na mbi mingi .
40018033	Mbi baa mawa ti mo ; mo nga , mo lingbi fade ti baa mawa ti mba ti mo so pepe ? ’
40018034	Ngonzo agbu gbia ni mingi si lo mu zo ti kua ni na azo titene ala sara pasi na lo ngbii lo futa yongo ti lo ni kue si . ”
40018035	Ti hunzi na ni , Jésus atene na ala : “ Fade Babâ ti mbi so ayeke na yayu ayeke sara na ala oko oko kue tongaso , tongana ala zi tënë na li ti amba ti ala pepe . ”
40019001	So Jésus ahunzi tënë so awe , lo zia sese ti Galile si lo gue na sese ti Judée , na mbage ti ngu ti Jourdain .
40019002	Gba ti azo amu peko ti lo si lo kai kobela na tere ti ala .
40019003	Ambeni farizien aga nduru na tere ti lo ti sara si lo ti na ya ti gbanda ti ala . Ala hunda lo , atene : “ Ndia ti e amu lege na koli ti tumba wali ti lo ndali ti atënë nde nde kue ? ”
40019004	Jésus akiri tënë na ala : “ Ala diko tënë so Mbeti ti Nzapa atene so pepe ? Na tongo nda ni , Nzapa so asara ye kue , lo sara koli na wali ;
40019005	lo tene : ‘ Ndani laa , fade koli ayeke londo na gbe ti babâ na mama ti lo ti bongbi oko na wali ti lo si ala use kue ayeke ga gi tere oko . ’
40019006	Tongaso , ala yeke azo use mbeni pepe , me ala ga gi tere oko . Ye so Nzapa abongbi awe , alingbi zo akangbi ni pepe . ”
40019007	Afarizien ahunda lo , atene : “ Ngbanga ti nyen si Moïse amu yanga na koli ti mu mbeti ti kangbingo tere na wali ti lo si lo tumba lo ? ”
40019008	Jésus akiri tënë na ala : “ Ala yeke azo ti kpengbango be , nilaa Moïse amu lege na ala titene ala tumba awali ti ala . Me na tongo nda ni , ye ni ayeke ando tongaso pepe .
40019009	Mbi tene na ala : tongana mbeni zo atumba wali ti lo , ataa so wali ni agi mbeni koli nde pepe si lo mu mbeni wali nde , andaa lo gi wali ti mbeni zo awe . ”
40019010	Adisiple ti lo atene na lo : “ Tongana ye ni ayeke tongaso , ayeke nzoni titene koli na wali amu tere pepe . ”
40019011	Jésus akiri tënë na ala : “ Tënë so mbi fa na ala so , azo kue laa alingbi ti hinga nda ni pepe , me gi azo so Nzapa amu lege na ala ti hinga ni .
40019012	Aye so asara si ambeni koli amu wali pepe ayeke nde nde : ambeni amu wali pepe , ngbanga ti so a du ala gi tongaso ; ambeni amu wali pepe , ngbanga ti so azo asara si ala ga ambaiwa ; ambeni ake ti mu awali ndali ti Kodro-gbia ti yayu . Zo so alingbi ti ma ya ti tënë so , ayeke nzoni lo ma ni ! ”
40019013	Azo amu akete molenge aga na ala na Jésus titene lo zia maboko ti lo na ndö ti ala na ti sambela ndali ti ala , me adisiple asuku ngangu na azo ni .
40019014	Tongaso Jésus atene na ala : “ Ala zia akete molenge aga na mbi , ala kanga lege na ala pepe , ngbanga ti so Kodro-gbia ti yayu ayeke ndali ti azo so ayeke tongana amolenge so . ”
40019015	So lo zia maboko ti lo na ndö ti ala awe , lo londo na ndo so , lo hon .
40019016	Mbeni koli aga nduru na tere ti Jésus si ahunda lo , atene : “ Wafango-ye , nzoni ye ti nyen laa mbi lingbi ti sara titene mbi wara fini so angba lakue lakue ? ”
40019017	Jésus atene na lo : “ Ngbanga ti nyen si mo hunda mbi na ndö ti ye so ayeke nzoni ? Gi Nzapa oko laa ayeke nzoni . Tongana mo ye ti li na ndo so azo ayeke duti na fini daa , ayeke nzoni mo sara ye alingbi na andia ti Nzapa . ”
40019018	Koli ni ahunda Jésus , atene : “ Andia wa ? ” Jésus akiri tënë na lo : “ Alingbi mo fâ zo pepe ; alingbi mo gi wali wala koli ti zo pepe ; alingbi mo nzi pepe ; alingbi mo tene mvene na le ti ngbanga pepe ;
40019019	alingbi mo ne babâ ti mo na mama ti mo ; alingbi mo ye nga mba ti mo zo tongana ti so mo ye tere ti mo wani . ’
40019020	Maseka-koli ni atene na lo : “ Mbi sara aye so kue awe . Nyen laa angba titene mbi sara ni ? ”
40019021	Jésus atene na lo : “ Tongana mo ye ti ga nzoni kue , mo gue , mo ka ye so kue mo yeke na ni , mo mu nginza ni na awayere si fade mo yeke wara mosoro na yayu . Na pekoni , mo ga , mo mu peko ti mbi . ”
40019022	So maseka-koli ni ama tënë so , lo gue na vundu na be ti lo , ngbanga ti so lo yeke na mosoro mingi .
40019023	Jésus atene na adisiple ti lo : “ Mbi tene na ala taa-tënë : ayeke ngangu na zo ti mosoro ti li na ya ti Kodro-gbia ti yayu .
40019024	Mbi kiri mbi tene na ala : lingo ti zo ti mosoro na ya ti Kodro-gbia ti Nzapa ayeke ngangu ahon lingo ti zambala na ya ti du ti sua ! ”
40019025	So adisiple ama tënë so , li ti ala kue akpe si ala tene : “ So ye ni ayeke tongaso so , zo wa laa alingbi ti soo kuâ , zo wa ? ”
40019026	Jésus abaa ala si lo tene na ala : “ Ye ni ahon ngangu ti zo , me Nzapa alingbi ti sara ye kue . ”
40019027	Tongaso Pierre amu tënë si lo tene : “ Baa , e zia aye ti e kue si e mu peko ti mo ! Ti e , ye ni ayeke ga ande tongana nyen ? ”
40019028	Jésus atene na ala : “ Mbi tene na ala taa-tënë : na ndembe so ye kue ayeke kiri ti ga fini ni , fade Molenge ti Zo ayeke duti na ndö ti mbata ti gonda ti lo ti Gbia . Ala baleoko na use so amu peko ti mbi , ala yeke duti na ndö ti ambata ti gbia baleoko na use titene ala fâ ngbanga ti amara baleoko na use ti Israel .
40019029	Zo so kue azia ada ti lo , a-ita ti lo ti koli , a-ita ti lo ti wali , babâ ti lo , mama ti lo , amolenge ti lo na ayaka ti lo ndali ti mbi , fade lo yeke wara aye so fani ngbangbo oko ahon aye so lo zia si lo yeke wara fini so angba lakue lakue .
40019030	Mingi ti azo ti li ni ayeke ga ande azo ti ndani ; mingi ti azo ti ndani ayeke ga azo ti li ni . ”
40020001	“ Tënë ti Kodro-gbia ti yayu ayeke tongana tënë ti mbeni wa ti da so asigigi na kota ndaperere ti gi azo , ti mu ala na kua ti yaka ti vinye ti lo .
40020002	Lo na azo ti kua ni ama tere titene lo futa na ala nginza so a yeke mu na zo ndali ti kua ti lango oko . Na pekoni , lo tokua ala na yaka ti vinye ti lo ni .
40020003	Na ngbonga gumbaya , lo kiri lo sigigi , lo baa ambeni zo so aluti senge senge si ala yeke sara kua pepe .
40020004	Lo tene na ala : ‘ Ala nga , ala gue asara kua na yaka ti mbi , fade mbi yeke futa ala alingbi na kua so ala yeke sara . ’
40020005	Ala mu lege ague na yaka ni . Wa ti yaka ni akiri asigigi na bekombite , lo kiri lo sigigi nga na ngbonga ota ti peko ti bekombite si lo sara gi tongaso .
40020006	So lo sigigi na ngbonga oku ti peko ti bekombite , lo baa ambeni zo so aluti senge senge . Lo hunda ala , lo tene : ‘ Ngbanga ti nyen si , ti londo na ndaperere ngbii asi na lakui ala duti senge senge na ndo so si ala yeke sara kua pepe so ? ’
40020007	Ala kiri tënë na lo : ‘ E duti senge senge , ngbanga ti so zo ti mungo e na kua ayeke daa pepe . ’ Lo tene na ala : ‘ Ala nga , ala gue , asara kua na yaka ti vinye ti mbi . ’
40020008	“ So lâ akui awe , wa ti yaka ni atene na zo ti li ti kua ti lo : ‘ Mo iri azo ti kua ni kue , mo futa na ala nginza ti ala . Mo to nda ni na azo so mbi iri ala na pekoni si mo hunzi na azo so mbi iri ala kozoni . ’
40020009	Ala so a mu ala na ngbonga oku ti peko ti bekombite so aga si ala wara futa ti lango oko .
40020010	Ala so a mu ala kozoni aga ; ala baa ti ala atene , ala yeke wara nginza mingi ahon ambeni so ; me a mu na ala nga gi nginza ti lango oko .
40020011	So ala wara nginza ni , ala yeke kasa wa ti yaka ni ,
40020012	ala tene : ‘ Azo so amu ala na ndani so asara kua gi na ya ti ngbonga oko , me mo futa ala legeoko na e so e baa pasi na ndaperere ngbii asi na lakui si lâ asu e ngbii so ! ’
40020013	Me wa ti yaka ni akiri tënë na mbeni oko na popo ti ala , atene : ‘ Ita , mbi handa mo oko pepe . E na mo e ma tere fade titene mbi futa mo na nginza ti lango oko pepe ?
40020014	Mu nginza ti mo , mo gue . Mbi ye ti mu na zo so aga na ndani gi wungo ti nginza so mbi mu na mo so .
40020015	Mbi lingbi ti sara ye so be ti mbi aye na nginza ti mbi pepe ? Be ti mo aso , ngbanga ti so mbi yeke zo ti nzoni be ? ’
40020016	Ti hunzi na ni , Jésus atene : ‘ Fade azo ti ndani ayeke ga azo ti li ni si azo ti li ni ayeke ga azo ti ndani . ’ ”
40020017	So Jésus ayeke gue na Jérusalem , na lege , lo mu adisiple baleoko na use yamba si lo tene na ala :
40020018	“ Ala ma ! E yeke gue na Jérusalem . Kâ , fade azo ayeke zia Molenge ti Zo na maboko ti akota wayango-sandaga na awafango-ndia . Ala yeke fâ ngbanga ti kuâ na li ti lo ,
40020019	ala yeke zia lo na maboko ti azo ti mbeni mara nde titene ala he lo , ala pika lo na fimbo si ala fâ lo na ndö ti keke ti kroa . Na lango ota ni , fade lo yeke zingo na kuâ . ”
40020020	Na pekoni , mama ti amolenge ti Zebede aga nduru na tere ti Jésus ; lo na amolenge ti lo ti koli laa aga . Lo kuku na gbe ti Jésus ti hunda mbeni ye na lo .
40020021	Jésus ahunda lo , atene : “ Mo ye nyen ? ” Lo kiri tënë na Jésus : “ Amolenge ti mbi so use so , na lango so mo yeke ga ti duti Gbia , ayeke nzoni mo mu yanga titene ala duti na tere ti mo , mbeni na mbage ti maboko ti mo ti koli si mbeni na mbage ti maboko ti mo ti wali . ”
40020022	Jésus akiri tënë , atene : “ Ala hinga ye so ala yeke hunda so pepe . Ala lingbi ti nyon kopo ti pasi so mbi yeke nyon ande so ? ” Ala tene na lo : “ E lingbi ti nyon ni . ”
40020023	Jésus atene na ala : “ Biani , fade ala yeke nyon kopo ti mbi ni ; me tënë ti dutingo na mbage ti maboko ti mbi ti koli na ti wali , mbi laa mbi yeke mu ni na azo pepe . Ndo ni ayeke ti zo so Babâ ti mbi aleke ni ndali ti ala . ”
40020024	So tanga ti adisiple baleoko ama tënë so , be ti ala aso na a-ita use so .
40020025	Jésus airi ala kue na tere ti lo si lo tene na ala : “ Ala hinga so , amakonzi ti amara nde ayeke sara komandema na ndö ti amara ni ; akota zo ayeke na ngangu na ndö ti azo ti ala .
40020026	Ti ala azo ti mbi , alingbi ye ni aduti tongaso pepe na popo ti ala . Me tongana mbeni zo aye ti ga kota zo na popo ti ala , ayeke nzoni lo ga zo ti sarango kua na ala .
40020027	Tongana mbeni zo na popo ti ala aye ti ga zo ti li ni , ayeke nzoni lo ga ngbaa ti ala .
40020028	Legeoko tongaso , Molenge ti Zo aga titene azo asara kua na lo pepe , me lo ga titene lo sara kua na azo , ti ka tere ti lo na kuâ ti soo gba ti azo . ”
40020029	So Jésus na adisiple ti lo alondo na gbata ti Jéricho si ala yeke sigigi , gba ti azo amu peko ti lo .
40020030	Awaziba use aduti na tere ti lege ; ala ma atene , Jésus laa ayeke hon so . Ala dekongo , atene : “ Kota Gbia , Molenge ti David , baa mawa ti e ! ”
40020031	Gba ti azo ni kue asuku ngangu na ala titene ala kanga yanga ti ala , me ala kiri adekongo ngangu , atene : “ Kota Gbia , Molenge ti David , baa mawa ti e ! ”
40020032	Jésus aluti , lo iri ala si lo hunda ala , lo tene : “ Ala ye mbi sara nyen na ala ? ”
40020033	Ala kiri tënë na lo : “ Kota Gbia , e ye ti baa ndo . ”
40020034	Mawa ti ala agbu Jésus si lo ndu le ti ala . Gi hio tongaso , ala kiri abaa ndo si ala mu peko ti lo .
40021001	So ala ga nduru na Jérusalem , ala si nduru na kete kodro ti Betfaze , na tere ti hoto ti a-olive , Jésus atokua adisiple use ;
40021002	lo tene na ala : “ Ala gue na kete kodro so ayeke na dawa ti ala so . Kâ , ala yeke wara hio tongaso mbeni mama ti lele so a kanga lo na tere ti mbeni ye si molenge ti lo ayeke na tere ti lo . Ala zi ala , aga na ala na mbi .
40021003	Tongana mbeni zo atene tënë na ala , fade ala kiri tënë , atene : ‘ Kota Gbia aye alele ni . ’ Gi hio tongaso , fade zo ni ayeke zia lege na alele ni ti gue . ”
40021004	Ye ni asi tongaso titene tënë so wayanga-Nzapa atene , aga taa-tënë ; lo tene :
40021005	“ Ala tene na gbata ti Sion , atene : Baa , gbia ti mo ayeke ga na mo , lo sara tere ti lo tongana senge zo . Lo duti na ndö ti mama ti lele nga na ndö ti molenge ti lele so ayeke nyama ti sarango na kua . ”
40021006	Adisiple ague si ala sara ye so lo mu yanga na ala ti sarango ni .
40021007	Ala mu mama ti lele ni na molenge ti lo aga na ala . Ala zia bongo ti ala na ndö ti alele ni si Jésus aduti na ndö ni .
40021008	Azo so abongbi si ayeke gbani gbani so agbara abongo ti ala na ndö ti lege ; ambeni afâ amaboko ti akeke si azia ni na ndö ti lege .
40021009	Azo so ayeke tambula na dawa ti Jésus na ala so ayeke tambula na peko ti lo ayeke dekongo , atene : “ E gonda Molenge ti David ! Ayeke nzoni Nzapa asara tufa na ndö ti lo so aga na iri ti Kota Gbia ! E gonda Nzapa so ayeke na yayu kâ na ndö ti aye kue ! ”
40021010	So Jésus ali na Jérusalem awe , gbata ni kue ayingi . Azo ahunda ndo , atene : “ So zo wa laa ? ”
40021011	Gba ti azo ni akiri tënë , atene : “ So Jésus laa , wayanga-Nzapa so alondo na Nazaret , na sese ti Galile . ”
40021012	Jésus ali na ya ti kota da ti Nzapa si lo tumba azo ti kango ye na azo ti vongo ye so ayeke na ya ni ; lo kinda na sese ameza ti azo ti sanzengo nginza na angende ti azo ti kango ambipa .
40021013	Lo tene na ala : “ A su na ya ti Mbeti ti Nzapa , atene : ‘ Fade a yeke iri da ti mbi da ti sambelango Nzapa . ’ Me ti ala , ala sara si da ni aga du so azo ti nzi ayeke honde tere ti ala daa ! ”
40021014	Awaziba na azo so gere ti ala abuba aga nduru na Jésus na ya ti kota da ti Nzapa ni si lo kai kobela ti ala .
40021015	So akota wayango-sandaga na awafango-ndia abaa aye ti kpene so Jésus asara si ala baa nga amolenge so ayeke dekongo na ya ti kota da ti Nzapa , atene : “ E gonda Molenge ti David ” , be ti ala aso .
40021016	Ala tene na Jésus : “ Mo ma tënë so ala yeke tene so ? ” Jésus akiri tënë na ala : “ Mbi ma ni . Ala de ti diko tënë so Mbeti ti Nzapa atene so pepe ? Mbeti ti Nzapa atene : ‘ Mo sara si abia ti gondango mo asigigi na yanga ti akete molenge nga na yanga ti ala so angba ti nyon me . ’ ”
40021017	Na pekoni , Jésus azia ala na ndo so , lo sigigi na ya ti gbata ni , lo gue na Betanii , lo lango kâ .
40021018	So Jésus alondo na ndaperere si lo kiri na ya ti gbata ni , nzara asara lo .
40021019	Lo baa mbeni keke ti fige na tere ti lege si lo gue nduru na ni , me lo wara gi akugbe ni . Lo tene na keke ni , lo tene : “ Mo yeke kiri ti le oko pepe ! ” Gi hio tongaso , keke ti fige ni ahole .
40021020	So adisiple abaa ye so asi so , li ti ala kue akpe . Ala hunda Jésus , atene : “ Asara tongana nyen si keke ti fige so ahole gi hio tongaso ? ”
40021021	Jésus akiri tënë na ala : “ Mbi tene na ala taa-tënë : tongana ala yeke na mabe si ala dekite pepe , fade ala yeke sara ye so mbi sara na keke ti fige so . Ala lingbi nga ti tene na hoto so : ‘ Londo na ndo so , mo ti na ya ti kota ngu-ingo ’ , fade ye ni ayeke si alingbi na ni .
40021022	Ye so kue ala yeke hunda na mabe na lege ti sambela , fade ala yeke wara ni . ”
40021023	Jésus ali na ya ti kota da ti Nzapa si lo yeke fa ye . Tongaso , akota wayango-sandaga na akangba ti azuife aga nduru na tere ti lo si ala hunda lo , atene : “ Na iri ti zo wa laa mo yeke sara aye so ? Zo wa laa amu lege na mo ti sara ni , zo wa ? ”
40021024	Jésus akiri tënë na ala : “ Mbi nga , mbi yeke hunda ala na mbeni tënë , gi tënë oko . Tongana ala kiri peko ni na mbi , fade mbi yeke di na ala iri ti zo so amu lege na mbi ti sara aye so .
40021025	Zo wa laa atokua Jean ti batize azo ? Nzapa wala azo ? ” Azo ni atene na popo ti ala : “ Tongana e tene : ‘ Nzapa laa atokua Jean ’ , fade lo hunda e , lo tene : ‘ Ngbanga ti nyen si ala yeda na tënë ti lo pepe ? ’
40021026	Me tongana e tene : ‘ Azo laa atokua lo ’ , e lingbi ti sara mbeto ti gba ti azo ni , ngbanga ti so ala kue ahinga atene , Jean ayeke wayanga-Nzapa . ”
40021027	Tongaso ala kiri tënë na Jésus , atene : “ E hinga pepe . ” Nilaa lo nga , lo tene na ala : “ Zo so amu lege na mbi ti sara aye so , mbi nga , mbi yeke di iri ti lo na ala pepe . ”
40021028	Jésus akiri atene : “ Ala baa tënë so tongana nyen ? Mbeni koli ayeke na amolenge-koli use . Lo tene na kozo molenge ni : ‘ Molenge ti mbi , laso , mo gue mo sara kua na yaka ti vinye ti mbi . ’
40021029	Lo kiri tënë na babâ ti lo , lo tene : ‘ Mbi ye pepe ’ ; me na pekoni , be ti lo aso ndali ti tënë so lo tene so si lo gue na yaka ni .
40021030	Na pekoni , babâ ni ague na tere ti use molenge ni si atene na lo gi oko tënë so . Use molenge ni atene na lo : ‘ Babâ , mbi yeke gue ’ ; me lo gue na yaka ni pepe . ”
40021031	Jésus ahunda ala : “ Zo wa na popo ti amolenge use so si asara ye so babâ ti lo aye ? ” Ala kiri tënë na lo : “ Ayeke kozo molenge ni . ” Jésus atene na ala : “ Mbi tene na ala taa-tënë : azo ti rongo nginza ti lapo na awali-ndumba ayeke si ande kozo na ala na ya ti Kodro-gbia ti Nzapa .
40021032	Biani , Jean aga ando na mbage ti ala , lo fa na ala lege so ayeke lege ti sarango ye ti mbirimbiri , me ala yeda na tënë ti lo pepe . Me azo ti rongo nginza ti lapo na awali-ndumba ayeda na tënë ti lo . Ti ala , na peko ti ye so kue ala baa , ala ke ti zia sioni lege ti ala , ala yeda na tënë ti lo pepe . ”
40021033	Ala kiri ama mbeni toli ni : “ Mbeni wa ti sese afâ yaka ti vinye . Lo sara gbagba na tere ni kue , lo zi du titene a pete le ti vinye ni daa , lo leke mbeni ndo na nduzu titene zo aluti daa ti baa ndo na tere ti yaka ni . Na pekoni , lo zia yaka ni na maboko ti ambeni zo ti fango yaka ti vinye si lo gue na mbeni kodro nde .
40021034	So ngoi ti fango ale ti vinye ni aga nduru , lo tokua azo ti kua ti lo na azo ti fango yaka ni titene ala mu ti lo ale ti vinye ni aga na ni .
40021035	Me azo ti fango yaka ni agbu azo ti kua ti lo ni , ala pika mbeni oko , ala fâ mbeni si ala bo mbeni na têne .
40021036	Wa ti yaka ni akiri atokua ambeni zo ti kua so wungo ti ala ahon ti ala ti kozoni ; me azo ti fango yaka ni asara gi mara ti sioni so na ala .
40021037	Na ndani , koli ni atokua molenge ti lo na ala ; lo tene na be ti lo , lo tene : ‘ Fade ala yeke kpe mbeto ti molenge ti mbi . ’
40021038	Me so azo ti fango yaka ni abaa molenge ni , ala tene na popo ti ala : ‘ Baa , lo so lo yeke ga wa ti yaka ni na peko ti babâ ti lo laa ! Ala ga , e fâ lo si yaka ti lo aga ti e ! ’
40021039	Ala gbu lo , ala sigigi na lo na ya ti yaka ni si ala fâ lo . ”
40021040	Jésus ahunda ala , atene : “ Tongana wa ti yaka ni aga ande , fade lo yeke sara nyen na azo ti fango yaka so ? ”
40021041	Azo ni akiri tënë na lo , atene : “ Lo yeke fâ azo ti sioni so sioni sioni . Na pekoni , lo yeke mu yaka ni na ambeni zo ti kua nde si tongana ndembe ni asi , ala yeke mu na lo ti lo ale ti vinye ni . ”
40021042	Na pekoni , Jésus ahunda ala , atene : “ Tënë so a su na ya ti Mbeti ti Nzapa so , ala diko ni laoko pepe ? Tënë ni atene : ‘ Têne so azo ti sarango da ake ni , ni laa akiri aga ngangu têne ti gere ti da ni . Ye so alondo na Kota Gbia , ye ni ayeke ye ti kpene na le ti e ! ’ ”
40021043	Ndani laa , Jésus atene : “ Mbi tene na ala : fade a yeke zi Kodro-gbia ti Nzapa na maboko ti ala ti mu na azo so asara ye alingbi na ni . [
40021044	Zo so kue ayeke ti na ndö ti têne so , fade tere ti lo ayeke kungbi . Tongana têne ni ati na ndö ti mbeni zo , fade ayeke nika lo nikango ! ” ]
40021045	So akota wayango-sandaga na afarizien ama atoli so , ala hinga atene , lo tene tënë so na ndö ti ala .
40021046	Ala gi lege ti gbu lo , me mbeto ti gba ti azo so asara ala , ngbanga ti so azo ni abaa Jésus tongana wayanga-Nzapa .
40022001	Jésus akiri atene tënë na ala na lege ti toli , lo tene :
40022002	“ Tënë ti Kodro-gbia ti yayu ayeke tongana tënë ti mbeni gbia so aleke matanga ndali ti mungo wali so molenge ti lo aye ti mu .
40022003	Lo tokua azo ti kua ti lo ti iri azo so lo tisa ala na matanga ni , me azo ni aye ti ga pepe .
40022004	Lo kiri lo tokua ambeni zo ti kua ti tene na azo ni , atene : ‘ Mbi leke aye ti matanga ni awe , mbi fâ abagara ti mafuta , mbi leke ye kue awe . Ala ga na matanga ni fadeso ! ’
40022005	Me azo ni abaa tënë ti lo ni tongana senge tënë si ala gue na ando ti ala nde nde : mbeni ague na yaka ti lo , mbeni ague ti de buze ti lo .
40022006	Ambeni agbu azo ti kua ti gbia ni , apika ala si afâ ala .
40022007	Ngonzo agbu gbia ni si lo tokua aturugu ti lo , ala gue afâ azo ti fango zo so si ala gbi gbata ti ala kue .
40022008	Na pekoni , lo tene na azo ti kua ti lo : ‘ Ndembe ti matanga ti mungo tere ni alingbi awe , me akozo zo ni alingbi fade na matanga ni pepe .
40022009	Fadeso , ala gue na ndö ti akota lege , ala tisa azo so kue ala yeke wara ala ti ga na matanga ni . ’
40022010	Azo ti kua ni ague si ala tisa azo so kue ala wara ala , ataa asioni zo , wala anzoni zo , ala bongbi ala kue . Nilaa ya ti da ti matanga ni asi singo na azo .
40022011	Gbia ni ali ti baa azo so a tisa ala si ala ga so ; lo baa mbeni koli so ayu bongo ti matanga ni pepe .
40022012	Lo hunda koli ni , lo tene : ‘ Ita , mo sara tongana nyen laa mo li na ndo so ? Bongo ti matanga ti mo ayeke na ndo wa ? ’ Me koli ni akiri tënë oko pepe .
40022013	Tongaso gbia ni atene na azo ti kua ni : ‘ Ala kanga gere ti lo na maboko ti lo , ala bi lo na gigi na ya ti vukongo ndo ; kâ , gi toto na tengo pembe . ’
40022014	Ti hunzi na ni , Jésus atene : “ A iri azo mingi biani , me a soro gi ambeni kete . ”
40022015	Tongaso Afarizien ague , ala bongbi tere ti ala ti gi lege titene gi na lege ti tënë ti yanga ti lo wani , Jésus ati na ya ti gbanda ti ala .
40022016	Ala tokua ambeni disiple ti ala na ambeni zo ti kama poroso ti Herode ti tene na Jésus : “ Wafango-ye , e hinga so mo yeke tene gi taa-tënë , mo yeke fa taa-tënë na ndö ti lege ti sarango ye so Nzapa aye ; mo yeke sara kamene ti le ti zo pepe , ataa zo ni ayeke na kota ndo .
40022017	Tene na e , ti be ti mo : Ndia amu lege na e ti futa lapo na kota gbia ti Rome , wala e futa ni pepe ? ”
40022018	Jésus ahinga sioni be ti ala si lo tene na ala : “ Ala azo so tënë ti yanga ti ala ayeke nde na sarango ye ti ala so , ngbanga ti nyen ala ye ti sara si mbi ti na ya ti gbanda ti ala ?
40022019	Ala fa na mbi le ti nginza so ala yeke futa na lapo so ! ” Azo ni aga na mbeni le ti nginza na lo .
40022020	Jésus ahunda ala , atene : “ So li ti zo wa laa ? So iri ti zo wa laa na le ti nginza so ? ”
40022021	Ala kiri tënë na lo : “ Ti kota gbia ti Rome . ” Tongaso Jésus atene na ala : “ Ala futa na kota gbia ti Rome ye so ayeke ti lo , ala futa na Nzapa ye so ayeke ti Nzapa . ”
40022022	So ala ma kiringo tënë so , li ti ala kue akpe ; ala zia lo si ala hon .
40022023	Gi na lango ni so , asadusien aga nduru na tere ti Jésus . — Asadusien ayeke azo so atene , akuâ ayeke zingo pepe . — Ala hunda Jésus ,
40022024	atene : “ Wafango-ye , Moïse atene ando , atene : ‘ Tongana mbeni zo akui si lo yeke na amolenge pepe , alingbi ita ti lo amu wali ti wakuâ ni si lo du amolenge na ita ti lo so akui so . ’
40022025	Ando na ndo ti e , ambeni ita mbarambara ayeke daa . Kozo ita ni amu wali , lo du molenge pepe si lo kui ; lo zia wali ti lo na ita ti lo ti use ni .
40022026	Gi ye so asi na lo so asi na use ita ti lo ni , na lo ti ota ni , ngbii asi na lo ti mbarambara ni .
40022027	Na peko ti ala kue , wali ni nga akui .
40022028	Na lango ti zingongo ti akuâ , fade wali ni ayeke duti wali ti zo wa na popo ti ala mbarambara so ? So ala kue amu lo ti ga wali ti ala so ! ”
40022029	Jésus akiri tënë na ala : “ Ala girisa lege awe , ngbanga ti so ala hinga nda ti Mbeti ti Nzapa wala ngangu ti Nzapa pepe .
40022030	Biani , na lango ti zingongo ti akuâ , fade akoli na awali ayeke mu tere pepe , me azo ayeke duti tongana a-ange na yayu .
40022031	Âdu tënë ti zingongo ti akuâ , ala diko tënë so Nzapa atene na ndö ni pepe ? Lo tene :
40022032	‘ Mbi laa mbi yeke Nzapa ti Abraham , Nzapa ti Isaac na Nzapa ti Jacob . ’ Jésus akiri atene : ‘ Nzapa ayeke Nzapa ti akuâ pepe , me lo yeke Nzapa ti azo so ayeke na fini . ”
40022033	So gba ti azo ni ama tënë so , li ti ala kue akpe ndali ti fango ye ti lo .
40022034	So Afarizien ama atene , Jésus akanga yanga ti asadusien awe , afarizien abongbi tere ti ala .
40022035	Na popo ti ala , mbeni wafango-ndia oko aye ti sara si Jésus ati na ya ti gbanda ti lo ; lo hunda Jésus , lo tene :
40022036	“ Wafango-ye , ndia so ayeke kota ahon atanga ni kue ayeke so wa ? ”
40022037	Jésus akiri tënë na lo : “ Alingbi mo ye Kota Gbia Nzapa ti mo na be ti mo kue , na yingo ti mo kue , na tënë ti be ti mo kue .
40022038	Ndia so ayeke kota si ahon atanga ni kue laa .
40022039	Use ndia so ayeke nga kota ayeke so : ‘ Mo ye mba ti mo zo tongana ti so mo ye tere ti mo wani . ’
40022040	Ndia ti Moïse na ambeti ti awayanga-Nzapa kue aluti na ndö ti andia use so . ”
40022041	So afarizien abongbi tere ti ala , Jésus ahunda ala na mbeni tënë , atene :
40022042	“ Ti be ti ala , ala tene nyen na ndö ti Mesii ? Lo yeke molenge ti zo wa ? ” Ala kiri tënë na lo : “ Lo yeke Molenge ti David . ”
40022043	Jésus atene na ala : “ Tongana nyen si David , so Yingo amu na lo tënë ti tenengo ni alingbi ti iri lo , atene : ‘ Kota Gbia ’ so ? Biani , David atene :
40022044	‘ Kota Gbia atene na Kota Gbia ti mbi , atene : Mo duti na mbage ti maboko ti mbi ti koli ngbii mbi sara titene awato ti mo aduti na gbe ti gere ti mo si . ’
40022045	So David airi lo ‘ Kota Gbia ’ so , lo kiri ti duti Molenge ti David ni tongana nyen ? ”
40022046	Zo oko na popo ti ala awara tënë ti tenengo ni na Jésus pepe . Ti londo na lango ni so , zo oko na popo ti ala azi yanga ti hunda lo na mbeni tënë pepe .
40023001	Na pekoni , Jésus atene tënë na gba ti azo nga na adisiple ti lo , atene :
40023002	“ Kua ti awafango-ndia na ti afarizien ayeke ti fa nda ti Ndia ti Moïse na azo .
40023003	Tongaso ala , adisiple , ala ma atënë so ala yeke fa ! Ala sara ye so kue ala hunda na ala ; me ala sara ye tongana ti ala pepe , ngbanga ti so ye so ala yeke fa , ala sara ye alingbi na ni pepe .
40023004	Ala kanga nengo kungba si ala zia ni na li ti azo ; me ala wani , ala ye ti ndu kungba ni na maboko ti ala kete pepe .
40023005	Ye so kue awafango-ye ni ayeke sara , ala yeke sara ni gi titene azo abaa ala . Tongaso , ala yeke sara titene ya ti akete kete bozo ti poro so ala su tënë ti Nzapa si azia na ya ni so akono , kamba so ala leke na yanga ti bongo ti ala aga kota
40023006	Ala ye ti duti gi na akozo ngende na ya ti amatanga , ala ye ti duti na ndö ti akozo ngende so ayeke na ya ti ada ti sambelango Nzapa .
40023007	Ala ye titene azo abara ala na ndo so azo abongbi daa si airi ala ‘ Wafango-ye ’ .
40023008	Me ti ala azo ti mbi , ayeke nzoni ala yeda titene azo airi ala ‘ Wafango-ye ’ pepe , ngbanga ti so ala kue ayeke a-ita si Wafango-ye na ala ayeke gi oko .
40023009	Ala iri mbeni zo ti ndö ti sese so ‘ Babâ ’ pepe , ngbanga ti so ala yeke gi na Babâ oko so ayeke na yayu .
40023010	Ala yeda titene azo airi ala ‘ Makonzi ’ pepe , ngbanga ti so ala yeke gi na Makonzi oko so ayeke Mesii .
40023011	Zo so ayeke kota zo na popo ti ala , ayeke nzoni lo ga zo ti sarango kua na ala .
40023012	Zo so asara tere ti lo tongana kota zo , fade a yeke sara si lo ga kete zo . Zo so asara tere ti lo tongana kete zo , fade a yeke sara si lo ga kota zo . ”
40023013	“ Mawa na ala , awafango-ndia , ala na afarizien ! Tënë ti yanga ti ala ayeke nde na sarango ye ti ala ! Ala kanga lege ti Kodro-gbia ti yayu na azo . Ala wani aye ti li na ya ti Kodro-gbia ti yayu ni pepe , me ala yeke kanga lege ni na azo so aye ti li daa . [
40023014	“ Mawa na ala , awafango-ndia , ala na afarizien ! Tënë ti yanga ti ala ayeke nde na sarango ye ti ala ! Ala yeke ro aye kue ti ya ti da ti awali-mua si ala yeke sara ayongoro sambela titene azo abaa ala . Fade a yeke fâ ngbanga na li ti ala ngangu mingi ! ]
40023015	“ Mawa na ala , awafango-ndia , ala na afarizien ! Tënë ti yanga ti ala ayeke nde na sarango ye ti ala ! Ala yeke tambula na ndo kue , na ndö ti sese wala na ndö ti akota ngu-ingo titene ala wara mbeni zo oko so alingbi ti mu peko ti ala . Tongana zo ni amu peko ti ala awe , ala sara si lo lingbi na ngbanga ti ndo so wâ ayeke gbi daa lakue ; ala sara si lo lingbi na ni fani use ahon ala .
40023016	“ Mawa na ala , ala awaziba so ayeke fa lege na amba ti ala ! Ala yeke tene : ‘ Zo so adeba na iri ti kota da ti Nzapa , so ayeke senge ; me tongana lo deba na iri ti lôro so ayeke na ya ti kota da ti Nzapa ni , andaa lo kanga tere ti lo awe . ’
40023017	Abuba zo , ala awaziba so ! Na popo ti lôro na kota da ti Nzapa , nyen laa ayeke kota nyen ? Lôro wala kota da ti Nzapa so asara si lôro ni aga ye ti Nzapa so ?
40023018	Ala kiri atene na azo : ‘ Tongana mbeni zo adeba na iri ti gbalaka , so ayeke senge ; me tongana lo deba na iri ti sandaga so ayeke na ndö ti gbalaka ni , andaa lo kanga tere ti lo awe . ’
40023019	Ala awaziba so ! Na popo ti sandaga na gbalaka so ayeke sara titene sandaga ni aga ye ti Nzapa so , nyen laa ayeke kota nyen ?
40023020	Zo so adeba na iri ti gbalaka , andaa lo deba gi na iri ti gbalaka ni pepe , me na iri ti aye so kue ayeke na ndö ni .
40023021	Zo so adeba na iri ti kota da ti Nzapa , andaa lo deba gi na iri ti kota da ti Nzapa pepe , me na iri ti Nzapa so ayeke na ya ti da ni .
40023022	Zo so adeba na iri ti yayu , andaa lo deba na iri ti mbata ti Gbia Nzapa nga na iri ti Nzapa so aduti na ndö ni .
40023023	“ Mawa na ala , awafango-ndia , ala na afarizien ! Tënë ti yanga ti ala ayeke nde na sarango ye ti ala ! Ala yeke mu dime ti aye ti ala , ataa akete kete ye ti yaka ti ala ; me kota tënë ti Ndia , ala baa ni gi tongana senge ye na le ti ala . Kota tënë ti Ndia ni ayeke sarango ye ti mbirimbiri , bango mawa ti azo , ngbango na lege ti tënë ti Nzapa . Ye so ala lingbi fade ti sara ni laa , me ala zia pepe ti sara tanga ti aye ni .
40023024	Ala awaziba so ayeke fa lege na amba ti ala so ! Ala yeke sara ye kue ti kanga lege na akete ngungu ti ti na ya ti ngu so ala yeke nyon , me ala yeke mene zambala so ati na ya ti ngu ni !
40023025	“ Mawa na ala , awafango-ndia , ala na afarizien ! Tënë ti yanga ti ala ayeke nde na sarango ye ti ala ! Ala yeke sukula tere ti akopo na asembe ti ala , me na ya ti akopo na asembe ni , gi aye ti nzi na aye ti kota be laa asi singo daa .
40023026	Mo farizien , so mo yeke waziba so ! Sukula ya ti kopo ti mo kozoni si fade peko ni nga avuru !
40023027	“ Mawa na ala , awafango-ndia , ala na afarizien ! Tënë ti yanga ti ala ayeke nde na sarango ye ti ala ! Ala kpa gi adu ti kuâ so azo aleke ndö ni na mbamba . Ndö ni ayeke pendere , me na ya ni , abio na afungo ye nde nde asi singo daa .
40023028	Ala nga , ala yeke tongaso . Na le ti azo , ala kpa azo ti mbirimbiri , me be ti ala ayeke nde si siokpari asi singo daa .
40023029	“ Mawa na ala , awafango-ndia , ala na afarizien ! Tënë ti yanga ti ala ayeke nde na sarango ye ti ala ! Ala yeke leke adu ti kuâ ti awayanga-Nzapa , ala yeke leke aye ti pendere na ndö ti adu ti kuâ ti azo ti mbirimbiri .
40023030	Na pekoni , ala tene : ‘ Tongana e yeke ando na ngoi ti akotara ti e , ka e yeda ti bongbi na ala ti fâ awayanga-Nzapa pepe . ’
40023031	So ti fa atene , ala wani ahinga atene , ala yeke ahale ti azo so afâ ando awayanga-Nzapa so .
40023032	Nzoni ! Ala ngba gi daa ma ! Ala hunzi kua so akotara ti ala ato nda ti sarango ni ando so ma !
40023033	Ala angbo , ala asioni mara ti ngbo ! Fade ala yeke sara tongana nyen ti kpe ngbanga so ayeke ku ala na ndo so wâ ayeke gbi daa lakue so ?
40023034	Ndani laa , mbi yeke tokua na ala awayanga-Nzapa , azo ti ndara na awafango-ndia . Ala , afarizien na awafango-ndia , ala yeke fâ ande ambeni si ala yeke fâ ambeni na ndö ti keke ti kroa . Ala yeke pika ambeni na fimbo na ya ti ada ti sambelango Nzapa ti ala si ala yeke tumba peko ti ala na ya ti agbata oko oko kue .
40023035	Tongaso , fade ngbanga ti mene ti azo ti mbirimbiri so kue ala fâ ala so ayeke kiri na li ti ala . Kozo zo so a fâ lo ayeke Abel , zo ti mbirimbiri . Tanga ti zo ni ayeke Zakarii , molenge ti Barashii ; a fâ ando lo na popo ti ndo so ayeke nzoni kue na ti gbalaka ti sandaga , na kota da ti Nzapa .
40023036	Mbi tene na ala taa-tënë : fade ngbanga ti ye so kue ayeke ti na li ti azo ti fadeso ! ”
40023037	“ Jérusalem ! Jérusalem ! Mo so mo yeke fâ awayanga-Nzapa ; azo so Nzapa atokua ala na mo , mo bo ala na têne ti fâ ala . Lege mingi , mbi ye fade ti bongbi azo ti mo na gbe ti mbi tongana ti so mama ti kondo ayeke bongbi amolenge ti lo na gbe ti maboko ti lo , me mo yeda pepe !
40023038	Fade ya ti da ti ala ayeke ngba senge senge .
40023039	Mbi tene na ala so fade ala kiri ti baa mbi pepe ngbii asi na ngoi so ala yeke tene ande , atene : ‘ Ayeke nzoni Nzapa asara tufa na ndö ti lo so aga na iri ti Kota Gbia ! ’ ”
40024001	So Jésus asigigi na ya ti kota da ti Nzapa si lo yeke hon , adisiple ti lo aga nduru na tere ti lo si ala hunda na lo ti baa lege so azo asara na kota da ti Nzapa so .
40024002	Me Jésus atene na ala : “ Ala baa ye so kue so ? Mbi tene na ala taa-tënë : fade têne oko ayeke ngba ndo so pepe na ndö ti mba ti lo ; ye so kue ayeke tuku na sese . ”
40024003	Jésus aduti na li ti hoto ti a-olive , adisiple aga nduru na tere ti lo ; so ala yeke gi ala oko , ala hunda lo , atene : “ Tene na e , ye ni ayeke si ande lawa ? Nyen laa ayeke fa lango ti gango ti mo nga na lango ti ndani ? ”
40024004	Jésus akiri tënë na ala : “ Ala sara hange si mbeni zo ahanda ala pepe !
40024005	Biani , fade azo mingi ayeke ga na iri ti mbi si zo oko oko ayeke tene : ‘ Mbi laa mbi yeke Mesii ! ’ Azo ni ayeke handa gba ti azo .
40024006	Ala azo ti mbi , fade ala yeke ma tënë ti abira so aga nduru wala tënë ti abira so angba yongoro , ala sara mbeto pepe ! Biani , alingbi aye so asi , me so laa ayeke hunzingo ti aye kue pepe .
40024007	Fade mbeni mara ayeke londo ti tiri na mbeni mara , mbeni kodro-gbia ayeke londo ti tiri na mbeni kodro-gbia ; kota nzara ayeke ga si sese ayeke yingi na ando nde nde .
40024008	Fade aye so kue ayeke duti tongana kozo songo ya ti wali so aga nduru ti du .
40024009	Tongaso , fade a yeke zia ala na maboko ti ambeni zo titene a sara ngangu na ala ; amara kue ayeke ke ala ndali ti mbi .
40024010	Na ngoi ni so , azo mingi ayeke zia lege ti mabe ti ala ; ala yeke ka amba ti ala na popo ti ala si ala yeke ke tere na popo ti ala .
40024011	Fade awayanga-Nzapa mingi ti mvene ayeke londo si ala yeke handa gba ti azo .
40024012	Ndali ti sioni so ayeke wu gi wungo , fade ndoye ti azo mingi ayeke kiri na peko .
40024013	Me zo so ayeke gbu ngangu ngbii asi na ndani , fade lo yeke soo kuâ .
40024014	Fade a yeke fa Nzoni Tënë ti Kodro-gbia na ndö ti dunia kue , tongaso si azo ti amara kue ama ni . Na pekoni , fade ye kue ayeke hunzi . ”
40024015	“ Ndani laa , fade ala yeke baa ye so iri ni ‘ Sioni-kpale-ti-bubango-ndo-kue ’ so Daniel , wayanga-Nzapa , atene tënë ni ando so . Sioni kpale ni ayeke duti na ndo so ayeke nde si ayeke nzoni kue . ” — Mo so mo yeke diko mbeti so , mo gi nda ti ye so nzoni ! —
40024016	Tongaso , azo so ayeke na sese ti Judée , alingbi ala kpe ague na li ti ahoto ;
40024017	zo so ayeke duti na li ti da ti lo , alingbi lo zu na sese pepe ti mu ye so ayeke na ya ti da ni ;
40024018	zo so ayeke na yaka , alingbi lo kiri na ndo ti lo pepe ti mu kota bongo ti lo .
40024019	So ye ti mawa na awali so ayeke na ngo nga na ala so ayeke mu me na amolenge na ya ti alango ni so !
40024020	Ala azo ti mbi , ala sambela si kpengo ti ala aduti na ngoi ti de wala na lango ti wungo tere pepe ,
40024021	ngbanga ti so , fade pasi ni ayeke duti kota mingi . Ngbene ye na tongo nda ti dunia ngbii asi fadeso , zo ade ti baa mara ti pasi tongaso laoko pepe . Na pekoni , fade zo ayeke kiri ti baa mara ti pasi so oko pepe .
40024022	Tongana Nzapa azi fade ambeni lango ti pasi ni pepe , ka zo oko ti soo kuâ ayeke daa pepe . Me lo zi ambeni lango ni ndali ti azo so lo soro ala .
40024023	Tongana mbeni zo atene na ala : ‘ Baa , Mesii laa ge so ! ’ , wala : ‘ Lo laa kâ so ! ’ , ala yeda na lo pepe .
40024024	Biani , fade amesii ti mvene na awayanga-Nzapa ti mvene ayeke ga si ala yeke sara akota ye ti kpene na aye ti dongo be ti handa na azo . Tongana lege ayeke daa , ataa azo so Nzapa asoro ala , ala yeke handa ala .
40024025	Mbi tene tënë ni na ala , ala ma awe !
40024026	“ Tongana mbeni zo atene na ala : ‘ Baa , lo laa lo yeke na benyama kâ so ! ’ , ala gue kâ pepe . Tongana mbeni zo atene na ala : ‘ Baa , lo laa lo gboto tere ti lo si lo gue lo duti kâ so ! ’ , ala yeda na zo ni pepe .
40024027	Fade gango ti Molenge ti Zo ayeke duti tongana wâ ti bekpa so alondo na To aza ngbii asi na Do .
40024028	Ndo so akuâ ayeke daa , ndo so laa angoalo ayeke bongbi tere ti ala daa . ”
40024029	“ Gi na peko ti apasi so , fade le ti lâ ayeke vuko , nze ayeke kiri ti su pepe , atongoro ayeke londo na le ti nduzu ti ti na sese si angangu so ayeke le ti nduzu ayeke yingi .
40024030	Tongaso , mbeni ye ayeke sigigi na ya ti mbinda na le ti nduzu si ayeke fa na azo tënë ti gango ti Molenge ti Zo . Amara ti dunia kue ayeke zia maboko na ndö ti go ti ala si ala yeke dema tere , ala yeke baa Molenge ti Zo so ayeke ga na ya ti ambinda na ngangu ti lo kue , na gonda ti lo kue .
40024031	Kota tatalita ayeke toto si Molenge ti Zo ayeke tokua a-ange ti lo na ndö ti sese kue titene ala gue abongbi azo so lo soro ala . ”
40024032	“ Ayeke nzoni ala manda ye na lege ti keke ti fige : gi so amaboko ti keke ni aga fini ni si akugbe ni ayeke sigigi daa , ala hinga atene , ngoi ti lungo ale ti kobe aga nduru awe .
40024033	Legeoko nga , tongana ala baa aye so kue , ayeke nzoni ala hinga atene , Molenge ti Zo aga nduru awe ; lo yeke na yanga ti da .
40024034	Mbi tene na ala taa-tënë : fade azo ti fadeso ayeke kui kue pepe kozoni si aye so kue asi .
40024035	Fade yayu na sese ayeke hon , me atënë ti mbi ayeke hon oko pepe . ”
40024036	“ Ti lango ti singo ti aye ni wala ngbonga ni , zo oko ahinga ni pepe : ataa a-ange so ayeke na yayu , ataa Molenge ni ; gi Babâ oko laa ahinga ni .
40024037	Ye so asi ando na ngoi ti Noe , ayeke duti ande legeoko tongaso na lango ti gango ti Molenge ti Zo .
40024038	Ando , kozo titene kota ngu apika , asuku si amu ndo kue , azo ayeke te , ala yeke nyon ; akoli na awali ayeke mu tere ngbii asi na lango so Noe ali na ya ti kota mangboko .
40024039	Ala hinga tënë ni oko pepe ngbii asi na ngoi so kota ngu apika , asuku si amu ala kue ahon na ala . Ye ni ayeke duti ande nga tongaso na lango ti gango ti Molenge ti Zo .
40024040	Tongaso , na popo ti akoli use so ayeke na yaka , fade a yeke mu oko si a zia oko .
40024041	Na popo ti awali use so ayeke nika ye , fade a yeke mu oko si a zia oko .
40024042	Tongaso , azo ti mbi , ala lango pepe , ngbanga ti so ala hinga lango ti gango ti Kota Gbia ti ala pepe !
40024043	Ala ma tënë so nzoni : tongana wa ti da ahinga ngbonga so zo ti nzi ayeke ga na ni na bi , ka lo yeke lango pepe . Lo yeke duti ti baa ndo si zo ti nzi ni akungbi yanga ti da ti lo pepe ti li na ya ni .
40024044	Ndani laa , ala nga , ala leke tere ti ala ti ku , ngbanga ti so Molenge ti Zo ayeke ga ande na ngbonga so ala hinga pepe . ”
40024045	“ Zo ti kua so ayeke sara ye na legeni si lo yeke nga zo ti hingango ndo ayeke zo wa ? Lo yeke zo so makonzi ti lo azia lo na ndö ti amba ti lo titene lo mu na ala kobe tongana ngbonga ni alingbi .
40024046	Ti zo ti kua ni so nzoni , tongana makonzi ti lo akiri si awara lo na yanga ti kua ni !
40024047	Mbi tene na ala taa-tënë : fade makonzi ti lo ayeke zia lo ti baa ndo na ndö ti aye ti lo kue .
40024048	Me tongana zo ti kua ni ayeke sioni zo si lo tene na be ti lo , lo tene : ‘ Makonzi ti mbi ayeke ga hio pepe ’
40024049	si lo to nda ti pikango amba ti lo azo ti kua ni , ti te , ti nyon na azo so aga ngbaa ti samba ,
40024050	fade makonzi ti zo ti kua so ayeke si na lango so zo ti kua ni ayeke ku lo pepe wala na ngbonga so lo hinga pepe .
40024051	Fade makonzi ni ayeke tumba lo na kua si ayeke sara na lo ye so a yeke sara na azo so tënë ti yanga ti ala ayeke nde na sarango ye ti ala ; kâ , gi toto na tengo pembe . ”
40025001	“ Tongaso tënë ti Kodro-gbia ti yayu ayeke duti ande tongana tënë ti amaseka-wali baleoko so amu alamba ti ala si ala sigigi ti gue na lege ti koli so ague ti mu wali na fini ni .
40025002	Na popo ti ala , ambeni oku ayeke azo ti buba si ambeni oku ayeke azo ti ndara .
40025003	Ala so ayeke azo ti buba amu alamba ti ala , me ala mu mafuta na tere ti ala pepe .
40025004	Ala so ayeke azo ti ndara amu mbeni ngbenda ti mafuta na tere ti ala ndali ti alamba ti ala .
40025005	So koli ni asi hio pepe , ala kue awoko si ala lango .
40025006	Na be ti bi , mbeni zo adekongo , atene : ‘ Koli ni ayeke ga-oo ! Ala sigigi ague na lege ti lo ! ’
40025007	Tongaso amaseka-wali baleoko so kue azingo si ala yeke leke alamba ti ala .
40025008	Ala so ayeke azo ti buba atene na ala ti ndara , atene : ‘ Ala tuku na e mbeni mafuta ti ala kete , ngbanga ti so alamba ti e ayeke mingo . ’
40025009	Ala ti ndara akiri tënë na ala : ‘ Oko pepe ! Mafuta ni ayeke mingi pepe titene alingbi e na ala kue . Ala gue na ndo ti azo ti kango ye , ala vo ti ala . ’
40025010	So amaseka-wali ti buba ague ti vo mafuta ni , koli ni asi . Amaseka-wali so aleke tere ti ala awe si ayeke ku lo so ali na lo na ya ti da ti matanga ni ; a kanga yanga ti da ni na ndö ti ala .
40025011	Na pekoni , amaseka-wali ti buba so asi nga si ala iri ndo , atene : ‘ Pakara ! Pakara ! Zi na e yanga ti da ! ’
40025012	Me koli ni akiri tënë : ‘ Mbi tene na ala taa-tënë : mbi hinga ala oko pepe . ’ ”
40025013	Ti hunzi na ni , Jésus atene : “ Ala lango pepe , ngbanga ti so ala hinga lango ni wala ngbonga ni pepe ! ”
40025014	“ Tënë ti Kodro-gbia ti yayu ayeke tongana tënë ti mbeni koli so alondo ti gue na mbeni kodro nde : lo iri azo ti kua ti lo si lo mu aye ti lo , lo zia na maboko ti ala .
40025015	Lo mu na mbeni zo ti kua ni ale ti lôro ngbangbo oku ; lo mu na use zo ni ale ti lôro ngbangbo use si lo mu na ota zo ni ale ti lôro ngbangbo oko : zo oko oko awara ye alingbi na ngangu ti lo . Na pekoni , koli so amu lege ague .
40025016	Lo so lo wara ale ti lôro ngbangbo oku so ague hio si lo de buze na ni , lo kiri lo wara ambeni le ti lôro ngbangbo oku na ndö ni .
40025017	Lo so lo wara ale ti lôro ngbangbo use so asara nga legeoko tongaso si lo wara ambeni le ti lôro ngbangbo use na ndö ni .
40025018	Me lo so lo wara ale ti lôro ngbangbo oko so ague azi du si lo honde nginza ti makonzi ti lo ni kue daa .
40025019	“ Lango mingi na pekoni , makonzi ti azo ti kua so akiri ; lo iri ala titene ala ga afa na lo peko ti ye so ala sara na nginza ni .
40025020	Zo ti kua so awara ale ti lôro ngbangbo oku so aga nduru , lo fa ambeni le ti lôro ngbangbo oku so lo wara na ndö ni si lo tene : ‘ Kota zo , mo mu na mbi lani ale ti lôro ngbangbo oku . Baa , ambeni le ti lôro ngbangbo oku so mbi wara na ndö ni laa . ’
40025021	Makonzi ti lo atene na lo : ‘ So nzoni ! Mo yeke nzoni zo ti kua si mo yeke sara ye na legeni ! Kete ye so a mu na mo , mo sara kua na ni na legeni ; fade mbi yeke zia mo na ndö ti akota ye ti mbi . Ga , mo na makonzi ti mo asara ngia . ’
40025022	Zo ti kua so awara ale ti lôro ngbangbo use so aga nduru si lo tene : ‘ Kota zo , mo mu na mbi lani ale ti lôro ngbangbo use . Baa , ambeni le ti lôro ngbangbo use so mbi wara na ndö ni laa . ’
40025023	Makonzi ti lo atene na lo : ‘ So nzoni ! Mo yeke nzoni zo ti kua si mo yeke sara ye na legeni ! Kete ye so a mu na mo , mo sara kua na ni na legeni ; fade mbi yeke zia mo na ndö ti akota ye ti mbi . Ga , mo na makonzi ti mo asara ngia . ’
40025024	Zo ti kua so awara ti lo ale ti lôro ngbangbo oko so aga nduru si lo tene : ‘ Kota zo , mbi hinga so mo yeke mbeni koli so mo so mingi , mo yeke ko ale ti kobe na ndo so mo lu ale ti kobe daa pepe , mo yeke bongbi ale ti kobe na ndo so mo tuku ale ti kobe daa pepe .
40025025	Mbeto agbu mbi si mbi gue , mbi honde nginza ti mo na ya ti sese . Baa , nginza ti mo laa . ’
40025026	Makonzi ni akiri tënë na lo : ‘ Sioni zo ti kua , mo yeke zo ti sopo ! Mo hinga mo tene , mbi yeke ko ale ti kobe na ndo so mbi lu kobe daa pepe si mbi yeke bongbi ale ti kobe na ndo so mbi tuku ale ti kobe daa pepe .
40025027	Mo lingbi fade ti zia nginza ti mbi na ndo-kua ti batango nginza titene tongana mbi kiri , mbi wara mbeni kete nginza na ndö ni pepe ?
40025028	Ala zi ale ti lôro ngbangbo oko so na maboko ti lo , ala mu na zo so ayeke na ale ti lôro saki oko so ,
40025029	ngbanga ti so zo so kue ayeke na ye , fade a kiri amu mbeni na ndö ni na lo si lo yeke na ye ahon ndoni ; me zo so ayeke na ye pepe , ataa kete ye so lo yeke na ni , fade a yeke zi na maboko ti lo .
40025030	Ti zo ti kua so ahinga ti sara mbeni nzoni ye oko pepe so , ala bi lo na gigi na ya ti vukongo ndo ; kâ , gi toto na tengo pembe . ’ ”
40025031	“ Na ndembe so Molenge ti Zo ayeke ga ande na ya ti gonda ti lo na a-ange ti lo kue na tere ti lo , lo yeke duti na ndö ti mbata ti lo ti gbia so ayeke mbata ti gonda .
40025032	Fade a yeke bongbi amara kue na dawa ti lo ; lo yeke kangbi popo ti ala tongana ti so wabatango-taba ayeke kangbi popo ti ataba ti lo na angasa ti lo :
40025033	lo yeke zia ataba na mbage ti maboko ti lo ti koli si lo yeke zia angasa na mbage ti maboko ti lo ti wali .
40025034	Tongaso , fade Gbia ni ayeke tene na azo so ayeke na mbage ti maboko ti lo ti koli : ‘ Ala ga , ala so Babâ ti mbi asara tufa na ndö ti ala ; ala ga awa ti Kodro-gbia ti yayu so lo leke ni ndali ti ala ando , ngbene ye so dunia abaa gigi .
40025035	Biani , nzara asara mbi , ala mu na mbi kobe ti te ; nzara ti ngu asara mbi , ala mu na mbi ngu ti nyon ; mbi yeke wande , ala yamba mbi na ndo ti ala ;
40025036	tere ti mbi ayeke senge , ala yu bongo na mbi ; tere ti mbi aso , ala ga abaa mbi ; mbi yeke na da ti kanga , ala ga abaa mbi . ’
40025037	Tongaso , fade azo ti mbirimbiri ayeke kiri tënë na lo : ‘ Kota Gbia , lawa laa e baa mo na nzara si e mu na mo kobe ti te ? Lawa laa e baa mo na nzara ti ngu si e mu na mo ngu ti nyon ?
40025038	Lawa laa e baa mo , mo yeke wande si e yamba mo na ndo ti e ? Lawa laa tere ti mo ayeke senge si e yu na mo bongo ?
40025039	Lawa laa tere ti mo aso wala mo yeke na da ti kanga si e gue e baa mo ? ’
40025040	Fade Gbia ni ayeke kiri tënë na ala : ‘ Mbi tene na ala taa-tënë : ye so kue ala sara na asenge zo so ayeke a-ita ti mbi , andaa na mbi laa ala sara ni . ’
40025041	“ Na pekoni , fade Gbia ni ayeke tene na azo so ayeke na mbage ti maboko ti lo ti wali : ‘ Ala hon yongoro na tere ti mbi , ala so Nzapa adeba ala awe so ! Ala gue na ya ti kota wâ so ayeke gbi lakue lakue , so a leke ni ndali ti Zabolo na a-ange ti lo .
40025042	Biani , nzara asara mbi , ala mu na mbi kobe ti te pepe ; nzara ti ngu asara mbi , ala mu na mbi ngu ti nyon pepe ;
40025043	mbi yeke wande , ala yamba mbi na ndo ti ala pepe ; tere ti mbi ayeke senge , ala yu na mbi bongo pepe ; tere ti mbi aso si mbi yeke na da ti kanga , ala gue abaa mbi pepe . ’
40025044	Fade azo ni ayeke kiri tënë na lo : ‘ Kota Gbia , lawa laa nzara ti kobe wala nzara ti ngu asara mo , wala mo yeke wande , wala tere ti mo ayeke senge , wala tere ti mo aso , wala mo yeke na da ti kanga , e baa mo si e ke ti mu na mo maboko ? ’
40025045	Fade Gbia ni ayeke kiri tënë na ala : ‘ Mbi tene na ala taa-tënë : lakue so ala sara ye so na asenge zo so pepe , andaa ala sara ni nga na mbi pepe . ’
40025046	Fade asioni zo so ayeke gue na ngbanga so angba lakue lakue si azo ti mbirimbiri ayeke gue ti duti na fini so angba lakue lakue . ”
40026001	So Jésus atene tënë so kue awe , lo tene na adisiple ti lo :
40026002	“ Ala hinga kue , na ya ti lango use , fade matanga ti Pake ayeke duti daa . Fade a yeke mu Molenge ti Zo titene a fâ lo na ndö ti keke ti kroa . ”
40026003	Tongaso akota wayango-sandaga na akangba ti azuife abongbi tere na ya ti gbagba ti kota wayango-sandaga so iri ti lo Kaife .
40026004	Ala leke tënë ti gbu Jésus na lege ti mbeni mayere titene ala fâ lo .
40026005	Me ala tene : “ Alingbi e gbu lo na lango ti matanga pepe , ngbanga ti azo atomboka . ”
40026006	So Jésus ayeke na Betanii , na ya ti da ti Simon , zo ti buruma ,
40026007	mbeni wali aga nduru na tere ti lo na mbeni ngbenda ti yombo so ngere ni ayeke ngangu mingi ; a sara ngbenda ni na mbeni têne so iri ni albatre . Lo tuku yombo ni na li ti Jésus , na ndembe so Jésus ayeke te kobe .
40026008	So adisiple abaa ye ni tongaso , be ti ala aso si ala tene : “ Ngbanga ti nyen si lo yeke buba yombo so tongaso ?
40026009	A lingbi fade ti ka ni na ngangu ngere si amu nginza ni na azo ti mawa pepe ? ”
40026010	Jésus ahinga tënë so adisiple ni ayeke tene si lo tene : “ Ngbanga ti nyen si ala yeke so li ti wali so tongaso ? Ye so lo sara na mbi so ayeke ye ti nzoni .
40026011	Biani , azo ti mawa ayeke duti lakue na popo ti ala , me ti mbi , mbi yeke duti lakue na popo ti ala pepe .
40026012	Lo tuku yombo so na tere ti mbi ti leke mbi ti ku na ndembe so a yeke lu ande kuâ ti mbi .
40026013	Mbi tene na ala taa-tënë : na ndo so kue a yeke fa ande Nzoni Tënë so daa , na ndö ti dunia kue , azo ayeke fa tënë ti ye so wali so asara si azo ayeke dabe ti ala na lo . ”
40026014	Tongaso , mbeni disiple oko na popo ti adisiple baleoko na use , so iri ti lo Judas Iskariote ague na ndo ti akota wayango-sandaga ;
40026015	lo tene na ala : “ Tongana mbi ka Jésus na ala , fade ala yeke mu na mbi nyen ? ” Akota wayango-sandaga ni adiko ale ti nginza baleota si ala mu na lo .
40026016	Ti londo na ndembe ni so , Judas ato nda ti gi nzoni lege ti ka Jésus na ala .
40026017	Na kozo lango ti matanga ti Mapa so a sara na mama ni pepe , adisiple aga na tere ti Jésus si ala hunda lo , atene : “ Mo ye e leke na mo kobe ti Pake na ndo wa ? ”
40026018	Jésus atene na ala : “ Ala gue na ya ti gbata ni na ndo ti pakara tongaso ; ala tene na lo : ‘ Wafango-ye atene : Ngbonga ti mbi aga nduru awe ; mbi na adisiple ti mbi , e yeke sara ande matanga ti Pake na ndo ti mo . ’ ”
40026019	Adisiple asara ye ni gi tongana ti so Jésus amu yanga na ala si ala leke kobe ti Pake ni .
40026020	Na lakui ni , Jésus na adisiple baleoko na use aduti ti te kobe .
40026021	So ala yeke te kobe ni , Jésus atene na ala : “ Mbi tene na ala taa-tënë : mbeni oko na popo ti ala ayeke ka mbi . ”
40026022	Vundu agbu be ti adisiple mingi si ala oko oko ato nda ti hunda lo , atene : “ Kota Gbia , ayeke mbi ? ”
40026023	Jésus akiri tënë na ala : “ Zo so mbi na lo e yeke yoro maboko oko na ya ti sembe , lo laa lo yeke ka mbi .
40026024	Fade Molenge ti Zo ayeke kui gi tongana ti so Mbeti ti Nzapa atene tënë ni na ndö ti lo ; me mawa na zo so ayeke ka ande Molenge ti Zo ni so ! Ti zo ni so , tongana a du lo fade pepe , ka ayeke nzoni mingi ! ”
40026025	Judas , zo ti kango Jésus amu tënë si lo tene : “ Wafango-ye , ayeke mbi ? ” Jésus akiri tënë na lo , atene : “ Tënë ni laa mo tene awe so . ”
40026026	So ala yeke te kobe , Jésus amu mapa , lo mu singila na Nzapa ; na pekoni lo fâ ya ni , lo mu na adisiple si lo tene : “ Ala mu ni ate , so ayeke tere ti mbi . ”
40026027	Na pekoni , lo mu kopo ti vin , lo mu singila na Nzapa si lo mu ni na ala , lo tene : “ Ala kue anyon ni ,
40026028	ngbanga ti so ayeke mene ti mbi , mene so abongbi azo na Nzapa na ya ti mbuki ; mene so atuku ndali ti gba ti azo titene azi siokpari ti ala .
40026029	Mbi tene na ala : fade mbi yeke kiri ti nyon ngu ti le ti vinye pepe , ngbii asi na lango so fade mbi na ala , e yeke nyon fini vin na ya ti Kodro-gbia ti Nzapa , Babâ ti mbi . ”
40026030	Na peko ti so ala he bia ti gondango Nzapa awe , ala mu lege ti gue na hoto ti a-olive .
40026031	Tongaso , Jésus atene na adisiple ti lo : “ Gi na bi so , fade ala kue ayeke zia mbi ti hon , ngbanga ti so Mbeti ti Nzapa atene : ‘ Fade mbi yeke fâ wabatango-taba si ataba ni ayeke kangbi kirikiri . ’
40026032	Me tongana mbi zingo ande na kuâ , mbi yeke hon kozo ti ala na Galile . ”
40026033	Pierre atene na lo : “ Tongana azo kue azia mo ahon , fade mbi yeke zia mo oko pepe . ”
40026034	Jésus akiri tënë na lo : “ Mbi tene na mo taa-tënë : gi na bi so , kozo titene koli-kondo atoto , fade mo yeke bere tënë ti mbi fani ota . ”
40026035	Pierre atene na lo : “ Tongana ayeke titene mbi na mo e kui , mbi yeke bere tënë ti mo oko pepe ! ” Adisiple ni kue atene gi oko tënë so .
40026036	Jésus na adisiple ti lo asi na mbeni ndo so iri ni Getsemane si lo tene na ala : “ Ala duti na ndo so , mbi yeke gue kâ ti sambela . ”
40026037	Lo mu Pierre na amolenge ti Zebede use na tere ti lo si lo na ala ague . Vundu ato nda ti gbu lo si mbeto asara lo ahon ndoni .
40026038	Tongaso lo tene na ala : “ Be ti mbi ayeke na vundu mingi , mo baa mo tene , mbi ye ti kui kuingo ; ala ngba na ndo so , mbi na ala , e lango pepe ! ”
40026039	Lo hon yongoro kete , lo ti , lo kpo li ti lo na sese , lo sambela , lo tene : “ Babâ ti mbi , tongana lege ayeke daa , ayeke nzoni kopo ti pasi so ahon yongoro na tere ti mbi . Me mbi ye pepe titene mo sara ye so be ti mbi aye , me mo sara gi ye so be ti mo aye . ”
40026040	Na pekoni , lo kiri lo ga na mbage ti adisiple si lo wara ala na lango . Lo tene na Pierre : “ Ala lingbi ti ngba na le ti ala tongaso ndali ti mbi na ya ti ngbonga oko pepe ?
40026041	Ala lango pepe ! Ala sambela si ala ti na ya ti ye ti tarango be pepe . Yingo ti zo ayeke na nzara ti sarango nzoni ye , me zo ni ayeke na ngangu pepe . ”
40026042	Lo kiri lo gue yongoro ti fani use ni si lo sambela , lo tene : “ Babâ ti mbi , tongana kopo so alingbi ti hon yongoro na tere ti mbi pepe si mo ye mbi nyon ni , ayeke nzoni mo sara gi ye so be ti mo aye ! ”
40026043	Lo kiri lo ga na mbage ti adisiple ni si lo wara ala na lango , ngbanga ti so lango ahon ndö ti ala .
40026044	Jésus azia ala , lo kiri lo gue yongoro si lo sambela ti fani ota ni , lo tene gi oko tënë so lo tene kozoni so .
40026045	Lo kiri lo ga na mbage ti adisiple si lo tene na ala : “ Ala ngba ti lango ? Ala ngba ti wu tere ti ala ? Ngbonga ni aga nduru awe ; a yeke mu Molenge ti Zo ti zia lo na maboko ti azo ti siokpari .
40026046	Ala londo e gue ! Baa , zo ti kango mbi asi awe ! ”
40026047	So Jésus angba ti tene tënë , Judas , mbeni oko ti adisiple baleoko na use asi ; lo ga na azo gbani gbani na tere ti lo . Azo ni kue amu ayongoro zeme na akeke na maboko ti ala . Akota wayango-sandaga na akangba ti azuife laa atokua ala .
40026048	Judas , zo ti kango Jésus , afa na azo ni ye so fade lo yeke sara ; lo tene : “ Zo so mbi yeke su ande ngbangba ti lo , andaa lo laa . Ala gbu lo . ”
40026049	Gi hio tongaso , Judas aga nduru na tere ti Jésus si lo tene na lo : “ Wafango-ye , mbi bara mo ! ” Na pekoni , lo su ngbangba ti lo .
40026050	Jésus atene na lo : “ Ita , mo sara ye so mo ga ngbanga ni so ! ” Azo so amu peko ti Judas aga , ala zia maboko na ndö ti Jésus si ala gbu lo .
40026051	Mbeni disiple oko ti Jésus agboto yongoro zeme ti lo , lo de mbeni zo ti kua ti kota wayango-sandaga si lo fâ mê ti lo .
40026052	Jésus atene na lo : “ Kiri yongoro zeme ti mo na plase ni , ngbanga ti so azo so kue afâ zo na yongoro zeme , fade ala yeke kui kuâ ti yongoro zeme .
40026053	Mo baa mo tene , mbi lingbi ti hunda na Babâ ti mbi ti mu na mbi maboko pepe ? Lo lingbi ti tokua na mbi fafadeso a-ange so wungo ti ala ahon wungo ti aturugu na ya ti akota bongbi baleoko na use .
40026054	Tongana mbi iri a-ange ni , fade tënë ti Mbeti ti Nzapa ayeke ga taa-tënë tongana nyen ? Mbeti ti Nzapa atene , fade ye ni ayeke duti tongaso . ”
40026055	Na pekoni , Jésus atene na gba ti azo ni , atene : “ Ala ga na ayongoro zeme na akeke ti gbu mbi , mo baa mo tene , mbi yeke zo ti nzi ! Lakue mbi yeke duti na ya ti kota da ti Nzapa ti fa ye , me ala gbu mbi pepe !
40026056	Me ye so kue asi tongaso si tënë ti yanga ti awayanga-Nzapa so a su na mbeti ando so aga taa-tënë . ” Tongaso adisiple kue azia lo si ala kpe ahon .
40026057	Azo so agbu Jésus so ague na lo na Kaife , kota wayango-sandaga . Andaa awafango-ndia na akangba abongbi tere ti ala kâ awe .
40026058	Pierre ague na peko ti Jésus , me lo yeke gue nduru nduru pepe ; lo gue ngbii lo si na ya ti gbagba ti kota wayango-sandaga . Lo li si lo na azo ti kua ayeke duti na sese na ndo oko , lo yeke ku ti baa wala ye ni ayeke hunzi ande tongana nyen .
40026059	Akota wayango-sandaga na azo kue ti Kota Bongbi ti Fango Ngbanga ayeke gi lege ti wara mbeni tënë ti mvene ti bi na li ti Jésus , ti fâ ngbanga ti kuâ na li ti lo ;
40026060	me ala wara ni pepe , ataa so azo mingi aga na atënë ti mvene ti bi na li ti lo . Ti hunzi na ni , ambeni koli use aga aluti
40026061	si ala tene : “ Koli so atene lani , atene : ‘ Mbi lingbi ti kungbi kota da ti Nzapa si mbi yeke kiri ti leke ni na ya ti lango ota . ’ ”
40026062	Kota wayango-sandaga alondo si lo tene na Jésus : “ Mo yeke na tënë ti kiri na ni pepe ? Tënë ti nyen laa azo so ayeke tene na iri ti mo so ? ”
40026063	Me Jésus azi yanga oko pepe . Kota wayango-sandaga atene na lo : “ Mbi hunda na mo ti deba yanga ti mo , na iri ti Nzapa so ayeke na fini , mo tene na e : Mo yeke Mesii , Molenge ti Nzapa ? ”
40026064	Jésus akiri tënë na lo : “ Gi tënë ni laa mo tene awe so . Me mbi tene na ala so fade ala yeke baa Molenge ti Zo aduti na tere ti Nzapa so ngangu ti lo ahon angangu kue ; lo yeke duti na mbage ti maboko ti lo ti koli . Lo yeke londo na yayu , lo duti na ndö ti ambinda ti ga . ”
40026065	Tongaso kota wayango-sandaga ni asuru ya ti bongo ti lo si lo tene : “ Lo zonga Nzapa awe ! E ye ti kiri ti hunda mbeni zo na tënë ngbanga ti nyen ? Ala ma zonga so lo zonga na Nzapa so awe !
40026066	Ti be ti ala , ala tene nyen ? ” Azo ni akiri tënë na lo : “ Lo lingbi na kuâ ! ”
40026067	Na pekoni , ala tuku ngu ti yanga ti ala na le ti lo si ala kpo lo na gobo , ambeni apika ngbangba ti lo ,
40026068	ala tene : “ Mo so mo yeke Mesii so , sara tongana wayanga-Nzapa : fa na e , zo wa laa apika mo ? ”
40026069	Pierre ayeke duti na gigi na ya ti gbagba ni . Mbeni wali so ayeke sara kua kâ aga nduru na tere ti lo si atene na lo : “ Mo nga , mo yeke mu peko ti Jésus , zo ti Galile so ! ”
40026070	Me Pierre abere na le ti azo kue , lo tene : “ Mbi hinga tënë so mo ye ti tene so pepe ! ”
40026071	So Pierre amu lege ti gue na yanga ti gbagba , mbeni wali nde so ayeke sara kua kâ abaa lo si atene na azo so ayeke kâ , atene : “ Koli so ayeke mu nga peko ti Jésus , zo ti Nazaret ! ”
40026072	Pierre akiri abere ; lo deba yanga ti lo , lo tene : “ Mbi hinga koli so oko pepe ! ”
40026073	Kete na pekoni , azo so ayeke kâ aga nduru na Pierre si ala tene na lo : “ Taa-tënë , mo nga , mo yeke mbeni zo ti Jésus ! Sarango tënë ti mo aka mo awe . ”
40026074	Pierre ato nda ti deba yanga ti lo , atene : “ Ayeke nzoni Nzapa afâ ngbanga na li ti mbi tongana mbi tene mvene ! Mbi hinga koli so oko pepe ! ” Gi na pekoni , koli-kondo atoto .
40026075	Pierre adabe ti lo na tënë so Jésus atene lani na lo , atene : “ Kozo titene koli-kondo atoto , fade mo yeke bere tënë ti mbi fani ota . ” Lo sigigi si lo toto ngangu mingi .
40027001	Na ndaperere , akota wayango-sandaga kue na akangba ti azuife abongbi ti fâ ngbanga ti kuâ na li ti Jésus .
40027002	Ala kanga lo , ague na lo si ala zia lo na maboko ti govoronere Pilate .
40027003	So Judas , zo ti kango Jésus , abaa so azo afâ ngbanga na li ti Jésus awe , be ti lo aso mingi si lo kiri na ale ti nginza baleota ti akota wayango-sandaga na akangba na ala .
40027004	Lo tene na ala : “ Mbi sara siokpari awe , ngbanga ti so mbi ka na ala mbeni zo so asara sioni oko pepe . ” Me ala kiri tënë na lo , atene : “ Ti e daa nyen ? So abaa gi mo ! ”
40027005	Tongaso Judas atuku nginza ni na ya ti kota da ti Nzapa si lo sigigi , lo gue . Na pekoni , lo kanga kamba na go ti lo si lo fâ tere ti lo .
40027006	Akota wayango-sandaga aro nginza ni si ala tene : “ Ndia ti e ake titene e zia nginza so na ya ti sanduku ti nginza ti kota da ti Nzapa , ngbanga ti so nginza ti mene laa . ”
40027007	Na peko ti so ala bongbi si ala ma tere awe , ala mu nginza ni avo na yaka ti mbeni wasarango-ta si yaka ni aga ndo ti lungo akuâ ti awande .
40027008	Ndani laa azo airi yaka ni “ yaka ti mene ” ngbii asi laso .
40027009	Tongaso , tënë so wayanga-Nzapa Jérémie atene so aga taa-tënë ; lo tene ando , lo tene : “ Ala mu ale ti nginza baleota so ayeke wungo ti nginza so azo ti Israel ayeda ti diko ndali ti lo ,
40027010	ala vo na yaka ti wasarango-ta , tongana ti so lani Kota Gbia amu yanga na mbi . ”
40027011	Jésus aluti na gbe ti govoronere Pilate . Pilate ahunda lo , atene : “ Mo yeke gbia ti azuife ? ” Jésus akiri tënë na lo , atene : “ Ni laa mo tene so . ”
40027012	So akota wayango-sandaga na akangba abi tënë na li ti lo so , lo zi yanga oko pepe .
40027013	Tongaso Pilate atene na lo : “ Mo ma atënë so kue ala yeke bi na li ti mo so pepe ? ”
40027014	Me Jésus akiri tënë oko na lo pepe , nilaa li ti govoronere ni kue akpe .
40027015	Lakue na matanga ti Pake , govoronere ayeke zi mbeni zo ti kanga oko , lo so be ti azo ti kodro ni aye titene a zi lo na kanga .
40027016	Na ngoi ni so , mbeni zo ti kanga oko so azo ahinga lo mingi ayeke daa , iri ti lo Jésus Barabas .
40027017	Pilate ahunda azo so abongbi so , atene : “ Zo wa laa ala ye mbi zi lo na ala ? Jésus Barabas wala Jésus so a iri lo Mesii ? ”
40027018	Biani , Pilate ahinga atene , ala zia Jésus na maboko ti lo , ngbanga ti so kota be asara ala na tere ti lo .
40027019	So Pilate angba ti duti na ndo so a leke na lo ti fâ ngbanga , wali ti lo atokua na lo , atene : “ Mo yoro yanga ti mo na ya ti tënë ti koli so pepe ; lo sara sioni oko pepe . Na bi so , mbi baa pasi mingi na ya ti bango-li ndali ti lo . ”
40027020	Akota wayango-sandaga na akangba apusu gba ti azo ni atene , ala hunda titene a zi Barabas si a fâ Jésus .
40027021	Govoronere ni akiri amu tënë si lo hunda ala , lo tene : “ Na popo ti azo use so , zo wa laa ala ye titene mbi zi lo na ala ? ” Azo ni akiri tënë , atene : “ Barabas ! ”
40027022	Pilate ahunda ala , atene : “ Fade mbi yeke sara nyen na Jésus so a iri lo Mesii so ? ” Ala kue akiri tënë , atene : “ A fâ lo na ndö ti keke ti kroa ! ”
40027023	Pilate akiri ahunda ala , atene : “ Sioni ti nyen laa lo sara ? ” Me ala kiri adekongo ngangu , atene : “ A fâ lo na ndö ti keke ti kroa ! ”
40027024	So Pilate abaa atene , ni ha gbaa si wusuwusu ayeke gue guengo na nduzu , lo mu ngu si lo sukula maboko ti lo na le ti azo kue ; lo tene na ala : “ Ngbanga ti kuâ ti koli so ayeke na li ti mbi pepe ! So abaa gi ala wani ! ”
40027025	Azo ni kue akiri tënë , atene : “ E ye titene ngbanga ti kuâ ti lo ati na li ti e nga na amolenge ti e ! ”
40027026	Tongaso , Pilate azi Barabas na ala si lo mu yanga titene a pika Jésus na fimbo . Na pekoni , lo mu lo na ala titene a fâ lo na ndö ti keke ti kroa .
40027027	Aturugu ti govoronere amu Jésus , ague na lo na yangbo ti govoronere ni si tanga ti aturugu ni kue abongbi na tere ti lo .
40027028	Ala zi bongo ti lo na tere ti lo si ala yu na lo mbeni kota bengba bongo .
40027029	Na pekoni , ala mu akamba ti ki aleke ni tongana kpoto ti gbia si ala zia na li ti lo , ala zia mbeni sosongo na maboko ti lo ti koli ; ala kuku na gbe ti lo si ala to nda ti he lo , atene : “ E bara mo , gbia ti azuife ! ”
40027030	Ala tuku ngu ti yanga ti ala na tere ti lo , ala mu sosongo ni si ala pika na li ti lo .
40027031	So ala zia lege ti hengo lo awe , ala zi bengba bongo ni si ala kiri ayu na lo bongo ti lo ; ala mu lo , ague na lo ti fâ lo na ndö ti keke ti kroa .
40027032	So ala yeke sigigi na ya ti gbata ni , ala tengbi na mbeni koli ti Sirene so iri ti lo ayeke Simon . Ala gbu lo na ngangu titene lo yo keke ti kroa ti Jésus .
40027033	Ala si na ndo so iri ni Golgota ; nda ti iri ni atene “ Ndo-ti-abio-ti-li ” .
40027034	Aturugu ni amu vin , ala zia mbeni sengo ye na ya ni si ala mu na Jésus titene lo nyon . Jésus atara ni kete si lo ke ti nyon ni .
40027035	So ala kanga lo na ndö ti keke ti kroa awe , ala bi dee si ala kangbi ya ti bongo ti lo na popo ti ala .
40027036	Na pekoni , ala duti na ndo so ti bata lo .
40027037	Na li ti keke ti kroa ti lo , ala zia mbeni mbeti so afa nda ti ngbanga so a fâ na li ti lo , atene : “ So Jésus , gbia ti azuife . ”
40027038	A kanga nga ambeni zo ti sioni use na ndö ti akeke ti kroa na tere ti lo , oko na mbage ti maboko ti lo ti koli , oko na mbage ti maboko ti lo ti wali .
40027039	Azo so ayeke hon nduru na tere ti lo ayingi li ti ala si ala zonga lo ,
40027040	atene : “ Mo so mo tene , mo yeke kungbi kota da ti Nzapa titene mo kiri mo leke ni na ya ti lango ota so , mo soo tere ti mo wani na kuâ ma ! Tongana mo yeke Molenge ti Nzapa , londo na ndö ti keke ti kroa ni fadeso , mo zu na sese e baa ! ”
40027041	Akota wayango-sandaga , awafango-ndia nga na akangba ahe lo na ngia , ala tene :
40027042	“ Lo soo ambeni zo na kuâ , me lo lingbi ti soo tere ti lo wani pepe ! So gbia ti Israel ni laa ? Lo londo fadeso na ndö ti keke ti kroa , lo zu na sese si fade e ma na be na lo .
40027043	Lo zia be ti lo na Nzapa si lo tene : ‘ Mbi yeke Molenge ti Nzapa . ’ Nzapa ni aga azi lo fadeso , e baa ! ”
40027044	Ataa azo ti sarango sioni so a kanga ala na keke ti kroa na tere ti lo ayeke zonga lo gi tongaso nga .
40027045	Ti londo na bekombite ngbii asi na ngbonga ota , ndo avuko na ya ti kodro ni kue .
40027046	Nduru na ngbonga ota , Jésus adekongo ngangu , atene : “ Eli , Eli , lema sabaktani ? ” Ndani atene : “ Nzapa ti mbi , Nzapa ti mbi , mo zia mbi ngbanga ti nyen ? ”
40027047	Ambeni zo so ayeke na tere ni , ama dekongo ti lo ni si ala tene : “ Lo yeke iri Élie ! ”
40027048	Mbeni oko na popo ti ala akpe hio amu ndokoro si lo yoro na ya ti kpingo vin ; lo kanga na li ti mbeni sosongo si lo yoro ni na Jésus titene lo nyon .
40027049	Me ambeni atene : “ Mo ku , e yeke baa wala Élie ayeke ga ti soo lo ! ”
40027050	Jésus akiri adekongo ngangu si lo kui .
40027051	Gi na ndembe ni so , ya ti ridoo so a kanga na ya ti kota da ti Nzapa asuru use , alondo na nduzu ngbii asi na gbeni . Sese ayingi , ya ti akota têne asuru ,
40027052	yanga ti adu ti kuâ azi si azo mingi ti Nzapa so akui azingo na kuâ .
40027053	Ala sigigi na ya ti adu ti kuâ ni . Na peko ti zingongo ti Jésus na kuâ , ala li na Jérusalem , gbata so ayeke nde si ayeke nzoni kue ; kâ , azo mingi abaa ala .
40027054	So makonzi ti aturugu ni na aturugu so ayeke bata Jésus abaa sese so ayingi nga na aye so kue asi , mbeto agbu ala mingi si ala tene : “ Taa-tënë , lo yeke Molenge ti Nzapa ! ”
40027055	Awali mingi ayeke kâ , ala ngba ti ala yongoro si ala yeke baa ye ni : ala yeke tambula lani na peko ti Jésus , ala londo na Galile si aga ti sara kua na lo .
40027056	Na popo ti ala , Marie ti kodro ti Magdala , Marie mama ti Jacques na Joseph nga na mama ti amolenge ti Zebede ayeke daa .
40027057	Na lakui , mbeni zo ti mosoro ti gbata ti Arimate aga , iri ti lo Joseph ; lo nga lo yeke disiple ti Jésus .
40027058	Lo gue lo baa Pilate si lo hunda lo titene lo mu kuâ ti Jésus . Tongaso Pilate amu yanga titene a mu kuâ ni na lo .
40027059	Joseph amu kuâ ni , lo kanga ni na fini kota bongo ti len ,
40027060	lo zia kuâ ni na ya ti mbeni fini du ti kuâ so lo zi na ya ti kota têne aninga pepe . Andaa ayeke mbeni du ti kuâ so lo zi lani ndali ti lo wani . Na pekoni , lo mu mbeni kota têne , lo kanga na yanga ti du ti kuâ ni si lo gue .
40027061	Marie ti kodro ti Magdala na mbeni Marie ayeke nga kâ ; ala duti si ala yeke baa ndo na yanga ti du ti kuâ ni .
40027062	Lango oko na pekoni , so ti tene lango so aga na peko ti lango so azuife ayeke leke aye ndali ti lango ti wungo tere , akota wayango-sandaga na afarizien abongbi ague na ndo ti Pilate ;
40027063	ala tene na lo : “ Kota zo , na ndembe so zo ti mvene so ade na fini , lo tene lani , lo tene : ‘ Na peko ti lango ota , fade mbi yeke zingo na kuâ . ’ E dabe ti e na tënë so .
40027064	Tongaso , mo mu yanga titene aturugu abata du ti kuâ ni ngbii asi na peko ti lango ota , tongaso pepe , fade adisiple ti lo alingbi ti ga ti nzi kuâ ti lo si ala tene na azo , atene : ‘ Lo zingo na kuâ awe ! ’ Fade tënë ti mvene ti ndani so ayeke duti sioni ahon ti kozoni . ”
40027065	Pilate atene na ala : “ Aturugu laa ! Ala gue abata du ti kuâ ni tongana ti so be ti ala aye ! ’
40027066	Tongaso ala gue , ala kanga kota têne ti yanga ti du ti kuâ ni ngangu , ala kpo mbeni nzoroko na yanga ni si ala zia aturugu ti bata ni .
40028001	Na peko ti lango ti wungo tere , na ndaperere ti layenga , Marie ti kodro ti Magdala na mbeni Marie ni aga ti baa du ti kuâ ni .
40028002	Mo ye ti baa , sese ayingi ngangu mingi ; ange ti Kota Gbia alondo na yayu azu na sese , lo pusu têne ti yanga ti du ni si lo duti na ndö ni .
40028003	Tere ti lo ayeke za tongana wâ ti bekpa si bongo ti lo avuru ahon ndoni .
40028004	Mbeto agbu aturugu ni si tere ti ala ado mingi , ala ga tongana azo so akui awe .
40028005	Me ange ni atene na awali ni : “ Mbeto asara ala pepe ; mbi hinga so ala yeke gi Jésus , lo so a fâ lo na ndö ti keke ti kroa .
40028006	Lo yeke na ndo so pepe , lo zingo na kuâ awe tongana ti so lo tene tënë ni lani . Ala ga , ala baa ndo so lani lo lango daa .
40028007	Ala gue hio atene na adisiple ti lo , atene : ‘ Lo zingo na kuâ awe si lo hon kozo ti ala na Galile . Kâ laa ala yeke baa ande lo . ’ Baa , tënë ni laa mbi tene na ala laa awe so . ”
40028008	Awali ni alondo hio na yanga ti du ti kuâ ni , mbeto na ngia kue asi be ti ala si ala kpe ague atene tënë ni na adisiple ti Jésus .
40028009	Mo ye ti baa , Jésus aga atengbi na ala si lo tene na ala : “ Mbi bara ala ! ” Ala ga nduru na tere ti lo , ala gbu gere ti lo si ala kuku na gbe ti lo .
40028010	Tongaso Jésus atene na ala : “ Mbeto asara ala pepe . Ala gue atene na a-ita ti mbi ti gue na Galile : kâ laa ala yeke baa ande mbi . ”
40028011	So awali ni ade na lege , ambeni turugu so abata du ti kuâ ni ague ali na ya ti gbata si ala fa peko ti ye so asi so kue na akota wayango-sandaga .
40028012	Akota wayango-sandaga ni na akangba abongbi tere ti ala , ala ma tere si ala mu kota nginza na aturugu ni .
40028013	Ala tene na ala : “ Ala tene na azo , atene : ‘ Adisiple ti lo aga na bi , ala nzi kuâ ti lo ahon na ni na ndembe so e ngba ti lango . ’
40028014	Tongana tënë ni asi na mê ti govoronere , fade e laa e yeke sara titene be ti lo ade si e yeke sara titene ala wara tënë pepe . ”
40028015	Aturugu ni amu nginza ni si ala sara ye alingbi na tënë so a fa na ala . Nilaa tënë ti mvene so awu na popo ti azuife ngbii asi laso .
40028016	Adisiple baleoko na oko ague na Galile , na li ti hoto so Jésus ahunda na ala ti gue daa .
40028017	So ala baa lo , ala kuku na sese na gbe ti lo , me ambeni na popo ti ala adekite .
40028018	Jésus aga nduru na tere ti ala si lo tene na ala : “ A mu na mbi ngangu kue na yayu nga na sese .
40028019	Tongaso , ala gue na ndo ti amara kue , ala sara si ala ga adisiple , ala batize ala na iri ti Babâ , ti Molenge na ti Yingo-Vuru ;
40028020	ala fa na ala ti bata lege ti aye so kue mbi mu yanga na ala . Baa , mbi yeke na ala lakue ngbii asi na ngoi ti ndani . ”
41001001	Nzoni Tënë na ndö ti Jésus Christ , Molenge ti Nzapa ato nda ni tongaso :
41001002	A su na ya ti mbeti ti wayanga-Nzapa Ésaïe , atene : “ Nzapa atene : ‘ Baa , mbi tokua zo ti kua ti mbi kozo ti mo titene lo leke lege na mo .
41001003	Mbeni go ayeke dekongo na benyama , atene : Ala leke lege ti Kota Gbia ! Ala sara si lege ti lo aluti mbirimbiri ! ’ ”
41001004	Jean-Baptiste asi na ya ti benyama , lo yeke fa tënë na azo , lo tene : “ Ala zia ngbene lege ti sarango ye ti ala , ala wara bateme si fade Nzapa ayeke zi asiokpari na li ti ala ! ”
41001005	Azo ti sese ti Judée kue na ala ti gbata ti Jérusalem aga na mbage ti Jean . Ala fa asiokpari ti ala na gigi si Jean abatize ala na ya ti ngu ti Jourdain .
41001006	Jean ayu bongo so a sara na kua ti tere ti zambala , lo kanga kamba ti poro ti nyama na ya ti lo . Kobe ti lo ti tengo ni ayeke angadi na mafuta ti wotoro ti ngonda .
41001007	Lo fa tënë na azo , lo tene : “ Mbeni zo so ngangu ti lo ahon ti mbi ayeke ga na peko ti mbi ; mbi kpa zo ti kuku na sese ti zi kamba ti poro ti gere ti lo pepe .
41001008	Ti mbi , mbi yeke batize ala na ngu , me fade lo yeke batize ala na Yingo-Vuru . ”
41001009	Mbeni lâ , Jésus alondo na Nazaret , mbeni kodro ti Galile , lo ga si Jean abatize lo na ya ti ngu ti Jourdain .
41001010	Gi so lo londo na ya ti ngu ni ti sigigi , lo baa yanga ti yayu azi si Yingo ti Nzapa azu na ndö ti lo tongana mbipa .
41001011	Mbeni go alondo na yayu , atene : “ Mo yeke Molenge ti mbi so mbi ye mo mingi ; be ti mbi anzere na mo mingi . ”
41001012	Hio na pekoni , Yingo apusu lo ti gue na benyama .
41001013	Lo sara lango baleosio kâ ; Satan atara be ti lo na ya ti alango ni so . Lo duti na ndo so anyama ti ngonda ayeke daa si a-ange ayeke sara na lo .
41001014	Na peko ti so a bi Jean na da ti kanga , Jésus ague na Galile si lo fa Nzoni Tënë ti Nzapa na azo .
41001015	Lo tene : “ Ngbonga ni alingbi awe , Kodro-gbia ti Nzapa aga nduru awe . Ala zia ngbene lege ti sarango ye ti ala , ala ma na be na Nzoni Tënë ! ”
41001016	So lo yeke hon na yanga ti kota ngu ti Galile , lo baa Simon na ita ti lo André . Ala yeke bi gbanda ti gi asusu .
41001017	Jésus atene na ala : “ Ala mu peko ti mbi , fade mbi yeke sara si ala ga azo ti gingo azo . ”
41001018	Gi hio tongaso , ala zia gbanda ti ala si ala mu peko ti lo .
41001019	Lo hon gi kete , lo baa Jacques na Jean , amolenge ti Zebede . Ala yeke na ya ti ngo si ala yeke leke gbanda ti ala .
41001020	Gi hio tongaso , Jésus airi ala . Ala zia babâ ti ala na azo ti kua ti lo na ya ti ngo ni si ala mu peko ti lo .
41001021	Jésus na adisiple ti lo ague na gbata ti Kapernaum . Na lango ti wungo tere , lo li na ya ti da ti sambelango Nzapa si lo to nda ti fa ye na azo .
41001022	Azo so ama lo , li ti ala kue akpe ngbanga ti fango ye ti lo . Biani , lo fa ye ni tongana ti awafango-ndia pepe , me tongana zo ti komandema .
41001023	Gi na ndembe ni so , mbeni koli so ayeke na sioni yingo aga , ali na ya ti da ti sambelango Nzapa ni . Lo dekongo ,
41001024	lo tene : “ Ti mo na e nyen , Jésus , zo ti Nazaret ? Mo ga ti fâ e ? Mbi hinga mo , mo yeke zo ti nzoni kue so Nzapa azia mo nde si lo tokua mo . ”
41001025	Jésus asuku na lo , atene : “ Kanga yanga ti mo , mo sigigi na ya ti koli so ! ”
41001026	Tongaso sioni yingo ni adekongo , lo yingi koli ni ngangu si lo sigigi na ya ti lo .
41001027	Li ti azo ni kue akpe si ala hunda tere ti ala , atene : “ So nyen ! Mbeni fini fango ye ni laa tongana ti zo ti komandema so ? Ataa asioni yingo , lo mu yanga na si ala yeke ma gi yanga ti lo ! ”
41001028	Gi hio tongaso , sango ti Jésus amu ya ti sese ti Galile kue .
41001029	Gi so ala sigigi na ya ti da ti sambelango Nzapa ni , Jésus amu Jacques na Jean na tere ti lo , ala gue na da ti Simon na André .
41001030	Tere ti mama ti wali ti Simon amu wâ mingi si lo yeke lango na gbogbo . Azo atene tënë ni hio na Jésus .
41001031	Lo gue na tere ti lo , lo gbu maboko ti lo si lo mu lo na nduzu . Tere ti mama ni ade , lo londo si lo to nda ti sara na ala .
41001032	Na lakui , so ndo ato nda ti vuko , azo amu azo so kue ayeke na kobela nga na azo so ayeke na asioni yingo aga na ala .
41001033	Azo ti gbata ni kue abongbi tere ti ala na yanga ti da ni .
41001034	Jésus akai kobela na tere ti azo mingi , lo tumba nga asioni yingo mingi ; me ye oko so lo ke ayeke titene ayingo ni atene tënë , ngbanga ti so ala hinga lo kue .
41001035	Na ndaperere , so ndo angba kâ , Jésus azingo , lo sigigi na ya ti gbata ni si lo gue ti sambela na mbeni ndo so zo ayeke daa pepe .
41001036	Simon na amba ti lo alondo si ala yeke gi lo .
41001037	Na ndembe so ala wara lo , ala tene na lo : “ Azo kue ayeke gi mo . ”
41001038	Jésus atene na ala : “ E gue na mbeni ndo nde , na ya ti akete kodro so ayeke nduru ge titene mbi fa nga Nzoni Tënë daa . Biani , ye so mbi ga ndali ni laa . ”
41001039	Tongaso Jésus atambula na ya ti ada ti sambelango Nzapa na sese ti Galile kue ; lo fa Nzoni Tënë si lo tumba nga asioni yingo .
41001040	Mbeni zo ti buruma aga na tere ti Jésus , lo kuku na gbe ti lo si lo voro tere ti lo na lo , lo tene : “ Tongana mo ye , mo lingbi ti sara si tere ti mbi aga nzoni . ”
41001041	Mawa ti lo agbu Jésus ; lo yoro maboko ti lo , lo ndu koli so si lo tene na lo : “ Mbi yeda ! Ayeke nzoni tere ti mo aga nzoni . ”
41001042	Gi hio tongaso , buruma ni alondo si tere ti lo aga nzoni .
41001043	Jésus asuku na lo ngangu si gi na pekoni , lo tumba lo ,
41001044	lo tene : “ Mo tene tënë ni na zo oko pepe , me mo gue , mo fa tere ti mo na wayango-sandaga , mo mu sandaga so Moïse amu yanga ando ti mungo ni so . Tongaso si mo fa na le ti azo kue so tere ti mo aga nzoni awe . ”
41001045	Me koli so ahon gi kete , lo to nda ti dekongo na tënë ni si lo fa ni na azo kue . Ndani laa , Jésus alingbi ti li na ya ti ambeni gbata na le ti azo pepe ; lo gue lo duti na ndo so azo ayeke daa pepe . Azo alondo na ya ti ando nde nde si ala gue na lo kâ .
41002001	Lango kete na pekoni , Jésus akiri na Kapernaum . So azo ama atene lo yeke na yanga-da ,
41002002	ala ga , abongbi tere ti ala gbani gbani . Ndo ayeke daa mbeni pepe , ataa na yanga ti da ni kue . Jésus ayeke fa tënë ti Nzapa na ala .
41002003	Azo aga na lo mbeni zo so mbage ti tere ti lo abuba ; akoli osio laa ayo zo ni .
41002004	Lege ti gue na lo na Jésus ayeke daa pepe , ngbanga ti so azo ayeke gbani gbani . Tongaso ala gue na li ti da ni , ala zi mbage ti li ti da ni taa na ndö ti Jésus si ala yoro koli so na kelekpa ti lo kue na Jésus .
41002005	Jésus abaa mabe ti azo ni si lo tene na zo so mbage ti tere ti lo abuba so , lo tene : “ Molenge ti mbi , a zi asiokpari ti mo awe . ”
41002006	Ambeni wafango-ndia ayeke duti kâ ; ala yeke tene na be ti ala :
41002007	“ Ngbanga ti nyen si koli so ayeke zonga Nzapa tongaso ? Zo wa laa alingbi ti zi asiokpari ti azo ? Gi Nzapa oko ! ”
41002008	Gi hio tongaso , Jésus ahinga tënë ti be ti ala si lo hunda ala , lo tene : “ Ala yeke tene mara ti atënë tongaso na be ti ala ngbanga ti nyen ?
41002009	Ti tene na zo so mbage ti tere ti lo abuba so , atene : ‘ A zi asiokpari ti mo awe ’ , wala ti tene : ‘ Londo , mo mu kelekpa ti mo , mo tambula ’ , so wa laa ayeke ngangu pepe ? ”
41002010	Me ti sara si ala hinga atene , Molenge ti Zo ayeke na ngangu ti zi asiokpari na ndö ti sese so , Jésus atene na zo so mbage ti tere ti lo abuba so , atene :
41002011	“ Londo , mo mu kelekpa ti mo , mo gue na da ti mo ! ”
41002012	Gi hio tongaso , koli ni alondo na le ti azo kue , lo mu kelekpa ti lo si lo gue . Azo so ayeke kâ si abaa lo , li ti ala kue akpe ; ala gonda Nzapa , atene : “ E de ti baa mara ti ye tongaso laoko pepe ! ”
41002013	Jésus akiri ague na yanga ti ngu ti Galile ; gba ti azo aga na tere ti lo si lo yeke fa ye na ala .
41002014	So lo yeke hon , lo baa Lévi , molenge ti Alfe , lo yeke duti na ndo so azo ayeke futa lapo daa . Jésus atene na lo : “ Mu peko ti mbi ! ” Lévi alondo si lo mu peko ti Jésus .
41002015	Na pekoni , Jésus ague ti te kobe na da ti Lévi . Azo ti rongo nginza ti lapo na azo ti siokpari mingi aduti na tere ti lo na adisiple ti lo . Amara ti azo mingi tongaso laa ayeke mu peko ti Jésus .
41002016	So Jésus na azo ti rongo nginza ti lapo na azo ti siokpari ayeke te kobe , ambeni farizien so ayeke awafango-ndia abaa lo si ala hunda adisiple ti lo , atene : “ Ngbanga ti nyen si lo yeke te kobe na azo ti rongo nginza ti lapo na azo ti siokpari ? ”
41002017	Jésus ama ala si lo tene na ala : “ Azo so ayeke na nzoni tere ayeke na nzara ti gue ti baa wanganga pepe ; me gi azo ti kobela laa ayeke na nzara ti gue ti baa wanganga . Mbi ga ti iri azo so ayeke mbirimbiri pepe , me mbi ga ti iri azo ti siokpari . ”
41002018	Mbeni lâ , adisiple ti Jean-Baptiste na afarizien ake kobe ti sambela . Ambeni zo aga , ahunda Jésus , atene : “ Ngbanga ti nyen si adisiple ti Jean na adisiple ti afarizien ake kobe si adisiple ti mo ayeke ke kobe pepe so ? ”
41002019	Jésus atene na ala : “ Azo so a tisa ala na matanga ti mungo tere ti koli na wali , fade ala lingbi ti ke kobe ti sambela na ndembe so koli ni ade na popo ti ala ? Oko pepe ! Tongana koli ti wali ni ade na popo ti ala , ala lingbi ti ke kobe pepe .
41002020	Me ambeni lango ayeke ga so fade a yeke mu koli ni na popo ti ala , a hon na lo . Tongaso , na lango so laa fade ala yeke ke kobe . ”
41002021	“ Zo alingbi ti mu fini yanga ti bongo ti fu na le ti ka ti ngbene bongo pepe , ngbanga ti so fade fini yanga ti bongo ni ayeke suru ngbene bongo ni si le ti ka ni aga kota .
41002022	Zo alingbi nga ti tuku fini vin na ya ti ngbene bozo ti poro pepe , ngbanga ti so fade vin ni ayeke sungba ya ti bozo ni si vin ni na bozo ni kue abuba . Zo ayeke zia fini vin gi na ya ti fini bozo ti poro . ”
41002023	Na mbeni lango ti wungo tere , Jésus ayeke hon na ya ti ayaka ti ble . Na hongo ti ala , adisiple ti lo ayeke fâ ambeni le ti ble ni .
41002024	Tongaso afarizien atene na Jésus : “ Ngbanga ti nyen si adisiple ti mo ayeke sara ye so Ndia ake titene zo asara ni na lango ti wungo tere ? ”
41002025	Jésus akiri tënë na ala : “ Ye so David asara ando na ndembe so nzara asara lo , lo na azo so amu peko ti lo si ala yeke na ye ti tengo ni pepe , ala diko tënë ni pepe ?
41002026	David ali na ya ti da ti Nzapa , lo mu mapa so a mu na sandaga na Nzapa , lo te ni si lo mu mbeni na azo so amu peko ti lo . Na ngoi ni so , Abiatar laa ayeke kota wayango-sandaga . Andaa a mu lege gi na awayango-sandaga ti te mapa ni ! ”
41002027	Jésus akiri atene na ala : “ A sara lango ti wungo tere ndali ti zo , me a sara zo ndali ti lango ti wungo tere pepe .
41002028	Ndani laa Molenge ti Zo ayeke nga makonzi ti lango ti wungo tere . ”
41003001	Jésus akiri ague na ya ti da ti sambelango Nzapa ; mbeni koli so maboko ti lo abuba ayeke kâ .
41003002	Le ti azo ni ayeke gi na tere ti Jésus ; ala yeke ku ti baa wala lo yeke kai kobela ti koli so na lango ti wungo tere titene ala wara mbeni tënë ti bi na li ti lo .
41003003	Jésus airi koli ni , atene : “ Londo , mo luti na le ti azo kue ! ”
41003004	Na pekoni , lo hunda azo ni , lo tene : “ Ndia afa nyen na e ? A fa na e ti sara nzoni wala sioni , ti soo fini ti zo wala ti fâ zo na lango ti wungo tere ? ” Me zo oko akiri tënë pepe .
41003005	Jésus abaa le ti ala oko oko kue na ngonzo ; be ti lo awara vundu ngbanga ti sioni be ti ala . Lo tene na koli ni : “ Yoro ya ti maboko ti mo . ” Lo yoro ni si maboko ti lo akiri aga nzoni .
41003006	So afarizien asigigi na ya ti da ti sambelango Nzapa ni , ala gue hio awara azo ti kama poroso ti Herode ; ala bongbi ti gi lege ti fâ Jésus .
41003007	Jésus na adisiple ti lo agboto tere ti ala si ala gue na tere ti kota ngu ti Galile . Gba ti azo alondo na Galile nga na Judée aga si ala mu peko ti lo .
41003008	Ambeni alondo na Jérusalem ; ambeni alondo na sese ti Idume nga na sese so ayeke na mbage ti ngu ti Jourdain ; ambeni alondo na akodro so ayeke nduru na Tir nga na Sidon . Gba ti azo so aga , ngbanga ti so ala ma tënë ti aye so Jésus ayeke sara .
41003009	Tongaso Jésus ahunda na adisiple ti lo ti leke mbeni ngo ti ku na lo si azo ni alingbi ti pete lo pepe .
41003010	Biani , azo ti kobela ayeke gbugburu tere ti ala ti ndu Jésus , ngbanga ti so lo kai kobela ti azo mingi .
41003011	Azo so ayeke na asioni yingo , tongana ala baa lo , ala ti na gbe ti lo , ala dekongo , atene : “ Mo yeke Molenge ti Nzapa ! ”
41003012	Me Jésus asuku na ala ngangu titene ala sigigi na nda ti lo pepe .
41003013	Na pekoni , Jésus ague na li ti hoto ; lo iri azo so be ti lo aye si ala ga na tere ti lo .
41003014	Na popo ti ala , lo soro azo baleoko na use so lo di iri ti ala awatokua . Lo soro ala ti duti na tere ti lo nga titene lo tokua ala ti fa Nzoni Tënë .
41003015	Lo mu na ala ngangu ti tumba asioni yingo .
41003016	Azo baleoko na use so lo soro ala ayeke azo tongana : Simon so Jésus adi iri ti lo Pierre ,
41003017	Jacques na ita ti lo Jean so ala yeke amolenge ti Zebede — Jésus adi iri ti ala Boanerges , so nda ni atene : “ Amolenge ti bekpa ” — ,
41003018	André , Philippe , Barthélemy , Matthieu , Thomas , Jacques , molenge ti Alfe , Tade , Simon so ayeke tiri ndali ti lipandaa ti kodro ,
41003019	na Judas Iskariote , lo so lo yeke ka ande Jésus .
41003020	Na pekoni , Jésus akiri na da . Azo akiri abongbi gbani gbani , lege titene lo na adisiple ti lo ate kobe ayeke daa pepe .
41003021	So asewa ti Jésus ama tënë ni , ala ga si ala ye ti mu lo , ngbanga ti so ala tene : “ Li ti lo aga kirikiri awe ! ”
41003022	Ambeni wafango-ndia so alondo na Jérusalem aga , atene : “ Beelzebul ayeke na ya ti lo , makonzi ti asioni yingo laa amu na lo ngangu ti tumba ayingo so . ”
41003023	Jésus airi ala si lo fa na ala mbeni toli , lo tene : “ Satan alingbi ti tumba Satan ?
41003024	Kodro so kue azo ni akangbi si ala yeke tiri na popo ti ala , fade kodro ni alingbi ti ngba kodro pepe .
41003025	Tongana azo ti ya ti sewa akangbi si ala yeke tiri na popo ti ala , fade sewa ni alingbi ti ngba pepe .
41003026	Tongana Satan alondo ti tiri na lo wani si kodro ti lo akangbi , ngangu ti lo alingbi ti ngba pepe , me fade ayeke hunzi .
41003027	“ Titene mbeni zo ali na ya ti da ti mbeni ngangu koli ti nzi ye , ayeke nzoni lo kanga koli ni si fade lo lingbi ti nzi aye ti da ni .
41003028	Mbi tene na ala taa-tënë : asioni ye so kue azo asara , ataa zonga so ala zonga na Nzapa , fade lo yeke zi tënë ni na li ti ala .
41003029	Me zo so azonga Yingo-Vuru , fade Nzapa ayeke zi tënë ni na li ti lo laoko pepe ; siokpari ni ayeke ngba na li ti lo kpu na kpu . ”
41003030	Jésus atene na ala tënë so , ngbanga ti so azo ni atene : “ Sioni yingo ayeke na ya ti lo . ”
41003031	Mama ti Jésus na a-ita ti lo aga ; ala ngba na gigi si ala tokua mbeni zo ti iri lo .
41003032	Gba ti azo aduti na tere ti lo si a tene na lo : “ Baa , mama ti mo na a-ita ti mo ayeke na gigi , ala yeke hunda mo . ”
41003033	Jésus akiri tënë : “ Mama ti mbi na a-ita ti mbi ayeke azo wa ? ”
41003034	Na pekoni , lo baa azo so aduti , angoro lo so si lo tene : “ Ala baa , mama ti mbi na a-ita ti mbi laa so .
41003035	Biani , zo so asara ye so be ti Nzapa aye ayeke ita ti mbi ti koli , wala ti wali , wala mama ti mbi . ”
41004001	Jésus akiri ayeke fa ye na azo na yanga ti kota ngu ti Galile . Azo abongbi gbani gbani na tere ti lo . Tongaso lo ko na ya ti ngo , lo duti na ya ni . Gba ti azo ni angba ti ala na sese na yanga ti ngu ni .
41004002	Lo fa na ala aye mingi na lege ti atoli . Na ya ti aye so lo fa , lo tene :
41004003	“ Ala ma ! Mbeni zo ague na yaka ti lo ti bi ale ti kobe .
41004004	So lo yeke bi ale ti kobe ni , ambeni atuku na tere ti lege ; andeke aga si ate ni kue .
41004005	Ambeni atuku na ndö ti sese so atêne ayeke daa , na ndo so sese ayeke daa mingi pepe . Ale ti kobe ni asigigi si akono hio , ngbanga ti so sese ni ali pepe .
41004006	So lâ asu ngangu , lâ ni agbi ale ti kobe ni si ahole , ngbanga ti so agere ni ali mingi pepe .
41004007	Ambeni le ni atuku na popo ti apere ti ki ; apere ni alondo si akanga ndö ti ala kue , nilaa ala le pepe .
41004008	Ambeni le ni atuku na nzoni sese , ala sigigi , ala kono si ale : ambeni ale baleota , ambeni ale baleomene si ambeni ale ngbangbo oko . ”
41004009	Jésus akiri atene : “ Zo so ayeke na mê ti mango ndo , ayeke nzoni lo ma tënë so ! ”
41004010	So Jésus ahon yongoro na tere ti gba ti azo ni awe , adisiple baleoko na use na ambeni zo so ayeke na tere ti lo ahunda lo na nda ti atoli so .
41004011	Lo tene na ala : “ Ti ala azo ti mbi , Nzapa amu na ala lege ti hinga nda ti Kodro-gbia ti Nzapa so angba na hondengo ni , me ti azo ti gigi , ala ma tënë ni na lege ti atoli
41004012	titene : ‘ ala yeke baa ndo , me ala yeke baa ye pepe ; ala yeke ma ndo , me ala yeke ma ya ti atënë ni pepe , ngbanga ti ala yeke zia ngbene lege ti sarango ye ti ala si Nzapa azi tënë na li ti ala . ’ ”
41004013	Na pekoni , Jésus ahunda ala , atene : “ Ala hinga nda ti toli so pepe ? Fade ala yeke hinga nda ti tanga ti atoli ni kue tongana nyen ?
41004014	Zo ti bingo ale ti kobe na le ti yaka ayeke tongana zo so ayeke fa tënë ti Nzapa .
41004015	Ambeni zo ayeke tongana tere ti lege so ale ti kobe atuku daa . So tënë ni ati na mê ti ala , Satan aga hio , lo zi tënë ni na be ti ala .
41004016	Ambeni zo ayeke tongana sese so atêne ayeke daa ; tongana ala ma tënë ni , ala yeda na ni hio na ngia ,
41004017	me tënë ni ali na ya ti be ti ala pepe , ala kpengba pepe . So ye ti ngangu asi na ala wala ye ti vundu asi na ala ndali ti tënë ni , fafade ala zia lege ti mabe .
41004018	Ambeni zo ayeke tongana apere ti ki so ale ti kobe atuku daa ; ala ma tënë ni ,
41004019	me be ti ala agi ala mingi na ndö ti aye ti dunia so ; amosoro ahanda ala , nzara ti aye kue asara ala . Aye so kue akanga ndö ti tënë ni si ale pepe .
41004020	Ambeni zo ayeke tongana ale ti kobe so atuku na nzoni sese ; ala ma tënë ni , ala yeda na ni si ala le : ambeni ale baleota , ambeni ale baleomene si ambeni ale ngbangbo oko . ”
41004021	Jésus atene na ala : “ Zo ayeke zia wâ na lamba ti zia na gbe ti ta wala na gbe ti gbogbo ? Lo yeke zia ni na ndö ti mbeni ye na nduzu pepe ?
41004022	Ye so kue angba na hondengo ni , fade ayeke sigigi polele na le ti azo ; ye so kue angba na gbe mingo , fade azo ayeke hinga tënë ni .
41004023	Zo so ayeke na mê ti mango ndo , ayeke nzoni lo ma tënë so ! ”
41004024	Lo kiri lo tene na ala : “ Ala sara hange na tënë so ala yeke ma so ! Ye so ala wani ayeke mu ti haka na ye na amba ti ala laa Nzapa ayeke mu ti haka na ye na ala ; lo yeke zia mbeni na ndö ni .
41004025	Biani , zo so ayeke na ye , fade a yeke kiri ti mu mbeni na ndö ni na lo ; me zo so ayeke na ye pepe , ataa kete ye so lo yeke na ni , fade a yeke zi ni na maboko ti lo . ”
41004026	Jésus akiri atene : “ Kodro-gbia ti Nzapa ayeke tongana mbeni zo so abi le ti kobe na ya ti yaka .
41004027	Ataa lo lango , ataa lo lango pepe , bi na lâ , le ti kobe ni ayeke sigigi , akono ; me lo hinga lege so le ti kobe ni asigigi si akono so pepe .
41004028	Gi sese wani laa asara si ye ni asigigi si akono . Kozoni gere ni akono , na pekoni , ale ni asigigi daa ; ti hunzi na ni , le ti kobe ni akono nzoni .
41004029	Tongana ale ti kobe ni abe awe , zo ni amu nzenze ti lo ti gue ti fâ ni , ngbanga ti ngoi ti fango le ti kobe ni alingbi awe . ”
41004030	Jésus akiri atene : “ E lingbi ti haka Kodro-gbia ti Nzapa na nyen ? Toli wa laa e lingbi ti mu ti fa na nda ni ?
41004031	Kodro-gbia ti Nzapa ayeke tongana le ti keke so iri ni mutarde si a lu na sese ; le ni ayeke kete kete ahon ale ti kobe ti dunia kue .
41004032	So a lu ni awe , keke ni akono aga kota ahon ambeni kugbe ti kasa kue ti yaka . Amaboko ni akono mingi si andeke asara da ti ala na gbe ti de ti akugbe ni . ”
41004033	Jésus afa tënë mingi na azo na lege ti mara ti atoli tongaso . Lo fa na ala gi ye so ala lingbi ti ma ya ni .
41004034	Lo fa tënë na azo na lege ti toli , me tongana lo yeke gi lo oko na adisiple ti lo , lo fa nda ti tënë ni kue na ala .
41004035	Na lakui ni , Jésus atene na adisiple ti lo : “ E fâ ngu , e gue na mbage ti ngu ni . ”
41004036	Tongaso ala zia gba ti azo ni , ala ko na ya ti ngo so Jésus ayeke na ya ni si ala na lo ahon . Ambeni ngo nga ayeke hon na tere ti ala .
41004037	Me mbeni kota pupu alondo si ayeke ya ngangu . Amapo alondo si ngu ayeke tuku na ya ti ngo ni ; ngu aga nduru ti si ya ti ngo ni .
41004038	Jésus ayeke lango na mbage ti peko ti ngo ni ; lo zia li ti lo na ndö ti koli . Adisiple ti lo azingo lo , atene : “ Wafango-ye , kuâ so e yeke na ya ni so , ayeke senge na le ti mo ? ”
41004039	Lo londo , lo suku ngangu na pupu ni , lo tene : “ Kai ! Duti kpoo ! ” Tongaso pupu ni akai si ndo ade ngii .
41004040	Na pekoni , Jésus atene na adisiple ti lo : “ Mbeto asara ala ngbanga ti nyen ? Ala de ti duti na mabe pepe ? ”
41004041	Me tere ti ala kue ado , ala hunda tere ti ala , atene : “ Zo so ayeke zo wa si pupu na ngu kue ayeke ma yanga ti lo so ? ”
41005001	Na pekoni , ala si na mbage ti kota ngu ti Galile , na sese ti azo ti Zeraza .
41005002	So Jésus asigigi na ya ti ngo ni , mbeni koli asigigi na popo ti adu ti kuâ hio si aga atengbi na Jésus . Koli so ayeke na mbeni sioni yingo na ya ti lo
41005003	si lo yeke lango gi na popo ti adu ti kuâ . Zo oko ti gbu lo ti kanga lo ayeke daa pepe , ataa na zingiri kue gbaa .
41005004	Lege mingi ala gbu agere ti lo na wen si ala kanga nga maboko ti lo na zingiri , me lo fâ ya ti zingiri ni na wen ni kue . Mbeni zo oko so ayeke na ngangu ti gbu lo titene lo duti kpoo ayeke daa pepe .
41005005	Bi na lâ , lo yeke fono gi na popo ti adu ti kuâ , wala na ndö ti ahoto si lo yeke dekongo , lo yeke mu atêne ti suru tere ti lo na ka .
41005006	So lo baa Jésus yongoro kâ , lo kpe loro , lo kuku na gbe ti lo
41005007	si lo dekongo ngangu , lo tene : “ Jésus , Molenge ti Nzapa so ayeke na yayu kâ na ndö ti aye kue , ti mo na mbi nyen ? Mbi hunda mo na iri ti Nzapa , sara sioni na mbi pepe ! ”
41005008	( Lo tene tongaso , ngbanga ti so Jésus atene : “ Sioni yingo , mo sigigi na ya ti koli so ! ” )
41005009	Jésus ahunda lo , atene : “ Iri ti mo ayeke nyen ? ” Lo kiri tënë na lo : “ Iri ti mbi ayeke : ‘ Gbani-gbani ’ , ngbanga ti so e yeke gbani gbani . ”
41005010	Na pekoni , lo voro Jésus mingi titene lo tumba asioni yingo ni ti hon yongoro na sese ni pepe .
41005011	Andaa na ndo ni so , gba ti anguru ayeke gi kobe ti ala ti tengo ni nduru na hoto ni .
41005012	Tongaso asioni yingo ni avoro Jésus , atene : “ Tokua e na ya ti anguru so titene e li na ya ti ala . ”
41005013	Jésus ayeda na ala . Tongaso asioni yingo ni asigigi na ya ti koli ni si ala li na ya ti anguru ni . Li ti anguru ni kue ayeke nduru na saki use . Ala londo na loro na li ti hoto ni si ala tuku kue na ya ti ngu , ala kui .
41005014	Awabatango-nguru ni akpe si ala fa tënë ni na ya ti gbata ni nga na ya ti akete kodro ti yanga ti yaka . Tongaso azo aga ti baa ye so asi so .
41005015	Ala si na tere ti Jésus si ala baa koli so lani gba ti asioni yingo ayeke na ya ti lo so . Lo duti , lo yu bongo si li ti lo aga nzoni . Mbeto agbu ala kue .
41005016	Azo so abaa ye so asi so , ala tene na akoli ni tënë ti ye so asi na koli ni nga na ye so asi na anguru ni .
41005017	Tongaso ala voro Jésus ti londo na sese ti ala ti hon .
41005018	So Jésus ako na ya ti ngo ti gue , koli so fade ayeke na asioni yingo so avoro lo ti ngba na tere ti lo .
41005019	Me Jésus ake si lo tene na koli ni : “ Kiri na ndo ti mo , na ya ti sewa ti mo si mo fa na azo tënë ti ye so kue Kota Gbia asara ndali ti mo na lege ti nzoni be ti lo . ”
41005020	Koli ni ague si lo to nda ti fa tënë ti ye so kue Jésus asara na lo so na ya ti Agbata-Baleoko . Azo so kue ama tënë ni , li ti ala kue akpe .
41005021	Jésus afâ ngu na ngo , lo kiri na mbage ti ngu ni . Lo duti na yanga ti ngu ni si gba ti azo aga , abongbi na tere ti lo .
41005022	Mbeni makonzi ti da ti sambelango Nzapa aga ; iri ti lo ayeke Yairus . So lo baa Jésus , lo ti na gbe ti lo
41005023	si lo voro Jésus mingi ti mu na lo maboko ; lo tene : “ Molenge ti mbi ti wali aga nduru ti kui . Mo ga mo zia maboko ti mo na ndö ti lo titene lo soo kuâ si lo ngba na fini ! ”
41005024	Lo na Jésus amu lege ague . Gba ti azo amu peko ti Jésus si ala yeke pete lo mbage na mbage .
41005025	Mbeni wali ayeke daa , mene ayeke ga na tere ti lo mingi mingi , asara ngu baleoko na use awe .
41005026	Lo baa pasi mingi na ndo ti anganga si lo buba nginza ti lo kue na lege ti ala ; me tere ti lo aga nzoni pepe . Kobela ti lo ni akiri aga ngangu ahon ti kozoni .
41005027	Lo ma tënë ti Jésus . Tongaso lo ga na popo ti gba azo ni , na mbage ti peko ti Jésus si lo ndu bongo ti lo .
41005028	Lo tene na be ti lo : “ Tongana mbi ndu gi ti bongo ti lo , fade kobela ti mbi ayeke kai . ”
41005029	Gi hio tongaso , kobela ti lo ni akai , tere ti lo aga nzoni .
41005030	Gi na oko ndembe ni so , Jésus ahinga atene , mbeni ngangu asigigi na ya ti tere ti ni . Lo baa azo so angoro lo si lo hunda ndo , lo tene : “ Zo wa laa andu bongo ti mbi ? ”
41005031	Adisiple ti lo atene na lo : “ Mo baa azo so ayeke pete mo mbage na mbage so kue , mo kiri mo hunda ndo , mo tene : ‘ Zo wa laa andu mbi ? ’ ”
41005032	Me Jésus abaa ndo na tere ti lo kue ti baa zo wa laa asara ye so .
41005033	Wali ni ado na mbeto , ngbanga ti so lo hinga ye so asi fade na lo . Lo ga lo ti na gbe ti Jésus si lo tene na lo taa-tënë kue .
41005034	Jésus atene na lo : “ Molenge ti mbi ti wali , mabe ti mo asoo mo awe . Kobela ti mo akai awe , mo gue nzoni . ”
41005035	So Jésus angba ti tene tënë so , ambeni zo alondo na da ti Yairus aga ; ala tene na lo : “ Molenge ti mo ti wali akui awe . Mo ngba ti so li ti wafango-ye ngbanga ti nyen ? ”
41005036	Me Jésus azia be ti lo na tënë ti ala so pepe . Lo tene na Yairus : “ Sara mbeto pepe , mo ma gi na be ! ”
41005037	Lo ke na zo kue ti mu peko ti lo , gi Pierre na Jean na ita ti lo Jacques .
41005038	Tongana ala si na da ti Yairus , Jésus abaa azo ayeke sara ye kirikiri ; ambeni ayeke toto si ambeni ayeke dekongo .
41005039	Lo li na da ni si lo hunda ala , lo tene : “ Nda ti aye so kue ayeke nyen ? Ala yeke toto ngbanga ti nyen ? Molenge so akui pepe , me lo yeke lango . ”
41005040	Ala he lo na ngia . Me lo hunda na ala kue ti sigigi ; lo iri babâ na mama ti molenge ni na adisiple ti lo ota si ala li na ndo so molenge ni ayeke daa .
41005041	Lo gbu maboko ti molenge ni si lo tene na lo : “ Talita kum ! ” Nda ni atene : “ Molenge-wali , mbi tene na mo , mo londo ! ”
41005042	Gi hio tongaso , molenge-wali ni alondo si lo tambula . Lo yeke lani na ngu baleoko na use . So azo abaa ye so asi , li ti ala kue akpe .
41005043	Me Jésus agboto mê ti ala ngangu titene ala tene tënë ni na zo oko pepe . Na pekoni , lo tene na ala : “ Ala mu na lo mbeni ye ti tengo ni . ”
41006001	Jésus alondo na ndo so si lo kiri na gbata so lo kono daa . Adisiple ti lo amu peko ti lo .
41006002	Na lango ti wungo tere , lo to nda ti fango ye na ya ti da ti sambelango Nzapa . Azo so abongbi mingi ti ma fango ye ti lo , li ti ala kue akpe . Ala hunda tere ti ala , atene : “ Lo wara ye so kue na ndo wa ? So mara ti ndara ti nyen laa lo yeke na ni so ? Lo yeke sara aye ti kpene so na lege ti nyen ?
41006003	Sarapande so laa pepe ? So molenge ti Marie laa pepe ? Ita ti Jacques , na Yozes , na Jude na Simon so laa pepe ? A-ita ti lo ti wali ayeke na popo ti e ge pepe ? ” Ye so asara si azo ni ake ti ma na be na lo .
41006004	Jésus atene na ala : “ Na ndo kue azo ayeke ne awayanga-Nzapa , me na gbata so a du lo daa , wala na ya ti sewa ti lo , wala na ya ti da ti lo , azo ayeke ne lo pepe . ”
41006005	Jésus alingbi ti sara mbeni ye ti kpene oko na ndo so pepe . Me lo zia gi maboko ti lo na ndö ti ambeni zo ti kobela si kobela ti ala akai .
41006006	Li ti lo akpe ngbanga ti so azo ni ake ti ma na be . Na pekoni , Jésus ague ti fa ye na azo na ya ti akete kodro so ayeke na tere ti Nazaret .
41006007	Lo iri adisiple ti lo baleoko na use si lo tokua ala use use . Lo mu na ala ngangu ti tumba asioni yingo
41006008	si lo mu na ala yanga , lo tene : “ Na guengo ti ala , ala mu mbeni ye pepe , ala mu gi mbeni keke ; ala mu kobe wala bozo ti lege wala nginza na ya ti bozo pepe .
41006009	Ala yu poro , me ala mu bongo use pepe . ”
41006010	Lo kiri lo tene na ala : “ Tongana ala si na ya ti mbeni kodro , ala duti gi na ya ti da so wa ni ayamba ala daa , ngbii asi na ngoi so ala ye ti londo ti gue .
41006011	Tongana azo ti mbeni kodro ake ti yamba ala , wala aye ti ma tënë ti ala pepe , ala londo na ndo ni so ahon . Ala pika sese ti gbe ti gere ti ala pepe so ti fa na azo ni so ala sara sioni awe . ”
41006012	Tongaso adisiple ague ti fa tënë na azo , atene : “ Ala zia ngbene lege ti sarango ye ti ala ! ”
41006013	Ala tumba asioni yingo mingi si ala kai kobela ti azo mingi na sarango mafuta na tere ti azo ni .
41006014	Gbia Herode ama tënë ti Jésus , ngbanga ti so iri ti lo awu amu ndo kue . Ambeni zo atene : “ Jean-Baptiste azingo na kuâ awe ! Ndani laa , lo yeke na ngangu ti sara na aye ti kpene so . ”
41006015	Me ambeni atene : “ So Élie laa . ” Ambeni akiri atene : “ So mbeni wayanga-Nzapa tongana ambeni wayanga-Nzapa ti ando laa . ”
41006016	So Herode ama tënë so , lo tene : “ So taa Jean-Baptiste laa ! Mbi fâ go ti lo lani , me lo zingo na kuâ awe ! ”
41006017	Biani , Herode amu ando yanga lo wani titene a gbu Jean , a kanga lo na zingiri si a bi lo na da ti kanga . Herode asara ye so ndali ti Herodiade , wali ti ita ti lo Philippe ; Herode akiri amu Herodiade ti ga wali ti lo .
41006018	Jean atene lani na Herode , atene : “ Ndia amu lege na mo pepe titene mo mu wali ti ita ti mo ! ”
41006019	Be ti Herodiade ake Jean mingi si lo ye titene a fâ lo , me lo wara lege ni pepe .
41006020	Biani , Herode ayeke kpe mbeto ti Jean , ngbanga ti so lo hinga , lo tene , Jean ayeke zo ti mbirimbiri , lo yeke nga zo so Nzapa azia lo nde ndali ti lo . Herode ayeke bata lo titene azo asara sioni na lo pepe . Lo yeke na nzara mingi ti ma Jean-Baptiste ; me tongana lo ma lo , lo hinga ye so lo lingbi ti sara ni pepe .
41006021	Mbeni nzoni lege azi na Herodiade na lango ti matanga ti dungo Herode . Na lango ni so , Herode asara kota matanga ndali ti anene zo so ayeke sara kua na yangbo ti lo , aturugu ti lo ti kota kamba nga na akota zo ti Galile kue .
41006022	Molenge ti Herodiade ti wali ali na ya ti da ni si lo to nda ti dodo . Lo zia ngia na be ti Herode nga na azo so lo tisa ala . Tongaso gbia atene na molenge-wali ni , atene : “ Hunda na mbi ye ti be ti mo , fade mbi yeke mu ni na mo . ”
41006023	Lo deba yanga ti lo na molenge-wali ni , lo tene : “ Mbi yeda na be ti mbi kue ti mu na mo ye so fade mo yeke hunda na mbi , ataa ndambo ti kodro-gbia ti mbi . ”
41006024	Molenge-wali ni asigigi si ague ahunda mama ti lo , atene : “ Nyen laa mo ye mbi hunda ? ” Mama ti lo atene na lo : “ Hunda gi li ti Jean-Baptiste ! ”
41006025	Molenge-wali ni akiri hio na tere ti gbia si lo tene na lo : “ Mbi ye mo mu na mbi fafadeso li ti Jean-Baptiste na ya ti mbeni kpangbara sembe ! ”
41006026	Vundu agbu be ti gbia ni mingi ; me ngbanga ti dengo ba so lo de na le ti azo so kue lo tisa ala na matanga ni , lege ti ke tënë ti lo ni ayeke daa pepe .
41006027	Nilaa lo tokua mbeni turugu hio ; lo mu yanga na lo ti ga li ti Jean-Baptiste . Turugu ni ague si lo fâ go ti Jean na da ti kanga .
41006028	Lo zia li ti lo ni na ya ti kpangbara sembe , lo ga na ni si lo mu na molenge-wali ni ; molenge-wali ni amu na mama ti lo .
41006029	So adisiple ti Jean ama tënë ni , ala ga amu kuâ ti lo si ala gue alu ni .
41006030	Awatokua akiri na tere ti Jésus si ala fa na lo peko ti aye so kue ala sara nga na aye so kue ala fa ni .
41006031	Gba ti azo ayeke ga , ayeke gue , ayeke ga , ayeke gue ; ye so asara si Jésus na awatokua awara lege ti te kobe pepe . Ndani laa lo tene na ala : “ Ala ga , e gue na mbeni ndo so zo ayeke daa pepe titene e wu tere ti e kete si . ”
41006032	Tongaso ala mu mbeni ngo , ala gue na mbeni ndo so zo ayeke daa pepe ti duti kâ kpoo .
41006033	Me azo mingi abaa ala na guengo ni si ahinga ala . Azo alondo na ya ti agbata nde nde , ala mu lege na gere si asi kozo na ndo so Jésus na awatokua ni ayeke gue daa .
41006034	So Jésus asigigi na ya ti ngo ni , lo baa gba ti azo ; mawa ti ala agbu lo , ngbanga ti so ala yeke tongana ataba so zo ti batango ala ayeke daa pepe . Tongaso lo fa aye mingi na ala .
41006035	So ndo aga nduru ti vuko , adisiple ti Jésus aga nduru na tere ti lo si ala tene na lo : “ Ngbonga ahon awe si na ndo so , zo ayeke daa pepe .
41006036	Mo zia lege na azo so ti gue na akete kodro ti yanga ti yaka nga na akete kodro so ayeke nduru ge si ala vo kobe ti te . ”
41006037	Jésus akiri tënë na ala : “ Ala wani amu kobe na azo ni ti te ! ” Me ala hunda lo , atene : “ Mo ye e gue e vo mapa alingbi na ale ti nginza ngbangbo use si e mu na ala ti te ? ”
41006038	Jésus ahunda ala : “ Ala yeke na mapa oke ? Ala gue abaa si . ” Ala gue abaa si ala ga atene na lo : “ E yeke na mapa oku na asusu use . ”
41006039	Tongaso Jésus amu yanga na adisiple ti lo ti tene na azo ni kue ti bongbi li ti ala ti duti nde nde na ndö ti fini pere .
41006040	Azo ni aduti , ambeni ngbangbo oko ngbangbo oko , ambeni baleoku baleoku .
41006041	Jésus amu mapa oku na asusu use so , lo yo le ti lo na nduzu , lo mu singila na Nzapa . Na peko ni , lo fâ ya ti amapa ni , lo mu na adisiple ti lo ti kangbi ni na azo ni kue . Lo kangbi nga asusu use so na azo kue .
41006042	Zo oko oko ate ya ti lo asi .
41006043	Adisiple aro tanga ti anduru mapa ni na asusu ni so angba asi sakpa baleoko na use .
41006044	Azo so kue ate mapa ni , akoli ayeke saki oku .
41006045	Gi hio na pekoni , Jésus amu yanga na adisiple ti lo titene ala ko na ya ti ngo ti gue kozo ti lo na mbage ti ngu , na mbage ti gbata ti Betsaida si lo wani lo ngba ti lo na peko ti mu lege na gba ti azo so ti kiri na ndo ti ala .
41006046	So lo zia lege na ala si ala gue awe , lo gue na li ti mbeni hoto ti sambela .
41006047	So ndo avuko awe , ngo ni ayeke kâ na le ti ngu si Jésus angba gi lo oko na sese .
41006048	Lo baa adisiple ti lo ayeke baa pasi mingi ti hon na li ni ngbanga ti pupu ayeke kiri ala kiringo na peko . Ye so asi na ala nduru na yanga ti ndaperere . Tongaso Jésus atambula na gere na le ti ngu ti gue na mbage ti ala . Lo ye ti hon ala hongo .
41006049	So ala baa lo na tambulango na le ti ngu ni , ala baa ti ala atene , so toro laa si ala to nda ti dekongo .
41006050	Na bango lo , mbeto asara ala kue . Me hio tongaso , Jésus atene na ala : “ Ala de be ti ala , so mbi laa ! Mbeto asara ala pepe ! ”
41006051	Na pekoni , lo ko na ya ti ngo na tere ti ala si pupu ni akai . Li ti adisiple ti lo kue akpe ,
41006052	ngbanga ti so ala hinga nda ti ye ti kpene ti amapa so pepe . Ala ngba ti kpengba be ti ala .
41006053	So ala fâ ngu awe , ala si na sese ti Genezaret si ala kango ngo ti ala na yanga ti ngu ni .
41006054	Gi so ala sigigi na ya ti ngo ni , azo ahinga Jésus hio .
41006055	Ala mu loro ague na sese ni kue , ala mu azo ti kobela na ndö ti akelekpa ti ga na ala na lo , na ndo so kue ala ma atene , Jésus ayeke daa .
41006056	Na ndo so kue Jésus ayeke hon daa , wala na ya ti agbata , wala na ya ti akete kodro , wala na ya ti akete kodro so ayeke na yanga ti yaka kue , azo ayeke mu azo ti kobela , azia ala na ndö ti abalabala ; ala hunda na lo titene lo zia ala ti ndu gi yanga ti kota bongo ti lo . Azo so kue andu lo , tere ti ala aga nzoni .
41007001	Afarizien na ambeni wafango-ndia so alondo na Jérusalem aga , abongbi na tere ti Jésus .
41007002	Ala baa so ambeni disiple ti lo ayeke mu asioni maboko ti ala gi tongaso si ayeke te na kobe ; ala sukula ni pepe .
41007003	Andaa afarizien na azuife kue ayeke bata ndia ti akotara ti ala . Tongana ala ye ti te kobe , ala yeke sukula maboko ti ala lakue nzoni nzoni si .
41007004	Tongana ala londo na gara si ala kiri na da , kozoni titene ala te kobe , ala yeke sukula tere ti ala si . Ala bata ambeni ndia mingi : andia na ndö ti nzoni lege ti sukulango akopo ti ngu , ata ti ngu , asembe [ na agbogbo ] .
41007005	Afarizien na awafango-ndia ahunda Jésus , atene : “ Ngbanga ti nyen si adisiple ti mo akpe ndia ti akotara ti e pepe si ala yeke te kobe na asioni maboko ti ala so ? ”
41007006	Jésus akiri tënë na ala : “ Ala azo so tënë ti yanga ti ala ayeke nde na sarango ye ti ala so , peko ti tënë ti yanga ti Nzapa so wayanga-Nzapa Ésaïe atene na ndö ti ala ando so , ayeke taa-tënë ; a su na mbeti , atene : ‘ Nzapa atene : Azo so ayeke ne mbi gi na yanga senge , me be ti ala ayeke yongoro na mbi mingi .
41007007	Vorongo so ala yeke voro mbi , ayeke gi senge senge , ngbanga ti so ala yeke fa gi andia so azo laa asigigi na ni . ’ ”
41007008	Jésus atene na ala : “ Ala afarizien na awafango-ndia , ala zia ndia ti Nzapa si ala yeke bata gi lege ti andia ti akotara ti ala . ”
41007009	Lo kiri lo tene na ala : “ Ala ke biani ti sara ye so Nzapa ahunda na ala si ala yeke bata gi andia ti akotara ti ala !
41007010	Biani , Moïse atene : ‘ Mo ne babâ na mama ti mo ! ’ Lo kiri lo tene : ‘ Zo so atene sioni tënë na tere ti babâ ti lo wala mama ti lo , lo lingbi na kuâ . ’
41007011	Me ti ala , ala yeke tene : Zo so atene na babâ ti lo wala na mama ti lo , atene : ‘ Mbi ye fade ti mu ye na mo , me ye ni so aga korban awe ’ , so ti tene ‘ ye so a zia ni nde ndali ti Nzapa ’ .
41007012	Tongaso ala mu na lo lege ti gbanzi ye na babâ wala mama ti lo .
41007013	Na sarango ye tongaso , ala yeke buba ya ti tënë ti Nzapa na lege ti andia so ala yeke fa ni na popo ti ala . Ala sara gi mara ti aye tongaso mingi . ”
41007014	Na pekoni , Jésus airi gba ti azo ni si lo tene na ala : “ Ala ma mbi nzoni si ala ma ya ti tënë so nzoni :
41007015	Ye so alondo na gigi si ali na ya ti zo , alingbi ti sara si zo ni aga sioni pepe ; me ye so ayeke sigigi na ya ti be ti zo laa asara lo ti ga sioni . [
41007016	Tongana mbeni zo ayeke na mê ti mango ndo , ayeke nzoni lo ma ! ” ]
41007017	So Jésus azia gba ti azo ni si lo kiri na da awe , adisiple ti lo ahunda lo na nda ti toli so .
41007018	Lo tene na ala : “ Ala nga , ala yeke na ndara ti ma ya ti tënë so pepe ? Ala hinga pepe ? Ye so alondo na gigi si ali na ya ti zo , alingbi ti sara si lo ga sioni pepe ,
41007019	ngbanga ti so ye ni ali na ya ti be ti lo pepe , me ali na ya ti lo si asigigi ague na ya ti du . ” Jésus atene tënë so ti fa atene , e lingbi ti te akobe kue .
41007020	Lo kiri lo tene : “ Ye so ayeke sigigi na ya ti zo laa asara si lo ga sioni .
41007021	Biani , asioni tënë ti be alondo na ya ti zo , na be ti lo si afa na lo lege ti sarango asioni ye : sarango ye ti ndumba , nzi , fango zo ,
41007022	gingo wali wala koli ti zo , sarango nzara ti ye ti zo , sioni be , handango zo , sarango ye ti kirikiri , kota be , tenengo sioni tënë na iri ti zo , sarango baba nga na sarango ye ti buba .
41007023	Asioni ye so kue alondo gi na ya ti zo si asara titene lo ga sioni . ”
41007024	Na pekoni , Jésus alondo na ndo so si lo gue na sese ti Tir . Lo li na ya ti mbeni da si lo ye titene azo ahinga ndo so lo yeke daa pepe ; me lo honde tere ti lo gbaa .
41007025	Mbeni wali so molenge ti lo ti wali ayeke na sioni yingo ama tënë ti Jésus si lo ga hio na tere ti lo , lo ti na gbe ti lo .
41007026	Andaa wali so ayeke zuife pepe ; a du lo na Fenisii , na sese ti Sirii . Lo voro Jésus ti tumba sioni yingo so ayeke na ya ti molenge ti lo .
41007027	Me Jésus atene na lo : “ Mo zia amolenge ate kobe ya ti ala asi nzoni si ! So ayeke na legeni pepe ti mu kobe ti amolenge ti tuku na akete mbo . ”
41007028	Wali ni akiri tënë na lo : “ Taa-tënë , kota zo ! Me akete mbo so ayeke duti na gbe ti meza ayeke te afuku ti kobe so ayeke ti na maboko ti amolenge . ”
41007029	Tongaso Jésus atene na lo : “ Ndali ti kiringo tënë so , mo lingbi ti kiri na ndo ti mo senge ; sioni yingo ni asigigi na ya ti molenge ti mo awe . ”
41007030	So lo kiri na da ti lo , lo baa molenge ni ayeke lango na ndö ti gbogbo ; sioni yingo ni asigigi na ya ti lo awe .
41007031	Jésus alondo na sese ti Tir , lo hon na ya ti sese ti Sidon ; lo fâ , lo hon na ya ti Agbata-Baleoko si lo kiri na mbage ti kota ngu ti Galile .
41007032	Ambeni zo amu mbeni koli , aga na lo na Jésus ; mê ti lo akanga si lo yeke tene tënë nzoni pepe . Ala hunda na lo titene lo zia maboko ti lo na ndö ti koli ni .
41007033	Tongaso Jésus amu lo gi lo oko , ague na lo yongoro na tere ti azo . Lo yoro ali ti maboko ti lo na ya ti mê ti koli ni , lo tuku ngu ti yanga ti lo si lo ndu na menga ti koli ni .
41007034	Na pekoni , lo yo le ti lo na nduzu , lo wu si lo tene na koli ni : “ Efata ! ” , so ti tene : “ Zi tere ti mo ! ”
41007035	Gi hio tongaso , mê ti koli ni azi ; ye so akanga menga ti lo azi si lo to nda ti tene tënë nzoni .
41007036	Jésus amu yanga na ala titene ala tene tënë ni na zo oko pepe . Me lakue tongana lo yeke ke na ala ti fa na azo tënë ti aye so lo sara , ala kiri adekongo na ni ahon ti kozoni .
41007037	Azo so ama tënë ni , li ti ala kue akpe si ala tene : “ Ye so kue lo yeke sara ayeke nzoni mingi ! Lo yeke sara nga si azo so mê ti ala akanga ama ndo si abuburu atene tënë ! ”
41008001	Na ngoi ni so , gba ti azo akiri abongbi tere ti ala . So azo ni ayeke na ye ti tengo ni pepe , Jésus airi adisiple ti lo si lo tene na ala :
41008002	“ Mawa ti gba ti azo so agbu mbi , ngbanga ti so na ya ti lango ota so ala yeke na tere ti mbi , ala yeke na ye ti tengo ni pepe .
41008003	Tongana mbi tene , ala kiri na ndo ti ala si mbi mu na ala kobe pepe , fade ala yeke woko na nzara na lege ; ambeni ayeke daa so alondo yongoro si aga . ”
41008004	Adisiple ti lo akiri tënë na lo : “ So e yeke ge na ngonda so , fade e yeke wara kobe na ndo wa ti mu na ala titene ala te si ya ti ala asi ? ”
41008005	Jésus ahunda ala , atene : “ Ala yeke na mapa oke ? ” Ala kiri tënë na lo : “ Mbarambara . ”
41008006	Tongaso lo mu yanga na azo ni kue ti duti na sese . Na pekoni , lo mu mapa mbarambara so , lo mu singila na Nzapa , lo fâ ya ni si lo mu na adisiple ti lo ti kangbi ni na azo ni . Nilaa adisiple akangbi ni na azo ni .
41008007	Ala yeke nga na ambeni kete susu . Jésus amu singila na Nzapa ngbanga ti asusu so si lo tene na adisiple ti lo ti kangbi nga ni na azo ni .
41008008	Ala te , ya ti ala asi . Adisiple aro tanga ti anduru kobe ni asi sakpa mbarambara .
41008009	Li ti azo ni ayeke lani saki osio . Na pekoni , Jésus atene na ala ti kiri na ndo ti ala .
41008010	Gi hio na pekoni , lo ko na ya ti ngo , lo na adisiple ti lo si lo gue na sese ti Dalmanuta .
41008011	Afarizien asi si ala to nda ti bingbi tënë na Jésus . Ala ye ti sara si lo ti na ya ti gbanda ti ala ; nilaa ala hunda na lo titene lo sara mbeni ye ti kpene ti fa na ala so Nzapa laa atokua lo .
41008012	Jésus awu ngangu si lo tene na ala : “ Ngbanga ti nyen si azo ti fadeso ayeke hunda mbeni ye ti kpene so ? Mbi tene na ala taa-tënë : fade azo so ayeke baa mbeni ye ti kpene oko pepe ! ”
41008013	Na pekoni , lo zia ala , lo ko na ya ti ngo si lo fâ ngu , lo gue na mbage ti ngu ni .
41008014	Adisiple ti Jésus agirisa ti mu mapa ; ala yeke gi na mapa oko na ya ti ngo ni .
41008015	Jésus amu yanga na ala , atene : “ Ala sara hange ! Le ti ala akpengba na mama ti mapa ti afarizien na ti Herode ! ”
41008016	Adisiple atene na popo ti ala : “ E yeke na mapa pepe . ”
41008017	Jésus ahinga tënë so ala yeke tene na popo ti ala si lo hunda ala , lo tene : “ Ngbanga ti nyen ala tene : ‘ E yeke na mapa pepe ’ ? Ala de ti hinga ndo pepe ? Ala ma ya ti tënë ni pepe ? Ala yeke na ndara pepe ?
41008018	Le ti ala ayeke daa ti baa na ndo pepe ? Mê ti ala ayeke daa ti ma na ndo pepe ? Li ti ala agirisa ?
41008019	Lani so mbi fâ ya ti mapa oku ti kangbi na azo saki oku , tanga ti anduru ni asi sakpa oke si ala mu ague na ni so ? ” Ala kiri tënë na lo : “ Baleoko na use . ”
41008020	Jésus akiri ahunda ala , atene : “ Lani so mbi fâ ya ti mapa mbarambara ti kangbi na azo saki osio , tanga ti anduru ni asi sakpa oke si ala mu ague na ni so ? ” Ala kiri tënë na lo : “ Mbarambara . ”
41008021	Tongaso Jésus ahunda ala , atene : “ Ade ala ma ya ni pepe ? ”
41008022	Jésus na adisiple ti lo asi na Betsaida ; ambeni zo amu mbeni waziba , aga na lo na Jésus si ala voro lo titene lo ndu lo .
41008023	Jésus agbu maboko ti waziba ni si asigigi na lo na ya ti kodro ni . Na pekoni , lo tuku ngu ti yanga ti lo , lo zia na le ti zo ni ; lo zia maboko na ndö ti lo si lo hunda lo , atene : “ Mo baa mbeni ye ? ”
41008024	Waziba ni azi le ti lo si lo tene : “ Mbi baa azo , ala yeke tongana akeke , me ala yeke tambula . ”
41008025	Jésus akiri azia maboko na ndö ti le ti waziba ni si lo baa ndo nzoni : le ti lo azi awe , lo lingbi ti baa ndo fadeso nzoni .
41008026	Tongaso Jésus atene na lo ti kiri na da ti lo ; lo tene na lo : “ Mo kiri na ya ti kodro ni pepe . ”
41008027	Na pekoni , Jésus na adisiple ti lo alondo na ndo so , ala hon na mbage ti akete kodro ti sese ti Sezare ti Philippe . Na lege , lo hunda ala , lo tene : “ Azo atene mbi yeke zo wa ? ”
41008028	Ala kiri tënë na lo : “ Ambeni atene mo yeke Jean-Baptiste , ambeni atene mo yeke Élie si ambeni nga atene , mo yeke mbeni wayanga-Nzapa . ”
41008029	Jésus ahunda ala , atene : “ Me ti ala , ala tene mbi yeke zo wa ? ” Pierre atene na lo : “ Mo yeke Mesii . ”
41008030	Tongaso Jésus agboto mê ti ala ngangu ti tene tënë ni na zo oko pepe .
41008031	Na pekoni , Jésus ato nda ti fa ye na adisiple ti lo , lo tene : “ Alingbi Molenge ti Zo abaa pasi mingi . Akangba , na akota wayango-sandaga na awafango-ndia ayeke ke lo , ala yeke fâ lo si lango ota na pekoni , lo yeke zingo na kuâ . ”
41008032	Lo tene tënë ni na ala polele . Tongaso Pierre airi lo , ague na lo yongoro kete si ato nda ti suku na lo .
41008033	Me Jésus abaa ndo na peko , lo baa adisiple ti lo si lo suku na Pierre , lo tene : “ Satan , hon kâ na tere ti mbi , ngbanga ti so bango ndo ti mo ayeke tongana ti Nzapa pepe , me ayeke tongana ti zo . ”
41008034	Na pekoni , Jésus airi gba ti azo nga na adisiple ti lo si lo tene na ala : “ Tongana mbeni zo aye ti mu peko ti mbi , ayeke nzoni lo zia ti gbu li na ndö ti lo wani , lo yo keke ti kroa ti lo si lo mu peko ti mbi .
41008035	Biani , zo so aye ti soo fini ti lo , fade lo yeke girisa ni ; me zo so ayeke girisa fini ti lo ndali ti mbi nga ndali ti Nzoni Tënë , fade lo yeke soo ni .
41008036	Tongana zo awara aye ti dunia so kue si lo girisa fini ti lo , nzoni ye ti nyen laa lo yeke wara na peko ni ?
41008037	Nyen laa zo alingbi ti mu ti vo na fini ti lo ?
41008038	Biani , azo ti fadeso ake ti ma yanga ti Nzapa , ala yeke sara gi sioni . Tongana mbeni zo asara kamene ti mbi na ti atënë ti mbi na le ti azo ti fadeso , fade Molenge ti Zo ayeke sara kamene ti zo ni na lango so lo yeke ga na ya ti gonda ti Babâ ti lo , na a-ange ti lo so ayeke nde si ayeke nzoni kue . ”
41009001	Jésus akiri atene na ala : “ Mbi tene na ala taa-tënë : na popo ti azo so ge so , ambeni ayeke kui pepe , ngbii ala baa gango ti Kodro-gbia ti Nzapa , na ngangu ti lo kue . ”
41009002	Lango omene na pekoni , Jésus amu Pierre , Jacques na Jean na tere ti lo , lo gue na ala na li ti mbeni kota hoto si ala duti kâ gi ala oko . Tere ti lo akiri aga nde na le ti ala :
41009003	abongo ti lo ayeke za zango si avuru ahon ndoni . Mbeni zo ti ndö ti sese so alingbi ti sukula bongo avuru tongaso pepe .
41009004	Ala baa Élie na Moïse so ayeke tene tënë na Jésus .
41009005	Tongaso Pierre atene na Jésus : “ Wafango-ye , ayeke nzoni e ngba na ndo so ! E leke gbefa ota : oko ti mo , oko ti Moïse , oko ti Élie . ”
41009006	Biani , lo hinga tënë so lo ye ti tene pepe , ngbanga ti so mbeto agbu lo mingi , lo na tanga ti azo ni .
41009007	Mbeni mbinda aga amu ndö ti ala kue . Na ya ti mbinda ni , mbeni go atene : “ So ayeke Molenge ti mbi so mbi ye lo mingi . Ala ma yanga ti lo ! ”
41009008	Mo ye ti baa , so adisiple agi ndo na tere ti ala kue , ala baa mbeni zo oko pepe , gi Jésus oko si angba na tere ti ala .
41009009	So ala londo na ndö ti hoto ni si ala yeke zu , Jésus amu yanga na ala , atene : “ Ala tene tënë ti ye so ala baa so na zo oko pepe , ngbii asi na ngoi so Molenge ti Zo ayeke zingo ande na kuâ . ”
41009010	Ala yeda , me ala hunda tere ti ala , atene : “ Tënë ti zingongo na kuâ ni atene nyen ? ”
41009011	Tongaso ala hunda Jésus , atene : “ Ngbanga ti nyen si awafango-ndia ayeke tene lakue atene , alingbi Élie aga kozoni si so ? ”
41009012	Lo kiri tënë na ala : “ Taa-tënë , alingbi Élie aga kozoni ti leke ye kue na legeni . Me ngbanga ti nyen laa Mbeti ti Nzapa atene nga atene : ‘ Fade Molenge ti Zo ayeke baa pasi si azo ayeke baa lo tongana senge zo so ? ’
41009013	Mbi tene na ala : Élie aga ti lo awe si azo asara ye ti be ti ala na lo , tongana ti so Mbeti ti Nzapa atene tënë ni na ndö ti lo so . ”
41009014	So ala ga awara tanga ti adisiple , ala baa gba ti azo so ayeke na tere ti ala . Azo ni na awafango-ndia ayeke bingbi tënë na adisiple ni .
41009015	Gi so azo ni abaa Jésus , li ti ala akpe si ala mu loro ti ga ti bara lo .
41009016	Jésus ahunda adisiple ti lo , atene : “ Nyen laa ala na azo so ayeke bingbi tënë ndali ni so ? ”
41009017	Mbeni koli so ayeke na popo ti gba ti azo ni atene na lo : “ Wafango-ye , mbi ga na mo molenge ti mbi so lo yeke na mbeni sioni yingo so akanga yanga ti lo .
41009018	Na ndo kue , tongana sioni yingo ni agbu lo , lo yeke kinda lo na sese , furu ayeke sigigi na yanga ti lo , lo yeke te pembe ti lo ngangu si tere ti lo kue akpengba kpengbango . Mbi hunda na adisiple ti mo ti tumba sioni yingo so , me ala ha gbaa . ”
41009019	Jésus atene na ala : “ Ala azo ti fadeso , ala so ayeke na mabe pepe so ! Fade mbi yeke ngba ti duti na tere ti ala ngbii asi lawa ? Fade mbi yeke ngba ti kanga be ti mbi na ala ngbii asi lawa ? Ala ga na mbi molenge ni ! ”
41009020	Ala ga na molenge ni na lo . Gi so sioni yingo ni abaa Jésus , lo yingi molenge ni ngangu . Molenge ni ati , lo yeke rule tere ti lo na sese si furu ayeke sigigi na yanga ti lo .
41009021	Jésus ahunda babâ ni , atene : “ Ye ni ato nda ti sara lo lawa ? ” Babâ ni atene : “ Na ndembe so lo de molenge .
41009022	Lakue yingo ni ayeke bi lo na le ti wâ wala na ya ti ngu titene lo kui . Me tongana mo lingbi ti sara mbeni ye ndali ti lo , baa mawa ti e , mu maboko na e ! ”
41009023	Jésus atene na lo : “ Ngbanga ti nyen si mo tene : ‘ Tongana mo lingbi ti sara ? ’ Zo so ama na be , lo lingbi ti sara ye kue ! ”
41009024	Gi hio tongaso , babâ ti molenge ni adekongo , atene : “ Mbi ma na be ! Me mu na mbi maboko , ngbanga ti so mabe atia mbi ! ”
41009025	Jésus abaa gba ti azo so ayeke kpe ti ga na tere ti ala ; lo suku ngangu na sioni yingo so , lo tene : “ Mo , yingo so mo yeke kanga yanga na mê ti zo : sigigi na ya ti molenge so ! Kiri mo li na ya ti lo pepe ! ”
41009026	Yingo ni adekongo , ayingi molenge ni ngangu si asigigi . Molenge-koli ni aga tongana zo so akui awe . Azo so aduti na tere ni atene : “ Lo kui awe . ”
41009027	Me Jésus agbu maboko ti lo , amu lo na nduzu si lo luti .
41009028	So Jésus akiri na da si lo na adisiple ti lo ayeke gi ala oko , ala hunda lo , atene : “ Ngbanga ti nyen si e tumba sioni yingo so gbaa ? ”
41009029	Jésus atene na ala : “ Gi na lege ti sambela si zo alingbi ti tumba mara ti yingo so . ”
41009030	Ala londo na ndo so si ala fâ na ya ti Galile ahon . Jésus aye titene azo ahinga ndo so lo yeke daa pepe ,
41009031	ngbanga ti so lo ngba ti fa ye na adisiple ti lo ; lo tene na ala : “ Fade a yeke zia Molenge ti Zo na maboko ti azo titene ala fâ lo . Lango ota na pekoni , fade lo yeke zingo na kuâ . ”
41009032	Me adisiple ni ahinga nda ti tënë so pepe si mbeto ti hunda lo na tënë asara ala .
41009033	Ala si na Kapernaum . So ala yeke na ya ti da , Jésus ahunda adisiple ti lo , atene : “ Ala yeke bingbi tënë fade na lege na ndö ti nyen ? ”
41009034	Me ala zi yanga pepe , ngbanga ti so kâ na lege , ala bingbi tënë na popo ti ala ti hinga zo wa laa ayeke kota zo ahon amba ti lo .
41009035	Tongaso Jésus aduti , lo iri adisiple ti lo baleoko na use si lo tene na ala : “ Tongana mbeni zo aye ti duti zo ti li ni , ayeke nzoni lo duti zo ti ndani , lo duti nga zo ti kua ti atanga ni kue . ”
41009036	Na pekoni , lo mu mbeni kete molenge si lo zia lo , lo luti na le ti ala ; lo gbu lo na ya ti maboko ti lo si lo tene na ala :
41009037	“ Zo so ayamba oko ti akete molenge so na iri ti mbi , andaa mbi laa lo yamba mbi . Zo so ayamba mbi , andaa mbi oko laa lo yamba mbi pepe , me lo so atokua mbi . ”
41009038	Jean atene na Jésus : “ Wafango-ye , e baa mbeni zo so ayeke tumba asioni yingo na iri ti mo si e ye ti kanga lege na lo , ngbanga ti so lo yeke zo ti e pepe . ”
41009039	Me Jésus akiri tënë na lo : “ Ala kanga lege na lo pepe . Biani , tongana mbeni zo asara mbeni ye ti kpene na iri ti mbi , kete na pekoni , lo lingbi ti tene sioni tënë ti mbi pepe .
41009040	Zo so ake tënë ti e pepe , ayeke zo ti e .
41009041	Zo so ayeke mu na ala kopo ti ngu oko , ngbanga ti so ala yeke azo ti Christ , mbi tene na ala taa-tënë : fade lo yeke wara nzoni ye na peko ni . ”
41009042	“ Zo so asara si oko ti akete molenge so ama na be ati na ya ti siokpari , ayeke nzoni a kanga kota têne na go ti lo si a bi lo na ya ti kota ngu-ingo .
41009043	Tongana maboko ti mo laa ayeke handa mo titene mo ti na ya ti siokpari , ayeke nzoni mo fâ ni . Titene mo li na ndo so zo ayeke duti na fini daa na maboko oko , so laa ayeke nzoni ahon titene mo bata maboko ti mo use si mo gue na ni na ndo so wâ ayeke gbi daa si ayeke mingo oko pepe so . [
41009044	Kâ , ‘ akete ngusu so ayeke te tere ti zo ayeke kui pepe si wâ ni nga ayeke mingo oko pepe . ’ ]
41009045	Tongana gere ti mo laa ayeke handa mo titene mo ti na ya ti siokpari , ayeke nzoni mo fâ ni . Titene mo li na ndo so zo ayeke duti na fini daa na gere oko , so laa ayeke nzoni ahon titene mo bata gere ti mo use si a bi mo na ni na ya ti ndo so wâ ayeke gbi daa lakue . [
41009046	Kâ , ‘ akete ngusu so ayeke te tere ti zo ayeke kui pepe si wâ ni nga ayeke mingo oko pepe . ’ ]
41009047	Tongana le ti mo laa ayeke handa mo titene mo ti na ya ti siokpari , ayeke nzoni mo gboto ni . Titene mo li na ya ti Kodro-gbia ti Nzapa na le oko , so laa ayeke nzoni ahon titene mo bata ale ti mo use si a bi mo na ni na ndo so wâ ayeke gbi daa lakue .
41009048	Kâ , ‘ akete ngusu so ayeke te tere ti zo ayeke kui pepe si wâ ni nga ayeke mingo oko pepe . ’
41009049	Fade wâ ayeke gbu zo oko oko kue tongana ti so ingo ayeke gbu kobe .
41009050	“ Ingo ayeke nzoni ye ; me tongana nzerengo ti ingo ni ahon awe , fade zo ayeke sara tongana nyen ti kiri na ni daa ? Ayeke nzoni ala yeke na ingo na ya ti fini ti ala si ala duti na siriri na amba ti ala . ”
41010001	Na pekoni , Jésus alondo na ndo so si lo gue na sese ti Judée , na mbage ti ngu ti Jourdain . Gba ti azo akiri abongbi na tere ti lo si lo to nda ti fa ye na ala tongana ti so lo yeke sara lakue .
41010002	Ambeni farizien aga nduru na tere ti lo , ala ye ti sara si lo ti na ya ti gbanda ti ala ; ala hunda lo , atene : “ Ndia ti e amu lege na koli ti tumba wali ti lo ? ”
41010003	Jésus akiri tënë na ala : “ Nyen laa Moïse amu yanga na ala ti sarango ni ? ”
41010004	Ala tene : “ Moïse amu yanga atene , koli alingbi ti sara mbeti ti kangbingo tere si lo tumba wali ti lo . ’
41010005	Tongaso Jésus atene na ala : “ Moïse asu ndia so na mbeti ndali ti kpengbango li ti ala .
41010006	Me na tongo nda ti dunia , ‘ Nzapa asara koli na wali .
41010007	Ndani laa , fade koli ayeke londo na gbe ti babâ na mama ti lo ti bongbi oko na wali ti lo
41010008	si ala use kue ayeke ga gi tere oko . ’ Tongaso ala ngba azo use pepe , me ala ga gi tere oko .
41010009	Ye so Nzapa abongbi awe , alingbi zo akangbi ni pepe . ”
41010010	So ala kiri na da , adisiple ti lo akiri ahunda lo na ndö ti tënë so .
41010011	Lo tene na ala : “ Tongana mbeni koli atumba wali ti lo si lo mu mbeni nde , lo sara nzi na tere ti kozo wali ni awe .
41010012	Tongana wali atumba koli ti lo si lo mu mbeni koli nde , lo sara nzi na tere ti kozo koli ti lo ni awe . ”
41010013	Azo amu akete molenge aga na ala na Jésus titene lo zia maboko ti lo na ndö ti ala , me adisiple asuku ngangu na azo ni .
41010014	So Jésus abaa ye so , ngonzo agbu lo si lo tene na adisiple ni , lo tene : “ Ala zia akete molenge aga na mbi ! Ala kanga lege na ala pepe , ngbanga ti so Kodro-gbia ti Nzapa ayeke ndali ti azo so ayeke tongana amolenge so .
41010015	Mbi tene na ala taa-tënë : zo so ayamba Kodro-gbia ti Nzapa tongana molenge pepe , lo yeke li ande na ya ni oko pepe . ”
41010016	Na pekoni , lo gbu amolenge ni na ya ti maboko ti lo , lo zia maboko na ndö ti ala si lo sara tufa na ndö ti ala .
41010017	So Jésus amu lege ti gue , mbeni koli aga gi na loro , akuku na gbe ti lo si ahunda lo , atene : “ Nzoni wafango-ye , nyen laa mbi lingbi ti sara ti wara fini so angba lakue lakue ? ”
41010018	Jésus atene na lo : “ Ngbanga ti nyen si mo iri mbi zo ti nzoni ? Zo ti nzoni ayeke daa pepe , gi Nzapa oko .
41010019	Mo hinga akota tënë ti Ndia so atene : ‘ Alingbi mo fâ zo pepe ; alingbi mo gi wali wala koli ti zo pepe ; alingbi mo nzi pepe ; alingbi mo tene mvene na le ti ngbanga pepe ; alingbi mo handa zo ti mu ye ti lo pepe ; alingbi mo ne babâ ti mo na mama ti mo . ’ ”
41010020	Koli ni atene na lo : “ Wafango-ye , mbi to nda ti sara ye so kue gi na ndembe so mbi de molenge . ”
41010021	Jésus abaa lo , lo ye lo si lo tene na lo : “ Mbeni ye oko angba na mo ti sarango ni : gue , mo ka aye ti mo kue , mo mu nginza ni na awayere si fade mo yeke wara mosoro na yayu . Na pekoni , mo ga , mo mu peko ti mbi . ”
41010022	Me so koli ni ama atënë so , tere ti lo kue ade si lo gue na vundu na be ti lo , ngbanga ti so lo yeke na mosoro mingi .
41010023	Jésus abaa adisiple ti lo so angoro lo kue si lo tene na ala : “ Ayeke ngangu na zo ti mosoro ti li na ya ti Kodro-gbia ti Nzapa ! ”
41010024	Na ndö ti tënë so , li ti adisiple ni kue akpe , me Jésus akiri tënë na ala : “ Amolenge ti mbi , ayeke ngangu mingi ti li na ya ti Kodro-gbia ti Nzapa !
41010025	Lingo ti zo ti mosoro na ya ti Kodro-gbia ti Nzapa ayeke ngangu ahon lingo ti zambala na ya ti du ti sua . ”
41010026	Na ndö ti tënë so , li ti adisiple ti Jésus akiri akpe kue si ala hunda tere na popo ti ala , atene : “ So ye ni ayeke tongaso so , zo wa laa alingbi ti soo kuâ , zo wa ? ”
41010027	Jésus abaa ala si lo tene na ala : “ Ye ni ahon ngangu ti zo , me ahon ngangu ti Nzapa pepe , ngbanga ti so Nzapa alingbi ti sara ye kue . ”
41010028	Tongaso Pierre atene na lo : “ Baa , e zia aye ti e kue si e mu peko ti mo ! ”
41010029	Jésus atene na lo : “ Mbi tene na ala taa-tënë : zo so azia da ti lo , a-ita ti lo ti koli na ti wali , mama ti lo , babâ ti lo , amolenge ti lo wala ayaka ti lo ndali ti mbi nga ndali ti Nzoni Tënë ,
41010030	fade lo yeke wara ada , a-ita ti koli na ti wali , amama , amolenge na ayaka fani ngbangbo oko na ya ti ngoi so e yeke daa so . Fade azo ayeke sara ngangu na lo si na ya ti ngoi so ayeke ga , lo yeke wara fini so angba lakue lakue .
41010031	Me mingi ti azo so ayeke na li ni ayeke ga ande azo ti ndani . Mingi ti azo so ayeke na ndani ayeke ga ande azo ti li ni . ”
41010032	Jésus na adisiple ti lo ayeke na lege ti gue na Jérusalem ; lo yeke tambula na dawa ti ala . Be ti ala ado , mbeto agbu azo so kue amu peko ti ala . Jésus akiri amu adisiple baleoko na use na tere ti lo si lo to nda ti fa na ala tënë ti ye so fade ayeke si na lo .
41010033	Lo tene na ala : “ Ala ma ! E yeke gue na Jérusalem . Kâ , fade azo ayeke zia Molenge ti Zo na maboko ti akota wayango-sandaga na awafango-ndia . Ala yeke fâ ngbanga ti kuâ na li ti lo si ala yeke zia lo na maboko ti azo ti mbeni mara nde .
41010034	Ala yeke he lo , ala yeke tuku ngu ti yanga ti ala na tere ti lo , ala yeke pika lo na fimbo si ala yeke fâ lo . Lango ota na pekoni , fade lo yeke zingo na kuâ . ”
41010035	Na pekoni , Jacques na Jean , amolenge ti Zebede aga na tere ti Jésus si ala tene na lo : “ Wafango-ye , e ye si mo sara ande na e ye so e yeke hunda na mo . ”
41010036	Jésus ahunda ala , atene : “ Nyen laa ala ye mbi sara na ala ? ”
41010037	Ala kiri tënë na lo : “ Na lango so mo yeke duti ande na ndö ti mbata ti gonda ti mo ti gbia , ayeke nzoni mo zia e duti na tere ti mo , mbeni na mbage ti maboko ti mo ti koli , mbeni na mbage ti maboko ti mo ti wali . ”
41010038	Me Jésus atene na ala : “ Ala hinga ye so ala yeke hunda so pepe . Ala lingbi ti nyon kopo ti pasi so fade mbi yeke nyon , wala ti wara bateme ti pasi so mbi yeke wara so ? ”
41010039	Ala kiri tënë na lo : “ E lingbi ti nyon ni . ” Jésus atene na ala : “ Biani , fade ala yeke nyon kopo so mbi yeke nyon si ala yeke wara bateme so mbi yeke wara .
41010040	Me tënë ti dutingo na mbage ti maboko ti mbi ti koli wala na mbage ti maboko ti mbi ti wali , mbi laa mbi yeke mu ni na zo pepe . Ndo ni ayeke ti azo so Nzapa aleke ni ndali ti ala . ”
41010041	So tanga ti adisiple baleoko ama tënë so , be ti ala aso na Jacques na Jean .
41010042	Tongaso Jésus airi ala kue na tere ti lo si lo tene na ala : “ Ala hinga so , azo so amba ti ala ayeke baa ala tongana amakonzi ti amara nde ayeke sara komandema na ndö ti amara ni . Akota zo ayeke na ngangu na ndö ti azo ti ala .
41010043	Ti ala azo ti mbi , ayeke nzoni ye ni aduti tongaso pepe na popo ti ala . Me tongana mbeni zo aye ti ga kota zo na popo ti ala , ayeke nzoni lo ga zo ti sarango kua na ala kue .
41010044	Tongana mbeni zo na popo ti ala aye ti ga zo ti li ni , ayeke nzoni lo ga ngbaa ti ala kue ,
41010045	ngbanga ti so Molenge ti Zo aga titene azo asara kua na lo pepe , me lo ga ti sara kua na azo , ti ka tere ti lo na kuâ ti soo gba ti azo . ”
41010046	Ala si na Jéricho . So Jésus na adisiple ti lo na gba ti azo ayeke sigigi ti hon , mbeni waziba , so iri ti lo Bartime , molenge ti Time , aduti na yanga ti lege si lo yeke iri ye na maboko ti azo .
41010047	Gi so lo ma atene , Jésus ti Nazaret laa ayeke hon so , lo dekongo ngangu , lo tene : “ Jésus , Molenge ti David , baa mawa ti mbi ! ”
41010048	Azo mingi asuku na lo titene lo kanga yanga ti lo , me lo kiri lo dekongo ngangu , atene : “ Molenge ti David , baa mawa ti mbi ! ”
41010049	Jésus aluti si lo tene : “ Ala iri lo . ” Azo ni airi waziba ni si ala tene na lo : “ De be ti mo , mo londo ! Lo yeke iri mo ! ”
41010050	Tongaso lo bi kota bongo ti lo ti de , lo huru lo luti na ndö ti gere ti lo si lo ga na tere ti Jésus .
41010051	Jésus ahunda lo , atene : “ Mo ye mbi sara nyen na mo ? ” Waziba ni akiri tënë na lo : “ Wafango-ye , sara si mbi kiri mbi baa ndo . ”
41010052	Jésus atene na lo : “ Mo gue , mabe ti mo asoo mo awe ! ” Gi hio na pekoni , waziba ni ato nda ti baa ndo si lo mu peko ti Jésus .
41011001	So ala ga nduru na Jérusalem , nduru na akete kodro ti Betfaze na ti Betanii , na tere ti hoto ti a-olive , Jésus atokua ambeni disiple ti lo use ;
41011002	lo tene na ala : “ Ala gue na kete kodro so ayeke na dawa ti ala so . Gi so ala yeke li na ya ni , ala yeke wara mbeni molenge ti lele so a kanga lo na tere ti mbeni ye , mbeni zo ade ti duti na ndö ti lo pepe . Ala zi lo , aga na lo .
41011003	Tongana mbeni zo ahunda ala , atene : ‘ Ala yeke sara ye tongaso ngbanga ti nyen ? ’ , ala tene na lo : ‘ Kota Gbia aye lele ni ; lo yeke kiri na lele ni fafadeso . ’ ”
41011004	Tongaso , ala gue si ala wara lele ni na gigi , na ndö ti balabala ; a kanga lo na yanga ti mbeni da . Ala zi lo .
41011005	Ambeni zo so ayeke kâ , ahunda ala , atene : “ Nyen laa ala yeke sara so ? Ala yeke zi kete lele so ngbanga ti nyen ? ”
41011006	Ala kiri gi na tënë so Jésus atene na ala so si azo ni azia ala ti mu lele ni ti gue na ni .
41011007	Ala ga na lele ni na Jésus . Ala zia kota bongo ti ala na ndö ti lele ni si Jésus ako , aduti na ndö ti lo .
41011008	Azo mingi agbara akota bongo ti ala na ndö ti lege si ambeni azia ti ala na ndö ti lege amaboko ti keke so ala fâ na ya ti ngonda si akugbe angba na tere ni .
41011009	Azo so ayeke tambula na dawa ti Jésus na ala so ayeke tambula na peko ti lo ayeke dekongo , atene : “ E gonda Nzapa ! Ayeke nzoni Nzapa asara tufa na ndö ti lo so aga na iri ti Kota Gbia !
41011010	Ayeke nzoni Nzapa asara tufa na ndö ti Kodro-gbia ti Nzapa so ayeke ga , kodro so kotara ti e David aduti gbia daa ! E gonda Nzapa so ayeke na yayu kâ na ndö ti aye kue ! ”
41011011	Jésus ali na Jérusalem si lo gue na ya ti kota da ti Nzapa . Lo baa ndo ; lo baa aye kue si na pekoni , lo na adisiple ti lo baleoko na use amu lege ti gue na Betanii , ngbanga ti so ndo aga nduru ti vuko awe .
41011012	Lango oko na pekoni , so ala londo na Betanii ti gue , nzara agbu Jésus .
41011013	Lo baa mbeni keke ti fige yongoro kâ , akugbe ni ayeke daa mingi si lo gue ti baa wala lengo ni ayeke daa ; me so lo ga nduru na tere ni , lo wara gi akugbe ni , ngbanga ti so ngoi ti lengo ti fige ni ade .
41011014	Jésus atene na keke ti fige ni : “ Zo ayeke kiri ti te lengo ti mo mbeni pepe ! ” Adisiple ti lo ama tënë so lo tene so .
41011015	So ala si na Jérusalem awe , Jésus ali na ya ti kota da ti Nzapa si lo to nda ti tumba azo so ayeke ka ye na ala so ayeke vo ye na ya ti kota da ni . Lo kinda na sese ameza ti azo ti sanzengo nginza na angende ti azo ti kango ambipa .
41011016	Lo zia zo oko pepe ti yo mbeni ye ti hon na ni na ya ti kota da ni .
41011017	Na pekoni , lo fa ye na azo ni , lo tene : “ Mbeti ti Nzapa atene : ‘ Fade a yeke iri da ti mbi da ti sambelango Nzapa ti amara kue . ’ Me ti ala , ala sara si da ni aga du so azo ti nzi ayeke honde tere ti ala daa ! ”
41011018	Akota wayango-sandaga na awafango-ndia ama tënë ti ye so Jésus asara so si ala yeke gi lege ti fâ lo . Me ala sara mbeto ti lo mingi , ngbanga ti so li ti gba ti azo akpe ndali ti fango ye ti lo .
41011019	So lâ akui awe , Jésus na adisiple ti lo asigigi na ya ti gbata ni , ala hon .
41011020	Na ndaperere , so ala yeke hon , ala baa keke ti fige ni ; keke ni ahole ngbii asi na gunda ni kue .
41011021	Pierre adabe ti lo na ye so asi lani so si lo tene na Jésus : “ Wafango-ye , baa keke ti fige so lani mo deba ni so , ahole kue awe . ”
41011022	Tongaso Jésus atene na adisiple ti lo : “ Ayeke nzoni ala ma na be na Nzapa .
41011023	Mbi tene na ala taa-tënë : tongana zo atene na hoto so , atene : ‘ Londo na ndo so , mo ti na ya ti kota ngu-ingo ’ si lo dekite na be ti lo pepe , me lo ma na be so ye ni ayeke si , fade ye ni ayeke si biani .
41011024	Ndani laa mbi tene na ala : tongana ala yeke sambela ti hunda mbeni ye na Nzapa , ayeke nzoni ala ma na be so ala wara ye ni awe ; fade Nzapa ayeke mu na ala ye ni .
41011025	Tongana ala luti na nduzu ti sambela si mbeni tënë ayeke na be ti ala na tere ti mbeni zo , ayeke nzoni ala zi tënë ni na li ti lo . Tongaso si fade Babâ ti ala so ayeke na yayu ayeke zi nga tënë na li ti ala . [
41011026	Me tongana ala zi tënë na li ti mbeni zo pepe , fade Babâ ti ala so ayeke na yayu ayeke zi nga tënë na li ti ala pepe . ” ]
41011027	Ala kiri ague na Jérusalem . So Jésus ayeke tambula na ya ti kota da ti Nzapa , akota wayango-sandaga na awafango-ndia nga na akangba aga na tere ti lo .
41011028	Ala hunda lo , atene : “ Na iri ti zo wa laa mo yeke sara aye so ? Zo wa laa amu lege na mo ti sara ni , zo wa ?
41011029	Jésus akiri tënë na ala : “ Fade mbi yeke hunda ala na mbeni tënë oko . Tongana ala kiri na peko ti ni na mbi , fade mbi yeke di na ala iri ti zo so amu lege na mbi ti sara aye so .
41011030	Zo wa laa atokua Jean ti batize azo ? Nzapa wala azo ? Ala kiri peko ti tënë ni na mbi . ”
41011031	Ala tene na popo ti ala : “ Tongana e tene : ‘ Nzapa laa atokua Jean ’ , fade lo hunda e , lo tene : ‘ Ngbanga ti nyen si ala yeda na tënë ti lo pepe ? ’
41011032	Tongana e tene : ‘ Azo laa atokua lo ’ , fade . . . ” — Ala sara mbeto ti gba ti azo ni , ngbanga ti so ala kue ahinga atene , Jean ayeke taa wayanga-Nzapa .
41011033	Tongaso ala kiri tënë na Jésus : “ E hinga pepe . ” Nilaa Jésus atene na ala : “ Zo so amu lege na mbi ti sara aye so , mbi nga , mbi yeke di iri ti lo na ala pepe . ”
41012001	Na pekoni , Jésus ato nda ti tene tënë na ala na lege ti atoli , lo tene : “ Mbeni zo afâ yaka ti vinye . Lo sara gbagba na tere ni kue , lo zi du titene a pete le ti vinye ni daa , lo leke mbeni ndo na nduzu titene zo aluti daa ti baa ndo na tere ti yaka ni . Na pekoni , lo zia yaka ni na maboko ti ambeni zo ti fango yaka ti vinye si lo gue na mbeni kodro nde .
41012002	So ngoi ti fango ale ti vinye ni alingbi awe , lo tokua mbeni zo ti kua oko na azo ti fango yaka ni titene ala mu ti lo ale ti vinye ni aga na ni .
41012003	Me azo ti fango yaka ni agbu zo ni , ala pika lo mingi si ala tumba lo , maboko ti lo senge .
41012004	Wa ti yaka ni akiri atokua mbeni zo ti kua ti lo , ala pika lo na li ti lo si ala sara kua ti mbana na lo .
41012005	Wa ti yaka ni akiri atokua mbeni zo ti kua ti lo , ala fâ lo . Na pekoni , ala sara gi tongaso na ambeni zo ti kua ni mingi : ala pika ambeni si ala fâ ambeni .
41012006	Oko zo so angba na wa ti yaka ni ayeke gi molenge ti lo so lo ye lo mingi . Lo tokua lo na azo ti fango yaka ni si lo tene na be ti lo , lo tene : ‘ Fade ala yeke kpe mbeto ti molenge ti mbi . ’
41012007	Me azo ti fango yaka ni atene na popo ti ala : ‘ Baa , lo so lo yeke ga wa ti yaka ni na peko ti babâ ti lo laa ! Ala ga , e fâ lo si yaka ni aga ti e ! ’
41012008	Ala gbu lo , ala fâ lo si ala bi kuâ ti lo na tere ti yaka ni . ”
41012009	Jésus ahunda ala , atene : “ Fade wa ti yaka ni ayeke sara nyen ? Lo yeke ga ti fâ azo ti fango yaka ni si lo yeke mu yaka ni na ambeni zo nde .
41012010	Tënë so a su na ya ti Mbeti ti Nzapa so , ala diko ni pepe ? Tënë ni atene : ‘ Têne so azo ti sarango da ake ni , ni laa akiri aga ngangu têne ti gere ti da ni .
41012011	Ye so alondo na Kota Gbia , ye ni ayeke ye ti kpene na le ti e ! ’ ”
41012012	Amakonzi ti azuife agi lege ti gbu Jésus , ngbanga ti so ala hinga atene , lo tene toli so na ndö ti ala ; me ala sara mbeto ti gba ti azo . Tongaso ala zia lo si ala gue .
41012013	Ala tokua ambeni farizien na ambeni zo ti kama poroso ti Herode na Jésus titene gi na lege ti tënë ti yanga ti lo wani , lo ti na ya ti gbanda ti ala .
41012014	Ala ga si ala tene na lo : “ Wafango-ye , e hinga so mo yeke tene gi taa-tënë ; mo yeke sara kamene ti le ti zo pepe , ataa zo ni ayeke na kota ndo , me mo yeke fa taa-tënë na ndö ti lege ti sarango ye so Nzapa aye . Tene na e : Ndia amu lege na e ti futa lapo na kota gbia ti Rome wala ti futa ni pepe ? E lingbi ti futa ni wala e futa ni pepe ? ”
41012015	Me Jésus ahinga atene , tënë ti yanga ti afarizien ayeke nde na sarango ye ti ala . Tongaso lo tene na ala : “ Ngbanga ti nyen ala ye ti sara si mbi ti na ya ti gbanda ti ala ? Ala ga na mbi mbeni le ti nginza mbi baa . ”
41012016	Ala mu mbeni le ti nginza aga na ni si Jésus ahunda ala , atene : “ So li ti zo wa laa ? So iri ti zo wa laa na le ti nginza so ? ” Ala tene na lo : “ Ti kota gbia ti Rome . ”
41012017	Tongaso Jésus atene na ala : “ Ala futa na kota gbia ti Rome ye so ayeke ti lo , ala futa na Nzapa ye so ayeke ti Nzapa . ” Li ti ala kue akpe na peko ti kiringo tënë ti lo so .
41012018	Ambeni sadusien aga na tere ti Jésus . — Asadusien ayeke azo so atene , akuâ ayeke zingo pepe . — Ala hunda lo , atene :
41012019	“ Wafango-ye , Moïse asu ando ndia so na mbeti ndali ti e , lo tene : ‘ Tongana mbeni zo akui si lo zia wali na peko ti lo so adu amolenge pepe , alingbi ita ti lo amu wali ti wakuâ ni si lo du amolenge na ita ti lo so akui so . ’
41012020	Ando , ambeni ita mbarambara ayeke daa . Kozo ita ni amu wali , lo du molenge pepe si lo kui .
41012021	Use ita ni amu wali ni , lo du nga molenge pepe si lo kui . Ita ti ota ni akui nga tongaso .
41012022	Ala mbarambara kue akui , ala du molenge oko pepe . Na peko ti ala kue , wali ni nga akui .
41012023	Na lango ti zingongo ti akuâ , tongana akoli ni azingo ande na kuâ , fade wali ni ayeke duti wali ti zo wa na popo ti ala so ? So ala mbarambara kue amu lo ti ga wali ti ala so ! ”
41012024	Jésus atene na ala : “ Ala girisa lege awe ! Ala hinga nda ni ? Ayeke ngbanga ti so ala hinga nda ti Mbeti ti Nzapa wala ngangu ti Nzapa pepe .
41012025	Biani , na ngoi so azo ayeke zingo ande na kuâ , fade akoli na awali ayeke mu tere pepe , me azo ayeke duti tongana a-ange na yayu .
41012026	Âdu ti tënë ti zingongo ti akuâ , ala asadusien , ala diko tënë ni na ya ti buku so Moïse asu so pepe ? So lani lo ma go ti Nzapa na ya ti kete keke ti ki , atene : ‘ Mbi yeke Nzapa ti Abraham , Nzapa ti Isaac na Nzapa ti Jacob ! ’
41012027	Nzapa ayeke Nzapa ti akuâ pepe , me lo yeke Nzapa ti azo so ayeke na fini . Tongaso ala girisa lege biani awe . ”
41012028	Mbeni wafango-ndia ama ala na bingbingo tënë so . Lo baa so Jésus akiri tënë nzoni na asadusien . Lo ga nduru si lo hunda Jésus , lo tene : “ Ndia so ayeke kota ahon atanga ni kue ayeke so wa ? ”
41012029	Jésus akiri tënë na lo : “ Ndia so ayeke kota ayeke so : ‘ Ala azo ti Israel , ala ma ! Kota Gbia Nzapa ti e , ayeke gi lo oko Kota Gbia .
41012030	Alingbi mo ye Kota Gbia Nzapa ti mo na be ti mo kue , na yingo ti mo kue , na tënë ti be ti mo kue na ngangu ti mo kue . ’
41012031	Ndia ti use ni ayeke so : ‘ Mo ye mba ti mo zo tongana ti so mo ye tere ti mo wani . ’ Ambeni ndia so ayeke kota ahon ala use so ayeke daa pepe . ”
41012032	Wafango-ndia so atene na Jésus : “ Wafango-ye , so ayeke nzoni mingi ! Tënë so mo tene so ayeke taa-tënë : Nzapa ayeke gi oko , mbeni Nzapa nde ayeke daa pepe .
41012033	Ayeke nzoni zo aye Nzapa na be ti lo kue , na ndara ti lo kue nga na ngangu ti lo kue . Ayeke nzoni lo ye nga mba ti lo zo tongana ti so lo ye tere ti lo wani . So laa ayeke nzoni ahon asandaga ti anyama so a yeke gbi ni kue na wâ , wala asandaga nde nde so azo ayeke mu na Nzapa . ”
41012034	So Jésus abaa , lo kiri na tënë ni na lege ti ndara , lo tene na lo : “ Mo yeke yongoro na Kodro-gbia ti Nzapa pepe . ” Na pekoni , mbeni zo oko akiri azi yanga ti hunda lo na tënë pepe .
41012035	So Jésus ayeke fa ye na ya ti kota da ti Nzapa , lo hunda mbeni tënë , lo tene : “ Tongana nyen si awafango-ndia alingbi ti tene , Mesii ayeke molenge ti David so ?
41012036	So Yingo-Vuru amu na David tënë ti tenengo ni si lo tene : ‘ Kota Gbia Nzapa atene na Kota Gbia ti mbi , atene : Mo duti na mbage ti maboko ti mbi ti koli ngbii mbi sara titene awato ti mo aduti na gbe ti gere ti mo si . ’
41012037	So David wani ayeke iri lo ‘ Kota Gbia ’ so , Mesii ni akiri ti duti molenge ti David tongana nyen ? ” Gba ti azo ayeke ma Jésus na ngia na be ti ala .
41012038	Na ya ti fango ye so Jésus ayeke fa , lo tene : “ Ala sara hange na awafango-ndia so aye ti fono gi na ya ti akota bongo si ala ye titene azo abara ala na ndo so azo abongbi daa .
41012039	Ala ye ti duti na ya ti akozo ngende so ayeke na ya ti ada ti sambelango Nzapa ; ala ye nga ti duti na akozo ndo na ya ti amatanga .
41012040	Ala yeke ro aye kue ti ya ti da ti awali-mua si ala yeke sara ayongoro sambela titene azo abaa ala . Fade Nzapa ayeke fâ ngbanga na li ti ala ngangu ahon ti azo kue . ”
41012041	Na pekoni , Jésus aduti na ya ti kota da ti Nzapa na tere ti sanduku ti nginza si lo yeke baa lege so gba ti azo ayeke bi nginza na ya ni . Azo ti mosoro mingi atuku gba ti nginza daa .
41012042	Mbeni wali-mua so ayeke wayere aga na akete kete le ti nginza use si abi na ya ni .
41012043	Tongaso Jésus airi adisiple ti lo si lo tene na ala : “ Mbi tene na ala taa-tënë : wali-mua so ayeke wayere so abi nginza na ya ti sanduku ni ahon tanga ti azo kue .
41012044	Biani , tanga ti azo ni abi ti ala nginza so ala yeke na ye ti sarango na ni pepe ; me ti lo , na ya ti yere ti lo , lo bi nginza so kue angba na lo ti te na kobe . ”
41013001	So Jésus ayeke sigigi na ya ti kota da ti Nzapa , mbeni disiple ti lo atene na lo : “ Wafango-ye , baa ye ! So apendere têne ! So pendere ti da ! ”
41013002	Jésus atene na lo : “ Mo baa kota da so ? Fade mbeni têne oko ayeke ngba na ndö ti mba ti lo pepe ; ye so kue ayeke tuku na sese . ”
41013003	Jésus aduti na li ti hoto ti a-olive so abaa le na kota da ti Nzapa . Pierre , Jacques , Jean na André , so ala yeke gi ala oko , ala hunda lo , atene :
41013004	“ Tene na e , ye ni ayeke si ande lawa ? Nyen laa ayeke fa lango so aye so kue ayeke si na ni ? ”
41013005	Tongaso Jésus atene na ala : “ Ala sara hange si mbeni zo ahanda ala pepe !
41013006	Fade azo mingi ayeke ga na iri ti mbi si zo oko oko ayeke tene : ‘ Mbi laa mbi yeke Mesii ! ’ Ala yeke handa gba ti azo .
41013007	Ala azo ti mbi , tongana ala yeke ma tënë ti bira so aga nduru wala tënë ti bira so angba yongoro , ala sara mbeto pepe ! Alingbi aye so asi , me so laa ayeke hunzingo ti aye kue pepe .
41013008	Fade mbeni mara ayeke londo ti tiri na mbeni mara , mbeni kodro-gbia ayeke londo ti tiri na mbeni kodro-gbia ; sese ayeke yingi na ando nde nde , kota nzara ayeke ga . Fade aye so ayeke duti tongana kozo songo ti ya ti wali so aga nduru ti du .
41013009	Me ti ala , ala sara hange ! Fade azo ayeke gue na ala na gbe ti ngbanga ; azo ayeke pika ala na ya ti ada ti sambelango Nzapa . Ala yeke luti na le ti agovoronere na agbia ndali ti mbi titene ala tene tënë ti mbi na le ti ala .
41013010	Alingbi a fa Nzoni Tënë na amara kue kozoni si .
41013011	Tongana a gbu ala ti gue na ala na gbe ti ngbanga , ala gi be ti ala kozoni pepe , atene : ‘ Tënë ti nyen laa e yeke tene ande nyen ? ’ Me na ndembe ni , ala tene gi tënë so Nzapa ayeke zia na yanga ti ala . Biani , tënë ni ayeke londo na ala pepe , me ayeke londo na Yingo-Vuru .
41013012	Fade zo ayeke ka ita ti lo titene a fâ lo , babâ ayeke sara nga tongaso na molenge ti lo ; amolenge ayeke ga awato ti ababâ na amama ti ala ti ka ala titene a fâ ala .
41013013	Azo kue ayeke ke ala ndali ti mbi ; me zo so ayeke gbu ngangu ngbii asi na ndani , fade lo yeke soo kuâ . ”
41013014	“ Fade ala yeke baa ye so iri ni ‘ Sioni-kpale-ti-bubango-ndo-kue ’ so ayeke duti na ndo so sioni kpale ni alingbi fade ti duti daa pepe . ( Mo so mo yeke diko mbeti so , mo gi nda ti ye so nzoni ! ) Tongaso , azo so ayeke na sese ti Judée , alingbi ala kpe ague na li ti ahoto ;
41013015	zo so ayeke duti na li ti da ti lo , alingbi lo zu na sese pepe ti gue ti mu mbeni ye na ya ti da ni ;
41013016	zo so ayeke na yaka , alingbi lo kiri na ndo ti lo pepe ti mu kota bongo ti lo .
41013017	Ye ni ayeke duti ye ti mawa na awali so ayeke na ngo na ala so ayeke mu me na amolenge na ya ti alango ni so !
41013018	Ala azo ti mbi , ala sambela si ye ni asi na ngoi ti de pepe ,
41013019	ngbanga ti so , na ya ti alango ni so , fade pasi ayeke hon ndoni . Ngbene ye na tongo nda ti dunia so Nzapa asara ngbii asi fadeso , zo ade ti baa mara ti pasi tongaso laoko pepe . Na pekoni , fade zo ayeke kiri ti baa mara ti pasi so oko pepe .
41013020	Tongana Kota Gbia azi fade ambeni lango ni pepe , ka zo oko ti soo kuâ ayeke daa pepe . Me lo zi ambeni lango ni ndali ti azo so lo soro ala ti ga azo ti lo .
41013021	Tongana mbeni zo atene na ala : ‘ Baa , Mesii laa ge so ! ’ wala : ‘ Baa , lo laa kâ so ! ’ , ala yeda na lo pepe .
41013022	Biani , fade amesii ti mvene na awayanga-Nzapa ti mvene ayeke ga si ala yeke sara aye ti kpene na aye ti dongo be ti handa na azo . Tongana lege ayeke daa , ataa azo so Nzapa asoro ala , ala yeke handa ala .
41013023	Ti ala , ala sara hange ! Mbi tene tënë ni na ala , ala ma awe ! ”
41013024	“ Me na ya ti alango ni so , na peko ti ngoi ti apasi so , fade le ti lâ ayeke vuko , nze ayeke kiri ti su pepe ,
41013025	atongoro ayeke londo na nduzu ti ti na sese si angangu so ayeke na le ti nduzu ayeke yingi .
41013026	Tongaso azo ayeke baa Molenge ti Zo so ayeke ga na ya ti mbinda na ngangu ti lo kue , na gonda ti lo kue .
41013027	Na ndani , lo yeke tokua a-ange na ndö ti sese kue , ti londo na mbeni nda ti sese ngbii asi na mbeni nda ni titene ala gue abongbi azo so Nzapa asoro ala . ”
41013028	“ Ayeke nzoni ala manda ye na lege ti keke ti fige : gi so amaboko ti keke ni aga fini ni si akugbe ni ayeke sigigi daa , ala hinga atene , ngoi ti lungo ale ti kobe aga nduru awe .
41013029	Legeoko nga , tongana ala baa aye so asi , ayeke nzoni ala hinga atene , lango ti gango ti Molenge ti Zo aga nduru awe ; lo yeke na yanga ti da .
41013030	Mbi tene na ala taa-tënë : fade azo ti fadeso ayeke kui kue pepe kozoni si aye so kue asi .
41013031	Fade yayu na sese ayeke hon , me atënë ti mbi ayeke hon oko pepe . ”
41013032	“ Ti lango ti singo ti aye ni wala ngbonga ni , zo oko ahinga pepe : ataa a-ange so ayeke na yayu , ataa Molenge ni ; gi Babâ oko laa ahinga ni .
41013033	Le ti ala akpengba ! Ala lango pepe , ngbanga ti so ala hinga ngoi ni pepe .
41013034	Ye ni ayeke duti ande tongana mbeni zo so ague na mbeni kodro nde . Lo zia da ti lo na maboko ti azo ti kua ti lo . Lo mu na zo oko oko kua ti sarango ni si lo mu yanga na wabatango-yanga ti da ni titene le ti lo akpengba , lo lango pepe .
41013035	Ala lango pepe , ngbanga ti so ala hinga lango so wa ti da ni ayeke ga ande na ni pepe : wala na lakui , wala na be ti bi , wala na kozo toto ti kondo , wala na ndaperere , ala hinga pepe .
41013036	Tongana lo si na ndembe kue , ayeke nzoni lo wara ala na lango pepe .
41013037	Tënë so mbi tene na ala so , mbi tene na azo kue : Ala lango pepe ! ”
41014001	Matanga ti Pake na ti mapa so a sara na mama ni pepe angba lango use . Akota wayango-sandaga na awafango-ndia ayeke gi lege ti gbu Jésus na lege ti mbeni mayere titene ala fâ lo .
41014002	Ala tene na popo ti ala : “ Alingbi e gbu lo na lango ti matanga pepe , ngbanga ti azo atomboka . ”
41014003	Jésus ayeke na Betanii , na ya ti da ti Simon , zo ti buruma . So lo duti si lo yeke te kobe , mbeni wali ali na mbeni ngbenda so a sara ni na mbeni têne so iri ni albatre si yombo ti ngangu ngere ayeke na ya ni . A sara yombo ni na ngu ti mbeni kete keke so iri ni nare . Lo fâ ya ti ngbenda ni si lo tuku yombo ni na li ti Jésus .
41014004	Ambeni zo so ayeke kâ asara ngonzo si ala tene na popo ti ala : “ Ngbanga ti nyen si a buba yombo so tongaso ?
41014005	A lingbi fade ti ka yombo so na ale ti nginza ngbangbo ota ti mu nginza ni na azo ti mawa ! ” Tongaso ala kasa wali so mingi .
41014006	Me Jésus atene na ala : “ Ala zia lo kpoo . Ngbanga ti nyen si ala yeke so li ti lo tongaso ? Ye so lo sara na mbi so ayeke nzoni .
41014007	Azo ti mawa ayeke duti lakue na popo ti ala . Ala lingbi ti sara nzoni na ala na ya ti alango so kue be ti ala aye . Ti mbi , mbi yeke duti lakue na popo ti ala pepe .
41014008	Lo sara ye so lo lingbi ti sara : lo tuku yombo na tere ti mbi kozoni ti ku na lango ti lungo kuâ ti mbi .
41014009	Mbi tene na ala taa-tënë : na ndo so kue azo ayeke fa ande Nzoni Tënë daa , na ndö ti dunia kue , azo ayeke fa tënë ti ye so wali so asara si azo adabe ti ala na lo . ”
41014010	Tongaso Judas Iskariote , mbeni disiple oko na popo ti adisiple baleoko na use , ague abaa akota wayango-sandaga ti ka Jésus na ala .
41014011	Na mango tënë so , tere ti ala anzere mingi si ala mu zendo na lo atene , fade ala yeke mu na lo nginza . Tongaso Judas ayeke gi nzoni lege ti ka Jésus na ala .
41014012	Na kozo lango ti matanga ti Mapa so a sara na mama ni pepe , lango so azo ayeke fâ akete taba ndali ti matanga Pake , adisiple ti Jésus ahunda lo , atene : “ Mo ye e gue e leke na mo kobe ti Pake na ndo wa ? ”
41014013	Tongaso Jésus atokua adisiple ti lo use si lo tene na ala : “ Ala gue na ya ti gbata ni , fade ala yeke tengbi na mbeni koli so ayo ta ti ngu na li ti lo . Ala mu peko ti lo
41014014	si da so lo yeke li daa , ala tene na wa ni , atene : ‘ Wafango-ye atene : ndo titene mbi na adisiple ti mbi , e te kobe ti Pake daa ayeke na ndo wa ? ’
41014015	Fade lo yeke fa na ala mbeni kota kubu na nduzu so a leke ya ni na aye ti ya ni kue awe : na ndo so laa ala yeke leke kobe ni daa . ”
41014016	Adisiple amu lege ague na ya ti gbata ni ; ala wara aye ni gi tongana ti so lo fa na ala si ala leke kobe ti Pake ni .
41014017	Na lakui ni , Jésus na adisiple baleoko na use kue asi .
41014018	So ala yeke te kobe , Jésus atene na ala : “ Mbi tene na ala taa-tënë : mbeni oko na popo ti ala so mbi na lo e yeke te kobe oko , ayeke ka mbi . ”
41014019	Vundu agbu be ti ala si ala oko oko ahunda lo , atene : “ Ayeke mbi ? ”
41014020	Jésus atene na ala : “ Ayeke mbeni oko ti adisiple baleoko na use , lo so mbi na lo e yeke yoro maboko oko na ya ti sembe .
41014021	Fade Molenge ti Zo ayeke kui gi tongana ti so Mbeti ti Nzapa atene tënë ni na ndö ti lo . Me mawa na zo so ayeke ka Molenge ti Zo ! Ti zo ni so , tongana a du lo fade pepe , ka ayeke nzoni mingi ! ”
41014022	So ala yeke te kobe , Jésus amu mapa , lo mu singila na Nzapa ; na pekoni lo fâ ya ni , lo mu na adisiple si lo tene : “ Ala mu ni ate , so ayeke tere ti mbi . ”
41014023	Na pekoni , lo mu kopo ti vin , lo mu singila na Nzapa , lo mu ni na ala si ala kue anyon ni .
41014024	Jésus atene na ala : “ So ayeke mene ti mbi , mene so abongbi azo na Nzapa na ya ti mbuki ; mene so atuku ndali ti gba ti azo .
41014025	Mbi tene na ala taa-tënë : mbi yeke kiri ti nyon ngu ti le ti vinye mbeni pepe ngbii asi na lango so fade mbi yeke nyon fini vin na ya ti Kodro-gbia ti Nzapa . ”
41014026	Na peko ti so ala he bia ti gondango Nzapa awe , ala mu lege ti gue na hoto ti a-olive .
41014027	Jésus atene na adisiple ti lo : “ Fade ala kue ayeke zia mbi ti hon , ngbanga ti so Mbeti ti Nzapa atene : ‘ Fade mbi yeke fâ wabatango-taba si ataba ni ayeke kangbi kirikiri . ’
41014028	Me tongana mbi zingo ande na kuâ , mbi yeke hon kozo ti ala na Galile . ”
41014029	Pierre atene na lo : “ Tongana azo kue azia mo ahon , fade mbi yeke zia mo pepe . ”
41014030	Jésus akiri tënë na lo : “ Mbi tene na mo taa-tënë : laso , gi na bi so , kozo titene koli-kondo atoto fani use , fade mo yeke bere tënë ti mbi fani ota . ”
41014031	Me Pierre angba gi na ndö ti tënë ti lo si lo tene : “ Tongana ayeke titene mbi na mo e kui , mbi yeke bere tënë ti mo oko pepe ! ” Ala kue atene gi oko tënë so .
41014032	Na pekoni , ala si na mbeni ndo so iri ni Getsemane ; Jésus atene na adisiple ti lo : “ Ala duti na ndo so , mbi yeke gue ti sambela . ”
41014033	Lo mu Pierre , Jacques na Jean na tere ti lo si lo na ala ague . Be ti lo ato nda ti do na mbeto si mbeto asara lo ahon ndoni .
41014034	Lo tene na ala : “ Be ti mbi ayeke na vundu mingi , mo baa mo tene , mbi ye ti kui kuingo ; ala ngba na ndo so , ala lango pepe ! ”
41014035	Lo gue yongoro kete , lo ti na sese si lo sambela titene tongana lege ayeke daa , ngbonga ti pasi so ahon yongoro na tere ti lo .
41014036	Lo sambela , lo tene : “ Babâ ti mbi , mo lingbi ti sara ye kue ; mo zi kopo ti pasi so na tere ti mbi . Mbi ye pepe titene mo sara ye so be ti mbi aye , me mo sara gi ye so be ti mo aye .
41014037	Lo kiri lo ga na mbage ti adisiple ti lo ota si lo wara ala na lango . Lo tene na Pierre : “ Simon , mo lango ? Mo lingbi ti ngba na le ti mo tongaso na ya ti ngbonga oko pepe ?
41014038	Ala lango pepe ! Ala sambela si ala ti na ya ti ye ti tarango be pepe . Yingo ti zo ayeke na nzara ti sarango nzoni ye , me zo ni ayeke na ngangu pepe . ”
41014039	Lo kiri lo gue yongoro si lo sambela , lo tene gi oko tënë so lo tene kozoni so .
41014040	Lo kiri lo ga na mbage ti adisiple ti lo si lo wara ala na lango , ngbanga ti so lango ahon ndö ti ala . Ala hinga tënë so ala lingbi ti tene na lo pepe .
41014041	So lo kiri lo ga ti fani ota ni , lo tene na ala : “ Ala ngba ti lango ? Ala ngba ti wu tere ti ala ? Alingbi awe ! Ngbonga ni alingbi awe ; a yeke mu Molenge ti Zo ti zia lo na maboko ti azo ti siokpari .
41014042	Ala londo , e gue ! Baa , zo ti kango mbi asi awe ! ”
41014043	Gi so Jésus angba ti tene tënë , Judas , mbeni oko ti adisiple baleoko na use asi ; lo ga na gba ti azo na tere ti lo . Azo ni amu ayongoro zeme na akeke na maboko ti ala . Akota wayango-sandaga na awafango-ndia na akangba laa atokua ala .
41014044	Judas , zo ti kango Jésus afa na azo ni ye so fade lo yeke sara ; lo tene : “ Zo so mbi yeke su ande ngbangba ti lo , andaa lo laa . Ala gbu lo , ala bata lo nzoni si ala gue na lo . ”
41014045	Gi so Judas asi , lo ga nduru na tere ti Jésus ; lo iri lo , lo tene : “ Wafango-ye ! ” Na pekoni , lo su ngbangba ti lo .
41014046	Tongaso azo ni aga , ala zia maboko na ndö ti Jésus si ala gbu lo .
41014047	Me oko ti azo so ayeke kâ agboto yongoro zeme ti lo , lo de mbeni zo ti kua ti kota wayango-sandaga si lo fâ mê ti lo .
41014048	Jésus atene na ala : “ Ala ga na ayongoro zeme na akeke ti gbu mbi , mo baa mo tene , mbi yeke zo ti nzi !
41014049	Lakue mbi yeke na popo ti ala na ya ti kota da ti Nzapa ti fa ye , me ala gbu mbi pepe . Ye so asi tongaso titene tënë ti Mbeti ti Nzapa aga taa-tënë . ”
41014050	Tongaso azo kue azia lo si ala kpe ahon .
41014051	Mbeni maseka-koli amu peko ti Jésus , lo kanga gi mapia bongo na tere ti lo . Ala ye ti gbu lo ,
41014052	me lo zi tere ti lo na ya ti bongo ni , lo kpe lo hon , tere ti lo senge .
41014053	Ala gue na Jésus na ndo ti kota wayango-sandaga . Andaa akota wayango-sandaga , akangba na awafango-ndia abongbi tere ti ala kâ .
41014054	Pierre ague na peko ti Jésus , me lo yeke gue nduru nduru pepe ; lo gue ngbii lo li na ya ti gbagba ti kota wayango-sandaga ni . Kâ , lo na azo ti kua ayeke duti na tere ti wâ .
41014055	Akota wayango-sandaga na azo kue ti Kota Bongbi ti Fango Ngbanga ayeke gi mbeni tënë ti bi na li ti Jésus ti fâ ngbanga ti kuâ na li , me ala wara ni pepe .
41014056	Biani , azo mingi atene mvene na li ti Jésus , me atënë ti ala ague nde nde .
41014057	Ambeni zo alondo si ala tene tënë ti mvene na li ti lo , atene :
41014058	“ E ma lo lani , lo tene : ‘ Fade mbi yeke kungbi kota da ti Nzapa so azo laa asara si na ya ti lango ota , mbi yeke sara mbeni nde so zo laa asara ni pepe . ’ ”
41014059	Me na ndö ti tënë so , atënë ti ala akiri ague nde nde .
41014060	Tongaso kota wayango-sandaga alondo na le ti azo kue si lo hunda Jésus , atene : “ Mo yeke na tënë ti kiri na ni pepe ? Tënë so azo so ayeke tene na tere ti mo so , mo tene ti mo daa nyen ? ”
41014061	Me Jésus azi yanga pepe , lo kiri tënë oko pepe . Kota wayango-sandaga ni akiri ahunda lo , atene : “ Mo laa mo yeke Mesii , Molenge ti Nzapa , lo so azo ayeke gonda lo so ? ”
41014062	Jésus akiri tënë , atene : “ Biani , mbi yeke lo . Fade ala yeke baa Molenge ti Zo aduti na tere ti Nzapa so ngangu ti lo ahon angangu kue ; lo yeke duti na mbage ti maboko ti lo ti koli . Lo yeke londo na yayu ti ga na ya ti ambinda . ”
41014063	Tongaso kota wayango-sandaga asuru ya ti bongo ti lo si lo tene : “ E ye ti kiri ti hunda mbeni zo na tënë ngbanga ti nyen !
41014064	Ala ma zonga so lo zonga na Nzapa so awe ! Ti be ti ala , ala tene nyen ? ” Ala kue atene : “ Lo lingbi na kuâ . ”
41014065	Ambeni zo ato nda ti tuku ngu ti yanga ti ala na tere ti lo , ala kanga le ti lo , ala kpo lo na gobo si ala tene na lo : “ Sara tongana wayanga-Nzapa : fa na e zo so asara ye so na mo . ” Azo ti kua ni amu Jésus si ala pika ngbangba ti lo fani mingi .
41014066	So Pierre ayeke duti ti lo kâ na gbe ni na ya ti gbagba ni , mbeni wali so ayeke sara kua na kota wayango-sandaga asi .
41014067	Lo baa Pierre so ayeke duti na tere ti wâ , lo baa le ti Pierre si lo tene na lo : “ Mo nga , mo yeke lani na tere ti Jésus , zo ti kodro ti Nazaret ! ”
41014068	Me lo bere si lo tene : “ Mbi hinga tënë so mo ye ti tene so pepe , mbi gi li ti mbi na ni gbaa ! ” Na pekoni , lo sigigi na ya ti gbagba ni ti gue na mbage ti yanga ti gbagba ni . Tongaso koli-kondo atoto .
41014069	Wali so abaa Pierre si akiri atene na azo so ayeke kâ , atene : “ Taa-tënë , koli so ayeke mbeni zo ti ala ! ”
41014070	Pierre akiri abere . Kete na pekoni , azo so ayeke kâ , akiri atene na Pierre : “ Biani , mo yeke mbeni zo ti ala , ngbanga ti so , mo nga , mo yeke zo ti Galile . ”
41014071	Tongaso Pierre ato nda ti deba yanga ti lo , atene : “ Ayeke nzoni Nzapa afâ ngbanga na li ti mbi tongana mbi tene mvene ! Mbi hinga koli so ala yeke tene tënë ti lo so pepe ! ”
41014072	Gi na ndembe ni , koli-kondo atoto ti fani use . Tongaso Pierre adabe ti lo na tënë so lani Jésus atene na lo , atene : “ Kozo titene koli-kondo atoto fani use , fade mo yeke bere tënë ti mbi fani ota . ” Tongaso Pierre ati na toto .
41015001	Gi na kota ndaperere , akota wayango-sandaga , akangba , awafango-ndia na azo kue ti Kota Bongbi ti Fango Ngbanga abongbi ti ma tere . Ala kanga Jésus , ague na lo si azia lo na maboko ti Pilate .
41015002	Pilate ahunda lo , atene : “ Mo yeke gbia ti azuife ? ” Jésus akiri tënë na lo , atene : “ Ni laa mo tene so . ”
41015003	Akota wayango-sandaga ni abi tënë mingi na li ti Jésus .
41015004	Tongaso Pilate akiri ahunda Jésus , atene : “ Mo yeke kiri tënë oko pepe ? Mo ma atënë so kue ala yeke bi na li ti mo so ! ”
41015005	Me Jésus akiri tënë oko pepe ; nilaa li ti Pilate kue akpe .
41015006	Lakue na matanga ti Pake , Pilate ayeke zi mbeni zo ti kanga oko , lo so be ti gba ti azo ni aye titene a zi lo .
41015007	Andaa , mbeni koli so iri ti lo Barabas , lo na ambeni zo so asara wusuwusu na ya ti kodro ayeke na da ti kanga , ngbanga ti so ala fâ mbeni zo na ya ti wusuwusu ni .
41015008	Gba ti azo ni ague na ndo ti Pilate si ala hunda na lo titene lo sara ye so lo yeke sara lakue na ala so .
41015009	Pilate ahunda ala , atene : “ Ala ye mbi zi na ala gbia ti azuife ? ”
41015010	Biani , lo hinga lo tene , akota wayango-sandaga azia Jésus na maboko ti lo , ngbanga ti so kota be asara ala na tere ti lo .
41015011	Me akota wayango-sandaga apusu gba ti azo ni titene ala hunda na Pilate ti zi na ala Barabas .
41015012	Pilate akiri ahunda azo ni , atene : “ Lo so ala iri lo gbia ti azuife so , ala ye mbi sara nyen na lo ? ”
41015013	Ala kiri adekongo , atene : “ Fâ lo na ndö ti keke ti kroa ! ”
41015014	Pilate ahunda ala , atene : “ Sioni ti nyen laa lo sara ? ” Me ala kiri adekongo ngangu , atene : “ Fâ lo na ndö ti keke ti kroa ! ”
41015015	Pilate aye ti sara si be ti gba ti azo ni anzere ; nilaa lo zi na ala Barabas . Na pekoni , lo mu yanga titene a pika Jésus na fimbo si lo zia lo na maboko ti ala titene a fâ lo na ndö ti keke ti kroa .
41015016	Aturugu amu Jésus , ague na lo na yangbo ti govoronere si ala iri amba ti ala kue .
41015017	Ala yu mbeni kota bengba bongo na lo ; ala mu akamba ti ki aleke ni tongana kpoto ti gbia si ala zia na li ti lo .
41015018	Na pekoni , ala to nda ti bara lo , atene : “ E bara mo , gbia ti azuife ! ”
41015019	Ala pika li ti lo na sosongo , ala tuku ngu ti yanga ti ala na tere ti lo si ala kuku akpo li ti ala na sese na gbe ti lo .
41015020	So ala zia lege ti hengo lo awe , ala zi bengba bongo ni na tere ti lo si ala yu na lo bongo ti lo wani . Na pekoni , ala sigigi na lo ti gue ti fâ lo na ndö ti keke ti kroa .
41015021	Mbeni koli ti kodro ti Sirene so iri ti lo ayeke Simon , babâ ti Alexandre na Rufus , alondo na yaka si lo yeke hon na lege ni so . Aturugu agbu lo na ngangu titene lo yo keke ti kroa ti Jésus .
41015022	Ala gue na Jésus na ndo so iri ni Golgota ; nda ti iri ni atene : “ Ndo-ti-abio-ti-li ” .
41015023	Ala ye ti mu na lo vin so ala tuku mire daa , me Jésus ake ti nyon ni .
41015024	Na pekoni , ala kanga lo na ndö ti keke ti kroa , ala kangbi bongo ti lo na popo ti ala si ala bi dee ti hinga zo so alingbi ti wara bongo ni .
41015025	Na ngbonga gumbaya ti ndaperere laa ala kanga lo na ndö ti keke ti kroa .
41015026	Na li ti keke ti kroa ni , ala su mbeni mbeti ti fa nda ti ngbanga so a fâ na li ti lo ; mbeti ni atene : “ Gbia ti azuife . ”
41015027	Na tere ti Jésus , ala kanga asioni zo use na ndö ti akeke ti kroa , oko na mbage ti maboko ti lo ti koli , oko na mbage ti maboko ti lo ti wali . [
41015028	Tongaso si tënë ti Mbeti ti Nzapa aga taa-tënë : “ A diko lo na popo ti azo ti sioni . ” ]
41015029	Azo so ayeke hon na lege ayeke yingi li ti ala si ala yeke zonga lo , atene : “ He ! Mo so mo ye lani ti kungbi kota da ti Nzapa ti kiri ti leke ni na ya ti lango ota so ,
41015030	mo soo tere ti mo wani na kuâ ma ! Londo na ndö ti keke ti kroa ni , mo zu na sese , e baa ! ”
41015031	Akota wayango-sandaga nga na awafango-ndia ahe Jésus si ala tene na popo ti ala , atene : “ Lo soo ambeni zo , me lo lingbi ti soo tere ti lo wani pepe !
41015032	Ayeke nzoni Mesii ni , gbia ti Israel , alondo fadeso na ndö ti keke ti kroa ni azu na sese , e baa ! Tongaso , fade e ma na be na lo . ” Ala so a kanga ala na ndö ti akeke ti kroa na tere ti Jésus ayeke zonga nga lo .
41015033	Ti londo na bekombite ngbii asi na ngbonga ota , ndo avuko na ya ti kodro ni kue .
41015034	Na ngbonga ota ni , Jésus adekongo ngangu , atene : “ Eloi , Eloi , lema sabaktani ? ” Ndani atene : “ Nzapa ti mbi , Nzapa ti mbi , mo zia mbi ngbanga ti nyen ? ”
41015035	Ambeni zo so ayeke kâ ama dekongo ti lo ni si ala tene : “ Ala ma , lo yeke iri Élie ! ”
41015036	Mbeni zo akpe , amu mbeni ndokoro ayoro na ya ti kpingo vin , lo kanga na li ti mbeni sosongo si lo yoro ni na Jésus titene lo nyon ; lo tene : “ Ala ku , e yeke baa wala Élie ayeke ga ti zi lo na ndö ti keke ti kroa ni ! ”
41015037	Me Jésus adekongo ngangu si lo kui .
41015038	Ya ti ridoo so a kanga na ya ti kota da ti Nzapa asuru use , alondo na nduzu ngbii asi na gbeni .
41015039	Kapita ti aturugu ti Rome so aluti na dawa ti Jésus abaa lege so Jésus akui na ni si lo tene : “ Taa-tënë , koli so ayeke Molenge ti Nzapa ! ”
41015040	Ambeni wali nga ayeke daa , ala luti ti ala yongoro si ala yeke baa ye ni . Marie ti kodro ti Magdala ayeke na popo ti awali ni so , lo na Marie , mama ti Jacques Kete na ti Yozes , na Salome .
41015041	Awali so amu lani peko ti Jésus si ala sara kua na lo na ndembe so lo yeke na Galile . Ambeni wali mingi ayeke nga kâ , ala so amu peko ti lo si aga na Jérusalem .
41015042	Na lango ni so , azo ayeke leke aye ndali ti lango ti matanga . Na lakui ni , titene ndade si lango ti wungo tere asi ,
41015043	Joseph , zo ti gbata ti Arimate asi ; lo yeke mbeni kota zo ti kota ndo ti fango ngbanga . Lo nga lo yeke ku gango ti Kodro-gbia ti Nzapa . Lo kanga be ti lo , lo gue lo baa Pilate si lo hunda ti mu kuâ ti Jésus .
41015044	Li ti Pilate kue akpe so lo ma atene , Jésus akui awe . Lo iri kapita ti aturugu si lo hunda lo , lo tene : “ Jésus akui aninga ? ”
41015045	So lo ma tënë ti turugu ni awe , lo yeda na Joseph ti mu kuâ ni .
41015046	Joseph avo mbeni kota vuru bongo . Lo zi kuâ ti Jésus na ndö ti keke ti kroa , lo kanga ni na kota vuru bongo ni si lo gue , lo lu ni na ya ti du ti kuâ so a zi ni na ya ti têne . Na pekoni , lo mu mbeni kota têne si lo kanga na yanga ti du ti kuâ ni .
41015047	Marie ti kodro ti Magdala na Marie , mama ti Yozes ayeke baa ndo so ala yeke zia Jésus daa .
41016001	So lango ti wungo tere ahon awe , Marie ti kodro ti Magdala na Marie , mama ti Jacques na ti Salome avo ayombo titene ala gue azia na tere ti kuâ ti Jésus .
41016002	Na kota ndaperere ti layenga , so lâ alondo awe , ala gue na du ti kuâ ni .
41016003	Ala yeke hunda tere ti ala , atene : “ Zo wa laa ayeke pusu ande na e têne ti yanga ti du ti kuâ ni ? ”
41016004	So ala yo le ti ala na nduzu , ala baa so a pusu têne ni si a zi ni awe , andaa têne ni akono fade mingi .
41016005	Ala li na ya ti du ti kuâ ni , ala baa mbeni maseka-koli so aduti na mbage ti maboko ti ala ti koli , lo yu yongoro vuru bongo ; mbeto asara ala .
41016006	Maseka-koli ni atene na ala : “ Mbeto asara ala pepe ! Ala yeke gi Jésus ti Nazaret , lo so a fâ lo na ndö ti keke ti kroa ; lo zingo na kuâ awe , lo yeke na ndo so pepe . Baa , ndo so a zia lo lani daa laa .
41016007	Ala gue fadeso atene na adisiple ti lo nga na Pierre atene , lo hon kozo ti ala na Galile awe . Kâ laa ala yeke baa ande lo tongana ti so lo tene tënë ni na ala . ”
41016008	Tongaso ala sigigi na ya ti du ti kuâ ni si ala kpe , ngbanga ti so ala kue ayeke do na mbeto . Ala tene tënë ni na zo oko pepe , ngbanga ti so mbeto asara ala . [
41016009	Na peko ti so Jésus azingo na kuâ awe , na ndaperere ti layenga , lo si kozoni na Marie ti kodro ti Magdala , wali so lo tumba lani asioni yingo mbarambara na ya ti lo .
41016010	Marie ague , lo tene tënë ni na azo so ayeke lani na tere ti Jésus . Andaa vundu agbu be ti ala mingi si ala yeke toto .
41016011	So ala ma atene , Jésus ayeke na fini si Marie abaa lo , ala yeda na tënë ti lo pepe .
41016012	Na pekoni , Jésus amu mbeni tere nde si lo fa tere ti lo na adisiple ti lo use so amu lege ti gue na yaka .
41016013	Ala kiri si ala tene tënë ni na tanga ti adisiple ni , me ala yeda na tënë ti adisiple use so pepe .
41016014	Ti hunzi na ni , Jésus afa tere ti lo na adisiple ti lo baleoko na oko na ndembe so ala yeke te kobe . Lo suku na ala , ngbanga ti so ala dekite , ala kpengba be ti ala si ala ke ti yeda na tënë ti azo so abaa lo na peko ti so lo zingo na kuâ .
41016015	Na pekoni , lo tene na ala : “ Ala gue na ndö ti dunia kue , ala fa Nzoni Tënë na azo kue .
41016016	Zo so ama na be si awara bateme , fade lo yeke soo kuâ , me zo so ma na be pepe , fade a yeke fâ ngbanga na li ti lo .
41016017	Azo so ama na be , aye ti kpene so ala yeke sara ande ayeke so : na iri ti mbi , ala yeke tumba asioni yingo , ala yeke tene tënë na ayanga nde so ala hinga ni pepe ;
41016018	ala yeke gbu angbo na maboko ti ala wala ala yeke nyon sioni yoro , me sioni ye oko ayeke si na ala pepe ; ala yeke zia maboko ti ala na ndö ti azo ti kobela si kobela ti azo ni ayeke kai . ”
41016019	Na peko ti so Kota Gbia Jésus atene tënë so na ala awe , a mu lo , a gue na lo na yayu si lo duti na tere ti Nzapa na mbage ti maboko ti lo ti koli .
41016020	Adisiple ague ti fa Nzoni Tënë na ndo kue . Kota Gbia ayeke sara aye ti kpene na lege ti ala ti fa na azo so tënë ti Nzapa ayeke taa-tënë . ]
42001001	Azo mingi agi lege ti su na mbeti tënë ti aye so asi na popo ti e ;
42001002	ala su ni na mbeti ti fa peko ti tënë ti azo so abaa ye ni na le ti ala , ngbene ye na tongo nda ni si ala ga azo ti fango tënë ti Nzapa .
42001003	Nilaa , kota zo Théophile , mbi nga , mbi baa mbi tene , ayeke nzoni mbi hunda nda ti aye so kue nzoni si mbi su ni na mbeti na mo na lege ti molongo ni .
42001004	Tongaso si mo hinga mo tene , aye so a fa na mo so ayeke taa-tënë .
42001005	Na ngoi so ando Herode ayeke gbia ti Judée , mbeni wayango-sandaga ayeke daa , iri ti lo Zakarii . Lo yeke mbeni zo ti ya ti bongbi ti awayango-sandaga ti sewa ti Abia ; iri ti wali ti lo ayeke Élisabeth ; lo nga lo yeke mbeni hale ti Aaron .
42001006	Ala use kue ayeke ambirimbiri zo na le ti Nzapa ; ala yeke sara ye gi na lege ti andia nga na lege ti ambela kue ti Kota Gbia .
42001007	Me ala yeke na molenge pepe , ngbanga ti so Élisabeth ayeke wali ti dungo ni pepe ; ala use kue aga mbakoro awe .
42001008	Ngoi ti Zakarii ti sara kua ti yango sandaga na le ti Nzapa alingbi ; so ayeke ngoi titene lo na azo ti bongbi ti lo asara kua .
42001009	Ala soro lo alingbi na ti so awayango-sandaga ayeke sara ni lakue titene lo laa lo li na ya ti da ti Kota Gbia ti zö dukani .
42001010	Na ndembe so a yeke zö ka dukani , azo kue ayeke ngba na gigi si a yeke sambela .
42001011	Mbeni ange ti Kota Gbia asi na Zakarii ; lo luti na tere ti gbalaka na mbage ti maboko ti koli , gbalaka so a yeke zö ka dukani na ndö ni .
42001012	So Zakarii abaa lo tongaso , be ti lo agi lo si mbeto agbu lo .
42001013	Me ange ni atene na lo : “ Zakarii , sara mbeto pepe , ngbanga ti so Nzapa ama sambela ti mo awe : fade Élisabeth , wali ti mo ayeke du na mo molenge-koli si mo yeke di iri ti lo Jean .
42001014	Molenge ni ayeke zia ngia mingi na be ti mo , tere ti mo ayeke nzere si be ti azo mingi ayeke nzere ndali ti dungo lo .
42001015	Biani , fade lo yeke ga kota na le ti Kota Gbia ; lo yeke nyon vin wala samba pepe ; Yingo-Vuru ayeke si lo gi na ya ti mama ti lo .
42001016	Lo yeke mu azo ti Israel mingi ti kiri na ala na Kota Gbia , Nzapa ti ala .
42001017	Lo yeke tambula na dawa ti Nzapa , yingo ti wayanga-Nzapa Élie , na ngangu ti lo , ayeke duti na ndö ti lo si lo yeke leke songo na popo ti ababâ na amolenge ti ala . Lo yeke kiri ti leke be ti azo ti ngangu li si tënë ti be ti ala aga tongana ti azo ti mbirimbiri . Lo yeke sara tongaso ti leke azo so aleke tere ti ala ti ku Kota Gbia . ”
42001018	Zakarii atene na ange ni : “ Fade mbi yeke hinga ye ni tongana nyen ? Mbi ga mbakoro awe si ngu ti wali ti mbi ahon mingi . ”
42001019	Ange ni akiri tënë na lo : “ Mbi yeke Gabriel , mbi yeke luti na le ti Nzapa ti sara na lo . Lo tokua mbi ti tene tënë na mo , ti tene nzoni tënë so na mo .
42001020	Me mo yeda na tënë ti mbi pepe ; tënë ti mbi so ayeke ga ande taa-tënë tongana ndembe ni alingbi . Tongaso , fade mo yeke ga buburu , mo yeke tene tënë pepe , ngbii asi na ndembe so aye ni kue ayeke si . ”
42001021	Andaa , azo angba ti ku Zakarii ; be ti ala kue ayeke gi na nduzu , ngbanga ti so lo ninga mingi na ya ti da ti Nzapa .
42001022	So Zakarii asigigi , lo lingbi ti tene tënë na ala pepe ; ala hinga atene kâ , na ya ti kota da ti Nzapa , lo baa ye na ya ti mbeni ye tongana bango-li . Lo yeke tene tënë na ala gi na maboko , ngbanga ti so lo ga buburu awe .
42001023	So ngoi ti sarango kua ti Zakarii ahunzi awe , lo kiri na ndo ti lo .
42001024	Na pekoni , wali ti lo Élisabeth amu ngo si lo honde tere ti lo na ya ti nze oku ; lo tene na be ti lo , lo tene :
42001025	“ Baa ye so Kota Gbia asara na mbi laa ; lo sara nzoni be na mbi na ndembe so lo bi le ti lo na ndö ti mbi , ti zi kamene na le ti mbi na popo ti azo . ”
42001026	Na nze omene ti ngo ti Élisabeth , Nzapa atokua ange Gabriel na ya ti mbeni gbata ti Galile so iri ni Nazaret ,
42001027	na ndo ti mbeni maseka-wali so ade ti mu koli pepe , iri ti lo Marie . Mbeni koli so iri ti lo Joseph aye ti mu lo na wali ; lo yeke hale ti gbia David .
42001028	Ange ni asi na ndo so lo yeke daa si atene na lo : “ Mbi bara mo-oo ! Nzapa asara nzoni be na mo . Kota Gbia ayeke na mo . ”
42001029	So Marie ama tënë so , be ti lo ado ; lo gbu li ti lo na ndö ti barango ndo ni so .
42001030	Ange ni atene na lo : “ Marie , sara mbeto pepe , ngbanga ti so Nzapa asara nzoni be na mo .
42001031	Fade mo yeke mu ngo si mo yeke du molenge-koli so mo yeke di iri ti lo Jésus .
42001032	Lo yeke ga kota si a yeke iri lo Molenge ti Nzapa so ayeke na yayu kâ na ndö ti aye kue . Kota Gbia Nzapa ayeke mu na lo mbata ti gbia ti kotara ti lo David .
42001033	Fade lo yeke le-gbia na ndö ti azo ti Israel kpu na kpu si lengo-gbia ti lo ayeke hunzi pepe . ”
42001034	Marie atene na ange ni : “ Ye ni ayeke sara ande tongana nyen so mbi de ti hinga koli pepe so ? ”
42001035	Ange ni akiri tënë na lo , atene : “ Fade Yingo-Vuru ayeke ga na ndö ti mo si ngangu ti Nzapa , lo so lo yeke na yayu kâ na ndö ti aye kue ayeke duti na ndö ti mo tongana gbe ti de . Ndani laa molenge so mo yeke du lo ayeke ga zo so ayeke nde si ayeke nzoni kue ; azo ayeke iri lo Molenge ti Nzapa .
42001036	Baa , Élisabeth so ayeke zo ti sewa ti mo , lo so a iri lo ando wali ti dungo ni pepe so , lo mu ngo ; ngo ti lo asara fadeso nze omene awe . Lo yeke du ande molenge-koli na mbakoro ti lo .
42001037	So ti fa atene , ye ti hon ngangu ti Nzapa ayeke daa pepe . ”
42001038	Marie atene : “ Mbi yeke zo ti kua ti Kota Gbia ; ayeke nzoni ye ni asi na mbi alingbi na tënë so mo tene so . ” Na pekoni , ange ni azia lo si ahon .
42001039	Na ya ti alango ni so , Marie amu lege si lo gue hio na mbeni gbata ti Judée , sese so ahoto ayeke daa mingi .
42001040	Lo li na ya ti da ti Zakarii si lo bara Élisabeth .
42001041	So Élisabeth ama barango ndo ti Marie , molenge so ayeke na ya ti lo ado tere ti lo si Yingo-Vuru asi Élisabeth .
42001042	Lo dekongo ngangu , lo tene : “ Nzapa asara tufa na ndö ti mo ahon awali kue , lo sara tufa na ndö ti Molenge so ayeke na ya ti mo !
42001043	Mbi yeke zo wa si mama ti Kota Gbia ti mbi aga na ndo ti mbi so ?
42001044	Biani , gi so mbi ma barango ndo ti mo , molenge ni ado tere ti lo na ngia na ya ti mbi .
42001045	Ti mo nzoni , ngbanga ti so mo ma na be so ye ni ayeke si ande gi tongana ti so Kota Gbia atene tënë ni na mo ! ”
42001046	Marie atene : “ Mbi gonda Kota Gbia ti mbi !
42001047	Be ti mbi asi singo na ngia ndali ti Nzapa , Wasongo mbi ,
42001048	ngbanga ti so lo baa mbi na nzoni le , mbi so mbi yeke senge zo ti kua ti lo . Biani , ti londo na azo ti fadeso ti gue na ni , fade azo ti angoi kue ayeke tene tënë ti mbi nzoni ,
42001049	ngbanga ti so Nzapa so ngangu ti lo ahon angangu kue , asara akota ye na mbi ; iri ti lo ayeke nde si ayeke nzoni kue .
42001050	Lo yeke sara nzoni be kpu na kpu na azo so akpe mbeto ti lo .
42001051	Lo sara akota ye na lege ti ngangu ti lo : lo kangbi popo ti azo so ayeke gonda tere ti ala na ya ti be ti ala wani .
42001052	Lo mu agbia na ndö ti mbata ti ala si lo bi ala na sese , lo mu asenge zo , lo zia ala na kota ndo .
42001053	Lo mu anzoni ye mingi na azo so nzara asara ala si lo tumba azo ti mosoro , maboko ti ala senge .
42001054	Lo ga , lo mu maboko na azo ti Israel so ayeke azo ti kua ti lo ; lo dabe ti lo na nzoni be ti lo
42001055	so lo sara na Abraham na ahale ti lo lakue lakue . Lo sara ye ni alingbi na zendo so ando lo mu na akotara ti e . ”
42001056	Marie angba na ndo ti Élisabeth nduru na nze ota si na pekoni , lo kiri na ndo ti lo .
42001057	So lango ti dungo ti Élisabeth alingbi awe , lo du molenge-koli .
42001058	Azo ti tere ti da ti lo na azo ti sewa ti lo abaa so Kota Gbia asara nzoni be na lo si be ti ala nga ayeke na ngia .
42001059	Lango miombe na pekoni , ala ga ti fâ molenge ni na ganza . Ala ye ti mu na lo iri ti babâ ti lo Zakarii ,
42001060	me mama ni amu tënë , atene : “ Ên-en , fade a iri lo Jean . ”
42001061	Ala tene na lo : “ Mbeni zo ti sewa ti mo ayeke na mara ti iri so lawa ! ”
42001062	Ala sara maboko ti ala na babâ ni ti hunda lo na iri so lo ye ti mu na molenge ni .
42001063	Zakarii ahunda mbeni ardoaze si lo su mbeti na le ni , lo tene : “ Iri ti lo ayeke Jean . ” Li ti azo ni kue akpe .
42001064	Gi na pekoni , yanga ti Zakarii azi , lo to nda ti tene tënë si lo gonda Nzapa .
42001065	Tongaso , mbeto agbu azo ti tere ti da ti lo kue . Na ya ti ahoto ti Judée , azo kue ayeke tene tënë ti aye so asi so .
42001066	Azo so kue ama tënë ti aye ni so , abata tënë ni na be ti ala si ala yeke tene na popo ti ala : “ Fade kete molenge so ayeke ga tongana nyen ? ” Ngangu ti Kota Gbia ayeke na lo biani .
42001067	Yingo-Vuru asi Zakarii , babâ ti Jean si lo tene peko ti tënë ti yanga ti Nzapa , lo tene :
42001068	“ E gonda Kota Gbia , Nzapa ti Israel , ngbanga ti so lo ga ti baa azo ti lo , ti zi ala na gbe ti ngbaa .
42001069	Lo soro mbeni ngangu zo ti songo e na kuâ ; lo soro lo na popo ti ahale ti David , zo ti kua ti lo .
42001070	Lo zia tënë ni ando na yanga ti awayanga-Nzapa si ala tene ni ; awayanga-Nzapa so Nzapa azia ala nde ndali ti lo .
42001071	Na lege ti songo so lo soo e , lo zi e na maboko ti awato ti e nga na maboko ti ala so be ti ala ake e .
42001072	Lo sara nzoni be na akotara ti e ti dabe ti lo na mbuki ti lo so ayeke nde si ayeke nzoni kue .
42001073	Biani , lo deba yanga ti lo na Abraham , kotara ti e , lo tene tënë ni na ndö ti e , lo tene :
42001074	‘ Mbi yeke zi ala na maboko ti awato ti ala titene ala voro mbi na mbeto pepe ,
42001075	tongaso si ala lingbi ti mu be ti ala na mbi , ti sara ye ti mbirimbiri na le ti mbi , na lango ti fini ti ala kue . ’
42001076	Me ti mo , kete molenge , fade azo ayeke iri mo wayanga-Nzapa ti lo so lo yeke na yayu kâ na ndö ti aye kue , ngbanga ti so fade mo yeke tambula na dawa ti Kota Gbia ti leke lege ti lo .
42001077	Mo yeke fa na azo ti lo lege so Nzapa ayeke zi tënë na li ti ala titene ala soo kuâ .
42001078	Nzapa ti e ayeke sara nzoni be mingi : lo sara si lumiere so alondo na yayu aza na ndö ti e tongana lâ ti ndaperere .
42001079	Fade lâ ni ayeke su na ndö ti azo so aduti na ya ti vukongo ndo ti kuâ , ti fa na e lege ti siriri si e tambula daa . ”
42001080	Molenge ni ayeke kono si ndara ti lo ayeke mai . Lo duti na benyama ngbii asi na lango so lo sigigi polele na le ti azo ti Israel .
42002001	Na ngoi ni so , Auguste , kota gbia ti Rome asigigi na mbeni mbela so ahunda na azo ti sese ti lo kue titene a diko wungo ti ala .
42002002	Kozo dikongo wungo ti azo ni aduti na ngoi so Kirinius ayeke govoronere ti sese ti Sirii .
42002003	Azo kue ague ti su iri ti ala na mbeti , zo oko oko na gbata ti lo wani .
42002004	Joseph nga alondo na gbata ti Nazaret , na sese ti Galile ti gue na Judée , na Betlehem , gbata so a du gbia David daa . Biani , lo gue kâ , ngbanga ti so lo yeke mbeni hale ti David .
42002005	Lo gue ti su iri ti lo na mbeti , lo na Marie , wali so lo ye ti mu lo ; Marie ayeke na ngo .
42002006	So ala yeke na Betlehem , lango titene Marie adu alingbi .
42002007	Lo du kozo molenge ti lo ti koli . Lo kanga lo na bongo si lo zia lo na ya ti mbeni sanduku so anyama ayeke te ka kobe daa , ngbanga ti so ala wara ndo ti lango daa pepe na ya ti da ti agene .
42002008	Ambeni wabatango-taba ayeke lani kâ ; ala yeke lango na ya ti ngonda ti bata ataba ti ala na bi .
42002009	Mbeni ange ti Kota Gbia asi na ala ; gonda ti Kota Gbia aza na ndö ti ala si mbeto agbu ala mingi .
42002010	Me ange ni atene na ala : “ Ala sara mbeto pepe , ngbanga ti so mbi ga ti tene mbeni nzoni tënë na ala , tënë ni ayeke zia ngia na be ti azo kue .
42002011	Laso , na ya ti gbata ti David , a du na ala Wasongo azo awe ; lo yeke Christ , Kota Gbia .
42002012	Ye so ala yeke hinga lo na ni ayeke so : fade ala yeke wara fini molenge so a du lo , a kanga lo na bongo si a zia lo na ya ti mbeni sanduku so anyama ayeke te ka kobe daa . ”
42002013	Mo ye ti baa , a-ange mingi mingi ti yayu aga na tere ti kozo ange ni si ala bongbi , ahe bia ti gonda Nzapa , ala tene :
42002014	“ E gonda Nzapa so ayeke na yayu kâ na ndö ti aye kue , siriri na ndö ti sese na popo ti azo so lo ye ala ! ”
42002015	So a-ange ni azia ala si akiri na yayu awe , awabatango-taba atene na popo ti ala , atene : “ E gue na Betlehem , e baa ye so asi kâ , ye so Kota Gbia afa tënë ni na e so . ”
42002016	Ala gue na loro si ala wara Marie na Joseph na fini molenge ni so ayeke lango na ya ti sanduku so anyama ayeke te ka kobe daa .
42002017	So awabatango-taba ni abaa lo awe , ala fa peko ti tënë so ange ni atene na ala na ndö ti molenge ni .
42002018	Azo so kue ama tënë ti awabatango-taba ni , li ti ala kue akpe .
42002019	Ti Marie , lo ngba ti dabe ti lo na atënë so kue si lo yeke gbu li ti lo daa .
42002020	Na pekoni , awabatango-taba ni amu lege si ala yeke kiri . Ala yeke gonda Nzapa na lege si ala yeke he bia na lo ndali ti aye so kue ala ma si ala baa so . Biani , aye ni kue asi alingbi na ye so ange afa na ala .
42002021	Lango miombe na pekoni , ala fâ molenge ni na ganza si ala di iri ti lo Jésus . So ayeke iri so ange afa kozoni si a mu ngo ti lo .
42002022	Ndembe so Ndia ti Moïse afa titene ala gue asukula asioni ti ala alingbi awe . Tongaso Joseph na Marie ague na Jésus na Jérusalem ti ya lo na Kota Gbia .
42002023	Ala sara ye ni alingbi na tënë so a su na ya ti mbeti ti Ndia ti Kota Gbia : “ Molenge-koli so kue azi lege ti dungo ni na mama ti lo , fade a yeke zia lo nde ndali ti Kota Gbia . ”
42002024	Ala mu nga sandaga alingbi na tënë ti Ndia ti Kota Gbia : ala mu akolokoto use wala amolenge ti mbipa ti vuru ni use .
42002025	Mbeni koli ayeke na Jérusalem , iri ti lo ayeke Siméon ; lo yeke zo ti mbirimbiri , lo mu be ti lo kue na Nzapa , lo yeke ku zo so ayeke ga ande ti soo azo ti Israel . Yingo-Vuru ayeke na Siméon .
42002026	Yingo-Vuru atene ando na lo atene , lo yeke kui pepe ngbii lo baa Christ , lo so Kota Gbia ayeke tokua lo so .
42002027	Yingo apusu lo si lo gue na ya ti kota da ti Nzapa . So babâ na mama ti Jésus , kete molenge so , aga na lo ti sara ye so Ndia ahunda na ala ti sarango ni ,
42002028	Siméon ayo molenge ni na ya ti maboko ti lo , lo mu singila na Nzapa , lo tene :
42002029	“ Kota Gbia , fadeso mo sara ye alingbi na tënë ti yanga ti mo awe : tongaso mo zia lege na zo ti kua ti mo ti gue na siriri .
42002030	Biani , le ti mbi abaa awe zo ti mo so mo tokua lo ti soo azo na kuâ ;
42002031	mo leke lege ti songo azo ni na dawa ti azo kue .
42002032	Lo yeke lumiere so ayeke fa mo na azo ti amara kue ; lo yeke gonda ti azo ti Israel so ayeke azo ti mo . ”
42002033	Li ti babâ na mama ti Jésus kue akpe ndali ti tënë so Siméon ayeke tene na ndö ti lo .
42002034	Siméon asara tufa na ndö ti ala si lo tene na Marie , mama ti molenge ni , lo tene : “ Baa , ndali ti Molenge so , fade azo ti Israel mingi ayeke ti si ambeni mingi ayeke londo . Molenge so ayeke ga mbeni ye ti kite ;
42002035	tongaso si atënë ti be ti azo mingi ayeke sigigi polele . Ti mo mama ni , fade vundu ayeke so be ti mo tongana ka ti likongo . ”
42002036	Mbeni wali nga ayeke daa , lo yeke wayanga-Nzapa , iri ti lo Anne ; lo yeke molenge ti Penuel ti wali , zo ti mara ti Aser . Ngu ti lo ahon mingi . So lo mu koli na maseka ti lo , lo na koli ni asara ngu mbarambara .
42002037	Na pekoni , lo ga wali-mua ; lo yeke na ngu balemiombe na osio , lo ngba gi na ya ti kota da ti Nzapa ; bi na lâ , lo yeke sara kua ti Nzapa , lo yeke ke kobe si lo yeke sambela .
42002038	Gi na ndembe ni so , lo ga lo mu singila na Nzapa si lo tene tënë ti molenge ni na azo so kue ayeke ku lango so fade Nzapa ayeke zi Jérusalem na gbe ti ngbaa .
42002039	So babâ na mama ti Jésus asara ye so kue Ndia ti Kota Gbia ahunda na ala awe , ala kiri na sese ti Galile , na Nazaret , gbata ti ala .
42002040	Molenge ni akono , lo kpengba ; ndara asi singo na lo si Nzapa ayeke sara nzoni be na lo .
42002041	Na ya ti ngu oko oko , babâ na mama ti Jésus ayeke gue na Jérusalem ndali ti matanga ti Pake .
42002042	So ngu ti Jésus alingbi baleoko na use awe , lo na ala ague na matanga ni tongana ti so ala yeke sara lakue .
42002043	So matanga ni ahunzi awe , babâ na mama ti Jésus amu lege ti kiringo ni , me molenge ni angba ti lo na Jérusalem , ala hinga ye oko daa pepe .
42002044	Ala baa ti ala atene , Jésus ayeke na popo ti amba ti ala , azo ti lege . Ala tambula ngbii asi na lakui , ala to nda ti gi lo na popo ti asongo ti ala nga na azo so ala hinga ala .
42002045	So ala wara lo pepe , ala kiri na Jérusalem ti gi lo .
42002046	Na lango ota ni , ala wara lo na ya ti kota da ti Nzapa ; lo duti na popo ti awafango-ye , lo yeke ma ala si lo yeke hunda nga ala na atënë .
42002047	Azo so kue ayeke ma lo , li ti ala kue akpe ndali ti hingango ye ti lo nga ndali ti atënë so lo yeke kiri na ni na ala .
42002048	So babâ na mama ti lo abaa lo , li ti ala kue akpe si mama ni atene na lo : “ Molenge ti mbi , mo sara mara ti ye tongaso na e ngbanga ti nyen ? Baa , mbi na babâ ti mo , e gi mo gbaa , be ti e kue ayeke na nduzu . ”
42002049	Jésus akiri tënë na ala : “ Ala gi mbi ngbanga ti nyen ? Ala hinga atene , alingbi mbi duti na ya ti da ti Babâ ti mbi pepe ? ”
42002050	Me ala hinga nda ti tënë so lo tene na ala so pepe .
42002051	Na pekoni , Jésus na ala akiri na Nazaret . Lo yeke ma yanga ti ala . Mama ti lo angba ti dabe ti lo na aye so .
42002052	Jésus akono , lo ga kota , lo mai na ndara si lo ga nzoni na le ti Nzapa nga na le ti azo .
42003001	Na ngu baleoko na oku so Tibere ayeke kota gbia ti Rome , Ponse Pilate ayeke govoronere na sese ti Judée , Herode , kota komanda na sese ti Galile , ita ti lo Philippe ayeke kota komanda na sese ti Iture na ti Trakonite si Lisanias ayeke kota komanda na sese ti Abilene ;
42003002	Hane na Kaife ayeke akota wayango-sandaga . Tënë ti Nzapa asi na Jean , molenge ti Zakarii na ndembe so Jean ayeke na benyama .
42003003	Lo gue na sese so kue ayeke na yanga ti ngu ti Jourdain , lo to mbela na azo , lo tene : “ Ala zia ngbene lege ti sarango ye ti ala , ala wara bateme si Nzapa azi siokpari na li ti ala . ”
42003004	Ye so asi alingbi na tënë so ando wayanga-Nzapa Ésaïe atene : “ Mbeni zo ayeke dekongo na benyama kâ , atene : ‘ Ala leke lege ti Kota Gbia ! Ala sara si lege ti lo aluti mbirimbiri !
42003005	Akota du kue ti apopo-hoto , ala kanga ni , akota hoto na akete hoto , ala de ni na sese si ndo ni aga kpangbara ; alege so aba bango , ala leke ni si aga mbirimbiri , alege so atêne ayeke daa , ala zi atêne ni si alege ni aga nzoni ’ ,
42003006	tongaso si fade azo kue abaa lege so Nzapa ayeke soo azo na kuâ ! ”
42003007	Gba ti azo aga na Jean titene lo batize ala si lo tene na ala , lo tene : “ Ala , asioni mara ti ngbo ! Zo wa laa afa na ala lege ti kpe ngonzo ti Nzapa so ayeke ga so ?
42003008	Ala sara ye so afa atene , ala zia ngbene lege ti sarango ye ti ala awe ! Ala tene na be ti ala pepe , atene : ‘ Abraham ayeke kotara ti e ! ’ Biani , mbi tene na ala : Nzapa alingbi ti mu atêne so ti sara si aga amolenge ti Abraham !
42003009	Fadeso , do ayeke na gunda ti akeke ti de ni : keke so kue ale nzoni lengo pepe , fade a yeke de ni ti bi na le ti wâ . ”
42003010	Gba ti azo ni ahunda Jean , atene : “ Nyen laa e lingbi ti sara ? ”
42003011	Lo kiri tënë na ala , lo tene : “ Zo so ayeke na bongo use , ayeke nzoni lo mu mbeni oko na zo so ayeke na ni pepe . Zo so ayeke na ye ti tengo ni , ayeke nzoni lo mu mbeni na zo so ayeke na ni pepe . ”
42003012	Azo ti rongo nginza ti lapo nga aga titene Jean abatize ala . Ala tene na lo : “ Wafango-ye , nyen laa e lingbi ti sara ? ”
42003013	Lo tene na ala : “ Ye so a hunda na azo ti futa ni , ala hunda mbeni ye na ndö ni pepe . ”
42003014	Aturugu nga ahunda lo , atene : “ Ti e , nyen laa e lingbi ti sara ? ” Lo tene na ala : “ Ala sara ngangu na azo pepe ti mu nginza ti ala , ala tene nga tënë ti mvene na li ti azo pepe ti mu nginza ti ala , me ala zia be ti ala gi na ndö ti futa ti ala . ”
42003015	Azo ni ayeke ku gango ti Mesii si ala kue ayeke hunda tere ti ala , atene : “ Jean laa ayeke Mesii ni ? ”
42003016	Jean akiri tënë na ala kue , atene : “ Ti mbi , mbi yeke batize ala na ngu , me lo so lo yeke ga ande , ngangu ti lo ahon ti mbi : mbi kpa zo ti zi akamba ti poro ti gere ti lo pepe . Fade lo yeke batize ala na Yingo-Vuru nga na wâ .
42003017	Lo gbu ye ti pengo na ale ti kobe na maboko ti lo , lo yeke leke ndo ti pikango ale ti kobe ti lo daa . Na pekoni , lo yeke zia ni na ya ti gogoro , me fade lo yeke bongbi aporo ni ti gbi ni na ya ti wâ so ayeke mingo laoko pepe . ”
42003018	Jean amu ambeni wango mingi na azo ni ti fa Nzoni Tënë na ala .
42003019	Jean asuku na Herode so lo yeke kota komanda , ngbanga ti so lo mu Herodiade , wali ti ita ti lo si lo sara nga asioni ye mingi .
42003020	Tongaso Herode akiri asara mbeni ye ti sioni so ahon ndoni : lo mu yanga si a gbu Jean , a bi lo na da ti kanga .
42003021	So azo kue awara bateme awe , Jésus nga aga si lo wara bateme . So lo yeke sambela , yanga ti yayu azi ,
42003022	Yingo-Vuru azu na ndö ti lo tongana mbipa . Mbeni go alondo na yayu , atene : “ Mo yeke Molenge ti mbi so mbi ye mo mingi , be ti mbi anzere na mo mingi . ”
42003023	So Jésus ato nda ti kua ti lo , andaa lo yeke nduru na ngu baleota . Azo abaa ti ala atene , lo yeke molenge ti Joseph , molenge ti Eli .
42003024	Eli ayeke molenge ti Matat ; Matat ayeke molenge ti Lévi ; Lévi ayeke molenge ti Melki ; Melki ayeke molenge ti Yanai ; Yanai ayeke molenge ti Joseph ;
42003025	Joseph ayeke molenge ti Matatias ; Matatias ayeke molenge ti Amos ; Amos ayeke molenge ti Nahum ; Nahum ayeke molenge ti Esli ; Esli ayeke molenge ti Nagai ;
42003026	Nagai ayeke molenge ti Maat ; Maat ayeke molenge ti Matatias ; Matatias ayeke molenge ti Semein ; Semein ayeke molenge ti Yosek ; Yosek ayeke molenge ti Yoda ;
42003027	Yoda ayeke molenge ti Yohanan ; Yohanan ayeke molenge ti Resa ; Resa ayeke molenge ti Zorobabel ; Zorobabel ayeke molenge ti Shealtiel ; Shealtiel ayeke molenge ti Neri ;
42003028	Neri ayeke molenge ti Melki ; Melki ayeke molenge ti Adi ; Adi ayeke molenge ti Kosam ; Kosam ayeke molenge ti Elmadam ; Elmadam ayeke molenge ti Er ;
42003029	Er ayeke molenge ti Jésus ; Jésus ayeke molenge ti Eliezer ; Eliezer ayeke molenge ti Yorim ; Yorim ayeke molenge ti Matat ; Matat ayeke molenge ti Lévi ;
42003030	Lévi ayeke molenge ti Siméon ; Siméon ayeke molenge ti Juda ; Juda ayeke molenge ti Joseph ; Joseph ayeke molenge ti Yonam ; Yonam ayeke molenge ti Eliakim ;
42003031	Eliakim ayeke molenge ti Melea ; Melea ayeke molenge ti Mena ; Mena ayeke molenge ti Matata ; Matata ayeke molenge ti Natan ; Natan ayeke molenge ti David ;
42003032	David ayeke molenge ti Yese ; Yese ayeke molenge ti Obed ; Obed ayeke molenge ti Booz ; Booz ayeke molenge ti Sala ; Sala ayeke molenge ti Nashon ;
42003033	Nashon ayeke molenge ti Aminadab ; Aminadab ayeke molenge ti Admin ; Admin ayeke molenge ti Arni ; Arni ayeke molenge ti Hesron ; Hesron ayeke molenge ti Peres ; Peres ayeke molenge ti Juda ;
42003034	Juda ayeke molenge ti Jacob ; Jacob ayeke molenge ti Isaac ; Isaac ayeke molenge ti Abraham ; Abraham ayeke molenge ti Tera ; Tera ayeke molenge ti Nahor ;
42003035	Nahor ayeke molenge ti Serug ; Serug ayeke molenge ti Reu ; Reu ayeke molenge ti Peleg ; Peleg ayeke molenge ti Eber ; Eber ayeke molenge ti Shela ;
42003036	Shela ayeke molenge ti Kenan ; Kenan ayeke molenge ti Arpaksad ; Arpaksad ayeke molenge ti Sem ; Sem ayeke molenge ti Noe ; Noe ayeke molenge ti Lemek ;
42003037	Lemek ayeke molenge ti Matusalem ; Matusalem ayeke molenge ti Henok ; Henok ayeke molenge ti Yered ; Yered ayeke molenge ti Malaleel ; Malaleel ayeke molenge ti Kenan .
42003038	Kenan ayeke molenge ti Enos ; Enos ayeke molenge ti Set ; Set ayeke molenge ti Adam ; Adam ayeke molenge ti Nzapa .
42004001	So Jésus asi na Yingo-Vuru , lo londo na ngu ti Jourdain lo kiri , Yingo amu lo , ague na lo na benyama .
42004002	Kâ , Zabolo atara be ti lo na ya ti lango baleosio . Na ya ti alango so kue , lo te kobe oko pepe si na pekoni , nzara asara lo .
42004003	Tongaso Zabolo atene na lo : “ Tongana mo yeke Molenge ti Nzapa , mo mu yanga na têne so titene aga kobe ! ”
42004004	Jésus akiri tënë na lo : “ Mbeti ti Nzapa atene : ‘ Fade zo ayeke ngba na fini gi na lege ti kobe oko pepe . ’ ”
42004005	Zabolo amu Jésus , ague na lo yongoro na nduzu si na ya ti kete ngbonga , lo fa na lo akodro ti dunia kue
42004006	si lo tene na lo : “ Fade mbi yeke mu na mo ngangu na amosoro ti dunia so kue , ngbanga ti so a mu ni kue na mbi awe ; mbi lingbi ti mu ni na zo so be ti mbi aye .
42004007	Tongana mo kuku na gbe ti mbi si mo voro mbi , fade aye so kue ayeke ga ti mo . ”
42004008	Jésus akiri tënë na lo : “ Mbeti ti Nzapa atene : ‘ Mo voro Kota Gbia , Nzapa ti mo si mo sara kua gi na lo oko ! ’ ”
42004009	Zabolo akiri amu Jésus ague na lo na Jérusalem , lo zia lo na li ti kota da ti Nzapa si lo tene na lo : “ Tongana mo yeke Molenge ti Nzapa , mo londo na ndo so , mo ti na sese ,
42004010	ngbanga ti so Mbeti ti Nzapa atene : ‘ Fade Nzapa ayeke mu yanga na a-ange ti lo ndali ti mo , ti bata mo . ’
42004011	Mbeti ti Nzapa atene nga , atene : ‘ Fade ala yeke yo mo na maboko ti ala si mo pika gere ti mo na mbeni têne pepe . ’ ”
42004012	Jésus akiri tënë na lo : “ Mbeti ti Nzapa atene : ‘ Mo tara be ti Kota Gbia , Nzapa ti mo pepe . ’ ”
42004013	So Zabolo agi lege ti tara be ti Jésus gbaa awe , lo zia lo si lo hon ti ku mbeni lango nde .
42004014	Jésus alondo akiri na Galile , ngangu ti Yingo-Vuru asi lo singo . Sango ti lo amu ya ti akodro ni kue .
42004015	Lo yeke fa ye na ya ti ada ti sambelango Nzapa ti ala si azo ni kue ayeke gonda lo .
42004016	Jésus akiri na gbata ti Nazaret , ndo so a bata lo daa . Na lango ti wungo tere , lo li na ya ti da ti sambelango Nzapa tongana ti so lo yeke sara lakue . Lo londo ti diko Mbeti ti Nzapa
42004017	si ala mu na lo mbeti ti wayanga-Nzapa Ésaïe . Lo zi ya ni si lo wara ndo so a su daa , atene :
42004018	“ Yingo ti Kota Gbia ayeke na ndö ti mbi , ngbanga ti so lo tuku mafuta na li ti mbi si lo tokua mbi ti fa Nzoni Tënë na azo ti mawa . Lo tokua mbi ti tene na azo ti kanga so a zi ala awe , ti tene na awaziba so le ti ala ayeke zi , ti zi azo na ya ti pasi ti ala ,
42004019	ti tene Nzoni Tënë na azo : na ngu so , fade Kota Gbia ayeke sara nzoni be na ala . ”
42004020	Jésus akanga mbeti ni , lo mu ni na zo so ayeke sara kua na ya ti da ti sambelango Nzapa si na pekoni , lo duti . Le ti azo so kue ayeke na ya ti da ni atuku na ndö ti lo .
42004021	Tongaso lo to nda ti tene na ala , atene : “ Laso , tënë ti Mbeti ti Nzapa so aga taa-tënë awe ndali ti ala so ama ni . ”
42004022	Ala kue ayeke gonda lo ; li ti ala kue akpe ndali ti tënë ti nzoni be so ayeke sigigi na yanga ti lo . Ala hunda ndo , atene : “ Molenge ti Joseph so laa pepe ? ”
42004023	Lo tene na ala , lo tene : “ Fade ala yeke tene na mbi mato so : ‘ Wanganga , mo kai kobela ti mo wani ! ’ Ala yeke tene nga na mbi , atene : ‘ E ma tënë ti aye so mo sara na Kapernaum ; mo sara ni nga na kodro ti mo ge ma ! ’ ”
42004024	Jésus akiri atene : “ Mbi tene na ala taa-tënë : azo ayeke yamba wayanga-Nzapa pepe na gbata so a du lo daa .
42004025	Mbi tene na ala : na ngoi ti Élie , awali-mua ayeke mingi na Israel si na ya ti ngu ota na nze omene , ngu-Nzapa apika pepe ; kota nzara ati na ya ti kodro ni .
42004026	Me Nzapa atokua Élie na mbeni oko na popo ti ala pepe , me lo tokua lo na gbata ti Sarepta , na sese ti Sidon , na da ti mbeni wali-mua .
42004027	Azo ti buruma nga asi singo ando na Israel na ngoi ti wayanga-Nzapa Élisée ; me buruma ti mbeni zo oko na popo ti ala ahunzi pepe , gi ti Naaman , zo ti sese ti Sirii . ”
42004028	Azo so kue ayeke na ya ti da ti sambelango Nzapa ni ama tënë so si le ti ala abe na ngonzo .
42004029	Ala londo , ala gboto lo asigigi na lo na ya ti kodro ni si ala gue na lo na li ti hoto so ala sara gbata ti ala na ndö ni titene ala pusu lo , abi lo na gbe ni ti fâ lo .
42004030	Me lo sigigi na popo ti ala si lo hon ti lo .
42004031	Jésus ague na Kapernaum , mbeni gbata ti Galile . Kâ , lo fa ye na azo na lango ti wungo tere .
42004032	Azo so ama lo , li ti ala kue akpe ngbanga ti fango ye ti lo . Biani , lo yeke fa ye tongana zo ti komandema .
42004033	Na ya ti da ti sambelango Nzapa ni , mbeni koli ayeke daa , mbeni sioni yingo ayeke na ya ti lo . Lo dekongo ngangu , atene :
42004034	“ Ti mo na e nyen , Jésus , zo ti Nazaret ? Mo ga ti fâ e laa ! Mbi hinga mo : mo yeke zo ti nzoni kue so Nzapa azia mo nde si lo tokua mo . ”
42004035	Jésus asuku ngangu na yingo ni , atene : “ Kanga yanga ti mo ! Sigigi na ya ti koli so ! ” Sioni yingo ni akinda koli ni na sese na le ti azo kue si lo sigigi na ya ti lo . Me lo sara ye ti sioni oko na koli ni pepe .
42004036	Li ti azo ni kue akpe si ala tene na popo ti ala , atene : “ So mara ti tënë ti nyen laa ? Lo yeke mu yanga na ngangu tongana gbia na asioni yingo si ala yeke sigigi ! ”
42004037	Nilaa , sango ti Jésus amu ya ti kodro ni kue .
42004038	So Jésus asigigi na da ti sambelango Nzapa ni , lo gue na da ti Simon . Tere ti mama ti wali ti Simon amu wâ mingi si azo ni ahunda na Jésus ti sara mbeni ye ndali ti lo .
42004039	Lo dingi tere ti lo na ndö ti mama ni , lo suku na kobela ti wâ ti tere ni si kobela ni alondo na tere ti lo . Gi na pekoni , mama ni alondo si ato nda ti sara na ala .
42004040	Na lakui ni , azo so kue ayeke na azo ti kobela nde nde na da ti ala amu ala , aga na ala na Jésus . Lo zia maboko ti lo na ndö ti ala si kobela ti ala akai .
42004041	Asioni yingo nga asigigi na ya ti azo mingi . Ala dekongo , atene : “ Mo yeke Molenge ti Nzapa . ” Me Jésus asuku ngangu na ayingo ni . Lo ke na ala ti tene tënë , ngbanga ti so ala hinga atene , lo yeke Christ .
42004042	So ndo ahan awe , Jésus asigigi si lo gue na ndo so zo ayeke daa pepe . Gba ti azo ayeke gi lo ; so ala wara lo awe , ala ye ti gbanzi lo si lo hon na tere ti ala pepe .
42004043	Me lo tene na ala , lo tene : “ Ayeke nzoni mbi fa nga Nzoni Tënë na azo ti ambeni gbata nde ; Nzoni Tënë ti Kodro-gbia ti Nzapa . Biani , ayeke ngbanga ni laa Nzapa atokua mbi . ”
42004044	Nilaa lo fa Nzoni Tënë na ya ti ada ti sambelango Nzapa ti Judée .
42005001	Mbeni lâ , Jésus aluti na yanga ti kota ngu ti Genezaret , gba ti azo aga na tere ti lo si ala yeke gbugburu tere ti ma tënë ti Nzapa .
42005002	Lo baa ango use na yanga ti ngu ; azo ti gingo susu asigigi na ya ni awe si ala yeke sukula agbanda ti ala .
42005003	Jésus ako na ya ti mbeni ngo ni oko so ayeke ti Simon . Lo hunda na lo ti gue na ngo ni yongoro kete na le ti ngu . Na pekoni , Jésus aduti na ya ti ngo ni si lo yeke fa ye na gba ti azo ni .
42005004	So lo hunzi tënë ti lo awe , lo tene na Simon : “ Mo gue na ngo ni na ndo so ngu ali mingi si ala bi gbanda daa ti gi asusu . ”
42005005	Simon akiri tënë na lo : “ Kota zo , na bi so kue , e pika li ti e gbaa , e wara susu oko pepe . Me ndali ti tënë ti yanga ti mo , fade mbi yeke bi gbanda ni . ”
42005006	So ala bi gbanda ni , ala gbu asusu gbani gbani ; gbanda ti ala aye ti suru .
42005007	Ala sara maboko na amba ti ala so ayeke na ya ti mbeni ngo ni ti ga ti mu maboko na ala . Amba ti ala aga si ala tuku asusu ni na ya ti ango use kue ; ango ni asi singo na asusu si aye ti linda ngu .
42005008	So Simon Pierre abaa tongaso , lo ti na gbe ti Jésus si lo tene na lo : “ Kota Gbia , hon yongoro na tere ti mbi , ngbanga ti so mbi yeke zo ti siokpari ! ”
42005009	Mbeto agbu Simon na azo so kue ayeke na tere ti lo , ngbanga ti so ala gbu asusu gbani gbani .
42005010	Mbeto agbu nga Jacques na Jean , amolenge ti Zebede so ala yeke amba ti Simon . Jésus atene na Simon : “ Sara mbeto pepe ! Ti londo fadeso , mo yeke ga zo ti gingo azo . ”
42005011	So ala kiri na ango ni na yanga ti ngu awe , ala zia aye ti ala kue si ala mu peko ti Jésus .
42005012	So Jésus ayeke na ya ti mbeni gbata ni , mbeni koli so buruma amu tere ti lo kue asi . So lo baa Jésus , lo ti , lo kpo li ti lo na sese si lo voro lo , lo tene : “ Kota Gbia , tongana mo ye , mo lingbi ti sara si tere ti mbi aga nzoni . ”
42005013	Jésus ayoro maboko ti lo , lo ndu koli ni si lo tene : “ Mbi yeda ! Ayeke nzoni tere ti mo aga nzoni . ” Gi na pekoni , buruma ni alondo na tere ti lo .
42005014	Jésus amu yanga na lo , atene : “ Mo tene tënë ni na mbeni zo oko pepe ! Me mo gue mo fa tere ti mo na wayango-sandaga titene lo baa mo ; na pekoni , mo mu sandaga so Moïse amu yanga ando ti mungo ni so . Tongaso si mo fa na le ti azo kue so tere ti mo aga nzoni awe . ”
42005015	Sango ti Jésus angba ti mu yanga ti azo ti gue na ni . Gba ti azo aga ti ma tënë ti lo nga titene lo kai kobela ti ala .
42005016	Me Jésus agboto tere ti lo , lo gue na mbeni ndo so zo ayeke daa pepe si lo sambela .
42005017	Mbeni lâ , Jésus ayeke fa ye na azo . Afarizien na awafango-ndia ayeke na popo ti azo ni ; ala londo na ya ti akodro ti Galile na ti Judée nga na Jérusalem si ala ga . Ngangu ti Kota Gbia ayeke na Jésus si lo yeke kai akobela na tere ti azo .
42005018	Ambeni zo ayo mbeni koli so mbage ti tere ti lo abuba na ndö ti kelekpa si aga na lo . Ala yeke gi lege ti li na lo na ya ti da ni , ti zia lo na dawa ti Jésus .
42005019	Me ala gi lege ti li na lo gbaa , ngbanga ti so azo ayeke gbani gbani . Ala gue na lo na li ti da ni , ala zi mbage ti li ni si ala yoro lo na kelekpa ti lo kue na popo ti azo ni , ala zia lo na dawa ti Jésus .
42005020	So Jésus abaa mabe ti ala , lo tene na koli ni : “ A zi asiokpari ti mo awe . ”
42005021	Awafango-ndia na afarizien ato nda ti tene na be ti ala , atene : “ Lo yeke zo wa si lo yeke zonga Nzapa so ? Zo wa laa alingbi ti zi asiokpari ti azo ? Gi Nzapa oko ! ”
42005022	Me Jésus ahinga tënë ti be ti ala kue si lo tene na ala : “ Ngbanga ti nyen laa ala yeke tene mara ti tënë tongaso na be ti ala ?
42005023	Titene zo atene : ‘ A zi asiokpari ti mo awe ’ , wala titene zo atene : ‘ Londo , mo tambula ! ’ , so wa laa ayeke ngangu pepe ?
42005024	Me ti sara si ala hinga atene , Molenge ti Zo ayeke na ngangu ti zi asiokpari ti azo na sese so , Jésus atene na zo so mbage ti tere ti lo abuba so , atene : ‘ Mbi tene na mo : londo , mo mu kelekpa ti mo , mo gue na da ti mo ! ’ ”
42005025	Gi hio tongaso , koli ni alondo na le ti azo kue , lo mu kelekpa ti lo , lo gue na da ti lo si lo yeke gonda Nzapa .
42005026	Li ti azo ni kue akpe ; ala yeke gonda Nzapa , mbeto agbu ala si ala tene : “ Laso , e baa akota ye ti kpene ! ”
42005027	Na pekoni , Jésus asigigi si lo baa mbeni zo ti rongo nginza ti lapo so iri ti lo ayeke Lévi ; lo yeke duti na ndo so azo ayeke futa lapo ti ala daa . Jésus atene na lo , atene : “ Mu peko ti mbi ! ”
42005028	Lévi alondo , lo zia aye kue si lo mu peko ti Jésus .
42005029	Na pekoni , Lévi asara kota matanga na da ti lo ndali ti Jésus . Azo ti rongo nginza ti lapo na ambeni zo mingi ayeke te kobe na ala .
42005030	Afarizien na awafango-ndia ti ala ayeke kasa tënë ni si ala tene na adisiple ti Jésus , atene : “ Ngbanga ti nyen laa ala yeke te , ala yeke nyon na azo ti rongo nginza ti lapo nga na azo ti siokpari so ? ”
42005031	Jésus akiri tënë na ala : “ Azo so ayeke na nzoni tere laa ayeke na nzara ti gue na wanganga pepe , me azo ti kobela .
42005032	Mbi ga ti iri azo ti mbirimbiri pepe , me mbi ga ti iri azo ti siokpari titene ala zia ngbene lege ti sarango ye ti ala . ”
42005033	Afarizien atene na Jésus : “ Adisiple ti Jean na adisiple ti e ayeke ke kobe lege mingi si ala yeke sambela , me adisiple ti mo ayeke te ye si ayeke nyon ye . ”
42005034	Jésus atene na ala : “ Azo so a tisa ala na matanga ti mungo tere ti koli na wali , fade ala yeke hunda na azo ni ti ke kobe na ndembe so koli ni ade na popo ti ala ? Oko pepe !
42005035	Me ambeni lango ayeke ga so fade a yeke mu koli ni na popo ti ala , a hon na lo ; na ngoi so laa , fade ala yeke ke kobe . ”
42005036	Jésus atene nga na ala mbeni toli na ala , atene : “ Zo alingbi ti suru yanga ti fini bongo ti fu na le ti ka ti ngbene bongo pepe . Tongaso pepe , fade fini bongo ni ayeke suru si nduru yanga ti fini bongo ni alingbi na ngbene bongo ni pepe .
42005037	Zo alingbi nga ti tuku fini vin na ya ti ngbene bozo ti poro pepe . Tongaso pepe , fade fini vin ni ayeke sara si bozo ni asungba , vin ni atuku na sese si bozo ni abuba .
42005038	Me alingbi atuku fini vin na ya ti fini bozo .
42005039	Zo so anyon ngbene vin awe , lo ye ti nyon fini vin pepe , ngbanga ti so lo baa lo tene , ngbene ni laa anzere . ”
42006001	Na mbeni lango ti wungo tere , Jésus ayeke hon na ya ti ayaka ti ble ; adisiple ti lo afâ ambeni li ti ble ni , ala foro ni na ya ti maboko ti ala si ala yeke te .
42006002	Ambeni farizien atene na ala : “ Ngbanga ti nyen si ala yeke sara ye so Ndia ake titene zo asara ni na lango ti wungo tere ? ”
42006003	Jésus akiri tënë na ala : “ Ye so David asara ando na ndembe so nzara agbu lo , lo na azo so amu peko ti lo , ala diko tënë ni pepe ?
42006004	Lo li na ya ti da ti Nzapa , lo mu mapa so a mu na sandaga na Nzapa , lo te ni si lo mu mbeni na azo so amu peko ti lo ; andaa a mu lege gi na awayango-sandaga oko ti te mapa ni ! ”
42006005	Na pekoni , Jésus akiri atene na ala : “ Molenge ti Zo laa ayeke makonzi ti lango ti wungo tere . ”
42006006	Na mbeni lango nde ti wungo tere , Jésus ali na ya ti da ti sambelango Nzapa si lo yeke fa ye na azo . Kâ , mbeni koli ayeke daa so maboko ti lo ti koli abuba .
42006007	Le ti awafango-ndia na afarizien kue ayeke gi na tere ti Jésus ; ala yeke ku ti baa wala lo yeke kai kobela na lango ti wungo tere titene ala wara mbeni tënë ti bi na li ti lo .
42006008	Me Jésus ahinga atënë ti be ti ala . Nilaa lo tene na koli so maboko ti lo abuba so , lo tene : “ Londo , mo luti na ndo so na le ti azo kue ! ” Koli ni alondo si lo luti .
42006009	Na pekoni , Jésus ahunda ala , atene : “ Mbi hunda ala : Ndia ti e afa nyen ? A fa na e ti sara nzoni wala sioni , ti soo zo na kuâ wala ti fâ zo na lango ti wungo tere ? ”
42006010	Jésus abaa le ti ala oko oko kue si lo tene na koli ni : “ Yoro ya ti maboko ti mo ! ” Lo yoro ni si maboko ti lo aga nzoni .
42006011	Ngonzo agbu awafango-ndia na afarizien si ala yeke tene tënë na popo ti ala na ndö ti ye so ala lingbi ti sara na Jésus .
42006012	Mbeni lâ , Jésus ague na li ti mbeni hoto ti sambela ; lo sambela Nzapa na bi ni so kue .
42006013	So ndo ahan awe , lo iri adisiple ti lo si lo soro ambeni baleoko na use , lo di iri ti ala awatokua .
42006014	Azo ni ayeke Simon , so Jésus adi iri ti lo Pierre na André ita ti lo , Jacques , Jean , Philippe , Barthélemy ,
42006015	Matthieu , Thomas , Jacques , molenge ti Alfe , Simon so azo atene lo yeke tiri ndali ti lipandaa ti kodro ,
42006016	Judas , molenge ti Jacques , na Judas Iskariote so ayeke ga ande zo ti kango Jésus .
42006017	Jésus na awatokua ti lo alondo na li ti hoto ni azu si lo luti na mbeni ndo so ayeke kpangbara . Adisiple ti lo mingi mingi ayeke kâ , ala na gba ti azo so asi singo . Azo ni alondo na ya ti agbata ti Judée kue , na Jérusalem , na agbata ti Tir na Sidon so ayeke na yanga ti kota ngu-ingo .
42006018	Ala ga ti ma tënë ti Jésus , ala ga nga titene lo kai kobela ti ala . Ala so asioni yingo ayeke sara pasi na ala , tere ti ala nga aga nzoni .
42006019	Azo kue ayeke gi lege ti ndu tere ti lo , ngbanga ti so mbeni ngangu ayeke sigigi na ya ti tere ti lo si ayeke sara titene tere ti ala kue aga nzoni .
42006020	Jésus abaa ndo na mbage ti adisiple ti lo si lo tene : “ Ti ala nzoni , ala so ayeke awayere , ngbanga ti so Kodro-gbia ti Nzapa ayeke ti ala !
42006021	Ti ala nzoni , ala so nzara ayeke sara ala fadeso , ngbanga ti so fade ya ti ala ayeke si ! Ti ala nzoni , ala so ayeke toto fadeso , ngbanga ti so fade ala yeke he ngia !
42006022	“ Ti ala nzoni , ala so azo ake ala , atumba ala , azonga ala si ayeke diko asioni tënë na iri ti ala ndali ti Molenge ti Zo !
42006023	Na ndembe ni so , ala duti na ngia , ala dodo na ngia , ngbanga ti so futa ti ala ayeke ande kota na yayu ! Biani , akotara ti ala asara ando gi tongaso na awayanga-Nzapa .
42006024	Me mawa na ala , azo ti mosoro , ngbanga ti so ala wara ye ti dengo be ti ala awe !
42006025	Mawa na ala , ala so ya ti ala asi fadeso , ngbanga ti so fade nzara ayeke sara ala ! Mawa na ala , ala so ayeke he ngia fadeso , ngbanga ti so fade ye ti vundu ayeke si na ala si ala yeke toto !
42006026	Mawa na ala , ala so azo kue ayeke tene nzoni tënë ti ala ! Biani , akotara ti ala asara ando gi tongaso na awayanga-Nzapa ti mvene ! ”
42006027	“ Me mbi tene na ala , ala so ayeke ma mbi so : Ala ye awato ti ala , ala sara nzoni na azo so ake ala !
42006028	Ala sara tufa na ndö ti azo so adeba ala , ala sambela ndali ti azo so asara ngangu na ala !
42006029	Tongana mbeni zo apika ngbangba ti mo , yoro nga na lo mbage ni lo pika . Tongana mbeni zo amu kota bongo ti mo , zia lo mu nga nduzu bongo ti mo .
42006030	Tongana mbeni zo ahunda ye na mo , mu ni na lo ; tongana mbeni zo amu mbeni ye ti mo , hunda lo ti kiri na ni na mo pepe .
42006031	Ye so ala ye titene azo asara na ala , ala sara nga ye ni na azo .
42006032	Tongana ala ye gi azo so aye ala , ye titene azo agonda ala ndali ni ayeke so wa ? Azo ti siokpari nga aye gi azo so aye ala .
42006033	Tongana ala sara nzoni gi na azo so asara nzoni na ala , ye titene azo agonda ala ndali ni ayeke so wa ? Azo ti siokpari nga ayeke sara gi tongaso .
42006034	Tongana ala sara boon gi na azo so ala hinga atene , fade azo ni ayeke kiri na ni na ala , ye titene azo agonda ala ndali ni ayeke so wa ? Azo ti siokpari nga ayeke sara boon na amba ti ala titene na pekoni , ala kiri na ni na ala .
42006035	Me ala ye awato ti ala , ala sara nzoni na azo ! Ala sara boon na azo , me ala ku ti wara mbeni ye na peko ni pepe . Tongaso si ala yeke wara ande kota ye ti nzoni na pekoni si ala yeke duti amolenge ti Nzapa so ayeke na yayu kâ na ndö ti aye kue . Nzapa ayeke sara nzoni na azo so ahinga ti mu singila pepe nga na azo ti sioni .
42006036	Ala sara nzoni be mingi na azo tongana ti so Babâ ti ala ayeke sara nzoni be mingi na azo . ”
42006037	“ Ala fâ ngbanga na li ti azo pepe si Nzapa afâ nga ngbanga na li ti ala pepe ; ala zia tënë na li ti azo pepe si Nzapa azia nga tënë na li ti ala pepe ; ala zi tënë na li ti azo si Nzapa azi nga tënë na li ti ala .
42006038	Ala mu ye na azo si Nzapa amu nga ye na ala . Fade a yeke mu ye ti hakango na ye , a haka ye na ya ni , a pete ndö ni , a yingi ni ngbii asi meke meke si a tuku ni na yanga ti bongo ti ala . Ye so ala yeke mu ti haka na ye na amba ti ala , gi ni laa a yeke mu nga ti haka na ye na ala . ”
42006039	Jésus akiri atene na ala mbeni toli , atene : “ Waziba alingbi ti fa lege na mba ti lo waziba ? Fade ala use kue ayeke ti na ya ti du pepe ?
42006040	Zo ti mandango ye ahon wafango-ye na lo pepe ; me tongana lo manda ye nzoni , fade lo ga tongana wafango-ye na lo .
42006041	Ngbanga ti nyen laa mo yeke baa gi kete pere so ayeke na le ti mba ti mo si mo yeke baa kota keke so ayeke na le ti mo so pepe ?
42006042	Tongana nyen laa mo yeke tene na mba ti mo , mo tene : ‘ Ita , ku mbi zi pere so ayeke na le ti mo ’ si ti mo , mo yeke baa kota keke so ayeke na le ti mo so pepe ? Mo so tënë ti yanga ti mo ayeke nde na sarango ye ti mo so , ayeke nzoni mo zi kota keke so ayeke na le ti mo so kozoni si na pekoni , mo baa ndo nzoni ti zi pere so ayeke na le ti mba ti mo . ”
42006043	“ Nzoni keke ayeke le fungo lengo ni pepe si keke so abuba ayeke le nga nzoni lengo ni pepe .
42006044	A yeke hinga keke oko oko gi na lege ti lengo ti lo . A yeke ko afige na tere ti akeke ti ki pepe si a yeke ko nga ale ti vinye na ya ti akamba ti ki pepe .
42006045	Nzoni zo ayeke sigigi na anzoni ye so ayeke na be ti lo ; me sioni zo ayeke sigigi na asioni ye so ayeke na be ti lo . Biani , ye so asi be ti zo laa ayeke sigigi na lege ti tënë ti yanga ti lo . ”
42006046	“ Ngbanga ti nyen laa ala yeke iri mbi : ‘ Kota Gbia , Kota Gbia ’ , me ala sara ye alingbi na tënë so mbi tene so pepe ?
42006047	Zo so aga na mbi , lo ma tënë ti mbi si lo sara ye alingbi na ni , lo kpa zo wa ? Mbi ye ti fa ni na ala :
42006048	lo yeke tongana zo so ayeke sara da ; lo zi du so ali si lo leke gere ti da ni na ndö ti têne . Ngu asuku amu ndo kue , ngu asua ngangu , apika tere ti da ni , me da ni ayingi oko pepe , ngbanga ti so lo sara da ni nzoni .
42006049	Me zo so ama atënë ti mbi si lo sara ye alingbi na ni pepe , lo yeke tongana zo so asara da na ndö ti senge sese , gere ti da ni ayeke daa pepe . Ngu asua ngangu , apika tere ti da ni si gi hio tongaso , da ni akungbi , ati si abuba kue . ”
42007001	So Jésus ahunzi ti tene atënë so kue na azo , lo gue na gbata ti Kapernaum .
42007002	Mbeni kapita ti aturugu ti Rome ayeke na zo ti kua so lo ye lo mingi . Zo ti kua ni ayeke na kobela si lo ga nduru ti kui .
42007003	So lo ma tënë ti Jésus , lo tokua ambeni kangba ti azuife na lo ti hunda lo titene lo ga , lo kai kobela na tere ti zo ti kua ti lo ni .
42007004	Ala si na tere ti Jésus , ala voro lo mingi , atene : “ Ayeke nzoni mo sara ye so koli so ahunda na mo ,
42007005	ngbanga ti so lo ye mara ti e mingi ; lo laa lo sara da ti sambelango Nzapa ti e so . ”
42007006	Tongaso Jésus amu lege si lo na ala ague . So lo si nduru na da ni , kapita ti aturugu ni atokua ambeni mba ti lo ti tene na lo : “ Kota Gbia , mo baa pasi senge senge pepe , ngbanga ti so mbi kpa zo so mo lingbi ti li na ya ti da ti lo pepe .
42007007	Nilaa , mbi baa nga tere ti mbi , mbi tene , mbi lingbi ti si na tere ti mo pepe . Me mo tene tënë oko si kobela ti zo ti kua ti mbi akai !
42007008	Mbi wani , mbi yeke na gbe ti ambeni makonzi so kamba ti ala ahon ti mbi ; mbi yeke nga na aturugu na gbe ti mbi . Tongana mbi tene na mbeni oko , mbi tene : ‘ Gue kâ ! ’ , lo yeke gue . Tongana mbi tene na mbeni , mbi tene : ‘ Ga na ndo so ! ’ , lo yeke ga . Tongana mbi tene na zo ti kua ti mbi , mbi tene : ‘ Sara ye so ! ’ , lo yeke sara ni . ”
42007009	So Jésus ama tënë so , lo gonda lo mingi . Lo baa ndo na mbage ti gba ti azo so amu peko ti lo si lo tene na ala : “ Mbi tene na ala : ataa na kodro ti Israel , mbi de ti baa mara ti mabe tongaso laoko pepe . ”
42007010	Azo ti tokua ni akiri na da , ala wara zo ti kua ni , andaa tere ti lo aga nzoni awe .
42007011	Na pekoni , Jésus ague na mbeni gbata so iri ni Naine . Lo na adisiple ti lo na gba ti azo ayeke tambula oko na lege ti gue .
42007012	Na ndembe so lo si nduru na yanga ti gbata ni , lo baa azo ayo mbeni kuâ ti gue ti lu ni : kuâ ni ayeke ti oko molenge-koli ti mbeni wali-mua . Gba ti azo ti gbata ni ayeke na tere ti mama ni si ayeke gue ti lu kuâ ni .
42007013	So Kota Gbia abaa wali-mua ni , mawa ti lo agbu lo si lo tene na lo : “ Mo toto pepe ! ”
42007014	Jésus ague nduru si lo ndu kelekpa ti kuâ ni ; azo ti yongo kuâ ni aluti . Jésus atene : “ Maseka-koli , mbi tene na mo , zingo ! ”
42007015	Tongaso kuâ ni alondo aduti si lo to nda ti tene tënë . Jésus akiri na lo na mama ti lo .
42007016	Mbeto agbu azo ni kue si ala yeke gonda Nzapa , atene : “ Mbeni kota wayanga-Nzapa aga na popo ti e awe ! Nzapa aga ti baa azo ti lo ! ”
42007017	Tënë ti ye so Jésus asara so amu yanga ti azo ti Judée na azo so ayeke na akodro ti tere ni kue .
42007018	Adisiple ti Jean atene tënë ti aye so kue na Jean . Tongaso lo iri adisiple ti lo use
42007019	si lo tokua ala na Kota Gbia ti hunda lo , atene : “ Mo yeke Mesii so ayeke ga ande so ? Wala alingbi e ku mbeni zo nde ? ”
42007020	So ala si na tere ti Jésus , ala atene na lo : “ Jean-Baptiste atokua e ti hunda mo : ‘ Mo yeke Mesii so ayeke ga ande so ? Wala alingbi e ku mbeni zo nde ? ’ ”
42007021	Na ndembe ni so , Jésus akai kobela na tere ti azo mingi , lo sara si azo so mbage ti tere ti ala abuba , aga nzoni , lo tumba asioni yingo na ya ti azo , lo sara si awaziba abaa ndo .
42007022	Na pekoni , lo tene na azo so Jean atokua ala so , lo tene : “ Ala gue atene na Jean tënë ti aye so ala baa na aye so ala ma : awaziba akiri abaa ndo , azo so gere ti ala abuba akiri atambula , tere ti azo ti buruma aga nzoni , azo so mê ti ala akanga akiri ama ndo , azo azingo na kuâ , a fa Nzoni Tënë na azo ti mawa .
42007023	Ti lo nzoni , lo so lo ma na be na mbi awe si lo kiri lo zia lege ni pepe ! ”
42007024	So azo so Jean atokua ala so amu lege akiri awe , Jésus ato nda ti tene tënë ti Jean na gba ti azo so aga so , atene : “ Nyen laa ala gue ti baa ni kâ na ya ti benyama so ? Ala gue ti baa mbeni sosongo so pupu ayeke yingi ni ?
42007025	Nyen laa ala gue ti baa ni kâ ? Ala gue ti baa mbeni zo so ayu pendere bongo ? Azo so ayu apendere bongo si ala yeke te ti ala nzoni so , ala yeke duti ti ala na ya ti ada ti agbia !
42007026	Nyen laa ala gue ti baa ni kâ ? Ala gue ti baa mbeni wayanga-Nzapa ? Mbi tene na ala taa-tënë : zo so ala gue ti baa lo so ayeke kota ahon wayanga-Nzapa .
42007027	Lo laa a su tënë ti lo na Mbeti ti Nzapa , atene : ‘ Baa , mbi yeke tokua zo ti kua ti mbi kozo ti mo ; fade lo yeke leke lege na dawa ti mo . ’
42007028	Mbi tene na ala : na popo ti azo so awali adu ala , mbeni oko so ayeke kota ahon Jean-Baptiste ayeke daa pepe ; me ndangba zo ti ya ti Kodro-gbia ti Nzapa ayeke kota ahon lo . ”
42007029	Azo so kue ama lo , ataa azo ti rongo nginza ti lapo , ala hinga atene , Nzapa ayeke sara ye ti lo na legeni si ala yeda ti wara bateme ti Jean .
42007030	Me afarizien na awafango-ndia ake ti yeda na nzoni ye so Nzapa aleke ndali ti ala si ala ke ti wara bateme ti Jean .
42007031	Jésus akiri atene : “ Fade mbi yeke haka azo ti fadeso na azo wa ? Ala yeke tongana azo wa ?
42007032	Ala yeke tongana amolenge so aduti na le ti kodro si ala yeke tene na popo ti ala : ‘ E huru ngoli titene ala dodo , me ala dodo pepe . E he na ala bia ti totongo kuâ , me ala toto pepe . ’
42007033	Jean-Baptiste aga , lo ke ti te kobe si lo ke nga ti nyon vin , me ala tene : ‘ Sioni yingo ayeke na ya ti lo ! ’
42007034	Molenge ti Zo aga , lo yeke te , lo yeke nyon , me ala tene : ‘ Ala baa , koli so ayeke gbongo ti kobe si lo yeke nyon samba mingi ! Lo ye tënë ti azo ti rongo nginza ti lapo na azo ti siokpari ! ’
42007035	Me amolenge ti Nzapa kue ahinga so ndara ti lo ayeke mbirimbiri . ”
42007036	Mbeni farizien atisa Jésus ti te kobe na da ti lo . Lo li na da ti farizien ni si lo duti ti te kobe .
42007037	Mbeni wali ti gbata ni asi , lo yeke mbeni wali-ndumba . So lo ma atene , Jésus ayeke te kobe na da ti farizien ni , lo ga na mbeni ngbenda ti yombo ; a sara ngbenda ni na mbeni têne so iri ni albatre .
42007038	Lo luti na peko ti Jésus , nduru na tere ti lo . Lo yeke toto , ngu ti le ti lo ayeke yuru na ndö ti gere ti Jésus si lo yeke mbo ni na kua ti li ti lo ; lo gbu gere ti Jésus si lo yeke tuku yombo ni na ndö ni .
42007039	Farizien so airi Jésus ti te kobe so abaa ye ni si lo tene na be ti lo : “ Tongana koli so ayeke fade wayanga-Nzapa biani , ka lo hinga lo tene , wali so ayeke ndu lo so ayeke mbeni wali-ndumba . ”
42007040	Jésus amu tënë si lo tene na farizien ni : “ Simon , mbi yeke na mbeni tënë ti tene na mo . ” Simon atene : “ Wafango-ye , tene tënë ni ! ”
42007041	Jésus atene : “ Mbeni zo ayeke daa , nginza ti lo ayeke na li ti azo use . Lo mu na mbeni zo ni ale ti nginza ngbangbo oku na boon si lo mu na mbeni ale ti nginza baleoku .
42007042	So ala yeke na nginza ti kiri na ni na lo pepe , lo zia nginza ni na ala use kue . Zo wa na popo ti azo use so si ayeke ye ande wa ti nginza so mingi ? ”
42007043	Simon akiri tënë : “ Ti be ti mbi , mbi tene ayeke lo so a zia na lo kota nginza so . ” Jésus atene na lo : “ Tënë ti mo ayeke na legeni . ”
42007044	Na pekoni , Jésus abaa ndo na mbage ti wali ni si atene na Simon : “ Mo baa wali so ? So mbi li na da ti mo , mo mu na mbi ngu pepe ti sukula na gere ti mbi ; me lo , lo sukula gere ti mbi na ngu ti le ti lo si lo mbo ni na kua ti li ti lo .
42007045	Mo su ngbangba ti mbi pepe ; me lo , so lo li na da ti mo so , lo zia ti gbu gere ti mbi pepe .
42007046	Mo sara mafuta na li ti mbi pepe ; me lo , lo tuku yombo na gere ti mbi .
42007047	Ndani laa mbi tene na mo : kota ndoye so lo yeke na ni afa atene , gba ti asiokpari so lo sara , Nzapa azi ni na li ti lo awe . Me zo so a zi tënë na li ti lo gi kete , lo yeke na ndoye gi kete . ”
42007048	Na pekoni , lo tene na wali ni , lo tene : “ A zi asiokpari ti mo awe . ”
42007049	Azo so ayeke te kobe na lo so atene na be ti ala , atene : “ Koli so ayeke zo wa si ayeke zi asiokpari na li ti azo so ? ”
42007050	Me Jésus atene na wali ni : “ Mabe ti mo asoo mo awe . Mo gue nzoni ! ”
42008001	Na pekoni , Jésus atambula na ya ti agbata na akete kodro ; lo yeke fa na azo Nzoni Tënë ti kodro-gbia ti Nzapa . Adisiple baleoko na use ayeke na tere ti lo ,
42008002	ala na ambeni wali so lo tumba asioni yingo na ya ti ala si lo kai akobela na tere ti ala . Awali ni ayeke : Marie so a iri lo zo ti kodro ti Magdala , so ayingo mbarambara asigigi na ya ti lo ,
42008003	lo na Jeanne , wali ti Kuza , wabatango aye ti Herode , na Suzanne na ambeni wali mingi so ayeke mu ye ti ala wani ti mu maboko na Jésus na adisiple ti lo .
42008004	Gba ti azo alondo na ya ti agbata oko oko kue si ala ga abongbi na tere ti Jésus ; lo tene na ala toli so , lo tene :
42008005	“ Mbeni zo ague na yaka ti lo ti bi ale ti kobe . So lo yeke bi ale ti kobe ni , ambeni atuku na tere ti lege ; azo ado ni na gere ti ala si andeke ti nduzu ate ni kue .
42008006	Ambeni le ni atuku na ndö ti atêne ; ala sigigi , akono si ahole , ngbanga ti so ngu ayeke na gere ni pepe .
42008007	Ambeni le ni atuku na popo ti apere ti ki ; apere ni akono legeoko na ale ti kobe ni si akanga ndö ti ala kue .
42008008	Ambeni le ni atuku na nzoni sese ; ala kono si ala oko oko ale ngbangbo oko . ” So Jésus atene tënë so awe , lo dekongo , lo tene : “ Zo so ayeke na mê ti mango ndo , ayeke nzoni lo ma tënë so ! ”
42008009	Adisiple ti Jésus ahunda lo na nda ti toli so .
42008010	Lo tene : “ Ti ala , Nzapa amu na ala lege ti hinga nda ti tënë ti Kodro-gbia ti Nzapa so angba na hondengo ni , me ti ambeni zo , a tene tënë ni na ala na lege ti atoli titene ‘ ala yeke baa ndo , me ala yeke baa ye pepe ; ala yeke ma ndo , me ala yeke ma ya ti atënë ni pepe . ’ ”
42008011	“ Nda ti toli ni ayeke so : le ti kobe ni ayeke tënë ti Nzapa .
42008012	Ambeni zo ayeke tongana tere ti lege so ale ti kobe atuku daa . So ala ma tënë ni , Zabolo aga , azi tënë ni na be ti ala titene ala ma na be pepe , ngbanga ti ala soo kuâ .
42008013	Ambeni zo ayeke tongana ndö ti têne so ale ti kobe atuku daa ; tongana ala ma tënë ni , ala yamba ni na ngia , me tënë ni ali na ya ti be ti ala pepe ; ala ma na be gi na ya ti kete ngoi , tongana ye ti tarango be asi na ala , ala do lege ni azia .
42008014	Ale ti kobe so atuku na popo ti apere ti ki ayeke azo so ama tënë ni ; me gingo be ti ala , na amosoro , na anzerengo ye ti dunia so akanga ndö ti ala si lege ti ala ti le nzoni lengo ayeke daa pepe .
42008015	Ambeni zo ayeke tongana nzoni sese so ale ti kobe atuku daa ; ala ma tënë ni na be so ayeke mbirimbiri si ayeke nzoni . Ala bata tënë ni si ala kanga be ti ala ti le lakue . ”
42008016	“ Zo ayeke zia wâ na ya ti lamba ti zia ni na gbe ti ta wala na gbe ti gbogbo pepe . Me lo yeke zia ni na ndö ti mbeni ye na nduzu si azo so ayeke li na ya ti da abaa ndo nzoni .
42008017	Ye so kue angba na hondengo ni , fade ayeke sigigi polele na le ti azo ; ye so kue angba na gbe mingo , fade ayeke sigigi si azo kue ahinga tënë ni .
42008018	Ala sara hange na lege so ala yeke ma na tënë , ngbanga ti so zo so ayeke na ye , fade a kiri amu mbeni na ndö ni na lo ; me zo so ayeke na ye pepe , ataa ye so lo baa lo tene , ni yeke na ni , fade a yeke zi na maboko ti lo . ”
42008019	Mama ti Jésus na a-ita ti lo aga ti baa lo , me ala lingbi ti si na tere ti lo pepe , ngbanga ti so azo ayeke gbani gbani .
42008020	Azo atene na lo : “ Mama ti mo na a-ita ti mo ayeke na gigi , ala ye ti baa mo . ”
42008021	Lo kiri tënë na ala : “ Azo so ama tënë ti Nzapa si ala yeke sara ye alingbi na ni , ala so laa ayeke mama ti mbi na a-ita ti mbi . ”
42008022	Mbeni lâ , Jésus na adisiple ti lo ako na ya ti ngo ; lo tene na ala : “ E gue na mbage ti kota ngu ni kâ . ” Ala hon ague yongoro na le ti ngu ni .
42008023	So ala yeke hon na le ti ngu ni , Jésus alango . Mbeni kota pupu ato nda ti ya na le ti ngu ni si ngu ayeke tuku na ya ti ngo ni ; ala yeke na ya ti ye ti ngangu .
42008024	Ala ga azingo Jésus , atene : “ Kota zo , kota zo , e yeke kui ! ” Lo zingo na lango , lo suku na pupu nga na amapo ni si ala kai , ndo ade .
42008025	Na pekoni , lo tene na adisiple ti lo : “ Mabe ti ala ayeke na ndo wa ? ” Mbeto agbu ala , li ti ala kue akpe si ala yeke tene na popo ti ala , atene : “ Koli so ayeke zo wa si lo suku na pupu nga na ngu si ala kue ama yanga ti lo so ? ”
42008026	Jésus na adisiple ti lo asi na mbage ti ngu ni na sese ti azo ti Zeraza , so ayeke baa le na Galile .
42008027	So Jésus alondo na ya ti ngo ni si lo yeke zu na sese , mbeni zo ti gbata ni so ayeke na asioni yingo aga atengbi na lo . Ngu mingi , zo ni ayu bongo pepe , lo yeke lango nga na ya ti da pepe , me lo yeke lango gi na popo ti adu ti kuâ .
42008028	So lo baa Jésus , lo dekongo , lo ti na gbe ti lo si lo tene tënë na kota go , lo tene : “ Jésus , Molenge ti Nzapa so ayeke na yayu kâ na ndö ti aye kue , ti mo na mbi nyen ? Mbi gbu gere ti mo , sara sioni na mbi pepe ! ”
42008029	Lo tene tongaso , ngbanga ti so Jésus asuku na sioni yingo ni ti sigigi na ya ti koli so . Lege mingi , sioni yingo ni amu lo ; azo ayeke kanga maboko ti lo na gere ti lo na azingiri ti bata lo , me lo yeke fâ ya ti aye so kue si sioni yingo ni ayeke mu lo ti kpe na lo na benyama .
42008030	Jésus ahunda lo : “ Iri ti mo ayeke nyen ? ” Lo kiri tënë : “ Gbani-gbani ” , ngbanga ti so asioni yingo gbani gbani laa ali na ya ti lo .
42008031	Asioni yingo ni avoro tere ti ala na Jésus titene lo mu yanga na ala pepe ti gue na ya ti kota du so alinda mingi so .
42008032	Andaa na ndo ni so , gba ti anguru ayeke te kobe na li ti hoto . Asioni yingo ni avoro Jésus titene lo zia ala , ala li na ya ti anguru ni ; lo yeda na ala .
42008033	Tongaso asioni yingo ni asigigi na ya ti koli ni , ala li na ya ti anguru ni . Ala londo na loro na li ti hoto ni si ala tuku kue na ya ti ngu , ala kui .
42008034	So awabatango-nguru ni abaa ye so asi so , ala kpe si ala gue atene tënë ni na ya ti gbata ni nga na ya ti akete kodro ti yanga ti yaka .
42008035	Azo aga ti baa ye so asi so . Ala si na tere ti Jésus si ala baa koli so lani asioni yingo asigigi na ya ti lo so . Lo yeke duti na gbe ti Jésus , lo yu bongo si li ti lo aga nzoni . Mbeto agbu ala kue .
42008036	Azo so abaa ye so asi so afa na azo ni lege so zo ti asioni yingo so aga nzoni .
42008037	Azo ti sese ti Zeraza kue ahunda na Jésus ti londo na ndo ti ala ti hon , ngbanga ti so kota mbeto agbu ala mingi . Jésus ako na ya ti ngo si lo kiri .
42008038	Koli so asioni yingo asigigi fade na ya ti lo so ahunda mingi na Jésus ti ngba na tere ti lo . Me Jésus ake na lo , atene :
42008039	“ Kiri na ndo ti mo si mo fa peko ti ye so kue Nzapa asara na mo . ” Koli ni ague si lo yeke fa tënë ti ye so kue Jésus asara na lo so na azo ti gbata ni kue .
42008040	So Jésus akiri awe , gba ti azo aku lo ti yamba lo .
42008041	Mbeni koli so iri ti lo Yairus , aga na tere ti lo ; lo yeke makonzi ti da ti sambelango Nzapa . Lo ti na gbe ti Jésus , lo voro lo titene lo gue na da ti lo ,
42008042	ngbanga ti so oko molenge ti lo ti wali ngu ti lo ayeke nduru na ngu baleoko na use ayeke kui . So Jésus amu lege ti gue , azo gbani gbani ayeke na tere ti lo si ala yeke pete lo mbage na mbage .
42008043	Mbeni wali ayeke kâ , mene ayeke ga na tere ti lo mingi mingi , asara ngu baleoko na use awe . Wali so abuba aye ti lo kue na lege ti awanganga ndali ti kobela so , me zo oko awara lege ti kai kobela ni pepe .
42008044	Lo ga na mbage ti peko ti Jésus si lo ndu yanga ti bongo ti lo . Gi hio tongaso , kobela ti mene ni akai .
42008045	Jésus ahunda ndo , atene : “ Zo wa laa andu mbi so ? ” Azo ni kue abere atene , ayeke ani pepe ; Pierre atene : “ Kota zo , azo ayeke gbani gbani , ala laa ayeke pete mo mbage na mbage ! ”
42008046	Me Jésus atene : “ Mbeni zo andu mbi ! Mbi hinga ni , ngbanga ti so mbeni ngangu asigigi na ya ti tere ti mbi . ”
42008047	So wali ni ahinga atene , a sigigi na nda ti lo awe , tere ti lo ayeke do , lo ga , lo ti na gbe ti Jésus , lo fa na le ti azo kue ye so asara si lo ndu bongo ti Jésus . Lo fa nga lege so kobela ti lo akai gi na ndembe so lo ndu bongo ni .
42008048	Jésus atene na lo : “ Molenge ti mbi ti wali , mabe ti mo asoo mo awe , mo gue nzoni ! ”
42008049	So Jésus ade ti tene tënë so , mbeni zo alondo na da ti Yairus si aga atene na lo : “ Molenge ti mo ni akui awe ; mo hunda na wafango-ye ti gue kâ senge senge pepe . ”
42008050	Me Jésus ama tënë ni si lo tene na Yairus : “ Sara mbeto pepe , ma gi na be ; fade lo yeke soo kuâ . ”
42008051	So Jésus asi na da ni , lo mu lege gi na Pierre , Jean na Jacques , na babâ ti molenge ni na mama ti lo titene ala na lo ali na ya ti da ni .
42008052	Azo ni kue ayeke toto si ala yeke dema tere ndali ti molenge ni . Me Jésus atene na ala : “ Ala toto pepe ! Lo kui pepe , me lo yeke lango . ”
42008053	Ala he lo na ngia , ngbanga ti so ala hinga atene , molenge ni akui awe .
42008054	Me Jésus agbu maboko ti molenge ni , lo iri lo , lo tene : “ Molenge ti mbi , londo ! ”
42008055	Yingo ti lo akiri na ya ti tere ti lo si gi hio tongaso , lo londo . Jésus amu yanga , atene : “ Ala mu na lo kobe , lo te . ”
42008056	Li ti babâ na mama ti molenge-wali ni akpe ; me Jésus amu yanga na ala ti tene tënë ni na zo oko pepe .
42009001	Jésus abongbi adisiple baleoko na use si lo mu na ala ngangu na komandema ti tumba na asioni yingo kue nga ti kai na akobela .
42009002	Na pekoni , lo tokua ala ti fa tënë ti kodro-gbia ti Nzapa , ti kai nga akobela na tere ti azo .
42009003	Lo tene na ala : “ Na guengo ti ala , ala mu mbeni ye oko pepe : ataa keke , wala bozo , wala kobe , wala nginza ; ala mu nga bongo use pepe .
42009004	Da so kue a yeke yamba ala na ya ni , ala ngba daa ngbii asi na lango ti guengo ti ala .
42009005	Ndo so kue azo ayeke yamba ala daa pepe , ala sigigi na ya ti gbata ti azo ni , ala pika sese ti gbe ti gere ti ala , ti fa sioni ti azo ni na le ti ala wani . ”
42009006	Adisiple ague , ala tambula na ya ti akete kodro oko oko kue ti fa Nzoni Tënë , ala kai nga akobela na tere ti azo na ndo so kue ala hon daa .
42009007	Herode so ayeke govoronere ama tënë ti aye so kue ayeke si so . Lo gi li ti lo daa gbaa , ngbanga ti so ambeni zo ayeke tene , Jean laa azingo na kuâ ;
42009008	ambeni atene , Élie laa akiri asigigi so ; ambeni atene , mbeni wayanga-Nzapa ti ando so laa si akiri azingo na kuâ .
42009009	Me Herode atene : “ Jean ? Mbi wani laa mbi mu yanga titene a fâ go ti lo . Me lo so lo yeke zo wa si mbi yeke ma mara ti tënë tongaso na ndö ti lo so ? ” Nilaa , Herode ayeke gi lege ti baa Jésus .
42009010	So awatokua ni akiri awe , ala fa na Jésus peko ti aye so kue ala sara . Lo mu ala si lo na ala agboto tere ti ala , ague na mbage ti mbeni kodro so iri ni Betsaida .
42009011	Gba ti azo ama tënë ni si ala mu peko ti lo . Jésus ayamba ala , lo fa tënë ti kodro-gbia ti Nzapa na ala si lo kai kobela ti ala so tere ti ala ayeke so .
42009012	So lâ ayeke kui , awatokua baleoko na use aga nduru na tere ti lo si ala tene na lo : “ Zia lege na azo so ti gue na ya ti akodro na akete kodro ti yanga ti yaka so ayeke nduru ge so titene ala gi ndo ti lango daa si ala wara kobe ti tengo ni , ngbanga ti so e yeke na ndo so na ya ti ngonda . ”
42009013	Me Jésus atene na ala : “ Ala wani amu na ala kobe , ala te ! ” Ala kiri tënë na lo : “ E yeke gi na mapa oku na asusu use . Mo ye e gue , e vo kobe ti tengo ni ndali ti azo so kue so ? ”
42009014	Wungo ti azo ni kue ayeke nduru na saki oku . Jésus atene na adisiple ti lo : “ Ala tene na azo ni ti bongbi tere ti ala baleoku baleoku si aduti . ”
42009015	Ala sara ye ni tongana ti so lo tene si azo ni kue aduti .
42009016	Jésus amu mapa oku na asusu use so , lo yo le ti lo na nduzu , lo mu singila na Nzapa , lo fâ ya ni , lo mu na adisiple ti lo ti kangbi ni na gba ti azo ni .
42009017	Ala kue ate ni ya ti ala asi . Na pekoni , ala bongbi tanga ti anduru ni asi sakpa baleoko na use .
42009018	Mbeni lâ , Jésus agboto tere ti lo , lo gue na mbeni ndo si lo yeke sambela ; adisiple ti lo ayeke na tere ti lo . Lo hunda ala , lo tene : “ Gba ti azo so ayeke tene mbi yeke zo wa ? ”
42009019	Ala kiri tënë , atene : “ Ambeni atene , mo yeke Jean-Baptiste ; ambeni atene , mo yeke Élie si ambeni atene nga , mo yeke mbeni wayanga-Nzapa ti ando so azingo na kuâ . ”
42009020	Lo hunda ala , lo tene : “ Me ti ala , ala tene mbi yeke zo wa ? ” Pierre akiri tënë na lo : “ Mo yeke Mesii so alondo na Nzapa . ”
42009021	Jésus asuku na ala ngangu titene ala tene tënë ni na zo oko pepe .
42009022	Lo tene : “ Alingbi Molenge ti Zo abaa pasi mingi . Akangba , akota wayango-sandaga na awafango-ndia ayeke ke lo , ala yeke fâ lo si na lango ota ni , lo yeke zingo na kuâ . ”
42009023	Na pekoni , Jésus atene na ala kue , atene : “ Tongana mbeni zo aye ti mu peko ti mbi , ayeke nzoni lo zia ti gbu li na ndö ti lo wani , lo yo keke ti kroa ti lo lakue si lo mu peko ti mbi .
42009024	Biani , zo so aye ti soo fini ti lo , fade lo yeke girisa ni ; me zo so ayeke girisa fini ti lo ndali ti mbi , fade lo yeke soo ni .
42009025	Tongana zo awara aye ti dunia so kue si lo girisa fini ti lo , wala gigi ti lo abuba , nyen laa lo yeke wara na peko ni ?
42009026	Tongana mbeni zo asara kamene ti mbi na ti atënë ti mbi , fade Molenge ti Zo ayeke sara nga kamene ti lo na lango so lo yeke ga na ya ti gonda ti lo , gonda ti Babâ ti lo nga na ti a-ange so ayeke nde si ayeke nzoni kue .
42009027	Mbi tene na ala taa-tënë : fade ambeni zo na popo ti ala so ayeke ge so ayeke kui pepe ngbii ala baa kodro-gbia ti Nzapa . ”
42009028	Nduru na lango miombe na peko ti tënë so , Jésus amu Pierre , Jean na Jacques na tere ti lo si lo na ala ague na li ti hoto ti sambela .
42009029	So lo yeke sambela , le ti lo aga nde si bongo ti lo avuru aza tongana wâ ti bekpa .
42009030	Andaa akoli use ayeke fade na ndo so , ala yeke tene tënë na lo : Moïse na Élie laa .
42009031	Adisiple abaa ala na ya ti gonda so alondo na Nzapa . Ala yeke tene tënë na ndö ti kuâ so lo yeke gue ti kui na Jérusalem ti hunzi na kua ti lo .
42009032	Andaa Pierre na amba ti lo akui fade na lango ; me so ala zingo awe , ala baa gonda ti Jésus si ala baa nga akoli use so lo na ala ayeke luti .
42009033	So akoli use so alondo na tere ti Jésus ti hon , Pierre atene na lo : “ Wafango ye , ayeke nzoni e ngba na ndo so . E leke agbefa ota : oko ti mo , oko ti Moïse , oko ti Élie . ” Me lo hinga nda ti tënë so lo yeke tene so pepe .
42009034	So lo ngba ti tene tënë ni , mbeni mbinda asi amu ndö ti ala kue . Mbeto agbu adisiple na ndembe so ala baa , ala yeke li na ya ti mbinda ni .
42009035	Na ya ti mbinda ni , mbeni go atene : “ So ayeke Molenge ti mbi so mbi soro lo . Ala ma yanga ti lo ! ”
42009036	Na peko ti tënë so ala ma so , Jésus angba gi lo oko . Adisiple azi yanga oko pepe si na ya ti alango ni so ala tene tënë ti aye so ala baa ni so na zo oko pepe .
42009037	Lango oko na pekoni , na ndembe so ala londo na li ti hoto ni si ala zu awe , gba ti azo aga atengbi na Jésus .
42009038	Mbeni koli na popo ti azo ni adekongo , atene : “ Wafango-ye , mbi gbu gere ti mo , bi le ti mo na ndö ti molenge ti mbi , ngbanga ti so gi oko molenge ti mbi laa .
42009039	Lakue tongana sioni yingo agbu lo , lo yeke dekongo , sioni yingo ni ayeke yingi lo mingi , asara si furu ayeke sigigi na yanga ti lo ; sigingo ti sioni yingo ni na ya ti molenge ni ayeke ngangu . Tongana lo ga ti sigigi , andaa molenge ni awoko kue awe .
42009040	Mbi hunda na adisiple ti mo ti tumba sioni yingo ni , me ala ha gbaa . ”
42009041	Jésus akiri tënë : “ Ala azo ti fadeso , ala yeke na mabe pepe , ala yeke azo ti kirikiri ! Mbi yeke ngba ti duti na tere ti ala ngbii asi lawa ? Mbi yeke ngba ti kanga be ti mbi na ala ngbii asi lawa ? Ga na molenge ti mo na ndo so . ”
42009042	So molenge ni asi , sioni yingo ni abi lo na sese si ayeke yingi lo ngangu . Me Jésus asuku ngangu na sioni yingo ni ; lo sara si tere ti molenge ni akiri aga nzoni si lo kiri na lo na babâ ti lo .
42009043	Li ti azo kue akpe ndali ti so ala baa atene , Nzapa ayeke kota . So azo ni angba ti gonda aye so kue Jésus asara , lo tene na adisiple ti lo :
42009044	“ Ala ma tënë so mbi yeke tene na ala so nzoni ! Fade a yeke zia Molenge ti Zo na maboko ti azo . ”
42009045	Me adisiple ama ya ti tënë ni so pepe ; nda ni ahonde na ala si ala ma ya ni pepe , me ala sara mbeto ti hunda nda ni na lo .
42009046	Adisiple ato nda ti bingbi tënë na popo ti ala , atene : “ Na popo ti e , zo wa laa ayeke kota zo ahon amba ti lo ? ”
42009047	Me Jésus ahinga tënë so ala yeke tene na be ti ala . Tongaso lo iri mbeni kete molenge , lo zia lo na tere ti lo ;
42009048	lo tene na ala : “ Zo so ayamba kete molenge so na iri ti mbi , andaa mbi laa lo yamba mbi ; zo so ayamba mbi , andaa lo yamba nga lo so atokua mbi . Zo so ayeke kete kete na popo ti ala , andaa lo laa lo yeke kota ahon ala kue . ”
42009049	Jean amu tënë si atene na lo : “ Kota zo , e baa mbeni zo ayeke tumba asioni yingo na iri ti mo si e ye ti kanga lege na lo , ngbanga ti so lo mu peko ti mo tongana e pepe . ”
42009050	Jésus atene na ala : “ Ala kanga lege na lo pepe , ngbanga ti so zo so ake ala pepe , andaa lo yeke zo ti ala . ”
42009051	So ngoi titene a mu Jésus ti gue na lo na yayu aga nduru awe , lo ye gi ti mu lege ti gue na Jérusalem .
42009052	Lo tokua ambeni zo titene ala hon kozoni na lo . Azo ni amu lege ague si ala li na ya ti mbeni kete kodro ti Samarii , ti leke ndo ti ku na lo .
42009053	Me azo ti kodro ni ake ti yamba lo ngbanga ti so lo yeke gue na Jérusalem .
42009054	So adisiple ti lo , Jacques na Jean abaa tongaso , ala tene na lo : “ Kota Gbia , mo ye e hunda wâ ti nduzu ati na ndö ti ala si agbi ala kue ? ”
42009055	Me Jésus abi le ti lo , lo baa ala , lo suku na ala
42009056	si ala gue na mbeni kodro nde .
42009057	So ala yeke na lege ti guengo ni , mbeni zo atene na Jésus : “ Fade mbi yeke mu peko ti mo na ndo so kue mo yeke gue daa . ”
42009058	Jésus atene na lo : “ Anyama ti gbungo kondo ayeke na adu ti ala ti lango na ya ni ; andeke ti nduzu ayeke na da ti lango ti ala . Me Molenge ti Zo ayeke na mbeni ndo ti ziango li ti lo daa pepe . ”
42009059	Lo tene na mbeni zo ni , lo tene : “ Mu peko ti mbi ! ” Me zo ni akiri tënë na lo : “ Zia mbi gue mbi lu kuâ ti babâ ti mbi si . ”
42009060	Jésus atene na lo : “ Zia akuâ alu akuâ ti ala ; me ti mo , mo gue mo fa na azo tënë ti kodro-gbia ti Nzapa . ”
42009061	Mbeni akiri atene na lo : “ Fade mbi yeke mu peko ti mo , me mo zia mbi gue mbi bara asewa ti mbi si . ”
42009062	Me Jésus atene na lo : “ Zo so agbu masini ti fango na yaka si lo baa ndo na peko , lo lingbi ti ga zo ti Kodro-gbia ti Nzapa pepe . ”
42010001	Na pekoni , Kota Gbia asoro ambeni disiple balembarambara na use ; lo tokua ala use use titene ala hon kozoni na lo na ya ti agbata na akete kodro so kue lo ye ti gue daa .
42010002	Lo tene na ala : “ Kobe ti yaka ni ayeke mingi , me azo ti kua ni ayeke mingi pepe . Ayeke nzoni ala hunda na wa ti yaka ni ti tokua azo ti kua ti fâ ale ti kobe ti yaka ti lo .
42010003	Ala gue ! Mbi yeke tokua ala tongana amolenge ti taba na popo ti ambo ti ngonda .
42010004	Ala mu bozo ti nginza , bozo ti lege na poro pepe ; ala bara nga azo na lege pepe .
42010005	Da so kue ala li na ya ni , ala tene kozoni na azo ni , atene : ‘ Siriri aga na ya ti da so ! ’
42010006	Tongana mbeni zo ti siriri ayeke na ya ni , fade siriri ti ala aduti na ndö ti lo ; tongaso pepe , fade siriri ni akiri na ala .
42010007	Ayeke nzoni ala duti na ya ti da ni , ala te kobe , ala nyon ye so fade azo ni ayeke mu na ala , ngbanga ti so zo ti kua alingbi na futa ti lo . Ala tambula na yanga ti da oko oko pepe .
42010008	Gbata so kue ala yeke li na ya ni si azo ni ayamba ala , ayeke nzoni ala te kobe so azo ni ayeke mu na ala .
42010009	Ala kai kobela ti azo ti gbata ni si ala tene na azo ni : ‘ Kodro-gbia ti Nzapa aga nduru na ala awe ! ’
42010010	Me gbata so kue ala yeke li na ya ni si azo ni ayamba ala pepe , ayeke nzoni ala sigigi ague na ndo so azo ti kodro ni ayeke bongbi daa si ala tene :
42010011	‘ Ataa sese ti gbata ti ala so ayeke na gere ti e , e yeke zi ni kue ti kiri na ni na ala ; me ayeke nzoni ala hinga atene , kodro-gbia ti Nzapa aga nduru awe ! ’
42010012	Mbi tene na ala : na lango ti fango ngbanga , fade ngbanga so a yeke fâ na ndö ti gbata ni ayeke duti ngangu ahon ti Sodome . ”
42010013	“ Mawa na mo , gbata ti Korazen ! Mawa na mo , gbata ti Betsaida ! Tongana aye ti kpene so asi na ndo ti ala so asi ando na sese ti Tir na ti Sidon , ka azo ni ayu bongo ti mua , ala duti na ya ti mburu ti wâ aninga awe ti fa atene , ala zia ngbene lege ti sarango ye ti ala awe !
42010014	Ndani laa , na lango ti fango ngbanga , fade a yeke fâ ngbanga ngangu na li ti ala ahon ti Tir na ti Sidon .
42010015	Ti mo , gbata ti Kapernaum , mo baa ti mo , mo tene , fade mo yeke gue ngbii ti kpo le ti nduzu ? Fade mo yeke kiri ngbii ti si na ndo ti akuâ ! ”
42010016	Jésus akiri atene na adisiple ti lo : “ Zo so ama tënë ti ala , andaa lo ma tënë ti mbi ; zo so ake ala , andaa lo ke mbi ; zo so ake mbi , andaa lo ke lo so atokua mbi . ”
42010017	Adisiple balembarambara na use akiri na ngia na be ti ala si ala tene na lo : “ Kota Gbia , ataa asioni yingo ama yanga ti e tongana e mu yanga na ala na iri ti mo . ”
42010018	Jésus atene na ala : “ Mbi baa Satan alondo na yayu ati tongana wâ ti bekpa .
42010019	Ala ma ! Mbi mu na ala ngangu ti do angbo na akparakongo na gere ti ala ; mbi mu nga na ala ngangu ti hon ndö ti wato . Mbeni ye ti sarango sioni na ala ayeke daa pepe .
42010020	Ayeke nzoni tere ti ala anzere ndali ti so asioni yingo ama yanga ti ala pepe ; me tere ti ala anzere , ngbanga ti so a su iri ti ala awe na ya ti mbeti na yayu . ”
42010021	Gi na ndembe ni so , be ti Jésus asi na ngia ti Yingo-Vuru si lo tene : “ Mbi gonda mo Babâ , mo so mo yeke Kota Gbia ti yayu na ti sese , ndali ti so mo honde aye so na azo ti ndara nga na azo ti hingango ye si mo sigigi na nda ni na akete molenge . Biani Babâ , ye ni ayeke tongaso , ngbanga ti so mo yeda .
42010022	“ Babâ ti mbi azia ye kue na maboko ti mbi . Zo oko ahinga Molenge ni pepe , gi Babâ oko ; zo oko ahinga Babâ ni pepe , gi Molenge ni oko nga na azo so Molenge ni aye ti fa Babâ ni na ala titene ala hinga lo . ”
42010023	Na pekoni , Jésus abaa ndo na mbage ti adisiple ti lo si lo tene tënë gi na ala , lo tene : “ Ti ala nzoni , ala so ayeke baa ye so ala yeke baa ni so !
42010024	Biani , mbi tene na ala : awayanga-Nzapa mingi na agbia mingi aye ando ti baa ye so ala , azo ti mbi , ayeke baa ni laso so , me ala baa ni pepe ; ala ye ando ti ma tënë so ala yeke ma ni laso so , me ala ma ni pepe ! ”
42010025	Mbeni wafango-ndia aye ti sara si Jésus ati na ya ti gbanda ti lo si lo hunda lo : “ Wafango-ye , nyen laa mbi lingbi ti sara ti wara fini so angba lakue lakue ? ”
42010026	Jésus atene na lo : “ Tënë ti nyen laa a su na ya ti mbeti ti Ndia ? Ti mo , nda ti tënë so mo diko so atene nyen ? ”
42010027	Zo ni akiri tënë na lo : “ Alingbi mo ye Kota Gbia Nzapa ti mo na be ti mo kue , na yingo ti mo kue , na ngangu ti mo kue , na tënë ti be ti mo kue . Mo ye nga mba ti mo zo tongana ti so mo ye tere ti mo wani . ”
42010028	Jésus atene na lo : “ Mo kiri tënë na legeni . Sara ye ni tongaso si fade mo ngba na fini . ”
42010029	Me wafango-ndia ni aye ti zi kamene na le ti lo si lo tene na Jésus : “ Ka mba ti mbi ni ayeke zo wa ? ”
42010030	Jésus amu tënë si atene : “ Mbeni lâ , mbeni koli alondo na Jérusalem si lo yeke zu ti gue na Jéricho . Lo ti na maboko ti azaragina , azo ni anzi aye ti lo kue , ala pika lo nduru na kuâ si ala do lo azia lo , ala hon .
42010031	Mbeni wayango-sandaga aga ahon na lege ni so , lo baa koli so si lo ngoro na mbage , lo hon ti lo .
42010032	Mbeni zo ti mara ti Lévi nga aga , abaa lo , lo ngoro si lo hon ti lo .
42010033	Me mbeni zo ti Samarii so ayeke gue na mbeni kodro yongoro asi na tere ti koli so . Lo baa koli ni si mawa ti lo agbu be ti lo .
42010034	Lo ga nduru na tere ti lo , lo tuku mafuta na vin na le ti aka ni si lo kanga ni . Lo mu lo , lo zia lo na ndö ti lele ti lo wani , lo gue na lo na ya ti mbeni da so azo ayeke futa ti lango daa si lo bata lo nzoni .
42010035	Na ndade ni , na hongo ti lo , lo sigigi na ale ti nginza use , lo mu na wa ti da ni si lo tene na lo : ‘ Bata lo nzoni . Tongana mo zia mbeni nginza ti mo na ndö ti so ti vo na ye na lo , na kiringo ti mbi , fade mbi yeke kiri ni na mo . ’ ”
42010036	Jésus ahunda lo , atene : “ Na popo ti azo ota so , na le ti mo , lo so wa laa ayeke mba ti koli so ati na maboko ti asioni zo so ? ”
42010037	Wafango-ndia ni atene : “ Zo so asara nzoni be na lo so . ” Jésus atene na lo : “ Gue , mo nga mo sara gi tongaso ! ”
42010038	So Jésus na adisiple ti lo ayeke hon na lege , ala li na ya ti mbeni kete kodro si mbeni wali so iri ti lo Marthe ayamba lo na ya ti da ti lo .
42010039	Lo yeke na mbeni ita ti lo ti wali so iri ti lo Marie . Marie aduti na sese na tere ti gere ti Kota Gbia si lo yeke ma tënë so lo yeke tene .
42010040	Ti Marthe , tënë ti kua ti ya ti da agbu be ti lo mingi si akua ni ahon ndö ti lo . Lo ga si lo tene : “ Kota Gbia , so ita ti mbi azia gi mbi oko na tere ti kua ni , so ayeke senge na le ti mo ? Mo tene na lo ti ga ti mu na mbi maboko maa ! ”
42010041	Me Kota Gbia akiri tënë na lo : “ Marthe , Marthe , mo yeke gi be ti mo si mo yeke do tere ti mo ndali ti aye mingi .
42010042	Taa nzoni ye ayeke gi oko . Marie laa asoro ti lo taa nzoni ye ni : fade mbeni zo ti zi ni na maboko ti lo ayeke daa pepe . ”
42011001	Mbeni lâ , Jésus ayeke sambela na mbeni ndo . So lo hunzi ti sambela awe , mbeni disiple ti lo oko atene na lo : “ Kota Gbia , fa na e lege ti sambela tongana ti so Jean afa na adisiple ti lo . ”
42011002	Lo tene na ala : “ Tongana ala yeke sambela , ala tene : Babâ , ayeke nzoni azo ane iri ti mo so ayeke nde si ayeke nzoni kue ; ga mo le-gbia na ndö ti azo .
42011003	Mu na e na ya ti lango oko oko , kobe so alingbi na e .
42011004	Zi siokpari ti e na li ti e , ngbanga ti so e nga , e yeke zi siokpari na li ti azo so kue asara sioni na e . Sara si e ti na ya ti ye ti tarango be pepe . ”
42011005	Jésus akiri atene na ala : “ Tongana mbeni zo na popo ti ala ayeke na mba ti lo so lo ye lo si lo gue na da ti mba ti lo ni na be ti bi , lo tene : ‘ Ita ti mbi , mu na mbi mapa ota , fade mbi yeke kiri ni na mo .
42011006	Mbeni mba ti mbi so mbi ye lo mingi alondo na mbeni kodro aga na ndo ti mbi ; me mbi yeke na kobe ti mu na lo pepe . ’
42011007	Tongana mba ti lo ni angba gi na ya ti da kâ si atene na lo : ‘ Zia mbi kpoo ! E kanga yanga ti da awe ; mbi na amolenge ti mbi , e yeke na gbogbo awe , lege titene mbi londo ti mu na mo mapa ayeke daa pepe ’ ;
42011008	mbi tene na ala : mba ti lo ni ayeke londo si lo yeke mu na lo ye so lo ye ! Lo yeke londo pepe , ngbanga ti so ayeke mba ti lo , me lo yeke londo , ngbanga ti so mba ti lo ni angba ti so li ti lo .
42011009	Ndani laa , mbi tene na ala : ala hunda ye si fade a yeke mu na ala ; ala gi ye si fade ala yeke wara ; ala pika yanga ti da si fade a yeke zi na ala .
42011010	Zo so ahunda ye , fade a yeke mu na lo ; zo so agi ye , fade lo yeke wara ; zo so apika yanga ti da , fade a yeke zi na lo .
42011011	Babâ wa na popo ti ala , tongana molenge ti lo ahunda na lo susu , lo yeke mu na lo ngbo ?
42011012	Wala tongana lo hunda na lo para-kondo , lo yeke mu na lo kparakongo ?
42011013	Ala so ayeke azo ti sioni , ala hinga ti mu anzoni ye na amolenge ti ala . Tongaso , Babâ so ayeke na yayu , alingbi ti mu ande Yingo-Vuru na azo so ahunda ni na lo pepe ? ”
42011014	Jésus atumba mbeni sioni yingo so ayeke na ya ti mbeni buburu . So sioni yingo ni asigigi awe , buburu ni ato nda ti tene tënë si li ti gba ti azo akpe kue .
42011015	Me ambeni atene : “ Na ngangu ti Beelzebul , makonzi ti asioni yingo laa lo yeke tumba asioni yingo so ! ”
42011016	Ti ambeni zo ni , ala ye sara si lo ti na ya ti gbanda ti ala . Nilaa ala hunda na lo titene lo sara mbeni ye ti kpene ti fa atene , lo londo na Nzapa .
42011017	Me lo hinga tënë ti be ti ala si lo tene na ala : “ Kodro so kue azo ni akangbi si ala yeke tiri na popo ti ala , fade kodro ni ayeke buba ; ada ti ya ni kue ayeke kungbi oko oko kue si ayeke tuku na ndö ti tere .
42011018	Tongana Satan atiri na lo wani , fade komandema ti lo ayeke ngba tongana nyen ? Mbi tene tongaso , ngbanga ti so ala tene , mbi yeke tumba asioni yingo na ngangu ti Beelzebul .
42011019	Tongana mbi yeke tumba asioni yingo na ngangu ti Beelzebul , azo ti ala ayeke tumba ti ala asioni yingo ni na ngangu ti zo wa ? Gi azo ti ala laa ayeke fa ande na gigi so ala yeke sara ye na legeni pepe !
42011020	Me tongana mbi yeke tumba asioni yingo ni na ngangu ti Nzapa , andaa kodro-gbia ti Nzapa asi na ala awe .
42011021	“ Tongana ngangu koli ayeke na aye ti bira ti lo si lo yeke bata da ti lo , aye ti lo ayeke duti na siriri .
42011022	Me tongana mbeni zo so ngangu ti lo ahon ti koli so aga si akinda lo , amu aye ti bira ti lo so kue lo zia be ti lo daa , fade lo yeke kangbi aye ti lo ni na azo .
42011023	“ Zo so ayeke na mbage ti mbi pepe , andaa lo yeke wato ti mbi ; zo so ayeke bongbi ye legeoko na mbi pepe , andaa lo yeke kangbi ya ti aye ni kirikiri . ”
42011024	“ Tongana sioni yingo asigigi na ya ti zo awe , yingo ni ayeke fono na ndo so ngu ayeke daa pepe ti gi mbeni ndo ti wu tere ti lo daa . So lo wara ndo ni pepe , lo tene : ‘ Mbi yeke kiri na ya ti da ti mbi so mbi londo daa si mbi sigigi so . ’
42011025	So lo kiri lo si , lo wara da ni , andaa a balee ya ni , a leke ni kue nzoni awe .
42011026	Tongaso , lo gue lo mu ambeni yingo mbarambara so ayeke sioni ahon lo ; lo na ala aga ali na ya ti da ni si ala duti daa . Na pekoni , dutingo ti zo ni akiri aga sioni ahon ti kozoni . ”
42011027	So Jésus angba ti tene tënë so , mbeni wali na popo ti gba ti azo adekongo , atene : “ Ti lo nzoni , wali so amu lani ngo ti mo si amu me na mo ti nyon ni so ! ”
42011028	Me Jésus atene na lo : “ Ti ala nzoni , azo so ama tënë ti Nzapa si ala sara ye alingbi na ni ! ”
42011029	So azo ayeke bongbi gbani gbani na tere ti Jésus , lo to nda ti tene tënë na ala , lo tene : “ Azo ti fadeso ayeke azo ti sioni ; ala yeke hunda ti baa mbeni ye ti kpene , me fade ala yeke baa mbeni ye ti kpene oko pepe , gi ye ti kpene so asi ando na Jonas so alingbi awe .
42011030	Legeoko tongana ti so Jonas ayeke ando mbeni ye ti kpene ndali ti azo ti Ninive , fade Molenge ti Zo ayeke duti mbeni ye ti kpene ndali ti azo ti fadeso .
42011031	Na lango ti fango ngbanga , fade gbia-wali ti kodro so ayeke na Mbongo ayeke londo ti luti na le ti azo ti fadeso ti fâ ngbanga na li ti ala , ngbanga ti so lo londo ando na nda ti sese yongoro si lo ga ti ma atënë ti ndara so Salomon ayeke tene . Mbeni zo ayeke ge so ayeke kota ahon Salomon !
42011032	Na lango ti fango ngbanga , fade azo ti Ninive ayeke londo ti luti na le ti azo ti fadeso ti fâ ngbanga na li ti ala , ngbanga ti so azo ti Ninive akiri na lege ti Nzapa . Na ndembe so azo ti Ninive ama tënë so Jonas afa , ala zia ngbene lege ti sarango ye ti ala . Mbeni zo ayeke ge so ayeke kota ahon Jonas ! ”
42011033	“ Zo ayeke zia wâ na ya ti lamba ti honde ni wala ti zia ni na gbe ti ta pepe . Me lo yeke zia ni na ndö ti mbeni ye na nduzu titene azo so ali abaa ndo na ni .
42011034	Le ti mo ayeke tongana lamba ti tere ti mo . Tongana le ti mo ayeke nzoni , tere ti mo kue ayeke na ya ti vurungo ndo . Me tongana le ti mo abuba , tere ti mo kue ayeke na ya ti vukongo ndo .
42011035	Mo sara hange si vurungo ndo so ayeke na ya ti mo akiri avuko pepe !
42011036	Tongana tere ti mo kue ayeke na ya ti vurungo ndo si mbeni vukongo ndo oko ayeke daa pepe , fade tere ti mo ni kue ayeke na ya ti vurungo ndo , tongana ti so wâ ti lamba ayeke za na tere ti mo . ”
42011037	So Jésus ayeke tene tënë , mbeni farizien atisa lo ti te kobe na da ti lo . Lo li si lo duti ti te kobe ni .
42011038	So farizien ni abaa Jésus ayeke te kobe , me lo sukula maboko ti lo kozoni pepe , li ti lo akpe .
42011039	Tongaso Kota Gbia atene na lo : “ Ala afarizien , ala yeke sukula tere ti kopo na ti sembe , me nzara ti nzi na ti aye ti sioni asi singo na be ti ala .
42011040	Ala so li ti ala ayeke daa pepe so ! Nzapa so aleke tere , lo nga laa lo leke ye so ayeke na ya ni pepe ?
42011041	Ala mu na azo ti mawa ye so ayeke na ya ti akopo na asembe ti ala . Tongaso si aye kue ayeke ga ande nzoni ndali ti ala .
42011042	“ Mawa na ala , afarizien ! Ala yeke mu na Nzapa dime ti akugbe ti kasa ti yaka ti ala , ataa akete kete ye ti yaka ti ala . Me ala girisa taa ye so Nzapa aye : dutingo mbirimbiri na azo nga na yengo Nzapa . Baa , ye so ala lingbi fade ti sara laa , me ala girisa nga tanga ni pepe .
42011043	“ Mawa na ala , afarizien ! Ala ye ti duti gi na ndö ti akozo ngende na ya ti ada ti sambelango Nzapa , ala ye nga titene azo abara ala na ndo so azo abongbi daa .
42011044	Mawa na ala , ngbanga ti so ala yeke tongana adu ti kuâ so azo abaa ni pepe , ala hinga pepe si ala yeke tambula na ndö ni ! ”
42011045	Mbeni oko ti awafango-ndia atene na lo : “ Wafango-ye , tënë so mo yeke tene so , mo yeke zonga nga e laa ! ”
42011046	Jésus akiri tënë na lo : “ Mawa na ala nga , ala awafango-ndia , ngbanga ti so ala yeke zia kungba na li ti azo ! Kungba ni ane ahon ngangu ti azo ni , me ala awafango-ndia ni , ala yeke ndu kungba ni na li ti maboko ti ala oko pepe !
42011047	Mawa na ala , ala so ayeke leke adu ti kuâ ti awayanga-Nzapa pendere ! Andaa akotara ti ala wani laa afâ ando awayanga-Nzapa ni !
42011048	So ti fa atene , ala yeda na ye so akotara ti ala asara ni . Akotara ti ala afâ awayanga-Nzapa si ti ala , ala yeke leke adu ti kuâ ti awayanga-Nzapa pendere !
42011049	Ndani laa , Nzapa atene na lege ti ndara ti lo , lo tene : ‘ Fade mbi yeke tokua na ala awayanga-Nzapa na awatokua . Ala yeke fâ ambeni na popo ti ala si ala yeke sara ngangu na ambeni . ’
42011050	Tongaso , fade Nzapa ayeke hunda na azo ti fadeso ti kiri tënë na lo na ndö ti fango so azo afâ ando awayanga-Nzapa kue , ngbene ye so dunia abaa gigi ,
42011051	ti londo na kuâ ti Abel ngbii asi na kuâ ti Zakarii , so akui na popo ti gbalaka ti da ti Nzapa na ti ndo so ayeke nzoni kue so . Mbi tene na ala taa-tënë : fade Nzapa ayeke hunda na azo ti fadeso ti kiri tënë na lo na ndö ti kuâ ti awayanga-Nzapa so !
42011052	“ Mawa na ala , awafango-ndia ! Ala mu kerere so a yeke zi na yanga ti hingango ndo ; me ala wani , ala li na ndo ti hingango ndo ni pepe . Azo so aye ti li , ala kanga lege ni na ala . ”
42011053	So Jésus alondo na ya ti da ni asigigi , awafango-ndia na afarizien ato nda ti gi tënë mingi na lo . Ala hunda lo na atënë na ndö ti aye mingi ,
42011054	ala ye ti sara si lo ti na ya ti gbanda ti ala gi na lege ti mbeni tënë ti yanga ti lo .
42012001	Na ndembe ni so , azo abongbi gbani gbani , ala yeke pete tere na popo ti ala si Jésus ato nda ti tene tënë na adisiple ti lo , lo tene : “ Ala sara hange na mama ti mapa ti afarizien , so ti tene azo so tënë ti yanga ti ala ayeke nde na sarango ye ti ala so .
42012002	Ye so kue angba na hondengo ni , fade nda ni ayeke sigigi ; ye so kue angba na gbe mingo , fade azo ayeke hinga tënë ni .
42012003	Ndani laa , tënë so kue ala tene na ya ti vukongo ndo , fade a yeke ma ni na kota lâ ; tënë so ala tene na ya ti mê ti zo na ya ti kubu kâ , fade a yeke dekongo na ni na ndö ti da . ”
42012004	“ A-ita , mbi tene na ala : azo so ayeke fâ tere ti zo si na pekoni , ala lingbi ti sara mbeni ye pepe so , ala sara mbeto ti ala pepe !
42012005	Me mbi ye ti fa na ala lo so ala lingbi ti kpe mbeto ti lo . Ayeke nzoni ala kpe mbeto ti Nzapa so , tongana lo fâ zo awe , lo yeke na ngangu ti bi zo ni na ndo so wâ ayeke gbi daa lakue . Biani , mbi tene na ala : lo laa ala lingbi ti kpe mbeto ti lo .
42012006	Azo ayeke ka akete ndeke oku ndali ti akete le ti nginza use pepe ? Me Nzapa agirisa mbeni kete ndeke so oko pepe .
42012007	Ataa kua ti li ti ala , azo ti mbi , Nzapa adiko ni kue awe . Ala sara mbeto ti zo oko pepe ! Ala hon andeke so mingi ! ”
42012008	“ Mbi tene na ala : zo so kue atene na le ti azo atene , ni yeke zo ti mbi , fade Molenge ti Zo nga ayeke tene na le ti a-ange ti Nzapa atene , lo yeke zo ti ni .
42012009	Me zo so abere tënë ti mbi na le ti azo , fade mbi nga , mbi yeke bere tënë ti lo na le ti a-ange ti Nzapa .
42012010	Zo so kue atene sioni tënë na tere ti Molenge ti Zo , fade Nzapa ayeke zi tënë na li ti lo ; me zo so azonga Yingo-Vuru , fade Nzapa ayeke zi tënë na li ti lo pepe .
42012011	Tongana a mu ala ti gue na ala na ngbanga na ya ti ada ti sambelango Nzapa , wala na gbe ti azo ti fango ngbanga , wala na gbe ti akota zo ti kodro , ala gi be ti ala pepe , atene : ‘ Tënë ti nyen laa e yeke kiri ande na ni ti zi tënë na li ti e ? ’
42012012	Biani , tongana ngbonga ni alingbi , fade Yingo-Vuru ayeke fa na ala tënë ti tenengo ni . ”
42012013	Mbeni zo na popo ti gba ti azo ni atene na Jésus : “ Wafango-ye , mu yanga na ita ti mbi titene lo kangbi na popo ti e aye so angba na peko ti babâ ti e . ”
42012014	Jésus atene na lo : “ Koli , zo wa laa amu mbi titene mbi fâ ngbanga na popo ti ala , ti kangbi ya ti aye ti ala ? ”
42012015	Na pekoni , Jésus atene na ala : “ Ala sara hange ! Ala sara si kota nzara ti warango aye asara ala pepe , ngbanga ti so tongana zo ayeke na aye mingi , aye ti lo ni laa alingbi ti bata fini ti lo pepe . ”
42012016	Tongaso Jésus atene na ala mbeni toli , atene : “ Ando , mbeni zo ti mosoro ayeke daa so akobe ti yaka ti lo ale mingi .
42012017	Lo gbu li ti lo si lo tene na be ti lo , lo tene : ‘ Fade mbi yeke sara tongana nyen ? Ndo ti batango akobe ti yaka ti mbi ayeke daa pepe . ’
42012018	Na pekoni , lo kiri lo tene : ‘ Ye so mbi yeke sara ande ayeke so : fade mbi yeke kungbi agogoro ti mbi si mbi yeke leke ambeni kota ni so ahon ti so . Na pekoni , mbi yeke bongbi akobe ti mbi na aye ti mbi kue na ya ni .
42012019	Tongaso , fade mbi yeke tene na mbi wani , mbi tene : Baa , mo yeke na aye mingi so alingbi na mo ndali ti ngu mingi ; mo wu tere ti mo , mo te , mo nyon , mo sara ngia ! ’
42012020	Me Nzapa atene na lo : ‘ Mo buba zo ! Gi na bi so mo yeke kui . Me aye so mo bongbi ni kue so , zo wa laa ayeke wara ni , zo wa ? ’ ”
42012021	Jésus akiri atene : “ Baa , ye so ayeke si ande na zo so ayeke bongbi amosoro gi ndali ti lo wani si lo bongbi aye ndali ti Nzapa pepe so laa ! ”
42012022	Na pekoni , Jésus atene na adisiple ti lo : “ Ndani laa , mbi tene na ala : Ala gi be ti ala pepe ndali ti fini ti ala wala ndali ti tere ti ala , atene : ‘ Fade e yeke te nyen ? Fade e yeke wara bongo na ndo wa ti yu ? ’
42012023	Biani , fini ti zo ayeke kota ahon kobe si tere ti zo ayeke kota ahon bongo .
42012024	Ala baa akpakpo : ala yeke lu kobe pepe , ala yeke ko nga ale ti kobe pepe , ala yeke na da ti batango ye daa wala gogoro pepe , me Nzapa ayeke mu kobe na ala ! Ala azo , ala hon andeke so mingi !
42012025	Zo wa na popo ti ala si na lege ti gingo be ti lo , alingbi ti zia mbeni lango oko na ndö ti alango ti fini ti lo ?
42012026	So akete kete ye ahon ndö ti ala so , ngbanga ti nyen si ala yeke gi be ti ala ndali ti tanga ti aye ?
42012027	Ala baa akongo ti ngonda : akongo ni ayeke sara kua pepe , ala yeke fu nga bongo pepe . Me mbi tene na ala : ataa Salomon so ayeke ando na amosoro mingi , pendere ti abongo so lo yu alingbi na pendere ti akongo ni oko pepe .
42012028	Apere so ayeke na ngonda laso si kekereke azo ayeke tuku ni na le ti wâ , Nzapa ayeke leke ni pendere . Ala azo ti kete mabe , fade Nzapa ayeke sara na ala ahon ti so lo sara na apere so pepe ?
42012029	Ala nga , ala gi be ti ala pepe ndali ti ye ti tengo ni wala ye ti nyongo ni , ala zia be ti ala na nduzu pepe .
42012030	Biani , azo ti dunia so ahinga Nzapa pepe laa ayeke gi aye so lakue . Me ti ala , Babâ ti ala ahinga atene , ayeke nzoni ala wara aye ni so ndali ti fini ti ala .
42012031	Ala gi Kodro-gbia ti Nzapa kozoni si fade a yeke mu na ala aye so kue na ndö ni . ”
42012032	“ Ala azo so ayeke tongana bongbi ti akete taba , ala sara mbeto pepe , ngbanga ti so a nzere na Babâ ti ala ti mu Kodro-gbia ni na ala !
42012033	Ala ka aye so ala yeke na ni , ala mu nginza ni na azo ti mawa . Ala gi ti wara abozo ti nginza so ayeke buba pepe ; ala bata mosoro ti ala na yayu ! Kâ , mosoro ni ayeke hunzi pepe : zo ti nzi alingbi ti si nduru na ni pepe , akangi alingbi nga ti te ni pepe .
42012034	Ndo so mosoro ti ala ayeke daa , be ti ala nga ayeke daa . ”
42012035	“ Ala bata abongo ti kua ti ala na tere ti ala ! Ala bata alamba ti ala na zango ni !
42012036	Ala duti tongana azo so ayeke ku kiringo ti makonzi ti ala so ague na matanga ti mungo tere ti koli na wali . Tongana lo si si lo pika yanga ti da , ala zi ni na lo hio .
42012037	Ti ala nzoni , ala azo ti kua so makonzi ti ala ayeke kiri si lo yeke wara ala na lango pepe ! Mbi tene na ala taa-tënë : fade makonzi ti ala ni ayeke yu bongo ti kua , lo yeke mu ndo na ala ti duti na tere ti meza si lo wani , lo yeke mu kobe na ala .
42012038	Ti ala nzoni , tongana lo ga na be ti bi , wala na peko ti be ti bi si lo wara ala so ala yeke ku ti yamba lo !
42012039	“ Ala hinga so , tongana wa ti da ahinga ngbonga so zo ti nzi ayeke ga na ni , ka lo zia zo ti nzi ni ti kungbi yanga ti da ti lo ti li na ya ni pepe .
42012040	Ala nga , ala leke tere ti ala ti ku , ngbanga ti so Molenge ti Zo ayeke ga ande na ngbonga so ala yeke ku lo na ni pepe . ”
42012041	Pierre ahunda lo , atene : “ Kota Gbia , toli so mo tene so ayeke gi ndali ti e wala ndali ti azo kue ? ”
42012042	Kota Gbia atene na lo : “ Ndombe so ayeke sara ye na legeni si lo yeke nga zo ti hingango ndo ayeke zo wa ? Lo yeke zo so makonzi ti lo azia lo na ndö ti azo ti kua ti lo titene lo mu na ala kobe tongana ngbonga ni alingbi .
42012043	Ti zo ti kua ni so nzoni , tongana makonzi ti lo akiri si awara lo na yanga ti kua ni !
42012044	Mbi tene na ala taa-tënë : fade makonzi ti lo ayeke zia lo ti baa ndo na ndö ti aye ti lo kue .
42012045	Me tongana zo ti kua ni atene na be ti lo , atene : ‘ Makonzi ti mbi ayeke ga ande hio pepe ’ si lo to nda ti pika akoli na awali so ayeke sara kua kâ , lo yeke te , lo yeke nyon si lo ga ngbaa ti samba ,
42012046	fade makonzi ti zo ti kua so ayeke si na lango so zo ti kua ni ayeke ku lo pepe nga na ngbonga so lo hinga pepe . Fade makonzi ni ayeke tumba lo na kua si ayeke sara na lo ye so a yeke sara na azo so ake ti ma yanga ti Nzapa .
42012047	Zo ti kua so ahinga ye so makonzi ti lo aye , me lo leke ye oko pepe , wala lo sara ye alingbi na yanga ti makonzi ti lo ni pepe , fade a yeke pika lo mingi .
42012048	Me zo ti kua so ahinga pepe ye so makonzi ti lo aye si lo sara ye so alingbi na pika , fade a yeke pika lo gi kete . Zo so a mu na lo ye mingi , fade a yeke kiri ti hunda ye na lo mingi ; zo so a mu na lo ye mingi ti bata , fade a yeke hunda na lo ye mingi . ”
42012049	“ Mbi ga ti bi wâ na ndö ti sese ; ye so mbi ye ayeke titene wâ ni aza fadeso !
42012050	Mbi yeke ku ti wara mbeni bateme ; be ti mbi ayeke ngba na nduzu ngbii asi na ngoi so mbi yeke wara ni !
42012051	Ala baa ti ala atene , mbi ga ti zia siriri na ndö ti sese so ? Oko pepe ! Mbi tene na ala so , mbi ga ti kangbi popo ti azo .
42012052	Ti fadeso , azo oku so ayeke na ya ti da , fade popo ti ala ayeke kangbi ; azo ota ayeke ke azo use si azo use ayeke ke azo ota .
42012053	Fade babâ ayeke ke molenge ti lo ti koli si molenge-koli ayeke ke babâ ti lo ; mama ayeke ke molenge ti lo ti wali si molenge-wali ayeke ke mama ti lo ; mama ti koli ayeke ke wali ti molenge ti lo si wali ayeke ke mama ti koli ti lo . ”
42012054	Jésus akiri atene na gba ti azo so , atene : “ Tongana ala baa mbinda alondo na mbage ti Do ti ga , ala tene : ‘ Fade ngu ayeke pika ’ si biani ngu ni ayeke pika .
42012055	Tongana ala baa pupu alondo na mbage ti Mbongo si ayeke ya , ala tene : ‘ Ndo-wâ ayeke ga ’ si biani ndo-wâ ni ayeke ga . ”
42012056	Ala so tënë ti yanga ti ala ayeke nde na sarango ye ti ala so , tongana ala baa sese na le ti nduzu , ala hinga atene ngu ayeke pika wala lâ ayeke su nzoni . Me tongana nyen laa ala hinga nda ti ngoi so e yeke daa fadeso pepe ?
42012057	“ Ye so ayeke mbirimbiri ti sarango ni , ngbanga ti nyen laa ala wani aleke tënë ni na be ti ala pepe ?
42012058	Tongana mo na wato ti mo ayeke gue na gbe ti ngbanga , mo sara kue ti leke tënë na lo na lege . Tongaso pepe , lo yeke gboto mo ti gue na mo na gbe ti wafango-ngbanga , wafango-ngbanga ni ayeke zia mo na maboko ti aturugu si aturugu ni ayeke bi mo na da ti kanga .
42012059	Mbi tene na mo : tongana a diko nginza na li ti mo si mo futa ni kue pepe , fade mo yeke sigigi na da ti kanga ni pepe . ”
42013001	Gi na ndembe ni so , ambeni zo aga atene na Jésus tënë ti azo ti Galile so Pilate afâ ala na ndembe so ala yeke mu sandaga ti anyama na Nzapa .
42013002	Jésus akiri tënë na ala , atene : “ Ala baa ti ala atene , azo ti Galile so ayeke azo ti siokpari ahon tanga ti azo ti Galile si Pilate afâ ala so ?
42013003	Oko pepe ! Mbi tene na ala : tongana ala zia ngbene lege ti sarango ye ti ala pepe , fade ala kue ayeke kui gi tongaso .
42013004	Ka azo baleoko na miombe so da ti Siloe so ayo na nduzu ati na ndö ti ala si afâ ala kue so , ala baa ti ala atene , azo ni asara sioni ahon azo ti Jérusalem kue ?
42013005	Oko pepe ! Mbi tene na ala : tongana ala zia ngbene lege ti sarango ye ti ala pepe , fade ala kue ayeke kui gi tongaso . ”
42013006	Na pekoni , Jésus atene mbeni toli , lo tene : “ Mbeni zo alu ando keke ti fige na yaka ti lo . Mbeni lâ , lo ga ti gi ale ni , me lo wara ni pepe .
42013007	Lo tene na zo ti kua ti yaka ni , lo tene : ‘ Asara fadeso ngu ota so mbi yeke ga ti gi ale ti keke so , me mbi wara ye oko daa pepe . Mo de ni ! Ndani nyen laa keke ni angba ti buba sese senge senge so ? ’
42013008	Me zo ti kua ni akiri tënë na lo , atene : ‘ Kota zo , zia angba , e baa na ya ti ngu so si . Fade mbi yeke zi du na tere ni kue , mbi yeke zia puru ti nyama na tere ni .
42013009	Gbaa na ngu ti peko , fade keke ni ayeke le ; tongana ale pepe , mo de ni senge . ’ ”
42013010	Na mbeni lango ti wungo tere , Jésus ayeke fa ye na ya ti mbeni da ti sambelango Nzapa .
42013011	Mbeni wali ayeke kâ ; sioni yingo ayeke na ya ti lo asara ngu baleoko na miombe awe . Sioni yingo ni asara si peko ti lo aba bango , lege ti lo ti luti mbirimbiri ayeke daa pepe .
42013012	So Jésus abaa wali ni , lo iri lo si lo tene na lo : “ Wali , tere ti mo aga nzoni awe ! ”
42013013	Lo zia maboko ti lo na li ti lo . Gi hio tongaso , wali ni aluti mbirimbiri si lo yeke gonda Nzapa .
42013014	Makonzi ti da ti sambelango Nzapa ni asara ngonzo , ngbanga ti so Jésus akai kobela na lango ti wungo tere . Tongaso lo tene na gba ti azo so , lo tene : “ Alango ti sarango na kua ayeke omene . Tongaso ala ga na ya ti alango ni so si a kai akobela ti ala , me na lango ti wungo tere pepe ! ”
42013015	Kota Gbia akiri tënë na lo , atene : “ Ala so tënë ti yanga ti ala ayeke nde na sarango ye ti ala so ! Na lango ti wungo tere , ala oko oko ayeke zi bagara ti ala wala lele ti ala na ndo so a kanga lo daa ti gue na lo titene lo nyon ngu pepe ? ”
42013016	Wali so ayeke hale ti Abraham si Satan akanga lo asara ngu baleoko na miombe . Mbi lingbi ti zi lo na ya ti kamba so lo yeke daa so na lango ti wungo tere pepe ?
42013017	So Jésus atene tongaso , kamene agbu le ti awato ti lo kue ; me ngia asi be ti gba ti azo ni ngbanga ti akota ye so lo yeke sara so .
42013018	Jésus atene : “ Kodro-gbia ti Nzapa ayeke tongana nyen ? Nyen laa mbi lingbi ti haka na ni ?
42013019	Kodro ni ayeke tongana le ti keke ti mutarde so mbeni zo amu si alu na yaka ti lo . Le ti mutarde ni asigigi , akono si aga kota keke ; andeke ti nduzu asara da ti ala na ya ti amaboko ni . ”
42013020	Jésus akiri atene : “ Nyen laa mbi yeke mu ti haka na Kodro-gbia ti Nzapa ?
42013021	Kodro ni ayeke tongana mama ti mapa so mbeni wali amu , lo bongbi na gba ti farini , lo pika ya ni si mapa ni kue asuku nzoni . ”
42013022	Jésus amu lege ti gue na Jérusalem , lo hon na ya ti agbata na akete kodro si lo yeke fa ye na azo .
42013023	Mbeni zo ahunda lo , atene : “ Kota Gbia , azo so ayeke soo kuâ , wungo ti ala ayeke duti ande gi kete ? ” Lo kiri tënë na ala :
42013024	“ Ala sara ngangu ti li na kete yanga ti da ni ! Biani , mbi tene na ala , fade azo mingi ayeke gi lege ti li daa , me ala yeke sara gbaa .
42013025	“ Fade wa ti da ni ayeke londo si lo yeke kanga yanga ti da ni . Tongaso ala so ayeke ngba ande na gigi , ala yeke to nda ti pika yanga ti da ni si ala tene : ‘ Kota Gbia , zi na e yanga ti da ni ! ’ Fade lo yeke tene na ala : ‘ Mbi hinga ndo so ala londo daa pepe ! ’
42013026	Fade ala yeke tene na lo : ‘ E na mo e te , e nyon ; lani mo fa ye na ya ti abalabala ti kodro ti e . ’
42013027	Me fade lo yeke tene na ala : ‘ Mbi hinga ndo so ala londo daa pepe . Ala hon yongoro na tere ti mbi , ala azo so kue ayeke sara sioni ! ’
42013028	Kâ , gi toto na tengo pembe : ala yeke baa Abraham , Isaac na Jacob , na awayanga-Nzapa kue so aduti na Kodro-gbia ti Nzapa , me ti ala , a bi ala na gigi .
42013029	Fade azo ayeke londo na mbage ti To , Do , Banga na Mbongo ti ga na kota matanga so ayeke duti na ya ti Kodro-gbia ti Nzapa .
42013030	Fade azo ti ndani ayeke ga azo ti li ni si azo ti li ni ayeke ga azo ti ndani . ”
42013031	Na ndembe ni so , ambeni farizien aga na tere ti Jésus si ala tene na lo : “ Londo na ndo so , mo gue na mbeni ndo nde , ngbanga ti so Herode ayeke gi lege ti fâ mo . ”
42013032	Lo kiri tënë na ala , lo tene : “ Ala gue atene na zo ti mayere , zo ti gbungo kondo so , atene : ‘ Mbi yeke tumba asioni yingo , mbi yeke kai akobela ti azo laso na kekereke ; na lango ota ni , fade mbi yeke hunzi kua ti mbi . ’
42013033	Me laso , kekereke na mbeni kekereke , alingbi mbi ngba na tambula ti mbi , ngbanga ti so wayanga-Nzapa alingbi ti kui yongoro na Jérusalem pepe .
42013034	“ Jérusalem ! Jérusalem ! Mo so mo yeke fâ awayanga-Nzapa si mo yeke bo na têne azo so Nzapa atokua ala na mo ! Lege mingi , mbi ye fade ti bongbi azo ti mo na gbe ti mbi tongana ti so mama ti kondo ayeke bongbi amolenge ti lo na gbe ti maboko ti lo , me mo yeda pepe !
42013035	Fade ya ti da ti ala ayeke ngba senge senge ! Mbi tene na ala so , fade ala yeke kiri ti baa mbi pepe ngbii asi na ngoi so ala yeke tene ande , atene : ‘ Ayeke nzoni Nzapa asara tufa na ndö ti lo so aga na iri ti Kota Gbia ! ’ ”
42014001	Na mbeni lango ti wungo tere , Jésus ali na ya ti da ti mbeni makonzi ti afarizien ti te kobe . Le ti azo kue ayeke baa gi lo .
42014002	Mbeni zo so kobela ti sukungo tere ayeke sara lo ayeke na dawa ti Jésus .
42014003	Jésus ahunda awafango-ndia na afarizien , atene : “ Ndia amu lege na zo titene lo kai kobela na tere ti zo na lango ti wungo tere , wala lo lingbi ti sara ni pepe ? ”
42014004	Me azo ni azi yanga oko pepe . Tongaso Jésus amu zo ti kobela ni , lo kai kobela ti lo si lo tene na lo , lo gue .
42014005	Na pekoni , lo tene na ala : “ Na popo ti ala , zo wa laa , tongana molenge ti lo wala bagara ti lo ati na ya ti du ti ngu na lango ti wungo tere , lo yeke gue ti gboto lo daa hio pepe , zo wa ? ”
42014006	Me azo ni alingbi ti kiri tënë na lo pepe .
42014007	Jésus atene mbeni toli na azo so a tisa ala ti te kobe . Lo tene toli ni , ngbanga ti so lo baa ala yeke gi akozo ngende ti duti daa ; lo tene na ala :
42014008	“ Tongana mbeni zo atisa mo na matanga ti mungo tere ti koli na wali , ayeke nzoni mo gue mo duti na ndö ti kozo ngende pepe . Mo hinga pepe , zo so atisa mo so , lo tisa nga mbeni zo so ayeke kota ahon mo
42014009	si zo so atisa ala use kue so aga atene na mo : ‘ Zia ngende ti mo na lo . ’ Fade mo yeke gue na kamene na le ti mo ti duti na ndö ti ngende ti ndani .
42014010	Me tongana mbeni zo atisa mo ti te kobe , ayeke nzoni mo gue mo duti na ndö ti ngende ti ndani si zo so atisa mo so aga atene na mo : ‘ Ita , gue mo duti kâ na li ni . ’ Tongaso , fade mo ne na le ti azo so kue mo na ala ayeke te kobe so .
42014011	Biani , zo so kue asara tere ti lo tongana kota zo , fade a sara si lo ga kete zo ; zo so asara tere ti lo tongana kete zo , fade a sara si lo ga kota zo . ”
42014012	Na pekoni , Jésus atene na zo so atisa lo so , atene : “ Tongana mo leke kobe ti kota lâ , wala ti lakui , mo tisa pepe azo so mo na ala aye tere , wala a-ita ti mo , wala asongo ti mo , wala azo ti mosoro so mo na ala aduti ndo oko . Tongana mo tisa ala , fade ala nga ayeke tisa mo si mo yeke wara ye ti pekoni .
42014013	Me tongana mo sara matanga , ayeke nzoni mo tisa azo ti mawa , na ala so mbage ti tere ti ala abuba , na ala so gere ti ala aba bango na awaziba .
42014014	Fade mo yeke duti na ngia , ngbanga ti so ala yeke na ye ti kiri na ni na mo pepe . Me Nzapa ayeke kiri ni ande na mo na ngoi so azo ti mbirimbiri ayeke zingo na kuâ . ”
42014015	Na mango tënë so , mbeni zo so aga na matanga ni atene na Jésus : “ Ti lo nzoni , zo so ayeke te ande kobe na Kodro-gbia ti Nzapa ! ”
42014016	Jésus akiri tënë na lo : “ Mbeni zo asara mbeni kota matanga si lo tisa azo mingi mingi .
42014017	So ngbonga ti tengo kobe ni alingbi awe , lo tokua zo ti kua ti lo ti tene na azo so lo tisa ala so , atene : ‘ Ala ga fadeso ! A leke ye ni kue awe ! ’
42014018	Me ala oko oko kue ato nda ti gbu gere ti lo atene , lege titene ala gue ayeke daa pepe . Kozo zo ni atene : ‘ Mbi vo mbeni yaka , mbi yeke gue ti baa ni . Mbi gbu gere ti mo , lege ti mbi ti gue na matanga ni ayeke daa pepe . ’
42014019	Mbeni atene ti lo : ‘ Mbi vo abagara baleoko , mbi yeke gue ti tara ala . Mbi gbu gere ti mo , lege ti mbi ti gue na matanga ni ayeke daa pepe . ’
42014020	Mbeni atene ti lo : ‘ Mbi mu wali gi fafadeso , mbi lingbi ti gue pepe . ’
42014021	Zo ti kua ni akiri si lo fa peko ti tënë ni na makonzi ti lo . Tongaso , ngonzo agbu makonzi ti da ni si lo tene na zo ti kua ti lo ni , lo tene : ‘ Gue fafadeso na ndo so azo abongbi daa , na ndö ti abalabala ti gbata ni , mo iri azo ti mawa , azo so mbage ti tere ti ala abuba , awaziba na ala so gere ti ala aba bango , mo ga na ala na ndo so . ’
42014022	Na pekoni , zo ti kua ni akiri aga si lo tene na lo : ‘ Kota zo , ye so mo mu yanga daa na e ti sarango ni so , e sara ni awe , me ambeni ndo angba senge . ’
42014023	Tongaso makonzi ni atene na zo ti kua ni : ‘ Gue na ndö ti alege nga na tere ti agbagba , mo mu azo na ngangu mo ga na ala , tongaso si ya ti da ti mbi asi singo . ’
42014024	Mbi tene na ala , azo so mbi tisa ala kozoni so , fade mbeni oko ayeke te kobe ti mbi pepe . ”
42014025	Jésus na gba ti azo ayeke tambula oko na lege ti gue . Lo baa ndo na peko si lo tene na ala :
42014026	“ Tongana zo aga na mbi , alingbi lo ye mbi ahon babâ ti lo , mama ti lo , wali ti lo , amolenge ti lo , a-ita ti lo ti koli na ti wali nga na tere ti lo wani si lo duti disiple ti mbi .
42014027	Zo so ayo keke ti kroa ti lo pepe si lo mu peko ti mbi pepe , lo lingbi ti duti disiple ti mbi pepe .
42014028	Na popo ti ala , tongana mbeni zo aye ti sara mbeni kota da so ayo na nduzu , lo yeke duti kozoni ti gbu li ti lo ti baa wala lo yeke na nginza so alingbi ti hunzi na da ni .
42014029	Me tongana lo leke gi gere ti da ni si na pekoni , lo hunzi ni pepe , fade azo so kue ayeke baa lo , ayeke he lo ,
42014030	atene : ‘ Koli so ato nda ti sarango da , me hunzingo ni akara lo ! ’
42014031	Wala tongana mbeni gbia aye ti gue ti tiri bira na mbeni gbia , lo yeke duti kozoni ti gbu li ti lo ti baa wala na aturugu saki baleoko , lo lingbi ti hon ndö ti gbia so ayeke ga na aturugu saki baleuse ti tiri na lo .
42014032	Tongana lo baa lo lingbi pepe , so mbeni gbia ni angba yongoro , lo yeke tokua ambeni zo ti lo ti hunda titene ala leke songo na popo ti ala .
42014033	Legeoko tongaso , na popo ti ala , zo so azia aye ti lo kue pepe , lo lingbi ti duti disiple ti mbi pepe . ”
42014034	“ Ingo ayeke nzoni ye ; me tongana nzerengo ti ingo ahon awe , fade zo ayeke sara tongana nyen ti kiri na ni daa ?
42014035	Alingbi ti sara nzoni na sese , wala na yaka pepe ; a yeke tuku ni na gigi . Zo so ayeke na mê ti mango ndo , ayeke nzoni lo ma tënë so ! ”
42015001	Azo ti rongo nginza ti lapo na azo ti siokpari aga nduru na tere ti Jésus ti ma lo .
42015002	Afarizien na awafango-ndia ayeke kasa lo , atene : “ Koli so ayeke yamba azo ti siokpari si lo na ala ayeke te kobe ! ”
42015003	Jésus atene na ala toli so , lo tene :
42015004	“ Na popo ti ala , tongana mbeni zo ayeke na ataba ngbangbo oko si mbeni oko agirisa , lo yeke zia atanga ni balegumbaya na gumbaya na benyama ti gue ti gi lo so agirisa so , ngbii lo wara lo si pepe ?
42015005	Tongana lo wara lo awe , ngia asi be ti lo , lo yo lo na ndö ti go ti lo
42015006	si lo kiri na kodro . Na pekoni , lo iri azo so lo na ala aye tere nga na azo ti tere ti da ti lo , lo tene : ‘ Ala ga e sara ngia , ngbanga ti so taba ti mbi so agirisa so , mbi wara lo awe ! ’
42015007	Mbi tene na ala : ngia ayeke tongaso na yayu ndali ti zo ti siokpari oko so azia ngbene lege ti sarango ye ti lo ; ngia so ahon ngia ndali ti azo ti mbirimbiri balegumbaya na gumbaya so nzara ti zia ngbene lege ti sarango ye ti ala ayeke sara ala pepe . ”
42015008	“ Tongana mbeni wali ayeke na ale ti nginza baleoko si mbeni oko agirisa , lo yeke zia wâ na ya ti lamba , lo balee ya ti da ti gi ni ngbii lo wara ni si pepe ?
42015009	Tongana lo wara ni awe , lo iri awali so lo na ala aye tere nga na awali ti tere ti da ti lo si lo tene na ala , lo tene : ‘ Ala ga e sara ngia , ngbanga ti so le ti nginza ti mbi so agirisa so , mbi wara ni awe . ’
42015010	Ndani laa mbi tene na ala : ngia ayeke na popo ti a-ange ti Nzapa , ndali ti zo ti siokpari oko so azia ngbene lege ti sarango ye ti lo . ”
42015011	Jésus akiri atene : “ Mbeni koli ayeke na amolenge ti lo ti koli use .
42015012	Ngambe ni atene na babâ ti lo : ‘ Babâ , mu na mbi fadeso aye so ayeke ga ande ti mbi . ’ Tongaso babâ ni akangbi ya ti aye ti lo na ala use kue .
42015013	Lango kete na pekoni , ngambe ni aka aye ti lo kue si lo mu lege , lo gue na mbeni kodro yongoro . Kâ , lo buba aye ti lo kue na sarango aye ti kirikiri .
42015014	So lo buba nginza ti lo ni kue awe , kota nzara ati na ya ti kodro ni si ye oko angba na lo pepe .
42015015	Lo gue ti sara kua na gbe ti mbeni zo ti kodro ni si zo ni atokua lo ti bata anguru na yaka ti lo .
42015016	Lo yeke fade na nzara ti te akobe so anguru ni ayeke te titene ya ti lo asi , me zo ti mungo ni na lo ayeke daa pepe .
42015017	Tongaso lo to nda ti gbu li ti lo si lo tene na be ti lo , lo tene : ‘ Kobe ti tengo ni asi singo na azo ti kua ti babâ ti mbi si mbi yeke kui nzara ge so !
42015018	Fade mbi yeke londo ti kiri na babâ ti mbi si mbi tene na lo : Babâ , mbi sara siokpari so ake Nzapa si ake nga mo .
42015019	Mbi lingbi titene mo kiri mo iri mbi molenge ti mo pepe ; mu mbi tongana mbeni zo ti kua ti mo . ’
42015020	Lo mu lege ti kiri na ndo ti babâ ti lo . “ So lo de yongoro na lege , babâ ti lo abaa lo , mawa agbu be ti lo , lo kpe , lo gbu lo na kate ti lo si lo su ngbangba ti lo .
42015021	Molenge ni atene na lo : ‘ Babâ , mbi sara siokpari so ake Nzapa si ake nga mo ; mbi lingbi titene mo kiri mo iri mbi molenge ti mo pepe . ’
42015022	Me babâ ni atene na azo ti kua ti lo : ‘ Ala mu bongo so ayeke pendere ahon atanga ni kue aga na ni hio , ayu na lo , ala yoro bage na maboko ti lo , ala yu na lo poro .
42015023	Ala mu bagara ti mafuta afâ lo , e te , e sara matanga ,
42015024	ngbanga ti so molenge ti mbi so ala baa lo so , lo kui si lo zingo na kuâ ; lo girisa si mbi wara lo . ’ Ala to nda ti sarango matanga ni .
42015025	“ Andaa kozo molenge ni ayeke ti lo na yaka . Na kiringo ti lo , so lo si nduru na tere ti da , lo ma mozoko na dodo .
42015026	Lo iri mbeni zo ti kua si lo hunda lo na nda ti ye so asi .
42015027	Zo ti kua ni atene na lo : ‘ Ita ti mo laa akiri si babâ ti mo afâ bagara ti mafuta ndali ti lo , ngbanga ti so lo wara lo na nzoni tere . ’
42015028	Tongaso ngonzo agbu kozo molenge ni si lo ke ti li na da . Babâ ti lo asigigi , avoro lo titene lo li .
42015029	Me lo tene na Babâ ti lo : ‘ Baa , mbi sara kua na mo ngu mingi ; laoko mbi ke yanga ti mo pepe . Me laoko mo mu na mbi mbeni molenge ti ngasa pepe titene mbi fâ ti sara na matanga na amba ti mbi so mbi na ala e ye tere .
42015030	Me molenge ti mo so kâ abuba aye ti mo kue na awali-ndumba ! Fadeso lo ga si mo fâ bagara ti mafuta ndali ti lo ! ’
42015031	Tongaso babâ ni atene na lo : ‘ Molenge ti mbi , mo yeke lakue na tere ti mbi ; aye ti mbi kue ayeke ti mo .
42015032	Me ayeke fade nzoni titene e sara matanga , e sara ngia , ngbanga ti so ita ti mo so akui awe si lo kiri na fini ; lo girisa si e kiri e wara lo . ’ ”
42016001	Na pekoni , Jésus atene na adisiple ti lo : “ Mbeni zo ti mosoro ayeke na ndombe so lo zia lo na ndö ti aye ti lo . Azo aga atene na lo atene , ndombe ti lo ni ayeke buba aye ti lo .
42016002	Lo iri ndombe ni si lo tene na lo : ‘ Tënë ti nyen laa mbi yeke ma na tere ti mo tongaso so ? Fa na mbi peko ti aye so mo sara na aye ti mbi , ngbanga ti so mo yeke ngba ti bata aye ti mbi pepe . ’
42016003	Ndombe ni atene na be ti lo : ‘ So kota zo ti mbi aye ti zi mbi na kua so , fade mbi yeke sara tongana nyen ? Mbi yeke na ngangu ti fango yaka pepe ; kamene ti sarango gobo agbu mbi mingi .
42016004	Fadeso , mbi hinga ye so mbi yeke sara titene tongana a zi mbi na kua , azo ayamba mbi na da ti ala . ’
42016005	Lo iri oko na oko azo so yongo ti kota zo ti lo so ayeke na li ti ala . Lo hunda kozo zo ni , lo tene : ‘ Yongo ti kota zo ti mbi ayeke na li ti mo oke ? ’
42016006	Zo ni atene : ‘ Kota ta ti mafuta ngbangbo oko . ’ Ndombe ni atene na lo : ‘ Baa , mbeti ti yongo ti mo laa . Mo duti hio , mo su na le ni baleoku . ’
42016007	Na pekoni , lo hunda mbeni , atene : ‘ Mo , ti mo yongo ni ayeke oke ? ’ Lo tene : ‘ Sake ti ale ti kobe ngbangbo oko . ’ Ndombe ni atene na lo : ‘ Baa , mbeti ti yongo ti mo laa , su na le ni balemiombe . ’
42016008	Kota zo ni agonda ndombe ti nzi so , ngbanga ti so lo sara ye ti lo na kode . Taa-tënë , azo ti dunia so ayeke sara ye na kode na amba ti ala , ahon azo ti Nzapa so ayeke na ya ti lumiere . ”
42016009	Jésus akiri atene : “ Ti mbi , mbi tene na ala : nginza ayeke handa azo titene ala sara aye ti kirikiri . Ti ala , ayeke nzoni ala mu nginza ti gi ti wara na a-ita ; tongana nginza ni ayeke mbeni pepe , fade a-ita ni ayeke yamba ala na ya ti ada so ayeke ngba kpu na kpu .
42016010	Zo so ayeke sara ye na legeni na akete ye , fade lo yeke sara ye na legeni na akota ye . Me zo so ayeke sara ye kirikiri na akete ye , fade lo yeke sara nga ye kirikiri na akota ye .
42016011	Tongana ala hinga ti sara ye na legeni pepe na nginza so ala wara na lege ti ye ti kirikiri , zo wa laa ayeke mu na ala taa ye ti nzoni titene ala bata ni ?
42016012	Tongana ala hinga ti bata ye ti mbeni zo na legeni pepe , zo wa laa ayeke mu na ala taa ye ti ala wani titene ala bata ni ?
42016013	“ Zo ti kua alingbi ti sara kua na amakonzi use pepe , ngbanga ti so fade lo yeke ke mbeni oko si lo yeke ye mbeni ; lo yeke ma yanga ti mbeni oko si lo yeke baa mbeni na le ti lo tongana senge zo . Ala lingbi ti sara kua na Nzapa nga na nginza legeoko pepe . ”
42016014	Afarizien so aye nginza mingi so , ama tënë so kue si ala yeke he Jésus na ngia .
42016015	Lo tene na ala : “ Ala yeke fa na le ti azo atene , ala yeke azo ti mbirimbiri , me Nzapa ahinga be ti ala kue . Ye so ayeke kota ye na le ti azo , ayeke sioni mingi na le ti Nzapa .
42016016	“ Ndia ti Moïse na ambeti ti awayanga-Nzapa afa lege na azo ngbii asi na ngoi ti Jean-Baptiste . Ti londo na ngoi ti Jean-Baptiste , azo ayeke fa Nzoni Tënë ti Kodro-gbia ti Nzapa si zo oko oko ayeke sara ngangu ti li na ya ti Kodro ni .
42016017	Yayu na sese alingbi ti hon , me titene mbeni kete gere ti tënë ti Ndia oko ati , ayeke ye ti ngangu mingi .
42016018	“ Koli so atumba wali ti lo si lo mu mbeni nde , andaa lo gi wali ti mbeni zo awe ; koli so amu wali so koli ti lo atumba lo , andaa lo nga , lo gi wali ti mbeni zo awe . ”
42016019	“ Ando , mbeni zo ti mosoro ayeke daa so lo yeke yu gi apendere bongo ti nginza . Lo yeke duti nzoni si lakue na da ti lo , gi matanga na matanga .
42016020	Mbeni zo ti mawa so iri ti lo Lazare ayeke lango na sese na yanga ti da ti zo ti mosoro so . Tere ti lo kue gi ka .
42016021	Lo yeke na nzara ti te akobe so alondo na ndö ti meza ti zo ti mosoro ni si ayeke tuku na sese . Na ndö ni kue , ambo aga si ayeke su le ti aka ti lo .
42016022	Mbeni lâ , zo ti mawa so akui si a-ange ayo lo , ague na lo na tere ti Abraham . Zo ti mosoro ni akui nga si a lu lo .
42016023	Na ndo ti akuâ , zo ti mosoro ni ayeke baa pasi mingi . Lo yo le ti lo na nduzu si lo baa Abraham yongoro kâ ; Lazare ayeke na tere ti lo .
42016024	Lo dekongo , lo tene : ‘ Babâ Abraham , baa mawa ti mbi ! Tokua Lazare , lo yoro li ti maboko ti lo na ya ti ngu si lo zia na menga ti mbi , ngbanga ti so mbi yeke baa pasi mingi na le ti wâ . ’
42016025	Abraham atene na lo : ‘ Molenge ti mbi , ayeke nzoni mo dabe ti mo so ando na ndö ti sese , mo baa nzoni si Lazare abaa ti lo sioni . Fadeso be ti lo ade awe , me ti mo , mo yeke baa pasi .
42016026	Na ndö ni kue , mbeni kota du so alinda mingi ayeke na popo ti e na ala . Tongaso , azo so aye ti londo ge ti gue na mbage ti ala kâ , ala lingbi ti gue pepe ; zo so ayeke na mbage ti ala kâ alingbi nga ti ga na mbage ti e ge pepe . ’
42016027	Zo ti mosoro ni atene : ‘ Tongaso babâ , mbi hunda na mo ti tokua Lazare na ya ti da ti babâ ti mbi ,
42016028	ngbanga ti so a-ita ti mbi oku ayeke kâ . Ayeke nzoni lo tene tënë na ala si ala nga aga na ya ti pasi so ge pepe . ’
42016029	Abraham atene na lo : ‘ Ndia ti Moïse na ambeti ti awayanga-Nzapa ayeke na popo ti ala : ayeke nzoni ala ma ni . ’
42016030	Zo ti mosoro ni atene : ‘ Ên-en , babâ Abraham ! Tongana mbeni zo alondo na popo ti akuâ ague na mbage ti ala , fade ala yeke zia ngbene lege ti sarango ye ti ala . ’
42016031	Abraham atene : ‘ So ala ma Moïse na awayanga-Nzapa pepe so , tongana mbeni zo azingo na kuâ si ague atene tënë na ala , ala lingbi ti yeda nga pepe . ’ ”
42017001	Jésus atene na adisiple ti lo : “ Aye so ayeke gboto azo ti sara siokpari ayeke duti daa lakue . Me mawa na zo so ahanda amba ti lo ti sara siokpari ni !
42017002	Tongana a kanga fade kota têne na go ti lo , a bi lo na ya ti kota ngu-ingo , ka ayeke nzoni ahon titene lo sara si mbeni oko ti akete molenge so ati na ya ti siokpari .
42017003	Ala sara hange ! “ Tongana ita ti mo asara sioni na mo , ayeke nzoni mo fa sioni ti lo na lo . Tongana lo zia lege ti sarango sioni ni , mo zi tënë ni na li ti lo .
42017004	Tongana lo sara sioni na mo lege mbarambara na ya ti lango oko si lege mbarambara nga lo kiri na mbage ti mo , lo tene : ‘ Mbi ye ti zia lege ti sioni so mbi sara ’ , ayeke nzoni mo zi tënë ni na li ti lo . ”
42017005	Awatokua atene na Kota Gbia : “ Sara si mabe ti e akono . ”
42017006	Kota Gbia atene na ala : “ Tongana konongo ti mabe ti ala alingbi na konongo ti le ti keke ti mutarde , fade ala lingbi ti tene na keke ti sikomor so , atene : ‘ Gboto tere ti mo na agunda ti mo kue , mo gue mo lu tere ti mo na ya ti kota ngu-ingo ’ , fade keke ni ayeke ma yanga ti ala . ”
42017007	“ E mu mbeni tapande : mbeni zo ayeke na mbeni zo ti kua so ayeke fâ yaka ti lo wala ayeke bata anyama ti lo . Tongana zo ti kua ni alondo na yaka , lo ga , makonzi wa laa alingbi ti tene ande na lo , atene : ‘ Ga hio , mo duti , mo te kobe ’ ?
42017008	Lo lingbi ti tene na lo tongaso pepe . Me fade lo yeke tene na lo : ‘ To na mbi kobe ti mbi ti lakui ; mo yu mbeni bongo nde , mo mu na mbi kobe ti te na ye ti nyongo ni . Na pekoni , fade mo yeke te ti mo kobe ni si mo nyon ti mo ye ni . ’
42017009	So zo ti kua ni asara ye so kue makonzi ti lo amu yanga daa na lo awe , fade makonzi ti lo ni ayeke gonda lo ? Oko pepe !
42017010	Ala nga , tongana ala sara ye so kue a mu yanga daa na ala awe , ayeke nzoni ala tene : ‘ E yeke gi asenge senge zo ti kua ; e sara gi ye so e lingbi fade ti sarango ni . ’ ”
42017011	So Jésus amu lege si lo yeke gue na Jérusalem , lo hon na ya ti sese ti Samarii na ti Galile .
42017012	Na ndembe so lo yeke li na ya ti mbeni kete kodro , azo ti buruma baleoko aga ti tengbi na lo . Ala luti yongoro
42017013	si ala dekongo , atene : “ Jésus , kota zo , baa mawa ti e ! ”
42017014	So lo baa ala , lo tene na ala : “ Ala gue afa tere ti ala na awayango-sandaga . ” Na lege ti guengo ni , tere ti ala aga nzoni .
42017015	Mbeni oko na popo ti ala , so lo baa tere ti lo aga nzoni awe , lo kiri lo ga , lo yeke gonda Nzapa na kota go .
42017016	Lo ti , lo kpo li ti lo na sese na gere ti Jésus si lo yeke mu singila na Jésus . Andaa lo yeke mbeni zo ti Samarii .
42017017	Jésus ahunda ndo , atene : “ Ala baleoko kue laa tere ti ala aga nzoni so pepe ? Atanga ni gumbaya ayeke na ndo wa ?
42017018	Mbeni zo na popo ti ala ti kiri ti gonda Nzapa ayeke daa pepe ? Gi wande oko so ? ”
42017019	Na pekoni , Jésus atene na lo : “ Londo , mo gue , mabe ti mo asoo mo awe . ”
42017020	Afarizien ahunda Jésus , atene : “ Kodro-gbia ti Nzapa ayeke ga lawa ? ” Lo kiri tënë na ala , lo tene : “ Gango ti Kodro-gbia ti Nzapa ayeke ye so zo ayeke baa ni na le pepe .
42017021	Fade azo ayeke tene pepe : ‘ Ni laa ge ! ’ wala ‘ Ni laa kâ ! ’ Biani , Kodro-gbia ti Nzapa ayeke na popo ti ala awe . ”
42017022	Na pekoni , Jésus atene na adisiple : “ Ambeni lango ayeke ga so fade ala yeke sara nzara ti bango Molenge ti Zo gi ti lango oko , me ala yeke baa lo pepe .
42017023	Fade azo ayeke tene na ala : ‘ Lo yeke kâ ! ’ wala ‘ Lo yeke ge ! ’ Ala gue pepe , ala kpe ague kâ pepe !
42017024	Tongana ti so zango ti bekpa alondo na mbeni mbage ti nduzu aza ngbii ague asi na mbeni mbage ni , fade lango ti kiringo ti Molenge ti Zo ayeke duti tongaso .
42017025	Me kozoni , alingbi lo baa pasi mingi si azo ti fadeso ake lo .
42017026	Ye so ayeke si ande na lango ti gango ti Molenge ti Zo ayeke duti tongana ye so asi ando na ngoi ti Noe .
42017027	Ando azo ayeke te , ayeke nyon , akoli na awali ayeke mu tere , ngbii asi na lango so Noe ali na ya ti kota mangboko : kota ngu apika , asuku amu ndo kue si afâ ala kue .
42017028	Ye ni ayeke duti ande nga tongana ti so asi na ngoi ti Lot : ando azo ayeke te , ayeke nyon , ala yeke vo ye , ala yeke ka ye , ala yeke sara ada si ala yeke lu akobe .
42017029	Me na lango so Lot asigigi na Sodome , Nzapa atokua wâ na sufre na ndö ti ala tongana ngu so ayeke pika si afâ ala kue .
42017030	Fade ye ni ayeke duti nga tongaso na lango so Molenge ti Zo ayeke si na le ti azo .
42017031	“ Na lango ni so , zo so ayeke duti ande na li ti da si aye ti lo ayeke na ya ti da ni , fade lo yeke zu ti gue ti mu ni pepe . Zo so ayeke duti ande na yaka , fade lo yeke kiri na kodro pepe .
42017032	Ala dabe ti ala na wali ti Lot !
42017033	Zo so agi lege ti bata fini ti lo , fade lo yeke girisa ni ; me zo so agirisa fini ti lo , fade lo yeke bata ni .
42017034	Mbi tene na ala : na bi ni so , azo use so ayeke lango na ndö ti gbogbo oko , fade a yeke mu oko si a zia oko .
42017035	Awali use so ayeke nika ye , fade a yeke mu oko si a zia oko . [
42017036	Akoli use so ayeke na yaka , fade a yeke mu oko si a zia oko . ” ]
42017037	Adisiple ti Jésus ahunda lo , atene : “ Kota Gbia , aye ni so ayeke si ande na ndo wa ? ” Lo tene na ala : “ Ndo so akuâ ayeke daa , ndo so laa angoalo ayeke bongbi tere ti ala daa . ”
42018001	Jésus atene na ala mbeni toli ti fa na ala atene , ayeke nzoni ala sambela lakue , be ti ala awoko pepe .
42018002	Lo tene na ala : “ Ando , na ya ti mbeni gbata , mbeni wafango-ngbanga ayeke daa so ayeke kpe mbeto ti Nzapa pepe si lo yeke kpe nga mbeto ti azo pepe .
42018003	Mbeni wali-mua ayeke na ya ti gbata ni . Lo ga lo baa wafango-ngbanga ni si atene na lo : ‘ Fâ ya ti ngbanga so na popo ti mbi na wato ti mbi . ’
42018004	Wafango-ngbanga ni ake lege mingi . Na pekoni , lo tene na be ti lo , lo tene : ‘ Ataa so mbi yeke kpe mbeto ti Nzapa pepe si mbi yeke kpe nga mbeto ti azo pepe ,
42018005	ngbanga ti so wali-mua so ayeke zia mbi ti duti kpoo pepe , fade mbi yeke fâ ya ti ngbanga ti lo hio si lo ngba lakue ti ga ti so li ti mbi pepe . ’ ”
42018006	Kota Gbia akiri atene : “ Ala ma tënë so sioni wafango-ngbanga so atene so nzoni !
42018007	Azo so Nzapa asoro ala si ala yeke toto na lo bi na lâ so , fade lo yeke fâ ya ti ngbanga ti ala pepe ? Fade lo yeke ku ngbii si lo mu maboko na ala ?
42018008	Mbi tene na ala : fade lo yeke fâ ya ti ngbanga ti ala hio . Me tongana Molenge ti Zo aga ande , fade lo yeke wara azo ti mabe na ndö ti sese so ? ”
42018009	Jésus akiri atene toli so na azo so abaa tere ti ala tongana azo ti mbirimbiri si ala yeke baa amba ti ala tongana ambumbuse zo , lo tene :
42018010	“ Azo use ague na ya ti kota da ti Nzapa ti sambela . Oko ayeke farizien si mbeni ayeke zo ti rongo nginza ti lapo .
42018011	Farizien ni aluti ti lo lutingo si lo yeke sambela na ya ti be ti lo , lo tene : ‘ Mbi mu singila na mo , Nzapa , ngbanga ti so mbi yeke tongana tanga ti azo kue pepe . Ala yeke ti ala azo ti nzi , azo ti kirikiri , azo ti gingo awali wala akoli ti azo . Mbi yeke nga tongana zo ti rongo nginza ti lapo so pepe .
42018012	Fani use na ya ti yenga oko , mbi yeke ke kobe ti sambela ; ye so kue mbi yeke wara , mbi yeke mu dime ni na mo . ’
42018013	Me zo ti rongo nginza ti lapo angba ti lo yongoro kâ ; lo mu nga le ti lo na nduzu pepe . Me lo zia maboko ti lo na ndö ti go ti lo , lo tene : ‘ Nzapa , baa mawa ti mbi , mbi so mbi yeke zo ti siokpari so . ’
42018014	Mbi tene na ala : so lo ga ti kiri na da ti lo , lo ga mbirimbiri na le ti Nzapa awe , me farizien ni pepe . Biani , zo so asara tere ti lo tongana kota zo , fade a yeke sara si lo ga kete zo ; zo so asara tere ti lo tongana kete zo , fade a yeke sara si lo ga kota zo . ”
42018015	Azo amu nga akete molenge so angba ti nyon me , aga na ala na Jésus titene lo ndu ala . So adisiple abaa tongaso , ala suku ngangu na azo ni .
42018016	Me Jésus airi akete molenge ni ti ga nduru na tere ti lo si lo tene : “ Ala zia akete molenge aga na mbi ! Ala kanga lege na ala pepe , ngbanga ti so Kodro-gbia ti Nzapa ayeke ndali ti azo so ayeke tongana amolenge so .
42018017	Mbi tene na ala taa-tënë : zo so ayamba Kodro-gbia ti Nzapa tongana molenge pepe , lo yeke li ande na ya ni oko pepe . ”
42018018	Mbeni makonzi ti azuife ahunda Jésus , atene : “ Nzoni wafango-ye , nyen laa mbi lingbi ti sara ti wara fini so angba lakue lakue ? ”
42018019	Jésus atene na lo : “ Ngbanga ti nyen si mo iri mbi zo ti nzoni ? Zo ti nzoni ayeke daa pepe , gi Nzapa oko .
42018020	Mo hinga atënë ti ndia so atene : ‘ Alingbi mo gi wali wala koli ti zo pepe ; alingbi mo fâ zo pepe ; alingbi mo nzi pepe ; alingbi mo tene mvene na le ti ngbanga pepe ; alingbi mo ne babâ ti mo na mama ti mo . ’ ”
42018021	Koli ni akiri tënë , atene : “ Mbi to nda ti sara ye so kue gi na ndembe so mbi de molenge . ”
42018022	So Jésus ama tënë so , lo tene na lo : “ Mbeni ye oko angba na mo ti sarango ni : mo ka aye ti mo kue , mo kangbi nginza ni na awayere si fade mo yeke wara mosoro na yayu . Na pekoni , mo ga , mo mu peko ti mbi . ”
42018023	Me so lo ma tënë so , vundu agbu be ti lo , ngbanga ti so lo yeke na mosoro mingi .
42018024	So Jésus abaa so lo yeke na vundu , lo tene : “ Ayeke ngangu na azo ti mosoro ti li na ya ti Kodro-gbia ti Nzapa !
42018025	Lingo ti zo ti mosoro na ya ti Kodro-gbia ti Nzapa ayeke ngangu ahon lingo ti zambala na ya ti du ti sua . ”
42018026	Azo so ama tënë so , ala tene : “ So ye ni ayeke tongaso , zo wa laa alingbi ti soo kuâ , zo wa ? ”
42018027	Jésus akiri tënë na ala , atene : “ Ye so azo alingbi ti sara ni pepe , Nzapa alingbi ti sara ni . ”
42018028	Pierre atene : “ Baa , e zia aye ti e kue si e mu peko ti mo ! ”
42018029	Jésus atene na ala : “ Mbi tene na ala taa-tënë : zo so azia da ti lo , wali ti lo , a-ita ti lo , babâ ti lo , mama ti lo wala amolenge ti lo ndali ti Kodro-gbia ti Nzapa ,
42018030	fade lo yeke wara aye mingi na ngoi so si na ya ti ngoi so ayeke ga , lo yeke wara fini so angba lakue lakue . ”
42018031	Jésus amu adisiple baleoko na use na tere ti lo si lo tene na ala : “ Ala ma ! E yeke gue na Jérusalem . Kâ , aye so kue awayanga-Nzapa asu tënë ni na mbeti na ndö ti Molenge ti Zo , fade aye ni ayeke si alingbi na ni .
42018032	Biani , fade a yeke zia lo na maboko ti azo ti mara nde , ala yeke he lo na ngia , ala yeke zonga lo , ala yeke tuku ngu ti yanga ti ala na tere ti lo .
42018033	Ala yeke pika lo na fimbo si ala yeke fâ lo . Na lango ota ni , lo yeke zingo na kuâ . ”
42018034	Me adisiple ama ya ti tënë so oko pepe , nda ni ahonde na ala ; ala hinga nda ti tënë so Jésus atene so pepe .
42018035	So Jésus asi nduru na Jéricho , mbeni waziba aduti na tere ti lege si lo yeke iri ye na maboko ti azo .
42018036	So lo ma go ti gba ti azo so ayeke hon , lo hunda ndo , lo tene : “ So nyen laa ? ”
42018037	Azo atene na lo : “ Jésus , zo ti Nazaret laa ayeke hon so . ”
42018038	Lo dekongo , lo tene : “ Jésus , Molenge ti David , baa mawa ti mbi ! ”
42018039	Azo so ayeke tambula na li ni asuku na lo titene lo kanga yanga ti lo ; me lo kiri lo dekongo ngangu ahon ti kozoni , lo tene : “ Molenge ti David , baa mawa ti mbi ! ”
42018040	Jésus aluti si lo mu yanga titene ala mu lo , aga na lo . So lo ga nduru awe , Jésus ahunda lo , atene :
42018041	“ Mo ye mbi sara nyen na mo ? ” Lo kiri tënë , lo tene : “ Kota Gbia , sara si mbi kiri mbi baa ndo . ”
42018042	Jésus atene na lo : “ Baa ndo ! Mabe ti mo asoo mo awe ! ”
42018043	Gi hio tongaso , le ti lo azi si lo mu peko ti Jésus , lo yeke gonda Nzapa . Azo so kue abaa ye ni ayeke gonda nga Nzapa .
42019001	So Jésus ali na ya ti gbata ti Jéricho awe , lo yeke fâ ya ti gbata ni ti hon .
42019002	Mbeni koli ayeke kâ so iri ti lo Zachée ; lo yeke makonzi ti azo ti rongo nginza ti lapo , lo yeke nga zo ti mosoro .
42019003	Lo yeke gi lege ti baa Jésus ti hinga lo , me lo lingbi ti baa Jésus pepe , ngbanga ti so azo ayeke gbani si lo yeke ti lo nduru zo .
42019004	Tongaso lo kpe , lo hon na li ni , lo ko na ya ti keke ti sikomor titene lo baa Jésus na hongo ti lo na lege ni so .
42019005	So Jésus asi na ndo ni so , lo yo le ti lo na nduzu si lo tene na Zachée : “ Zachée , zu na sese hio ! Alingbi mbi lango na da ti mo laso ! ”
42019006	Zachée azu na sese hio si lo yamba Jésus na ngia na be ti lo .
42019007	So azo abaa tongaso , ala kue akasa Jésus , atene : “ Lo gue lo lango na ndo ti zo ti siokpari ! ”
42019008	Me Zachée aluti na le ti Kota Gbia si lo tene : “ Kota Gbia , baa , mbi yeke mu ndambo ti aye ti mbi kue na azo ti mawa . Tongana mbi nzi nginza ti zo na mayere , fade mbi yeke kiri ni na lo lege osio ! ”
42019009	Jésus atene na lo : “ Laso , Nzapa asoo azo ti da so awe , ngbanga ti so Zachée nga ayeke hale ti Abraham .
42019010	Biani , Molenge ti Zo aga ti gi na ti soo azo so agirisa awe . ”
42019011	Jésus akiri atene mbeni toli na azo so ayeke ma tënë ti lo so . Lo tene ni , ngbanga ti so lo ga nduru na Jérusalem . Andaa azo ni abaa ti ala atene , Kodro-gbia ti Nzapa ayeke si fafadeso .
42019012	Lo tene : “ Mbeni zo so asewa ti lo ayeke akota zo ague na mbeni kodro yongoro titene a mu lo ti ga gbia ti kodro ti lo wani si na pekoni , fade lo yeke kiri .
42019013	Kozoni si lo hon , lo iri azo ti kua ti lo baleoko . Lo mu ale ti nginza baleoko so a sara na lôro si lo kangbi ni na ala ; lo tene na ala : ‘ Ala mu nginza so ade na buze ngbii asi na ngoi so mbi yeke kiri . ’
42019014	Me amba ti lo azo ti kodro ni aye tënë ti lo pepe . Nilaa ala tokua ambeni zo na peko ti lo titene ala gue atene : ‘ E ye si koli so ale-gbia na ndö ti e pepe . ’
42019015	So lo ga gbia awe , lo kiri na kodro ti lo . Lo iri azo ti kua ti lo so lo mu nginza ti lo na ala so titene ala fa peko ti ye so ala sara na nginza ni .
42019016	Kozo zo ni aga si atene : ‘ Kota Gbia , le ti nginza so lani mo mu na mbi so , mbi wara ambeni baleoko na ndö ni . ’
42019017	Gbia ni atene na lo : ‘ So nzoni ! Mo yeke nzoni zo ti kua ! Kete ye so a mu na mo , mo sara kua na ni na legeni . Tongaso , mbi mu mo titene mo sara komandema na ndö ti agbata baleoko . ’
42019018	Use zo ni aga si atene : ‘ Kota Gbia , le ti nginza so lani mo mu na mbi so , mbi wara ambeni oku na ndö ni . ’
42019019	Gbia ni atene na lo : ‘ Mo nga , ayeke nzoni mo sara komandema na ndö ti agbata oku . ’
42019020	Mbeni aga atënë ti lo , atene : ‘ Kota Gbia , baa , le ti nginza ti mo laa ; mbi mu ni , mbi kanga na ya ti bongo si mbi bata ni .
42019021	Mbi sara mbeto ti mo , ngbanga ti so mo yeke koli so mo so mingi : mo yeke mu ye na ndo so mo bata ye daa pepe si mo yeke ko le ti kobe na ndo so mo lu ye daa pepe . ’
42019022	Gbia ni atene na lo : ‘ Mo , sioni zo ti kua ! Mbi yeke luti gi na ndö ti atënë ti yanga ti mo wani ti fâ ngbanga na li ti mo . Mo hinga kue : mbi yeke koli so mbi so mingi , mbi yeke mu ye na ndo so mbi bata ye daa pepe si mbi yeke ko le ti kobe na ndo so mbi lu ye daa pepe .
42019023	Ngbanga ti nyen si mo zia nginza ti mbi na ndo-kua ti batango nginza pepe ? Tongana mo zia ni fade kâ , ka nginza ni adu mbeni na ndö ni si na kiringo ti mbi , mbi yeke mu ni kue . ’
42019024	Na pekoni , lo tene na azo so ayeke na tere ti lo , lo tene : ‘ Ala zi le ti nginza ni na maboko ti lo , ala mu na lo so ayeke na ni baleoko so . ’
42019025	Azo ni atene na lo : ‘ Kota Gbia , lo yeke na ambeni baleoko awe ! ’
42019026	Gbia ni akiri tënë , atene : ‘ Mbi tene na ala : zo so kue ayeke na ye , fade a kiri amu mbeni na ndö ni na lo ; me zo so ayeke na ye pepe , ataa kete ye so lo yeke na ni , fade a yeke zi na maboko ti lo .
42019027	Âdu ti awato ti mbi so aye titene mbi le-gbia na ndö ti ala pepe so , ala mu ala , aga na ala na ndo so si ala fâ go ti ala na le ti mbi . ’ ”
42019028	So Jésus atene tënë so awe , lo hon na li ni ti gue na Jérusalem .
42019029	So lo ga nduru na Betfaze na Betanii , na tere ti hoto ti a-olive , lo iri adisiple use si lo tene na ala :
42019030	“ Ala gue na kete kodro so ayeke na dawa ti ala so . Na lingo ti ala na ya ti kodro ni , fade ala yeke wara mbeni molenge ti lele so a kanga lo na tere ti mbeni ye , mbeni zo ade ti duti na ndö ti lo pepe . Ala zi lo , aga na lo .
42019031	Tongana mbeni zo ahunda ala , atene : ‘ Ala yeke zi lele so ngbanga ti nyen ? ’ , ala tene na lo : ‘ Kota Gbia aye lele ni . ’ ”
42019032	Azo so Jésus atokua ala so ague , awara ye ni tongana ti so lo tene tënë ni na ala .
42019033	So ala yeke zi molenge ti lele ni , awa ti lo ahunda ala , atene : “ Ala yeke zi lo ngbanga ti nyen ? ”
42019034	Ala kiri tënë : “ Kota Gbia aye lele ni . ”
42019035	Na pekoni , ala mu lo , ague na lo na Jésus . Ala bi abongo ti ala na ndö ti lo si ala sara titene Jésus ako na ndö ti lo .
42019036	Na hongo ti Jésus , azo ayeke gbara abongo ti ala na ndö ti lege .
42019037	So ala ga nduru na Jérusalem , na lege so alondo na ndö ti hoto ti a-olive ni ti zu , adisiple gbani gbani ayeke dekongo ti sepela Nzapa na ngia na be ti ala , ndali ti aye ti kpene so ala baa ni so .
42019038	Ala tene : “ Ayeke nzoni Nzapa asara tufa na ndö ti gbia so aga na iri ti Kota Gbia ! Siriri aduti na yayu kâ si a gonda Nzapa so ayeke na yayu kâ na ndö ti aye kue ! ”
42019039	Ambeni farizien so ayeke na popo ti gba ti azo ni atene na Jésus , atene : “ Wafango-ye , suku na adisiple ti mo titene ala kai ! ”
42019040	Lo kiri tënë na ala , lo tene : “ Mbi tene na ala : tongana ala kai , fade atêne ayeke dekongo ! ”
42019041	Jésus asi nduru na Jérusalem , lo baa gbata ni si lo toto ndali ni .
42019042	Lo tene : “ Âa , tongana mo nga , mo hinga fade ye so alingbi ti mu na mo siriri ! Me mawa ni ayeke so ye ni angba na hondengo ni si le ti mo abaa ni pepe !
42019043	Biani , ambeni lango ayeke ga so awato ti mo ayeke bongbi sese aga koto , angoro mo kue . Ala yeke ngoro mo si ala yeke pete mo mbage na mbage kue .
42019044	Awato ti mo ni ayeke nika mo na azo ti mo kue ; mbeni têne oko ayeke ngba na ndö ti mba ti lo pepe , ngbanga ti so lango so Nzapa aga ti baa mo asi awe , me mo hinga ni pepe ! ”
42019045	Na pekoni , Jésus ali na ya ti kota da ti Nzapa si lo to nda ti tumba azo so ayeke ka ye na ya ni .
42019046	Lo tene na ala : “ A su na ya ti Mbeti ti Nzapa , atene : ‘ Da ti mbi ayeke duti ande da ti sambelango Nzapa . ’ Me ti ala , ala sara si da ni aga tongana du so azo ti nzi ayeke honde tere ti ala daa ! ”
42019047	Lakue Jésus ayeke fa ye na ya ti da ti Nzapa . Akota wayango-sandaga , awafango-ndia na akota zo ti kodro ni kue ayeke gi lege ti fâ lo .
42019048	Me ala hinga ye so ala lingbi ti sara pepe , ngbanga ti so azo kue azia mê ti ala kue ti ma atënë so ayeke sigigi na yanga ti lo .
42020001	Mbeni lâ , Jésus ayeke fa ye na azo na ya ti kota da ti Nzapa ; lo yeke fa nga Nzoni Tënë na ala . Akota wayango-sandaga , awafango-ndia na akangba aga .
42020002	Ala hunda lo , atene : “ Tene na e , na iri ti zo wa laa mo yeke sara aye so ? Zo wa laa amu lege na mo ti sara ni , zo wa ? ”
42020003	Lo kiri tënë na ala , lo tene : “ Mbi nga , mbi yeke hunda ala na mbeni tënë :
42020004	Zo wa laa atokua Jean ti batize azo ? Nzapa wala azo ? ”
42020005	Azo ni agbu li ti ala si ala tene na popo ti ala : “ Tongana e tene : ‘ Nzapa laa atokua Jean ’ , fade lo hunda e , lo tene : ‘ Ngbanga ti nyen si ala yeda na tënë ti lo pepe ? ’
42020006	Tongana e tene : ‘ Azo laa atokua lo ’ , fade azo ni kue ayeke bo e na têne , ngbanga ti so ala hinga biani atene , Jean ayeke wayanga-Nzapa . ”
42020007	Tongaso ala tene na Jésus : “ E hinga zo so atokua lo pepe . ”
42020008	Jésus atene na ala : “ Zo so amu lege na mbi ti sara aye so , mbi nga , mbi yeke di iri ti lo na ala pepe . ”
42020009	Na pekoni , Jésus atene toli so na azo ni , lo tene : “ Mbeni zo afâ yaka ti vinye ; lo zia yaka ni na maboko ti azo ti fango yaka ti vinye si lo gue na mbeni kodro ti ninga kâ mingi .
42020010	So ngoi ti kongo ale ti vinye ni alingbi awe , lo tokua mbeni zo ti kua oko na azo ti fango yaka ni titene ala mu ti lo ale ti vinye ni aga na ni . Me azo ti fango yaka ni apika zo ni si ala tumba lo , maboko ti lo senge .
42020011	Wa ti yaka ni akiri atokua mbeni zo ti kua ti lo . Lo so nga , ala pika lo , ala sara kua ti mbana na lo si ala tumba lo , maboko ti lo senge .
42020012	Lo kiri lo tokua ota zo ni . Lo nga , ala pika lo , azia ka na tere ti lo si ala tumba lo .
42020013	Wa ti yaka ni atene na be ti lo , atene : ‘ Fade mbi yeke sara tongana nyen ? Mbi yeke tokua molenge ti mbi so mbi ye lo mingi ; mbi hinga pepe , fade ala yeke kpe mbeto ti lo . ’
42020014	Me so azo ti fango yaka ni abaa molenge ni , ala tene na popo ti ala : ‘ Baa , lo so lo yeke ga wa ti yaka ni na peko ti babâ ti lo laa ! E fâ lo si yaka ni aga ti e ! ’
42020015	Ala gbu lo , ala sigigi na lo na ya ti yaka ni si ala fâ lo . ” Jésus ahunda ala , atene : “ Fade wa ti yaka ni ayeke sara nyen na ala ?
42020016	Fade lo yeke ga ti fâ azo ti fango yaka so si lo yeke mu yaka ni na ambeni zo nde . ” So azo ni ama tënë so , ala tene : “ Ye ni ayeke si oko pepe ! ”
42020017	Me Jésus abaa le ti ala si lo tene na ala : “ Nda ti tënë so a su na ya ti Mbeti ti Nzapa so atene nyen ? Tënë so atene : ‘ Têne so azo ti sarango da ake ni , ni laa akiri aga ngangu têne ti gere ti da ni . ’
42020018	Zo so kue ayeke ti na ndö ti têne so , fade tere ti lo ayeke kungbi . Tongana têne ni ati na ndö ti mbeni zo , fade ayeke nika lo nikango ! ”
42020019	Gi na ndembe ni so , awafango-ndia na akota wayango-sandaga ayeke gi lege ti gbu Jésus , me ala sara mbeto ti azo ti kodro . Ala hinga so toli so lo tene so , lo tene gi ti kpo ala .
42020020	Ala to nda ti bembe ndo na tere ti Jésus . Ndani laa ala tokua ambeni zo na lo so asara tere ti ala tongana anzoni zo . Azo ni ague ti hunda lo na mbeni tënë titene na lege ti tënë ti yanga ti lo wani , lo ti na ya ti gbanda ti ala . Ala ye ti wara lege ti gbu lo ti zia lo na maboko ti akota zo ti kodro nga na govoronere .
42020021	Ala hunda lo , atene : “ Wafango-ye , e hinga so mo yeke tene tënë si mo yeke fa ye gi na legeni mbirimbiri ; mo yeke mu mbage ti zo oko pepe , me mo yeke fa mbirimbiri lege ti sarango ye so Nzapa aye .
42020022	Tene na e : Ndia amu lege na e ti futa lapo na kota gbia ti Rome , wala e futa ni pepe ? ”
42020023	Me Jésus ahinga mayere ti ala kue si lo tene na ala :
42020024	“ Ala fa na mbi mbeni le ti nginza , e baa . So li ti zo wa laa ? So iri ti zo wa laa na le ti nginza ni so ? ” Ala kiri tënë na lo , atene : “ Ti kota gbia ti Rome . ”
42020025	Lo tene na ala : “ Ala futa na kota gbia ti Rome ye so ayeke ti lo , ala futa na Nzapa ye so ayeke ti Nzapa . ”
42020026	Tongaso ala wara tënë na yanga ti lo pepe ti gbu lo ndali ni na le ti azo ni . Li ti ala kue akpe ndali ti tënë so lo kiri na ni na ala so si ala zi yanga oko pepe .
42020027	Ambeni sadusien aga nduru na tere ti Jésus . — Asadusien ayeke azo so atene , akuâ ayeke zingo pepe . — Ala hunda lo , atene :
42020028	“ Wafango-ye , Moïse asu ando ndia so na mbeti ndali ti e , lo tene : ‘ Tongana mbeni zo akui si lo zia wali na peko ti lo , me zo ni adu amolenge pepe , alingbi ita ti lo amu wali ti wakuâ ni si lo du amolenge na ita ti lo so akui so . ’
42020029	Ando , ambeni ita mbarambara ayeke daa . Kozo ita ni amu wali , lo du molenge pepe si lo kui .
42020030	Use ita ni amu wali ni .
42020031	Na pekoni , ota ita ni amu wali ni . Ala mbarambara kue amu wali ni , ala du molenge pepe si ala kui .
42020032	Na ndani , wali ni nga akui .
42020033	Na lango ti zingongo ti akuâ , fade wali ni ayeke duti wali ti zo wa na popo ti ala so ? So ala mbarambara kue amu lo ti ga wali ti ala so ! ”
42020034	Jésus akiri tënë na ala , atene : “ Azo ti dunia so ayeke mu awali wala akoli ,
42020035	me azo so Nzapa abaa ala atene , ala laa alingbi ande ti zingo na kuâ si ala duti na fini na ya ti dunia so ayeke ga gbanda , fade ala yeke mu koli wala wali pepe .
42020036	Ala lingbi nga ti kui pepe , ngbanga ti so ala yeke ga tongana a-ange . Ala yeke amolenge ti Nzapa , ngbanga ti so ala zingo na kuâ awe .
42020037	Moïse wani afa ando polele atene , fade akuâ ayeke zingo . Biani , na ndo so lo tene tënë ti kete keke ti ki daa , lo iri Kota Gbia , atene : ‘ Nzapa ti Abraham , Nzapa ti Isaac , Nzapa ti Jacob . ’
42020038	Jésus akiri atene : “ Nzapa ayeke Nzapa ti akuâ pepe , me lo yeke Nzapa ti azo so ayeke na fini , ngbanga ti so ala kue ayeke na fini ndali ti lo . ”
42020039	Ambeni wafango-ndia atene na lo : “ Wafango-ye , tënë ti mo ayeke nzoni mingi . ”
42020040	Nilaa , nzara ti kiri ti hunda lo na mbeni tënë asigigi na ya ti ala kue .
42020041	Jésus atene na ala : “ Tongana nyen si azo alingbi ti tene , Mesii ayeke molenge ti David so ?
42020042	David wani asu na ya ti mbeti ti Abia , atene : ‘ Kota Gbia Nzapa atene na Kota Gbia ti mbi , atene : Mo duti na mbage ti maboko ti mbi ti koli
42020043	ngbii mbi sara titene awato ti mo aga tongana mbata na gbe ti gere ti mo si . ’
42020044	So David airi lo atene , Kota Gbia so , Mesii ayeke kiri ti ga molenge ti David tongana nyen ? ”
42020045	So gba ti azo ayeke ma Jésus , lo tene na adisiple ti lo :
42020046	“ Ala sara hange na awafango-ndia so aye ti fono gi na ya ti kota bongo si ala ye titene azo abara ala na ndo so azo abongbi daa ; ala ye ti duti na ya ti akozo ngende na ya ti ada ti sambelango Nzapa nga na ya ti amatanga .
42020047	Ala yeke ro aye kue ti ya ti da ti awali-mua si ala yeke sara ayongoro sambela titene azo abaa ala . Fade Nzapa ayeke fâ ngbanga na li ti ala ngangu ahon ti azo kue . ”
42021001	Na ya ti kota da ti Nzapa , Jésus abaa ndo na tere ti lo si lo baa ambeni zo ti mosoro so ayeke bi nginza na ya ti sanduku ti nginza .
42021002	Lo baa nga mbeni wali-mua so ayeke wayere mingi , lo bi akete kete le ti nginza use na ya ni .
42021003	Tongaso Jésus atene : “ Mbi tene na ala taa-tënë : wali-mua so ayeke wayere so abi ti lo nginza ni ahon tanga ti azo kue .
42021004	Biani , tanga ti azo ni abi ti ala nginza so ala yeke na ye ti sarango na ni pepe ; me ti lo , na ya ti yere ti lo , lo bi nginza so kue angba na lo ti te na kobe . ”
42021005	Ambeni zo ayeke tene tënë ti kota da ti Nzapa si ala yeke gonda pendere ti atêne na anzoni ye so azo amu na Nzapa si a leke na da ni .
42021006	Jésus atene : “ Ye so ala yeke baa so , ambeni lango ayeke ga so fade têne oko ayeke ngba na ndö ti mba ti lo pepe ; ye so kue ayeke tuku na sese . ”
42021007	Ala hunda lo , atene : “ Wafango-ye , ye ni ayeke si ande lawa ? Nyen laa ayeke fa lango so aye so ayeke si na ni ? ”
42021008	Jésus akiri tënë , atene : “ Ala sara hange si mbeni zo ahanda ala pepe ! Biani , fade azo mingi ayeke ga na iri ti mbi si zo oko oko ayeke tene : ‘ Mbi laa mbi yeke Mesii ! ’ Azo ni ayeke tene nga , atene : ‘ Ngoi ni alingbi awe ! ’ Ala azo ti mbi , ala mu peko ti azo ni so pepe !
42021009	Tongana ala ma tënë ti bira na tënë ti wusuwusu , ala sara mbeto pepe ! Biani , alingbi aye so asi , me so laa ayeke hunzingo ti aye kue pepe . ”
42021010	Na pekoni , Jésus atene na ala : “ Fade mbeni mara ayeke londo ti tiri na mbeni mara , mbeni kodro-gbia ayeke londo ti tiri na mbeni kodro-gbia ;
42021011	sese ayeke yingi ngangu si kobela ti bubango kodro nga na kota nzara ayeke sara azo na ando nde nde ; ambeni ye ti ziango mbeto na be ti zo na aye ti kpene ayeke sigigi na le ti nduzu .
42021012	Me kozoni si aye so kue asi , fade azo ayeke gbu ala ti sara ngangu na ala , azo ayeke gue na ala na ya ti ada ti sambelango Nzapa , azo ayeke bi ala na da ti kanga ; azo ayeke gue na ala na gbe ti agbia nga na gbe ti agovoronere ndali ti iri ti mbi .
42021013	Tongaso si fade ala yeke wara lege ti tene tënë ti mbi na le ti azo kue .
42021014	Ala leke na be ti ala biani ti gi be ti ala kozoni pepe ndali ti tënë so ala yeke tene ti gbu koko ti ala .
42021015	Biani , fade mbi wani , mbi yeke mu na ala tënë ti tenengo ni na ndara so awato ti ala alingbi pepe ti dekite na ni wala ti ke ni .
42021016	Ababâ ti ala , amama ti ala , a-ita ti ala , asongo ti ala na amba ti ala so ala na ala aye tere ayeke ka ala ; a yeke fâ ambeni zo mingi na popo ti ala .
42021017	Azo kue ayeke ke ala ndali ti iri ti mbi .
42021018	Me fade mbeni kua ti li ti ala oko ayeke girisa pepe .
42021019	Ala gbu ngangu si fade ala soo kuâ ! ”
42021020	“ Tongana ala baa ande aturugu angoro Jérusalem kue , ayeke nzoni ala hinga atene , a ga nduru ti buba gbata ni awe .
42021021	Tongaso , azo so ayeke na sese ti Judée , alingbi ala kpe ague na li ti ahoto ; azo so ayeke na Jérusalem , alingbi ala sigigi na ya ni ; azo so ayeke na yaka , alingbi ala kiri na ya ti gbata ni pepe .
42021022	Biani , alango ni so ayeke duti alango so Nzapa ayeke kiri na azo peko ti aye ti sioni so kue ala sara si ye so kue Mbeti ti Nzapa atene tënë ni ayeke si alingbi na ni !
42021023	Ye ni ayeke duti ande ye ti mawa na awali so ayeke na ngo na ala so angba ti mu me na amolenge na ya ti alango ni so ! Biani , fade azo ti sese ayeke baa pasi ahon ndoni si ngonzo ti Nzapa ayeke londo na tere ti ala !
42021024	Fade a yeke fâ azo ni na yongoro zeme , a yeke gbu ala ti gue na ala na ya ti akodro kue . Amara kue ayeke buba gbata ti Jérusalem kue ngbii ngoi ti ala ahunzi si . ”
42021025	“ Fade ambeni ye ti kpene ayeke sigigi na le ti lâ , na le ti nze , na le ti atongoro . Na ndö ti sese , fade be ti azo kue ayeke gi na nduzu , ala yeke duti gi na mbeto ndali ti toto ti kota ngu-ingo na amapo ni .
42021026	Na mbage , fade azo ayeke kui na mbeto ndali ti aye ti pasi so ayeke si na ndö ti dunia so , ngbanga ti so fade angangu so ayeke le ti nduzu ayeke yingi .
42021027	Tongaso azo ayeke baa Molenge ti Zo so ayeke ga na ya ti mbinda na ngangu ti lo kue , na gonda ti lo kue .
42021028	Tongana aye ni so ato nda ti singo ni , ala gbu ngangu , ala mu li ti ala na nduzu , ngbanga ti so Nzapa aga nduru ti zi ala na ya ti pasi awe ! ”
42021029	Na pekoni , Jésus atene na ala mbeni toli , lo tene : “ Ala baa keke ti fige na ambeni keke kue !
42021030	Gi so afini kugbe ayeke sigigi daa , ala hinga atene , ngoi ti lungo ale ti kobe aga nduru awe .
42021031	Legeoko nga , tongana ala baa aye so asi , ayeke nzoni ala hinga atene , kodro-gbia ti Nzapa aga nduru awe .
42021032	Mbi tene na ala taa-tënë : fade azo ti fadeso ayeke kui kue pepe kozoni si aye so kue asi .
42021033	Fade yayu na sese ayeke hon , me atënë ti mbi ayeke hon oko pepe . ”
42021034	“ Ala sara hange ! Ala zia be ti ala kue na nyongo samba ahon ndoni na tengo kobe ahon ndoni pepe , ala gi be ti ala na ndö ti gigi ti ala pepe . Tongana ala sara hange pepe , lango ni so ayeke wara ala
42021035	tongana ti so gbanda ayeke gbu nyama . Biani , lango ni so ayeke si ti wara azo ti sese kue tongana ti so gbanda ayeke gbu nyama .
42021036	Tongaso ala lango pepe ! Ala ngba ti sambela lakue si ala wara ngangu ti sigigi na ya ti aye so ayeke si ande so si ala wara lege ti luti na nduzu na dawa ti Molenge ti Zo . ”
42021037	Na kota lâ , Jésus ayeke fa ye na azo na ya ti kota da ti Nzapa ; me na lakui , lo yeke gue ti lango na ndö ti hoto so a iri ni hoto ti a-olive .
42021038	Na kota ndaperere , azo ti gbata ni kue ayeke ga na tere ti lo na ya ti kota da ti Nzapa ti ma lo .
42022001	Matanga ti Mapa so a sara na mama ni pepe aga nduru awe ; matanga so a iri ni Pake .
42022002	Akota wayango-sandaga na awafango-ndia ayeke gi lege ti fâ Jésus ; me ala sara mbeto ti azo ti kodro .
42022003	Tongaso Satan ali na be ti Judas so a iri lo Iskariote , mbeni disiple oko na popo ti adisiple baleoko na use .
42022004	Lo gue lo baa akota wayango-sandaga na amakonzi ti aturugu ti batango lo si lo na ala ama tere na ndö ti lege so fade lo yeke ka Jésus na ala .
42022005	Tere ti ala anzere si ala ma tere ti mu na lo nginza .
42022006	Judas ayeda na ala si lo to nda ti gi nzoni lege ti ka Jésus na ala si gba ti azo ni ahinga tënë ni pepe .
42022007	Lango ti matanga ti Mapa so a sara na mama ni pepe asi awe , lango so alingbi azo afâ akete taba ndali ti matanga ti Pake .
42022008	Jésus atokua Pierre na Jean ; lo tene na ala , lo tene : “ Ala gue aleke na e kobe ti Pake titene e gue , e te . ”
42022009	Ala hunda lo , atene : “ Mo ye e leke kobe ni na ndo wa ? ”
42022010	Lo tene na ala : “ Na lingo ti ala na ya ti gbata ni , fade ala yeke tengbi na mbeni koli so ayo ta ti ngu na li ti lo . Ala mu peko ti lo na ya ti da so lo yeke li daa ;
42022011	fade ala yeke tene na wa ti da ni , atene : ‘ Wafango-ye atene na mo : ndo titene mbi na adisiple ti mbi , e te kobe ti Pake daa ayeke na ndo wa ? ’
42022012	Fade lo yeke fa na ala mbeni kota kubu na nduzu so a leke ya ni awe : na ndo so laa ala yeke leke kobe ni daa . ”
42022013	Adisiple ague awara aye ni kue gi tongana ti so lo fa na ala si ala leke kobe ti Pake ni .
42022014	So ngbonga ni alingbi awe , Jésus na awatokua aduti ti te kobe .
42022015	Lo tene na ala : “ Mbi ye mingi ti te kobe ti Pake so na ala kozoni si mbi baa pasi !
42022016	Biani , mbi tene na ala : mbi yeke kiri ti te ni pepe ngbii Nzapa afa taa nda ti kobe ni na ya ti Kodro-gbia ti lo . ”
42022017	Na pekoni , Jésus amu kopo ti vin , lo mu singila na Nzapa si lo tene : “ Ala mu ni , ala kangbi na popo ti ala .
42022018	Biani , mbi tene na ala : fade mbi yeke kiri ti nyon ngu ti le ti vinye pepe ngbii kodro-gbia ti Nzapa asi . ”
42022019	Na pekoni , lo mu mapa , lo mu singila na Nzapa , lo fâ ya ni , lo mu na ala si lo tene : “ So ayeke tere ti mbi so mbi mu ndali ti ala . Ala sara ye so ti dabe ti ala na mbi . ”
42022020	So ala te kobe ni awe , lo mu nga kopo ti vin si lo tene : “ Kopo so ayeke fini mbuki na lege lege ti mene ti mbi , mene so atuku ndali ti ala .
42022021	Ala baa : zo ti kango mbi ayeke na ndo so , mbi na lo laa e yeke te kobe so !
42022022	Molenge ti Zo ayeke gue ti lo tongana ti so Nzapa aleke awe ; me mawa na zo so aka lo ! ”
42022023	Adisiple ayeke hunda tere ti ala na popo ti ala ti hinga zo wa laa ayeke sara ande ye ni so .
42022024	Na pekoni , papa alondo na popo ti adisiple , ngbanga ti so ala ye ti hinga zo wa na popo ti ala si ayeke kota zo ahon atanga ni .
42022025	Jésus atene na ala : “ Agbia ti amara nde ayeke sara komandema na ndö ti amara ni . Azo so ayeke na komandema na ndö ti amara ni aye titene azo ni airi ala ‘ Azo ti sarango nzoni be ’ .
42022026	Ti ala azo ti mbi , ye ni ayeke tongaso pepe . Me ayeke nzoni zo so ayeke kota zo na popo ti ala ahon atanga ni kue aduti tongana kete zo ahon atanga ni kue ; zo so ayeke na komandema , ayeke nzoni lo ga tongana zo ti sarango kua na ala .
42022027	Biani , na popo ti zo so aduti ti te kobe na zo so ayeke sara kua ti kobe ni , zo wa laa ayeke kota zo ? Ayeke lo so aduti ti te kobe so pepe ? Ti mbi , mbi yeke na popo ti ala tongana zo so ayeke mu kobe na azo !
42022028	Ti ala , ala yeke azo so angba lakue na tere ti mbi na ya ti pasi ti mbi .
42022029	Tongana ti so Babâ amu na mbi Kodro-gbia , mbi nga , mbi yeke mu kodro-gbia na ala :
42022030	fade mbi na ala , e yeke te si e yeke nyon na ya ti Kodro-gbia ti mbi si ala yeke duti na ndö ti ambata ti gbia ti fâ ngbanga ti amara baleoko na use ti Israel . ”
42022031	Jésus atene : “ Simon , Simon , Satan ahunda ti yengere ala tongana ti so zo ayeke yengere ale ti kobe .
42022032	Me mbi sambela ngbanga ti mo si mabe ti mo ati pepe . Tongana mo kiri ande na mbage ti mbi , ayeke nzoni mo sara titene a-ita ti mo akpengba . ”
42022033	Pierre atene na lo : “ Kota Gbia , ataa na da ti kanga , mbi na mo e yeke gue ; ataa ti kuâ ni , mbi na mo e yeke kui ! ”
42022034	Jésus atene na lo : “ Pierre , mbi tene na mo : kozo titene koli-kondo atoto , fade mo yeke bere fani ota mo tene , mo hinga mbi pepe . ”
42022035	Jésus atene na ala : “ So lani mbi tokua ala si ala gue na bozo ti nginza pepe , na bozo ti kobe pepe , na poro pepe so , mbeni ye atia ala ? ” Ala kiri tënë na lo , atene : “ Ye oko atia e pepe . ”
42022036	Lo tene na ala : “ Ti fadeso , zo so ayeke na bozo ti nginza , ayeke nzoni lo mu ni biani ; zo so ayeke na bozo ti kobe , lo mu nga ni ; zo so ayeke na yongoro zeme pepe , lo ka kota bongo ti lo ti vo na ni .
42022037	Mbi tene na ala : ayeke nzoni ye ni asi alingbi na tënë so a su na ya ti Mbeti ti Nzapa na ndö ti mbi , atene : ‘ A diko lo na popo ti azo ti fango zo . ’ Biani , tënë so atene na ndö ti mbi so , ye ni ayeke si ande alingbi na ni . ”
42022038	Adisiple atene na lo : “ Kota Gbia , baa yongoro zeme use laa . ” Lo kiri tënë na ala , lo tene : “ Alingbi awe . ”
42022039	Jésus asigigi si lo gue na hoto ti a-olive tongana ti so lo yeke sara lakue ; adisiple ti lo amu peko ti lo .
42022040	So lo si kâ awe , lo tene na ala : “ Ala sambela si ye ti tarango be ahon ndö ti ala pepe . ”
42022041	Na pekoni , lo londo na tere ti ala , lo gue yongoro alingbi na ndo so tongana zo abi têne , ati daa . Lo kuku na sese , lo sambela ,
42022042	lo tene : “ Babâ , tongana mo ye , ayeke nzoni mo zi kopo ti pasi so na tere ti mbi . Me mbi ye pepe titene mo sara ye so be ti mbi aye , me mo sara gi ye so be ti mo aye . ” [
42022043	Tongaso mbeni ange alondo na yayu asi na lo ti mu ngangu na be ti Jésus .
42022044	So mbeto angba ti sara lo ahon ndoni , lo kiri lo sambela Nzapa ngangu . Gbiki asigigi na tere ti lo tongana angbongboro mene si ayeke yuru na sese . ]
42022045	So lo sambela awe , lo londo si lo ga na mbage ti adisiple ; lo wara ala na lango ndali ti so vundu asara ala .
42022046	Lo tene na ala : “ Ala lango ngbanga ti nyen ? Ala londo asambela si ye ti tarango be ahon ndö ti ala pepe . ”
42022047	So Jésus angba ti tene tënë , gba ti azo asi . Mbeni oko ti adisiple baleoko na use so a iri lo Judas ayeke tambula na li ni ; lo ga nduru na Jésus si asu ngbangba ti lo .
42022048	Jésus atene na lo : “ Judas , na lege ti sungo ngbangba si mo yeke ka Molenge ti Zo ? ”
42022049	Azo so ayeke na tere ti Jésus abaa ye so azo ni aye ti sara na lo si ala hunda lo , atene : “ Kota Gbia , alingbi e de ala na yongoro zeme ? ”
42022050	Mbeni oko na popo ti ala ade zo ti kua ti kota wayango-sandaga si afâ mê ti lo ti mbage ti koli .
42022051	Me Jésus atene : “ Ala zia ! Alingbi awe ! ’ Lo ndu mê ti koli ni si mê ti lo ni akiri aga nzoni .
42022052	Na pekoni , Jésus atene na akota wayango-sandaga , amakonzi ti aturugu ti kota da ti Nzapa na akangba so aga ti gbu lo , lo tene : “ Ala ga na ayongoro zeme na akeke ti gbu mbi , mo baa mo tene , mbi yeke zo ti nzi !
42022053	Lakue mbi yeke na popo ti ala na ya ti kota da ti Nzapa , me ala gbu mbi pepe . Biani , so ayeke ngbonga ti ala si ayeke nga ngbonga ti komandema ti vukongo ndo . ”
42022054	Ala gbu Jésus si ala gue na lo na ya ti da ti kota wayango-sandaga . Pierre ague na peko ti ala , me lo gue nduru nduru pepe .
42022055	Azo asara wâ na ya ti gbagba ni si ala yeke duti na tere ni ; Pierre aga aduti na popo ti ala .
42022056	Mbeni wali so ayeke sara kua kâ abaa lo so lo duti na tere ti wâ ni . Wali ni abaa le ti lo ngbii si atene : “ Koli so nga ayeke zo ti lo ! ”
42022057	Me Pierre abere , atene : “ Wali , mbi hinga lo pepe . ”
42022058	Kete na pekoni , mbeni koli abaa Pierre si atene na lo : “ Mo nga , mo yeke mbeni zo ti Jésus ! ” Me Pierre atene : “ Mbi yeke ti mbi zo ti lo pepe ! ”
42022059	Ngbonga oko na pekoni , mbeni zo nde akiri atene : “ Taa-tënë , lo so nga lo yeke mbeni zo ti lo si lo yeke nga zo ti Galile ! ”
42022060	Pierre akiri tënë na lo , atene : “ Mbi gi li ti mbi na tënë ti mo ni gbaa ! ” Gi so tënë angba na yanga ti lo , koli-kondo atoto .
42022061	Kota Gbia abaa ndo na peko , lo baa le ti Pierre si Pierre adabe ti lo na tënë so Kota Gbia atene : “ Laso , kozo titene koli-kondo atoto , fade mo yeke bere tënë ti mbi fani ota . ”
42022062	Pierre asigigi si lo toto ngangu mingi .
42022063	Azo so ayeke bata Jésus ahe lo si ala pika nga lo .
42022064	Ala kanga le ti lo na bongo si ala hunda lo , atene : “ Sara tongana wayanga-Nzapa ! Zo wa laa apika mo ? ”
42022065	Ala zonga lo na ambeni gba ti zonga .
42022066	So ndo ahan awe , akangba ti azuife na akota wayango-sandaga na awafango-ndia abongbi tere ti ala . Ala mu Jésus ague na lo na gbe ti azo ti Kota Bongbi ti Fango Ngbanga ti ala .
42022067	Ala hunda lo , atene : “ Tongana mo yeke Mesii , tene na e . ” Lo kiri tënë na ala : “ Tongana mbi tene na ala , ala yeke ma na be pepe .
42022068	Tongana mbi hunda ala na mbeni tënë , ala yeke kiri peko ni na mbi pepe .
42022069	Me ti londo na ndembe so ti gue na ni , fade Molenge ti Zo ayeke duti na tere ti Nzapa so ngangu ti lo ahon angangu kue ; lo yeke duti na mbage ti maboko ti lo ti koli . ”
42022070	Ala kue atene : “ So ti tene mo yeke Molenge ti Nzapa ? ” Lo kiri tënë na ala : “ Tënë ni laa ala wani atene so : mbi yeke lo . ”
42022071	Ala tene : “ E yeke kiri ti hunda mbeni tënë ngbanga ti nyen ? E wani e ma tënë ni na yanga ti lo wani awe ! ”
42023001	Azo ni kue alondo si ala gue na Jésus na gbe ti Pilate .
42023002	Ala to nda ti bi tënë na li ti lo , atene : “ E wara koli so , lo yeke pusu azo ti mara ti e ti sara wusuwusu , lo yeke kanga lege na ala titene ala futa lapo na kota gbia ti Rome ; lo tene nga , ni wani ni yeke Mesii , ni yeke gbia . ”
42023003	Pilate ahunda lo , atene : “ Mo yeke gbia ti azuife ? ” Jésus akiri tënë na lo , atene : “ Gi tënë ni laa mo tene awe so . ”
42023004	Pilate atene na akota wayango-sandaga na gba ti azo ni , atene : “ Mbi wara ti mbi mbeni tënë oko pepe ti fâ ngbanga na li ti koli so ndali ni . ”
42023005	Me ala luti na ndö ti tënë ti ala , atene : “ Lo yeke pusu azo ti kodro ti sara wusuwusu na lege ti fango ye ti lo so lo yeke fa na azo ti sese ti Judée kue . Lo londo na Galile si lo yeke fa ye na azo ngbii asi na ndo so . ”
42023006	So Pilate ama tënë so , lo hunda ndo , lo tene : “ Koli so ayeke zo ti Galile ? ”
42023007	So lo ma atene , lo yeke zo ti sese so Herode ayeke sara komandema na ndö ni , lo tokua lo na Herode so ayeke nga na ndembe ni so na Jérusalem .
42023008	So Herode abaa Jésus , be ti lo anzere mingi , ngbanga ti so lango mingi , lo yeke na nzara ti baa lo . Lo ye ti baa Jésus ngbanga ti atënë so azo ayeke tene na ndö ti lo ; lo yeke ku fade ti baa Jésus na sarango mbeni ye ti kpene .
42023009	Lo hunda Jésus na atënë mingi mingi , me Jésus akiri tënë oko pepe .
42023010	Akota wayango-sandaga na awafango-ndia ayeke daa , ala yeke tene tënë na ngangu ti bi atënë na li ti lo .
42023011	Herode na aturugu ti lo ahe Jésus na ngia si ala sara tongana buba zo . Ala yu na lo mbeni bongo so aza zango si ala kiri atokua lo na Pilate .
42023012	Na lango ni so , songo aga na popo ti Herode na Pilate ; kozoni ala ye tere pepe .
42023013	Pilate airi akota wayango-sandaga , amakonzi na azo ti kodro
42023014	si lo tene na ala : “ Ala ga na mbi koli so , ngbanga ti so ala tene , lo yeke pusu azo ti kodro ti sara wusuwusu . Ala baa , mbi hunda lo na le ti ala kue na ndö ti asioni tënë so ala bi na li ti lo , me mbi baa ti mbi sioni ye oko so alingbi ti fâ ngbanga na li ti lo ndali ni pepe .
42023015	Herode nga awara tënë na li ti lo pepe , ndani laa lo kiri lo tokua lo na e so . Tongaso , koli so asara mbeni ye so alingbi ti fâ lo ndali ni pepe .
42023016	Fade mbi yeke mu yanga titene a pika gi lo pikango si mbi zi lo . ” [
42023017	Lakue na matanga ti Pake , Pilate ayeke zi mbeni zo ti kanga oko na azo ti kodro ni . ]
42023018	Me azo ni kue adekongo , atene : “ Fâ koli so ! Mo zi na e Barabas ! ”
42023019	— A kanga Barabas ndali ti mbeni wusuwusu so alondo na ya ti gbata ni nga ndali ti fango zo . —
42023020	Pilate akiri ahunda azo ni , ngbanga ti so lo ye ti zi Jésus .
42023021	Me azo ni adekongo , atene : “ Fâ lo na ndö ti keke ti kroa ! Fâ lo na ndö ti keke ti kroa ! ”
42023022	Ti fani ota ni , lo hunda ala , lo tene : “ Me sioni ye ti nyen laa koli so asara ? Mbi wara mbeni tënë na li ti lo so alingbi ti fâ lo ndali ni pepe . Fade mbi yeke mu yanga titene a pika gi lo pikango si mbi zi lo . ”
42023023	Me ala ngba gi na ndö ti tënë ni si ala yeke dekongo titene lo fâ gi Jésus fango na ndö ti keke ti kroa ; dekongo ti ala ni ahon ndö ti lo .
42023024	Nilaa Pilate amu yanga titene a sara ye so ala hunda .
42023025	Lo zi koli so ayeke na da ti kanga ndali ti wusuwusu na fango zo , lo so azo ni ahunda titene a zi lo so . Ti Jésus , Pilate amu lo na ala titene ala sara ye ti be ti ala na lo .
42023026	So ala mu Jésus si ala yeke gue na lo , ala tengbi na mbeni koli so azo ahinga lo na iri ti Simon , zo ti kodro ti Sirene ; lo londo na yaka si lo yeke kiri na kodro . Ala gbu lo si ala zia keke ti kroa ni na ndö ti go ti lo titene lo yo ni , lo gue na ni na peko ti Jésus .
42023027	Azo gbani gbani ayeke mu peko ti Jésus ; ambeni wali nga ayeke na popo ti azo ni . Ala zia maboko na ndö ti go ti ala si ala yeke toto ndali ti lo .
42023028	Jésus abaa ndo na mbage ti ala si lo tene na ala : “ Awali ti Jérusalem , ala toto ndali ti mbi pepe ! Me ala toto ndali ti ala wani na amolenge ti ala ,
42023029	ngbanga ti so alango ayeke si ande so fade azo ayeke tene : ‘ Ti ala nzoni , ala awali so ayeke awali ti dungo ni pepe , na ala so adu ya ti ala pepe , na ala so molenge anyon me ti ala laoko pepe ! ’
42023030	Tongaso na ya ti alango ni so , fade azo ayeke tene na akota hoto : ‘ Ala ti na ndö ti e ! ’ Ala yeke tene nga na akete hoto : ‘ Ala honde e ! ’
42023031	Tongana azo asara tongaso na fini keke , fade ti holengo keke ayeke duti tongana nyen ? ”
42023032	Azo amu nga ambeni koli use so ayeke asioni zo , ague na ala ti fâ ala legeoko na Jésus .
42023033	So ala si na ndo so a iri ni “ Ndo-ti-abio-ti-li ” , ala kanga Jésus na ndö ti mbeni keke ti kroa si ala kanga nga asioni zo use so na ndö ti ambeni keke ti kroa , mbeni na mbage ti maboko ti lo ti koli , mbeni na mbage ti maboko ti lo ti wali .
42023034	Jésus atene : “ Babâ , zi tënë na li ti ala , ngbanga ti so ala hinga ye so ala yeke sara pepe . ” Ala bi dee titene ala kangbi ya ti bongo ti lo na popo ti ala .
42023035	Azo ni aluti kâ si ala yeke baa ndo . Amakonzi ti azuife ayeke he lo , atene : “ Lo soo ambeni zo na kuâ . Tongana lo yeke Mesii so Nzapa asoro lo biani , ayeke nzoni lo soo tere ti lo wani na kuâ fadeso ! ”
42023036	Aturugu nga ayeke he lo ; ala ga nduru , ala mu na lo kpingo vin si ala tene :
42023037	“ Tongana mo yeke gbia ti azuife , soo tere ti mo wani na kuâ e baa ! ”
42023038	Na li ti keke ti kroa ni ala su mbeni mbeti atene : “ So gbia ti azuife laa ! ”
42023039	Mbeni oko ti asioni zo so a kanga ala na ndö ti keke ti kroa azonga Jésus , atene : “ Mo yeke Mesii pepe ? Mo soo tere ti mo wani na kuâ si mo soo nga e ma ! ”
42023040	Me mba ti lo ni asuku na lo , atene : “ Mo kpe mbeto ti Nzapa pepe ? Mo nga , mo yeke baa gi mara ti pasi so lo yeke baa so !
42023041	Ti e , ye ni ayeke na legeni , ngbanga ti so e yeke wara gi aye ti peko ti ye so e sara ; me ti lo , lo sara mbeni ye ti sioni oko pepe . ”
42023042	Na pekoni , lo tene : “ Jésus , tongana mo kiri ande ti le-gbia , dabe ti mo na mbi ! ”
42023043	Jésus atene na lo : “ Mbi tene na mo taa-tënë : gi laso , laso , mo yeke duti legeoko na mbi na paradi . ”
42023044	So bekombite aga nduru awe , ndo avuko na ya ti kodro ni kue , ngbii asi na ngbonga ota .
42023045	Le ti lâ avuko vukongo ; ridoo so a kanga na ya ti kota da ti Nzapa , ya ni asuru use , taa na be ni .
42023046	Jésus adekongo ngangu , atene : “ Babâ , mbi zia yingo ti mbi na maboko ti mo . ” Na peko ti tënë so , Jésus akui .
42023047	So kapita ti aturugu ti Rome abaa ye ni tongaso , lo gonda Nzapa si lo tene : “ Taa-tënë , koli so ayeke zo ti mbirimbiri ! ”
42023048	Gba ti azo so aga fade ti baa ye so kue asi so , so ala baa ye ni awe , ala zia maboko ti ala na ndö ti go ti ala si ala yeke kiri na da .
42023049	Azo so kue aye Jésus , ala na awali so alondo na Galile si aga na peko ti lo , ala luti ti ala yongoro si ala yeke baa ye ni .
42023050	Mbeni koli ayeke daa so iri ti lo Joseph , lo yeke mbeni zo ti kota ndo ti fango ngbanga , lo yeke nzoni zo si lo yeke nga zo ti mbirimbiri .
42023051	Ye so amba ti lo aleke na be ti ala ti sarango ni so , lo yeda na ni pepe ; lo ke tënë ti ye so ala sara so . Lo yeke zo ti Arimate , mbeni gbata ti azuife si lo yeke ku ngoi so Nzapa ayeke ga ti le-gbia na ndö ti azo .
42023052	Lo gue lo baa Pilate si lo hunda lo ti mu kuâ ti Jésus .
42023053	Lo zi kuâ ni na ndö ti keke ti kroa , lo kanga na vuru bongo si lo lu ni na ya ti mbeni du so a zi na ya ti têne so ade a lu zo daa pepe .
42023054	Lango ni so ayeke lango ti lekengo aye ndali ti lango ti matanga ; lango ti wungo tere aga nduru awe .
42023055	Awali so amu peko ti Jésus , ngbene ye na Galile so aga na peko ti Joseph ; ala baa du ti kuâ ni si ala baa nga lege so azo azia kuâ ti Jésus na ya ni .
42023056	Na pekoni , ala kiri na ya ti gbata ni si ala leke ayombo na aye so azo ayeke zia na tere ti kuâ . Na lango ti wungo tere , ala duti ti wu tere ti ala tongana ti so atënë ti ndia afa .
42024001	Na kota ndaperere ti layenga , awali ni amu ayombo so ala leke ni ti zia na tere ti kuâ , ague na ni na du ti kuâ ti Jésus .
42024002	Ala baa so , têne so a kanga na yanga ti du ni , a pusu ni si a zi ni awe .
42024003	Ala li na ya ti du ni , me ala wara kuâ ti Kota Gbia Jésus pepe .
42024004	So ala ngba ti gi li ti ala na ndö ti ye so asi so , mo ye ti baa , akoli use asi , ala yu bongo so aza zango .
42024005	Mbeto agbu awali ni , ala bi le ti ala na sese si akoli use so atene na ala : “ Ngbanga ti nyen si ala yeke gi zo so ayeke na fini na popo ti akuâ ?
42024006	Lo yeke na ndo so pepe , lo zingo na kuâ awe . Ala dabe ti ala na tënë so lo tene lani na ala na ndembe so lo de na Galile ,
42024007	lo tene : ‘ Alingbi a zia Molenge ti Zo na maboko ti azo ti sioni , ala fâ lo na ndö ti keke ti kroa si na lango ota ni , lo yeke zingo na kuâ . ’ ”
42024008	Ala dabe ti ala na tënë so Jésus atene lani na ala so .
42024009	Ala londo na yanga ti du ti kuâ ni si ala gue atene tënë ti aye so kue na adisiple baleoko na oko nga na tanga ti azo ni kue .
42024010	Awali ni ayeke Marie ti kodro ti Magdala , Jeanne na Marie mama ti Jacques . Ambeni wali so ague na ala atene nga gi tënë ni so na awatokua .
42024011	Me awatokua ni abaa tënë ti awali ni tongana abuba tënë si ala yeda na ni pepe .
42024012	Me Pierre akpe ague na yanga ti du ti kuâ ni ; lo kuku , lo baa ya ni si lo baa gi akamba ti bongo ni . Na pekoni , lo kiri na ndo ti lo , li ti lo kue akpe ndali ti ye so asi so .
42024013	Gi na lango ni so , adisiple use amu lege ti gue na mbeni kete kodro so iri ni Emaus . Ti londo na Jérusalem ti gue na Emaus , zo ayeke tambula na ya ti ngbonga use .
42024014	Ala yeke tene tënë na ndö ti aye so kue asi so .
42024015	So ala ngba ti tene tënë ni si zo oko oko ayeke fa tënë ti be ti lo na ndö ni , Jésus wani asi na popo ti ala si lo na ala ayeke tambula .
42024016	Ala baa lo , me mbeni ye akanga lege na ala ti hinga lo .
42024017	Jésus ahunda ala , atene : “ Tënë ti nyen laa ala yeke tene si ala yeke tambula na ni so ? ” Tongaso ala luti , vundu agbu ala kue .
42024018	Mbeni oko so iri ti lo ayeke Kleopas atene na lo : “ Ye so asi na ya ti alango so , gi mo oko na popo ti azo ti Jérusalem laa mo ma tënë ni pepe ? ”
42024019	Lo hunda ala , lo tene : “ Ye ni ayeke nyen ? ” Ala kiri tënë na lo : “ Ye so asi na Jésus , zo ti Nazaret so ! Lo yeke mbeni ngangu wayanga-Nzapa na lege ti akota ye so lo sara na atënë so lo fa ; lo fa ni na dawa ti Nzapa nga na dawa ti azo kue .
42024020	Akota wayango-sandaga na amakonzi ti e amu lo , aka lo titene a fâ ngbanga ti kuâ na li ti lo si a fâ lo na ndö ti keke ti kroa .
42024021	Ti e , e zia be ti e ti ku e tene , lo laa lo yeke zi ande Israel na gbe ti ngbaa . Me na ndö ni kue , aye ni asi asara fadeso lango ota awe .
42024022	Ambeni wali so ayeke na popo ti e aga atene mbeni tënë so e hinga li ti e daa pepe . Na kota ndaperere , ala gue na yanga ti du ti kuâ ni ,
42024023	me ala wara kuâ ni pepe . Ala kiri atene na e atene , a-ange asi na ala si a-ange ni atene na ala atene , Jésus ayeke na fini !
42024024	Ambeni mba ti e ague na yanga ti du ti kuâ ni si ala baa so ye ni ayeke gi tongana ti so awali ni atene so ; me ala baa Jésus pepe . ”
42024025	Tongaso Jésus atene na ala : “ Ala azo so li ti ala ayeke daa pepe so , tënë so kue awayanga-Nzapa atene ando so , ala ma na be na ni hio pepe !
42024026	Alingbi fade titene Mesii abaa pasi kozoni si lo li na ya ti gonda ti lo pepe ? ”
42024027	Na pekoni , Jésus ato nda ti fa na ala nda ti tënë so ando awayanga-Nzapa kue atene na ndö ti lo na ya ti Mbeti ti Nzapa , ti londo na Moïse ngbii asi na awayanga-Nzapa kue .
42024028	So ala ga nduru na kete kodro so ala yeke gue daa , Jésus asara mo baa mo tene , lo yeke hon ti gue .
42024029	Me ala gbanzi lo , atene : “ Mo ngba na e ge , ngbanga ti so lâ aga nduru ti kui si ndo ato nda ti vuko . ” Lo li na ya ti da si lo ngba na ala .
42024030	So lo na ala aduti ti te kobe , lo mu mapa , lo mu singila na Nzapa ; na pekoni , lo fâ ya ni si lo mu na ala .
42024031	Tongaso le ti ala azi si ala hinga lo . Na pekoni , lo girisa na le ti ala
42024032	si ala tene na popo ti ala : “ So lo yeke tene tënë na e na lege si lo yeke fa nga na e nda ti tënë ti Mbeti ti Nzapa so , be ti e ayeke kporo fade na ya ni kâ pepe ? ”
42024033	Gi hio tongaso , ala londo si ala kiri na Jérusalem . Ala wara adisiple baleoko na oko na tanga ti azo ni so abongbi kâ .
42024034	Azo ni atene na ala : “ Taa-tënë , Kota Gbia azingo na kuâ awe ! Lo si na Simon ! ”
42024035	Adisiple use so atene tënë ti ye so asi na ala na lege so . Ala fa nga lege so ala hinga Jésus na ni , na ndembe so lo fâ ya ti mapa si lo mu na ala .
42024036	So ala ngba ti tene tënë so , Jésus wani asi , lo luti na popo ti ala si lo tene na ala : “ Siriri aduti na ala ! ”
42024037	Mbeto agbu ala si tere ti ala ayeke do ; ala baa ti ala atene , mbeni toro laa ala baa lo so .
42024038	Jésus ahunda ala , atene : “ Ala yeke gi be ti ala ngbanga ti nyen ? Ala yeke dekite na be ti ala ngbanga ti nyen ?
42024039	Ala baa maboko ti mbi na gere ti mbi : so taa mbi laa ! Ala ndu tere ti mbi abaa ! Toro ayeke na tere wala na bio pepe tongana ti so ala baa mbi yeke na ni so ! ” [
42024040	So lo yeke tene tënë ni , lo fa na ala maboko ti lo na gere ti lo . ]
42024041	Be ti ala asi na ngia , ye so asara si ala ngba ti dekite , li ti ala kue akpe . Tongaso Jésus ahunda ala , atene : “ Ala yeke na mbeni ye ti tengo ni na ndo so ? ”
42024042	Ala ga na lo mbeni nduru zongo susu .
42024043	Lo mu ni si lo te ni na le ti ala .
42024044	Na pekoni , lo tene na ala : “ Na ndembe so mbi de na popo ti ala , mbi tene na ala mbi tene : ayeke nzoni atënë so kue a su na ndö ti mbi na ya ti mbeti ti Ndia ti Moïse , ti awayanga-Nzapa na ti Abia , aye ni asi alingbi na ni . ”
42024045	Tongaso lo sara si hingango ndo ti ala azi ti hinga nda ti Mbeti ti Nzapa .
42024046	Lo tene na ala : “ A su na ya ti Mbeti ti Nzapa , atene : fade Mesii ayeke baa pasi si na lango ota ni , lo yeke zingo na kuâ .
42024047	Na iri ti lo , fade azo ayeke fa Nzoni Tënë na amara kue , to nda ni na Jérusalem . Ala yeke tene na azo titene ala zia ngbene lege ti sarango ye ti ala , ala kiri na Nzapa si fade Nzapa azi siokpari na li ti ala .
42024048	Ti ala , ala yeke azo so abaa aye ni na le ti ala awe .
42024049	Ti mbi , fade mbi yeke tokua na ndö ti ala ye so Babâ ti mbi amu zendo ni . Ti ala , ala ngba na ya ti gbata ni ngbii ala wara ngangu so alondo na nduzu . ”
42024050	Na pekoni , Jésus amu ala , ague na ala nduru na Betanii , lo yo maboko ti lo na nduzu si lo sara tufa na ndö ti ala .
42024051	So lo ngba ti sara tufa na ndö ti ala , lo londo na tere ti ala , lo hon si a mu lo , a gue na lo na yayu .
42024052	Ti adisiple , ala voro lo ; na pekoni ala kiri na Jérusalem , be ti ala asi na kota ngia .
42024053	Lakue , ala yeke na ya ti kota da ti Nzapa si ala yeke sepela Nzapa .
43001001	Na tongo nda ni , Tënë ayeke daa ; Tënë ni ayeke na tere ti Nzapa si Tënë ni ayeke Nzapa .
43001002	Na tongo nda ni , Tënë ayeke na tere ti Nzapa .
43001003	Na lege ti lo laa aye kue abaa gigi , mbeni ye so abaa gigi na mbeni lege nde ayeke daa pepe .
43001004	Fini ayeke na ya ti lo si fini ni ayeke lumiere ndali ti azo .
43001005	Lumiere aza na ya ti vukongo ndo si vukongo ndo ahon ndö ti lo pepe .
43001006	Nzapa atokua mbeni zo , iri ti lo Jean .
43001007	Lo ga ti fa peko ti ye so lo hinga na ndö ti lumiere , tongaso si azo kue ama na be na lege ti lo .
43001008	Jean laa ayeke lumiere ni pepe , me lo ga ti fa peko ti ye so lo hinga na ndö ti lumiere .
43001009	Tënë ni ayeke taa lumiere so aga na ndö ti dunia so ; lo za si zo oko oko abaa ndo polele .
43001010	Tënë ni ayeke na dunia so . Na lege ti lo laa dunia abaa gigi , me azo ti dunia ahinga lo pepe .
43001011	Lo ga na taa kodro ti lo , me azo ti kodro ti lo ayamba lo pepe .
43001012	Me azo so kue ayamba lo si ama na be na lo , lo mu na ala lege ti ga amolenge ti Nzapa .
43001013	Ala ga amolenge ti Nzapa na lege so Nzapa laa adu ala , me na lege ti dungo so zo adu na ni pepe wala na lege so be ti zo aye pepe .
43001014	Tënë ni aga zo si lo duti na popo ti e , nzoni be na taa-tënë ti lo ahon ndoni . E baa gonda ti lo , gonda so Babâ amu na oko Molenge ti lo .
43001015	Jean afa peko ti ye so lo hinga na ndö ti lo ; lo dekongo , lo tene : “ Lo laa mbi tene tënë ti lo ando , mbi tene : ‘ Mbeni zo ayeke ga na peko ti mbi , lo yeke kota ahon mbi , ngbanga ti so lo yeke daa kozo ti mbi . ’ ”
43001016	Biani , anzoni ye asi singo na lo , e kue e wara ni na lege ti nzoni be ti lo na peko ti tere , na peko ti tere .
43001017	Nzapa amu ando Ndia na e na lege ti Moïse , me nzoni be na taa-tënë aga na lege ti Jésus Christ .
43001018	Zo ade ti baa Nzapa laoko pepe ; me gi oko Molenge ni so ayeke Nzapa si lo yeke nduru na tere ti Nzapa Babâ , lo laa lo fa Nzapa na azo titene ala hinga lo .
43001019	Amakonzi ti azuife ti Jérusalem airi awayango-sandaga na azo ti mara ti Lévi si atokua ala na Jean , ti hunda lo , atene : “ Mo yeke zo wa ? ”
43001020	Jean atene tënë na ala polele , lo bere pepe , lo tene : “ Mbi yeke ti mbi Mesii pepe . ”
43001021	Ala kiri ahunda lo , atene : “ Mo yeke ti mo zo wa ? Mo yeke Élie ? ” Jean akiri tënë na ala : “ Mbi yeke Élie pepe . ” Ala hunda lo , atene : “ Mo yeke Wayanga-Nzapa ni ? ” Jean akiri tënë : “ Mbi yeke lo pepe ! ”
43001022	Tongaso ala hunda lo , atene : “ Mo yeke ti mo zo wa ? E hunda tënë so titene e kiri na peko ni na azo so atokua e . Ti be ti mo wani , mo yeke zo wa ? ”
43001023	Jean akiri tënë na ala : “ Mbi yeke zo so ayeke dekongo na benyama , atene : ‘ Ala sara si lege ti Kota Gbia aluti mbirimbiri ! ’ ” — Tënë so wayanga-Nzapa Ésaïe atene ando laa .
43001024	Afarizien ayeke nga na popo ti azo so a tokua ala na Jean so .
43001025	Ala hunda lo , atene : “ So mo yeke Mesii pepe , mo yeke Élie pepe , mo yeke Wayanga-Nzapa pepe , ka mo yeke batize azo ngbanga ti nyen ? ”
43001026	Jean akiri tënë na ala : “ Mbi yeke batize ala na ngu ; me mbeni zo ayeke na popo ti ala so ala hinga lo pepe .
43001027	Lo yeke ga na peko ti mbi , mbi kpa zo ti zi akamba ti poro ti gere ti lo pepe . ”
43001028	Aye so kue asi na kete kodro ti Betanii , na mbage ti ngu ti Jourdain , na ndo so Jean ayeke batize azo daa .
43001029	Lango oko na pekoni , Jean abaa Jésus so ayeke ga na mbage ti lo si lo tene : “ Baa , Kete Taba ti Nzapa so ayeke zi siokpari na li ti azo ti dunia laa !
43001030	Lo laa mbi tene tënë ti lo lani , mbi tene : ‘ Mbeni zo ayeke ga na peko ti mbi , lo yeke kota ahon mbi , ngbanga ti so lo yeke daa kozo ti mbi . ’
43001031	Mbi hinga ti mbi lo kozoni pepe , me mbi ga ti batize azo na ngu ti sara si azo ti Israel ahinga lo . ”
43001032	Jean afa na azo peko ti ye so lo baa si lo tene : “ Mbi baa Yingo alondo na yayu tongana mbipa azu si aduti na ndö ti lo .
43001033	Mbi hinga ti mbi lo kozoni pepe , me lo so atokua mbi ti batize azo na ngu , lo tene : ‘ Zo so mo yeke baa ande Yingo azu si aduti na ndö ti lo , lo laa lo yeke batize azo na Yingo-Vuru . ’
43001034	Mbi Jean , mbi baa ye so , nilaa mbi tene na azo kue mbi tene : koli so ayeke Molenge ti Nzapa . ”
43001035	Lango oko na pekoni , Jean angba gi na oko ndo ni so , lo na adisiple ti lo use .
43001036	Lo baa Jésus na hongo ni si lo tene : “ Baa , Kete Taba ti Nzapa laa ! ”
43001037	Adisiple ti Jean use ama tënë so si ala mu peko ti Jésus .
43001038	Jésus abaa ndo na peko ; lo baa so ala yeke mu peko ti lo , hunda ala , lo tene : “ Ala yeke gi nyen ? ” Ala kiri tënë na lo , atene : “ Rabi , mo yeke lango na ndo wa ? ” — Nda ti Rabi ni atene ‘ Wafango-ye ’ . —
43001039	Jésus akiri tënë na ala , atene : “ Ala ga abaa ! ” Tongaso ala gue si ala baa ndo so Jésus ayeke lango daa . Ala ngba na tere ti lo na lango ni so . Andaa ngbonga aga nduru na ngbonga osio ti peko ti bekombite .
43001040	Mbeni oko ti azo use so ama tënë ti Jean si amu peko ti Jésus , ayeke André , ita ti Simon Pierre .
43001041	Kozo zo so André awara lo ayeke ita ti lo Simon ; André atene na lo : “ E wara Mesii awe . ” — Nda ti Mesii atene ‘ Christ ’ . —
43001042	Na pekoni , lo mu Simon , lo gue na lo na Jésus . Jésus abaa Simon si lo tene na lo : “ Mo yeke Simon , molenge ti Jean ; fade azo ayeke iri mo Sefas . ” — Nda ti iri so atene ‘ Pierre ’ . —
43001043	Lango oko na pekoni , Jésus aleke na be ti lo ti gue na sese ti Galile . Lo tengbi na Philippe si lo tene na lo : “ Mu peko ti mbi ! ”
43001044	Philippe ayeke zo ti Betsaida , kete kodro ti André na ti Pierre .
43001045	Na pekoni , Philippe awara Natanael si lo tene na lo : “ Zo so ando Moïse atene tënë ti lo na ya ti mbeti ti Ndia so , lo so nga awayanga-Nzapa atene tënë ti lo so , e wara lo awe . Zo ni ayeke Jésus , molenge ti Joseph , zo ti Nazaret . ”
43001046	Natanael ahunda lo , atene : “ Mbeni ye ti nzoni alingbi ti londo na Nazaret ti ga ? ” Philippe atene na lo : “ Ga mo baa . ”
43001047	Jésus abaa Natanael so ayeke ga na mbage ti lo si lo tene : “ Baa , so mbirimbiri zo ti Israel laa . Lo hinga ti tene mvene pepe . ”
43001048	Natanael ahunda Jésus , atene : “ Mo hinga mbi na ndo wa ? ” Jésus akiri tënë na lo , atene : “ Na ndembe so mo yeke fade na gbe ti keke ti fige , kozo titene Philippe airi mo , mbi baa mo . ”
43001049	Natanael atene na lo : “ Wafango-ye , mo yeke Molenge ti Nzapa ! Mo yeke gbia ti Israel ! ”
43001050	Jésus akiri tënë na lo , atene : “ Mo ma na be , ngbanga ti so mbi tene : ‘ Mbi baa mo na gbe ti keke ti fige so ’ ? Fade mo yeke baa ambeni kota ye so ahon ti so ! ”
43001051	Jésus akiri atene : “ Biani , mbi tene na ala taa-tënë : fade ala yeke baa yanga ti yayu azi si a-ange ti Nzapa ayeke ma na nduzu si ala yeke zu na ndö ti Molenge ti Zo . ”
43002001	Lango use na pekoni , mbeni matanga ti mungo tere ti koli na wali aduti na kete kodro ti Kana , na sese ti Galile . Mama ti Jésus ayeke kâ .
43002002	A tisa nga Jésus na adisiple ti lo na matanga ni .
43002003	Na ndembe so vin ahunzi awe , mama ti Jésus atene na lo : “ Azo ni ayeke na vin mbeni pepe . ”
43002004	Jésus akiri tënë na lo , atene : “ Wali , ti mo daa nyen ? Ngbonga ti mbi ade alingbi pepe . ”
43002005	Tongaso mama ti Jésus atene na azo ti kua ni , atene : “ Ala sara ye so kue lo yeke hunda na ala . ”
43002006	Kâ , ambeni kota ta ti sese omene ayeke daa . Azuife ayeke to ngu na ya ni ti sukula sioni na tere ti ala . Ta oko alingbi ti mu litere nduru na ngbangbo oko .
43002007	Jésus atene na azo ti kua ni : “ Ala tuku ngu na ya ti ata ni , asi . ” Ala tuku ngu na ya ti ata ni , asi .
43002008	Jésus atene na ala : “ Ala to mbeni ngu ni , ague na ni na kota zo ti li ti matanga ni . ” Ala to ngu ni , ague na ni .
43002009	Kota zo ti li ti matanga ni atara ngu ni , andaa aga vin awe . Lo hinga ndo so vin ni alondo daa si aga pepe . Me gi azo ti kua so ato ngu ni laa ahinga tënë ni . Tongaso lo iri koli ti mungo wali ni
43002010	si lo tene na lo : “ Azo kue ayeke mu ka nzoni vin na azo kozoni , ala nyon alingbi na ala awe si na pekoni , ala mu na ala vin so ayeke nzoni kete . Me ti mo , mo bata nzoni vin ni ngbii asi na ndembe so ! ”
43002011	Lege so Jésus asara kozo ye ti kpene na Kana , mbeni kodro ti Galile laa . Lo fa gonda ti lo si adisiple ti lo ama na be na lo .
43002012	Na pekoni , Jésus ague na Kapernaum , lo na mama ti lo , a-ita ti lo na adisiple ti lo . Ala lango kâ gi kete .
43002013	Matanga ti azuife so iri ni Pake aga nduru awe , tongaso Jésus ague na Jérusalem .
43002014	Na ya ti kota da ti Nzapa , lo wara azo ti kango abagara , ataba na ambipa ; lo wara nga azo so aduti na tere ti meza si ala yeke sanze nginza .
43002015	Tongaso lo mu akamba , lo leke na fimbo si lo tumba ala na ataba ti ala na abagara ti ala na gigi . Lo tuku anginza ti azo ti sanzengo nginza na sese , lo kinda nga na sese ameza ti ala .
43002016	Lo tene na azo ti kango ambipa ni , lo tene : “ Ala zi aye so kue , ahon na ni ! Ala sara si da ti Babâ ti mbi aga ndo ti dengo buze pepe ! ”
43002017	Adisiple ti lo adabe ti ala na tënë so Mbeti ti Nzapa atene : “ Nzapa , fade nzara ti da ti mo ayeke gbi mbi tongana wâ . ”
43002018	Amakonzi ti azuife ahunda lo , atene : “ Ye ti kpene wa laa mo yeke sara ti fa na e so , Nzapa laa amu na mo lege ti sara ye so ? ”
43002019	Jésus akiri tënë na ala , atene : “ Ala kungbi kota da ti Nzapa so na sese , fade na ya ti lango ota , mbi yeke kiri ti leke ni na nduzu . ”
43002020	Azuife ahunda lo , atene : “ Kota da ti Nzapa so e sara ni na ya ti ngu baleosio na omene , mo tene ti mo , mo tene , mo yeke leke ni na ya ti lango ota ? ”
43002021	Andaa kota da ti Nzapa so lo yeke tene tënë ni so , ayeke tere ti lo wani .
43002022	Na ndembe so Jésus azingo na kuâ awe , adisiple ti lo adabe ti ala na atënë so lo tene na ala si ala ma na be na Mbeti ti Nzapa nga na atënë so Jésus atene .
43002023	So Jésus ayeke na Jérusalem , na matanga ti Pake , azo mingi abaa aye ti kpene so lo sara si ala ma na be na lo .
43002024	Me Jésus azia be ti lo na ndö ti ala pepe , ngbanga ti so lo hinga ala kue .
43002025	Mbeni zo alingbi ti fa peko ti tënë na Jésus na ndö ti zo pepe , ngbanga ti so lo hinga tënë ti be ti zo nzoni mingi .
43003001	Mbeni koli ayeke lani na popo ti afarizien , iri ti lo Nikodeme ; lo yeke mbeni makonzi ti azuife .
43003002	Lo ga lo baa Jésus na bi si lo tene na lo : “ Wafango-ye , e hinga so Nzapa laa atokua mo ti fa ye na e , ngbanga ti so , tongana Nzapa ayeke na zo pepe , zo ni alingbi ti sara aye ti kpene so mo yeke sara so pepe . ”
43003003	Jésus akiri tënë na lo : “ Biani , mbi tene na mo taa-tënë : tongana a kiri a du zo pepe , lo lingbi ti baa Kodro-gbia ti Nzapa pepe . ”
43003004	Nikodeme ahunda Jésus , atene : “ Zo so aga kangba awe , fade a kiri ti du lo tongana nyen ? Lo yeke kiri ti li na ya ti mama ti lo si mama ti lo akiri adu lo ? ”
43003005	Jésus akiri tënë na lo : “ Biani , mbi tene na mo taa-tënë : tongana a du zo na ngu na Yingo pepe , zo ni alingbi ti li na Kodro-gbia ti Nzapa pepe .
43003006	Zo ayeke du gi zo , Yingo ayeke du gi yingo .
43003007	So mbi tene na mo , mbi tene : ‘ Alingbi a kiri a du ala si ’ so , li ti mo akpe pepe .
43003008	Pupu ayeke ya na ndo so be ti lo aye ; mo yeke ma ni , me mo hinga ndo so alondo daa , wala ndo so ayeke gue daa pepe . Ye ni ayeke tongaso na azo so Yingo adu ala . ”
43003009	Nikodeme atene na Jésus : “ Ye ni ayeke duti ande tongana nyen ? ”
43003010	Jésus akiri tënë na lo , atene : “ Mo so azo ahinga mo tongana wafango-ye na Israel so , mo hinga aye so pepe ?
43003011	Biani , mbi tene na mo taa-tënë : ye so e hinga laa e yeke fa peko ni na azo ; ye so e baa laa e yeke tene tënë ni na azo , me ala azo , tënë so e yeke tene , ala ye ti ma ni pepe .
43003012	So mbi tene na ala tënë ti aye ti sese ge , ala yeda na ni pepe so , tongana mbi tene na ala tënë ti aye ti yayu , fade ala yeke yeda ?
43003013	Zo oko ade ti ma na yayu pepe , gi Molenge ti Zo ; lo laa lo londo na yayu si lo zu na sese .
43003014	Alingbi a kanga Molenge ti Zo na nduzu na ndö ti keke , tongana ti so Moïse akanga ando ngbo na nduzu na benyama ,
43003015	tongaso si azo so kue ama na be na Molenge ni ayeke na fini so angba lakue lakue .
43003016	Biani , Nzapa aye azo ti dunia so mingi si lo mu gi oko Molenge ti lo titene zo so ama na be na lo alingbi ti kui pepe , me lo yeke na fini so angba lakue lakue .
43003017	Nzapa atokua Molenge ti lo na dunia so ti fâ ngbanga na li ti azo ti dunia ni pepe , me ti soo ala .
43003018	Zo so ama na be na Molenge ni , ngbanga ayeke na li ti lo pepe ; me zo so ama na be pepe , Nzapa afâ ngbanga na li ti lo awe , ndali ti so lo ma na be na oko Molenge ti Nzapa pepe .
43003019	Nda ti ngbanga ni ayeke so : lumiere aga na ndö ti dunia so , me azo aye tënë ti lumiere ni pepe ; ala ye gi tënë ti vukongo ndo , ngbanga ti so ye so ala yeke sara ayeke sioni .
43003020	Zo so kue ayeke sara ye ti sioni , lo ke tënë ti lumiere ; lo ye ti ga na ya ti lumiere pepe , ngbanga ti so lo kpe titene asioni ye so lo yeke sara asigigi polele .
43003021	Me zo so ayeke sara ye na lege ti taa-tënë , lo ga na ya ti lumiere . Tongaso , azo abaa aye so lo yeke sara si ala baa so , lo yeke ma yanga ti Nzapa . ”
43003022	Na pekoni , Jésus na adisiple ti lo ague na sese ti Judée . Lo na ala aduti kâ si lo yeke batize azo .
43003023	Jean nga ayeke batize azo na Enon , nduru na Salim , ngbanga ti so ngu ayeke kâ mingi . Azo aga na lo si lo yeke batize ala .
43003024	Biani , na ndembe ni so , a de ti bi Jean na da ti kanga pepe .
43003025	Andaa papa alondo na popo ti adisiple ti Jean na mbeni zuife na ndö ti tënë ti sukulango sioni .
43003026	Ala gue awara Jean si ala tene na lo : “ Wafango-ye , koli so lani mo na lo ayeke na mbage ti ngu ti Jourdain kâ so , lo so mo fa peko ti tënë ti lo so , baa , lo kiri lo yeke batize azo si azo kue ayeke gue gi na lo ! ”
43003027	Jean akiri tënë na ala : “ Tongana Nzapa amu ye na zo pepe , zo ni alingbi ti wara ni pepe .
43003028	Ala yeke lani daa si mbi tene : ‘ Mbi yeke Mesii pepe , me a tokua mbi ti ga kozo ti lo . ’
43003029	Zo so ayeke na wali ayeke koli ti wali ni ; me zo so lo na koli ti wali ni aye tere , lo yeke luti nduru na tere ti koli ni si lo yeke na ngia ti ma go ti koli ti wali ni . Nda ti ngia so mbi yeke na ni laa ; laso ngia ni alingbi kue .
43003030	Alingbi lo ga kota si mbi ga ti mbi kete . ”
43003031	“ Zo so alondo na yayu si aga , lo hon azo kue ; me zo so ayeke zo ti sese , lo yeke ti sese , lo yeke tene tënë tongana zo ti sese . Zo so alondo na yayu si aga , lo hon azo kue .
43003032	Lo yeke fa gi peko ti tënë ti aye so lo baa si lo ma ; me zo oko ti yeda na tënë so lo yeke fa so ayeke daa pepe .
43003033	Zo so ayeda na tënë ti lo , lo yeke fa mbirimbiri na le ti azo so , Nzapa ayeke tene taa-tënë .
43003034	Zo so Nzapa atokua lo , lo yeke tene gi atënë ti Nzapa , ngbanga ti so Nzapa amu Yingo ti lo ahon ndoni na zo ni .
43003035	Babâ aye Molenge ni si lo zia ye kue na maboko ti lo .
43003036	Zo so ama na be na Molenge ni , lo yeke na fini so angba lakue lakue ; zo so ake ti ma na be na Molenge ni , fade lo yeke na fini so pepe , me ngonzo ti Nzapa angba na ndö ti lo . ”
43004001	Afarizien ama so Jésus ayeke sara si azo mingi aga adisiple si lo yeke batize nga azo mingi ahon Jean .
43004002	Andaa Jésus wani laa ayeke batize azo pepe , me adisiple ti lo .
43004003	So Jésus ama tënë so azo ayeke tene na iri ti lo , lo londo na sese ti Judée si lo kiri na Galile .
43004004	Lege ti guengo na Galile ahon na ya ti gbata ti Samarii .
43004005	Lo si na ya ti mbeni kete kodro ti Samarii so iri ni Sikar , nduru na yaka so Jacob amu na molenge ti lo Joseph .
43004006	Du ti ngu ti Jacob ayeke kâ . Jésus awoko na peko ti tambula si lo duti na yanga ti du ti ngu ni . Andaa bekombite aga nduru awe .
43004007	Mbeni wali ti gbata ti Samarii aga ti to ngu . Jésus atene na lo : “ Mu na mbi ngu , mbi nyon . ”
43004008	Andaa adisiple ti Jésus ahon ti ala na gbata ni ti vongo kobe .
43004009	Wali ti Samarii ni atene na Jésus : “ So tënë ti nyen ! Mo so mo yeke zuife , mo hunda ngu ti nyongo ni na maboko ti mbi , wali ti Samarii ? ” Andaa azuife na azo ti Samarii ayeke ma ka tere pepe .
43004010	Jésus akiri tënë na lo : “ Tongana mo hinga fade ye so Nzapa ayeke mu na zo si mo hinga zo so ayeke hunda ngu ti nyongo ni na maboko ti mo so , ka mo wani laa mo yeke hunda na lo ngu so ayeke sara titene zo angba na fini . ”
43004011	Wali ni atene na lo : “ Kota zo , mo yeke na ye ti to na ngu pepe si du ti ngu ni ali mingi . Mo yeke wara ngu so ayeke sara titene zo angba na fini so tongana nyen ?
43004012	Kotara ti e Jacob laa azia na e du ti ngu so ; lo na amolenge ti lo na anyama ti lo kue anyon ngu ti ya ni . Mo yeke kota , mo hon lo ? ”
43004013	Jésus akiri tënë na lo : “ Zo so anyon ngu so , fade nzara ti ngu angba ti sara lo ;
43004014	me zo so ayeke nyon ande ngu so mbi yeke mu na lo , nzara ti ngu ayeke kiri ti sara lo pepe . Ngu so mbi yeke mu na lo ayeke ga li ti ngu so fini so angba lakue lakue ayeke sigigi daa . ”
43004015	Wali ni atene na Jésus : “ Kota zo , mu na mbi ngu so si nzara ti ngu akiri ti sara mbi pepe , tongaso si mbi kiri ti ga na ndo so ti to ngu pepe . ”
43004016	Jésus atene na lo : “ Gue mo iri koli ti mo , mo ga na lo . ”
43004017	Wali ni akiri tënë na lo : “ Mbi yeke na koli pepe . ” Jésus atene na lo : “ Biani , tënë so mo tene : ‘ Mbi yeke na koli pepe ’ so ayeke taa-tënë ,
43004018	ngbanga ti so mo yeke ando na akoli oku ; lo so mo na lo ayeke duti fadeso ayeke koli ti mo pepe . Tënë so mo tene na mbi so ayeke taa-tënë . ”
43004019	Tongaso , wali ni atene na lo : “ Kota zo , mbi baa so mo yeke mbeni wayanga-Nzapa !
43004020	Akotara ti e avoro Nzapa na ndö ti hoto so . Me ti ala , azuife , ala tene : ‘ Ndo ti vorongo lo ayeke gi na Jérusalem . ’ ”
43004021	Jésus akiri tënë na lo : “ Wali , mo ma tënë ti mbi : ngbonga ayeke ga so fade ala yeke voro Babâ na ndö ti hoto so wala na Jérusalem pepe .
43004022	Ala azo ti Samarii , ala yeke voro Nzapa so ala hinga lo pepe , me e yeke voro ti e Nzapa so e hinga lo , ngbanga ti so ye so ayeke soo zo na kuâ alondo na mbage ti azuife .
43004023	Me mbeni ngbonga ayeke ga si ngbonga ni alingbi awe so ambirimbiri zo ti vorongo Babâ ayeke voro lo na lege ti Yingo nga na lege ti taa-tënë . Amara ti azo ti vorongo Nzapa tongaso laa Babâ ayeke gi ala .
43004024	Nzapa ayeke Yingo ; azo so ayeke voro lo , ayeke nzoni ala voro lo na lege ti Yingo nga na lege ti taa-tënë . ”
43004025	Wali ni atene na lo : “ Mbi hinga so Mesii so ala iri lo Christ ayeke ga . Tongana lo ga , fade lo yeke fa na e nda ti ye kue . ”
43004026	Jésus akiri tënë na lo : “ Mbi so mbi yeke tene tënë na mo so , mbi yeke Mesii ni . ”
43004027	Na ndembe ni so , adisiple ti lo asi . So ala baa , lo yeke tene tënë na wali , li ti ala kue akpe . Me zo oko na popo ti ala ti hunda lo ayeke daa pepe , ti tene : “ Mo ye nyen ? ” wala : “ Ngbanga ti nyen laa mo yeke tene tënë na lo ? ”
43004028	Tongaso wali ni azia ta ti ngu ti lo na ndo so si lo kiri na ya ti gbata ni ; lo tene na azo , lo tene :
43004029	“ Ala ga abaa mbeni koli so atene na mbi tënë ti aye so kue mbi sara . Wala Mesii ni laa ? ”
43004030	Azo ni alondo na ya ti gbata ni si ala ga na tere ti Jésus .
43004031	Na ndembe so wali ni ahon , adisiple ti Jésus atene na lo : “ Wafango-ye , te kobe ! ”
43004032	Jésus akiri tënë na ala : “ Mbi yeke na mbeni kobe ti tengo ni so ala hinga pepe . ”
43004033	Adisiple ti lo ahunda tere ti ala , atene : “ Mbeni zo aga na lo kobe ? ”
43004034	Jésus atene na ala : “ Kobe ti mbi ayeke ti sara ye so be ti lo so atokua mbi aye , ti hunzi kua so lo mu na mbi ti sarango ni .
43004035	Ala yeke tene : ‘ Angba nze osio titene ngoi ti fango ale ti kobe ti yaka asi . ’ Me mbi tene na ala : ala yo le ti ala na nduzu , ala baa ndo : ale ti kobe ni abe , alingbi titene a fâ ni awe !
43004036	Zo ti fango ale ti kobe ayeke wara futa ti lo fadeso si lo yeke bongbi ale ti kobe ni ndali ti fini so angba lakue lakue . Tongaso zo ti lungo kobe na zo ti fango ale ti kobe ni , ala kue awara ngia legeoko .
43004037	Ndani laa mato so aga taa-tënë : ‘ Mbeni zo alu ale ti kobe , mbeni zo afâ ale ti kobe ni . ’
43004038	Mbi tokua ala ti fâ ale ti kobe so ala baa pasi daa pepe . Ambeni zo abaa pasi kozoni si ala azo ti mbi , ala li na ya ti yaka ni . ”
43004039	Azo ti Samarii mingi ti kete ti kodro ti Sikar ama na be na Jésus ngbanga ti tënë so wali so atene na ala , atene : “ Lo tene na mbi tënë ti aye so kue mbi sara . ”
43004040	Tongaso Samarii asi na tere ti Jésus , ala voro lo titene lo ngba na popo ti ala . Jésus asara lango use na ndo so .
43004041	Azo so ama na be na lege ti atënë ti lo wani ahon ala so ama na be na lege ti atënë ti wali so .
43004042	Azo ni atene na wali ni , atene : “ Gi ndali ti tënë so mo tene laa e ma na be pepe , me e wani e ma lo . E hinga biani so lo yeke taa Wasongo azo ti dunia so . ”
43004043	Lango use na pekoni , Jésus alondo na ndo so si lo gue na Galile .
43004044	Lo wani lo tene na yanga ti lo , lo tene : “ Azo ayeke ne wayanga-Nzapa na taa kodro ti lo pepe . ”
43004045	Me na singo ti lo na Galile , azo ti sese ni ayamba lo nzoni , ngbanga ti so ala nga , ala gue lani na matanga na Jérusalem si ala baa aye so kue Jésus asara .
43004046	Jésus akiri na Kana , mbeni kete kodro ti Galile . Kâ laa lo mu lani ngu , lo sara si aga vin . Mbeni kota zo so ayeke sara kua na gbia kâ ; molenge ti lo ayeke na kobela na Kapernaum .
43004047	So kota zo ni ama atene , Jésus alondo na Judée asi na Galile , lo gue lo wara lo . Lo voro Jésus titene lo gue , lo kai kobela na tere ti molenge ti lo so aga nduru ti kui .
43004048	Jésus atene na lo : “ Tongana ala baa ye ti kpene na ye ti dongo pepe , fade ala yeke ma na be oko pepe ! ”
43004049	Kota zo ni atene na Jésus : “ Kota Gbia , mo gue hio si , tongaso pepe molenge ti mbi ayeke kui . ”
43004050	Jésus atene na lo : “ Mo gue , molenge ti mo ayeke na fini . ” Koli ni ayeda na tënë so Jésus atene na lo si lo gue .
43004051	So lo ngba na lege ti kiri na kodro , azo ti kua ti lo aga si ala tene na lo : “ Molenge ti mo ayeke na fini ! ”
43004052	Kota zo ni ahunda ala , atene : “ Tere ti molenge ni aga nzoni na ngbonga ti nyen ? ” Ala kiri tënë na lo : “ Biri , na ngbonga oko ti peko ti bekombite si tere ti lo so amu wâ so ade . ”
43004053	Babâ ni adabe ti lo so , ayeke gi na ngbonga ni so laa Jésus atene na lo , atene : “ Molenge ti mo ayeke na fini ! ” Nilaa lo na azo ti sewa ti lo kue ama na be .
43004054	So ayeke use ye ti kpene so Jésus asara na ndembe so lo londo na Judée si lo kiri na Galile .
43005001	Na pekoni , mbeni matanga ti azuife ayeke daa si Jésus ague na Jérusalem .
43005002	Na Jérusalem , nduru na yanga ti gbagba ti gbata ni so iri ni Ti-ataba , mbeni ngu ayeke daa , iri ni na yanga ti hebro ayeke Betzata . Averanda oku ayeke na tere ti ngu ni .
43005003	Gba ti azo ti kobela alango na gbe ti averanda ni : awaziba , azo so gere ti ala abuba na azo so mbeni mbage ti tere ti ala abuba . [ Ala yeke ku ndembe so ngu ni ayeke yingi ,
43005004	ngbanga ti so na ambeni ngoi , mbeni ange ti Kota Gbia ayeke zu na ya ti ngu ni ti yingi ni . Zo ti kobela so ayeke zu kozo na ya ti ngu ni na peko ti so ngu ni ayingi , ataa kobela ti lo ni ayeke nyen , kobela ni ayeke kai . ]
43005005	Mbeni koli ayeke kâ so lo yeke na kobela asara ngu baleota na miombe .
43005006	Jésus abaa lo yeke lango na sese , lo ma atene , kobela ti lo aninga mingi si lo hunda lo , atene : “ Mo ye tere ti mo aga nzoni ? ”
43005007	Zo ti kobela ni akiri tënë na lo , atene : “ Kota Gbia , na ndembe so ngu ni ayeke yingi , mbeni zo ti bi mbi na ya ni ayeke daa pepe . Tongana mbi londo ti gue , mbeni zo ali daa kozo ti mbi awe . ”
43005008	Jésus atene na lo : “ Londo , mo mu konza ti mo , mo tambula ! ”
43005009	Gi hio tongaso , tere ti koli ni aga nzoni si lo mu konza ti lo , lo tambula . Andaa , lango ni so ayeke lango ti wungo tere .
43005010	Tongaso azuife atene na koli so tere ti lo aga nzoni so , atene : “ Laso ayeke lango ti wungo tere ; Ndia ake na mo ti yo konza ti mo ti tambula na ni . ”
43005011	Me koli so akiri tënë na ala , atene : “ Koli so asara si tere ti mbi aga nzoni so laa atene na mbi , atene : ‘ Mu konza ti mo , mo tambula . ’ ”
43005012	Ala hunda lo , atene : “ Zo wa laa atene na mo , atene : ‘ Mu konza ti mo , mo tambula ’ so ? ”
43005013	Koli so tere ti lo aga nzoni so ahinga lo pepe , ngbanga ti so Jésus asigigi na popo ti gba ti azo so ayeke kâ si lo hon ti lo .
43005014	Na pekoni , Jésus atengbi na koli ni na ya ti kota da ti Nzapa si lo tene na lo : “ Tere ti mo aga nzoni fadeso awe . Kiri mo sara siokpari pepe , ngbanga ti fade mbeni ye ti sioni asi na mo ahon ti kozo . ”
43005015	Koli ni ague , lo tene na amakonzi ti azuife , lo tene : ‘ Jésus laa asara si tere ti mbi aga nzoni . ’
43005016	Nilaa ala to nda ti gi Jésus na tënë , ngbanga ti so lo sara ye so na lango ti wungo tere .
43005017	Me Jésus akiri tënë na ala : “ Babâ ti mbi ayeke sara kua lakue , mbi nga , mbi yeke sara kua . ”
43005018	Na ndö ti tënë so , amakonzi ti azuife ayeke gi lege ngangu ti fâ Jésus , ngbanga ti so lo ke ti kpe ndia ti lango ti wungo tere si na ndö ni , lo kiri lo tene , Nzapa ayeke taa Babâ ti ni ; so aye ti fa atene , lo yeke legeoko na Nzapa .
43005019	Jésus amu tënë si lo tene na ala : “ Biani , mbi tene na ala taa-tënë : Molenge ni ayeke sara ye ti be ti lo wani pepe , lo yeke sara gi ye so lo baa Babâ ti lo na sarango ni . Ye so kue Babâ asara , Molenge ni nga ayeke sara ,
43005020	ngbanga ti so Babâ aye Molenge ti lo si lo fa na Molenge ni aye so kue lo yeke sara . Fade lo yeke fa na Molenge ni ambeni ye ti sarango ni so ayeke kota ahon so si fade li ti ala azo , akpe .
43005021	Tongana ti so Babâ ayeke zingo akuâ si lo yeke mu na ala fini , Molenge nga ayeke mu fini na zo so be ti lo aye .
43005022	Babâ ayeke fâ ngbanga na li ti zo oko pepe , me lo zia fango ngbanga ni kue na maboko ti Molenge ni
43005023	si azo kue alingbi ti ne Molenge tongana ti so ala yeke ne Babâ . Zo so ane Molenge ni pepe , andaa so Babâ atokua lo , lo ne lo pepe .
43005024	“ Biani , mbi tene na ala taa-tënë : zo so ama tënë ti mbi si lo ma na be na lo so atokua mbi , lo yeke na fini so angba lakue lakue . A yeke fâ ngbanga na li ti lo pepe , me lo sigigi na ya ti kuâ awe si lo yeke na fini .
43005025	Biani , mbi tene na ala taa-tënë : mbeni ngbonga ayeke ga si ngbonga ni alingbi awe so akuâ ayeke ma go ti Molenge ti Nzapa si ala so ama go ni ayeke kiri ti duti na fini .
43005026	Babâ ni ayeke na ngangu ti mu fini na zo , Molenge ni nga ayeke na ngangu ti mu fini na zo , ngbanga ti so Babâ amu na lo ngangu ni awe .
43005027	Tongaso lo mu ngangu ti fango ngbanga na Molenge ni , ngbanga ti so Molenge ni ayeke Molenge ti Zo .
43005028	Nilaa , ayeke nzoni li ti ala azo , akpe pepe , ngbanga ti so ngbonga ni ayeke ga so , azo so ayeke na ya ti du ti kuâ ayeke ma go ti lo
43005029	si ala yeke zingo na kuâ . Azo so asara aye ti nzoni , fade ala yeke zingo na kuâ ti kiri ti duti na fini ; me azo so asara aye ti sioni , ala yeke zingo na kuâ titene a fâ ngbanga na li ti ala .
43005030	Mbi lingbi ti sara ye ti be ti mbi wani pepe . Mbi yeke fâ ngbanga gi na lege ti tënë so mbi ma . Ngbanga ti mbi ayeke na legeni , ndali ti so mbi yeke gi ti sara ye ti be ti mbi wani pepe , me ye so be ti lo so atokua mbi aye . ”
43005031	“ Tongana mbi tene fade tënë na ndö ti mbi wani , ka tënë ti mbi ayeke taa-tënë pepe .
43005032	Me mbeni zo nde laa ayeke tene tënë na ndö ti mbi . Mbi hinga so , tënë so lo yeke tene na ndö ti mbi ayeke taa-tënë .
43005033	Ala , amakonzi ti azuife , lani ala tokua azo na Jean si Jean atene na ala tënë na ndö ti taa-tënë .
43005034	Ti mbi , mbi yeke gi titene zo atene tënë na ndö ti mbi pepe ; me mbi yeke tene tënë so si ala lingbi ti soo kuâ .
43005035	Jean ayeke lani tongana lamba so aza si ndo avuru . Ala azo , ala yeda ti sara ngia kete na gbe ti wâ ni .
43005036	Me ambeni ye ayeke daa so atene tënë na ndö ti mbi ahon ti Jean . Aye ni ayeke aye so Babâ wani amu na mbi ti sarango ni ; mbi yeke sara aye ni si aye ni ayeke fa so Babâ laa atokua mbi .
43005037	Babâ so atokua mbi ayeke tene nga tënë na ndö ti mbi . Ala de ti ma go ti lo laoko pepe , ala de ti baa nga le ti lo laoko pepe .
43005038	Tënë ti lo angba na be ti ala pepe , ngbanga ti so ala ma na be na zo so lo tokua lo so pepe .
43005039	Ala yeke gi nda ti Mbeti ti Nzapa , ngbanga ti so ala baa ti ala atene na lege ni , ala yeke wara fini so angba lakue lakue . Andaa gi Mbeti so laa ayeke tene tënë na ndö ti mbi !
43005040	Me ala azo , ala ye ti ga na mbi pepe ti wara taa fini .
43005041	“ Mbi yeke gi titene azo agonda mbi pepe .
43005042	Me mbi hinga ala : na be ti ala , ala ye Nzapa pepe .
43005043	Mbi ga na iri ti Babâ ti mbi , me ala ke ti yamba mbi . Tongana mbeni zo nde aga fade na iri ti lo wani , ka ala yeke yamba lo !
43005044	Ala ye titene amba ti ala laa agonda ala si ala nga agonda amba ti ala ; me gonda so alondo na Nzapa oko , ala ye ti gi ni pepe . Fade ala lingbi ti ma na be tongana nyen ?
43005045	Ala baa ti ala atene , mbi laa mbi yeke bi tënë na li ti ala na gbe ti Babâ ? Oko pepe . Moïse , lo so ala zia be ti ala na ndö ti lo , lo laa lo yeke bi tënë na li ti ala .
43005046	Tongana ala yeda fade na tënë ti Moïse biani , ka ala yeda nga na tënë ti mbi , ngbanga ti so Moïse asu mbeti na ndö ti mbi .
43005047	So ala yeda na tënë so lo su na mbeti pepe so , fade ala yeda na tënë ti mbi tongana nyen ? ”
43006001	Na pekoni , Jésus amu lege , lo gue na mbage ti kota ngu ti Galile , so mbeni iri ni Tiberiade .
43006002	Gba ti azo amu peko ti lo , ngbanga ti so ala baa aye ti kpene so lo sara ti kai kobela na tere ti azo .
43006003	Tongaso Jésus ague na li ti mbeni hoto ; kâ , lo na adisiple ti lo aduti .
43006004	Andaa Pake , so ayeke matanga ti azuife , aga nduru awe .
43006005	So Jésus amu le ti lo na nduzu , lo baa gba ti azo ayeke ga na peko ti lo . Tongaso lo hunda Philippe , lo tene : “ Fade e yeke wara kobe na ndo wa ti vo si alingbi na azo so kue ? ”
43006006	— Jésus ahunda tënë so ti tara gi be ti Philippe . Andaa lo hinga ye so lo leke na be ti lo ti sara . —
43006007	Philippe akiri tënë na lo : “ Ataa e yeke na ale ti nginza ngbangbo use , so ayeke lingbi ande ti vo na kobe si zo oko oko awara kete ate ? ”
43006008	Mbeni disiple ti lo oko so iri ti lo André , ita ti Simon Pierre , atene :
43006009	“ Mbeni kete molenge-koli ayeke ge , lo yeke na asusu use na mapa oku so a sara na farini ti orze . Me so ayeke lingbi na azo gbani gbani so tongana nyen ? ”
43006010	Jésus atene : “ Ala tene na azo ni kue ti duti . ” Pere ayeke na ndo ni so mingi . Azo ni aduti ; li ti akoli kue aga nduru na saki oku .
43006011	Tongaso Jésus amu amapa ni , lo mu singila na Nzapa si lo kangbi ni na azo so aduti . Lo kangbi nga asusu ni na ala , zo oko oko ate alingbi na nzara ti lo .
43006012	So ya ti azo ni asi awe , Jésus atene na adisiple ti lo : “ Ala ro anduru kobe so angba so , ala sara si mbeni oko agirisa pepe . ”
43006013	Adisiple aro ni si asi sakpa baleoko na use : so ayeke tanga ti amapa oku so azo ni ate si angba so ; a sara mapa ni na farini ti orze .
43006014	So ala baa ye ti kpene so Jésus asara , azo ni atene : “ Koli so ayeke taa Wayanga-Nzapa , lo so azo atene tënë ti gango ti lo na dunia so ! ”
43006015	Jésus ahinga atene , azo ni aye ti ga ti mu lo na ngangu ti sara si lo ga gbia . Nilaa lo gboto tere ti lo , lo gue lo duti na ndö ti hoto gi lo oko .
43006016	Na lakui , adisiple ti Jésus ague na yanga ti kota ngu .
43006017	Ala ko na ya ti mbeni ngo si ala yeke fâ ngu ti gue na Kapernaum so ayeke na mbage ti ngu ni . Ndo avuko awe , me Jésus ade ti kiri na tere ti ala pepe .
43006018	Mbeni ngangu pupu aya si ayeke yingi ngu ni ngangu .
43006019	So ala gue na ngo ni ngbii asi kilometere oku wala omene , ala baa Jésus ayeke tambula na le ti ngu si lo yeke ga nduru na ngo ti ala . Mbeto agbu ala .
43006020	Me Jésus atene na ala : “ Ala sara mbeto pepe , so mbi laa ! ”
43006021	Ala ye ti mu lo na ya ti ngo ni , me ngo ni asi na ndo so ala ye ti gue daa awe si agbu sese .
43006022	Lango oko na pekoni , gba ti azo so angba na mbage ti ngu ni abaa so , gi ngo oko laa ayeke kâ . Ala hinga so Jésus ako na ya ti ngo legeoko na adisiple ti lo pepe ; gi adisiple oko laa ahon .
43006023	Me ambeni ngo nde alondo na gbata ti Tiberiade asi na ndo so Kota Gbia amu mapa , lo mu singila na Nzapa si azo ate so .
43006024	So gba ti azo ni abaa so Jésus na adisiple ti lo ayeke kâ pepe , ala ko na ya ti ango ni si ala gue ti gi lo na Kapernaum .
43006025	Azo ni awara Jésus na mbage ti ngu ni si ala hunda lo , atene : “ Wafango-ye , mo si ge lawa ? ”
43006026	Jésus akiri tënë na ala : “ Biani , mbi tene na ala taa-tënë : ala yeke gi mbi ngbanga ti aye ti kpene so ala baa so pepe , me ngbanga ti so ala te mapa ngbii ya ti ala asi .
43006027	Ayeke nzoni ala sara kua ndali ti kobe so ayeke buba pepe , me ndali ti kobe so ayeke ngba si ayeke mu na zo fini so angba lakue lakue . Molenge ti Zo laa ayeke mu ande na ala kobe ni so , ngbanga ti so Babâ , lo so lo yeke Nzapa wani laa amu na lo ngangu ni . ”
43006028	Ala hunda lo , atene : “ Nyen laa e lingbi ti sara tongana e ye ti sara kua ti Nzapa ? ”
43006029	Jésus akiri tënë na ala : “ Kua so Nzapa ahunda na ala ti sarango ni ayeke ti ma na be na zo so lo tokua lo . ”
43006030	Ala kiri tënë na lo , atene : “ Nyen laa mo yeke sara titene e baa si e ma na be na mo ? Ye so mo yeke sara ande ayeke nyen ?
43006031	Ando na benyama , akotara ti e ate mane . Mbeti ti Nzapa atene : ‘ Lo mu na ala mapa so alondo na yayu si ala te . ’ ”
43006032	Me Jésus akiri tënë na ala , atene : “ Biani , mbi tene na ala taa-tënë : mapa so alondo na yayu , Moïse laa amu na ala pepe ; me Babâ ti mbi laa amu na ala taa mapa ti yayu ,
43006033	ndali ti so mapa ti Nzapa ayeke zo so alondo na yayu , lo zu si lo yeke mu fini na azo ti dunia . ”
43006034	Ala tene na lo : “ Kota Gbia , mu na e mapa ni so lakue ! ”
43006035	Jésus atene na ala : “ Mbi laa mbi yeke mapa so ayeke mu fini na zo . Zo so aga na mbi , fade nzara ti kobe ayeke sara lo laoko pepe ; zo so ama na be na mbi , fade nzara ti ngu ayeke sara lo laoko pepe .
43006036	Mbi tene na ala awe : ala baa mbi , me ala ma na be pepe .
43006037	Azo so kue Babâ amu ala na mbi , fade ala yeke ga na mbi ; zo so aga na mbi , fade mbi yeke zia lo na gigi oko pepe .
43006038	Mbi londo na yayu , mbi ga na ndo so ti sara ye ti be ti mbi pepe , me ti sara ye so be ti lo so atokua mbi aye .
43006039	Ye so be ti lo so atokua mbi aye , ayeke so : na popo ti azo so lo mu ala na mbi , mbi girisa mbeni zo oko pepe , me lo ye si mbi zingo ala kue na kuâ na lango ti ndani .
43006040	Ye so be ti Babâ ti mbi aye ayeke so : zo so kue abaa Molenge ni si ama na be na lo , lo yeke na fini so angba lakue lakue ; fade mbi , mbi yeke zingo lo na kuâ na lango ti ndani . ”
43006041	Azuife ato nda ti kasa Jésus , ngbanga ti so lo tene : “ Mbi yeke mapa so alondo na yayu si aga . ”
43006042	Ala hunda tere ti ala , atene : “ So Jésus , molenge ti Joseph , so e hinga babâ ti lo na mama ti lo so laa pepe ? Tongana nyen laa fadeso lo tene : ‘ Mbi londo na yayu si mbi ga so ? ’ ”
43006043	Jésus akiri tënë na ala , atene : “ Ala zia ti kasa ndo !
43006044	Tongana Babâ so atokua mbi airi mbeni zo pepe , zo ni alingbi ti ga na mbi pepe . Tongana zo ni aga na mbi , fade mbi yeke zingo lo na kuâ na lango ti ndani .
43006045	Awayanga-Nzapa asu na mbeti , atene : ‘ Fade Nzapa ayeke fa ye na azo kue . ’ Zo so ama tënë ti Babâ si lo yeda ti manda ye so Babâ afa na lo , zo tongaso laa ayeke ga na mbi .
43006046	So ti tene pepe mbeni zo abaa Babâ awe . Gi zo so alondo na Nzapa aga , lo laa lo baa Babâ . ”
43006047	Biani , mbi tene na ala taa-tënë : “ Zo so ama na be , lo yeke na fini so angba lakue lakue .
43006048	Mbi yeke mapa so ayeke mu fini na zo .
43006049	Ando na benyama , akotara ti ala ate mane , me ala kui .
43006050	Me mapa so alondo na yayu si aga , zo so ate ni , fade lo yeke kui pepe .
43006051	Mbi yeke mapa so ayeke mu fini na zo , mapa so alondo na yayu si aga . Zo so ate mapa so , fade lo yeke ngba na fini lakue lakue . Mapa so mbi yeke mu ande ayeke tere ti mbi so ayeke sara titene azo ti dunia awara fini . ”
43006052	Na ndö ti tënë so , azuife apapa na popo ti ala ngangu si ala tene : “ Koli so alingbi ti mu tere ti lo na e ti te tongana nyen ? ”
43006053	Jésus atene na ala : “ Biani , mbi tene na ala taa-tënë : tongana ala te tere ti Molenge ti Zo pepe si ala nyon nga mene ti lo pepe , fade ala yeke duti na taa fini pepe .
43006054	Zo so ate tere ti mbi si anyon mene ti mbi , lo yeke na fini so angba lakue lakue . Fade mbi yeke zingo lo na kuâ na lango ti ndani ,
43006055	ngbanga ti so tere ti mbi ayeke taa kobe si mene ti mbi ayeke taa ye ti nyongo ni .
43006056	Zo so ate tere ti mbi si anyon mene ti mbi , zo so mbi na lo , e yeke duti oko laa .
43006057	Babâ ti mbi so atokua mbi , lo yeke na fini ; na lege ti lo laa mbi yeke na fini . Nilaa , zo so ate tere ti mbi , lo yeke ngba na fini na lege ti mbi .
43006058	Baa , mapa so alondo na yayu si aga laa : mapa ni ayeke nde na ti so akotara ti ala ate ando . Akotara ti ala akui , me zo so ate kobe so , lo yeke ngba na fini lakue lakue . ”
43006059	Aye so Jésus afa na ya ti da ti sambelango Nzapa na Kapernaum laa .
43006060	Na mango atënë so , mingi ti adisiple ti Jésus atene : “ Tënë so ayeke ngangu mingi ! Zo wa laa alingbi ti yeda na ni ? ”
43006061	Me Jésus ahinga so , adisiple ti lo ayeke kasa lo na gbe ti go ti ala ngbanga ti tënë so . Ndani laa lo hunda ala , lo tene : “ Tënë so aso be ti ala ?
43006062	Ala yeke tene ande nyen na ndembe so Molenge ti Zo ayeke kiri na yayu , na ndo so lo yeke daa kozoni so ?
43006063	Yingo ti Nzapa laa ayeke mu fini na zo ; zo alingbi ti wara fini na ngangu ti lo wani pepe . Atënë so mbi tene na ala ayeke tënë ti Yingo na tënë ti fini .
43006064	Me ambeni zo na popo ti ala ama na be pepe . ” Biani , Jésus ahinga ngbene ye na tongo nda ni azo so ama na be pepe nga na zo so ayeke ka ande lo .
43006065	Lo kiri lo tene : “ Ndani laa , mbi tene na ala , tongana Babâ amu lege na mbeni zo pepe , zo ni alingbi ti ga na mbi pepe . ”
43006066	Gi na peko ti tënë so , mingi ti adisiple ti Jésus agboto tere ti ala si ala kiri ague na peko ti lo pepe .
43006067	Tongaso Jésus ahunda adisiple baleoko na use , atene : “ Ala nga , ala ye ti gue pepe ? ”
43006068	Simon Pierre akiri tënë na lo : “ Kota Gbia , e yeke gue ti e ande na zo wa ? Atënë so ayeke mu na zo fini so angba lakue lakue , ayeke gi na yanga ti mo oko .
43006069	E ma na be si e hinga so , mo yeke zo ti nzoni kue so Nzapa azia mo nde si lo tokua mo . ”
43006070	Jésus akiri tënë na ala , atene : “ Mbi laa mbi soro ala so baleoko na use so pepe ? Andaa mbeni zo oko na popo ti ala ayeke ti lo mbeni zabolo ! ”
43006071	Jésus ayeke tene tënë ti Judas , molenge ti Simon Iskariote . Judas ayeke mbeni oko ti adisiple baleoko na use ; lo laa lo yeke ka ande Jésus .
43007001	Na pekoni , Jésus atambula na ya ti sese ti Galile ; lo ye ti tambula na ya ti sese ti Judée pepe , ngbanga ti so azuife ayeke gi lege ti fâ lo .
43007002	Matanga ti azuife so ayeke matanga ti Akpangba aga nduru awe .
43007003	A-ita ti Jésus atene na lo , atene : “ Londo na ndo so , mo gue na Judée si adisiple ti mo nga abaa ye so mo yeke sara .
43007004	Tongana zo aye titene azo ahinga lo , lo yeke sara ye na hondengo ni pepe . So mo yeke sara amara ti ye tongaso , sara si azo kue ahinga mo . ”
43007005	Ataa a-ita ti lo , ala ma na be na lo pepe .
43007006	Jésus atene na ala : “ Ngbonga ti mbi ade ti lingbi pepe , me ti ala , ngbonga kue ayeke gi nzoni ngbonga .
43007007	Azo ti dunia alingbi ti ke ala pepe ; me azo ni ake mbi , ngbanga ti so mbi tene tënë na ndö ti ala , mbi tene : aye so ala ayeke sara ayeke sioni .
43007008	Ala wani , ala gue na matanga ni ! Mbi yeke gue ti mbi na matanga ni pepe , ngbanga ti so ngbonga ti mbi ade ti lingbi pepe . ”
43007009	Na peko ti tënë so Jésus atene , lo ngba na Galile .
43007010	So a-ita ti lo ahon na matanga ni awe , Jésus nga ague na matanga ni ; me lo gue na hondengo ni si azo abaa lo pepe .
43007011	Amakonzi ti azuife ayeke gi lo na ya ti matanga ni , ala hunda ndo , atene : “ Lo yeke na ndo wa ? ”
43007012	Gba ti azo so abongbi kâ ayeke tene tënë ti lo mingi . Ambeni zo ni atene : “ Lo yeke nzoni zo ” , ambeni atene ti ala : “ Mvene , lo yeke handa gba ti azo gi senge senge . ”
43007013	Me zo ti tenengo tënë ti lo polele ayeke daa pepe , ngbanga ti so mbeto ti amakonzi ti azuife ayeke sara ala .
43007014	So ala de ti sara matanga ni , Jésus alondo , lo gue na ya ti kota da ti Nzapa si lo yeke fa ye na azo .
43007015	Li ti amakonzi ti azuife kue akpe si ala tene : “ Koli so ahinga aye so tongana nyen , so lo manda mbeti pepe so ? ”
43007016	Jésus akiri tënë na ala : “ Ye so mbi yeke fa na ala alondo na mbi wani pepe , me alondo na lo so atokua mbi .
43007017	Zo so aye ti sara ye so be ti Nzapa aye , fade lo yeke hinga atene , ye so mbi yeke fa alondo na Nzapa wala mbi yeke tene gi tënë so alondo na mbi wani .
43007018	Zo so ayeke tene gi tënë ti be ti lo , lo yeke gi titene azo agonda lo . Me zo so ayeke gi titene azo agonda zo so atokua lo , lo yeke tene gi taa-tënë ; tënë ti mvene ayeke na yanga ti lo pepe .
43007019	Moïse amu ando Ndia na ala pepe ? Me zo oko na popo ti ala abata ndia ni pepe . Ala yeke gi lege ti fâ mbi ngbanga ti nyen ? ”
43007020	Azo ni kue akiri tënë na lo , atene : “ Sioni yingo ayeke na ya ti mo ! Zo wa laa ayeke gi lege ti fâ mo ? ”
43007021	Jésus akiri tënë na ala , atene : “ Mbi sara gi ye oko si li ti ala kue akpe !
43007022	Moïse amu ando yanga na ala ti fâ amolenge ti ala ti koli na ganza . Moïse laa ato nda ti fango ganza pepe , me akotara ti lo laa ato nda ni ; nilaa ala yeke fâ azo na ganza , ataa na lango ti wungo tere kue .
43007023	Ala yeke fâ amolenge-koli na ganza na lango ti wungo tere ti bata Ndia ti Moïse . Ngbanga ti nyen laa ala yeke sara ngonzo na tere ti mbi ndali ti so mbi kai kobela ti mbeni zo na lango ti wungo tere ?
43007024	Ala fâ ngbanga gi ndali ti le ti zo pepe , me ala fâ ngbanga so ayeke na legeni . ”
43007025	Ambeni zo ti Jérusalem ahunda ndo , atene : “ Koli so azo ayeke gi lege ti fâ lo so laa pepe ?
43007026	Baa , lo yeke tene tënë na le ti azo kue , me mbeni zo ti zi yanga na lo ayeke daa pepe ! Amakonzi ti e ayeda biani awe atene , lo yeke Mesii ?
43007027	Tongana Mesii ni aga ande , zo oko ayeke hinga ndo so lo londo daa pepe ; me ti koli so , e hinga ndo so lo londo daa . ”
43007028	Jésus ayeke fa ye na ya ti kota da ti Nzapa si lo tene tënë na kota go , lo tene : “ Ala hinga mbi biani ? Ala hinga ndo so mbi londo da biani ? Mbi ga na iri ti mbi wani pepe . Lo so atokua mbi , lo lingbi titene zo azia be ti lo na ndö ti lo ; me ala hinga lo pepe .
43007029	Ti mbi , mbi hinga lo , ngbanga ti so mbi londo na lo si mbi ga ; lo laa lo tokua mbi . ”
43007030	Tongaso , ala gi lege ti gbu Jésus , me zo oko agbu lo pepe , ngbanga ti so ngbonga ti lo ade ti lingbi pepe .
43007031	Na popo ti gba ti azo so , ambeni mingi ama na be na lo ; ala tene : “ Tongana Mesii aga , fade lo yeke sara aye ti kpene ahon ti koli so ? ”
43007032	Afarizien ama atënë so gba ti azo ayeke tene na gbe ti go ti ala na tere ti Jésus . Tongaso akota wayango-sandaga na afarizien atokua aturugu ti gue ti gbu lo .
43007033	Jésus atene : “ Mbi yeke duti kete na popo ti ala si na pekoni , mbi yeke kiri na tere ti lo so atokua mbi .
43007034	Fade ala yeke gi mbi , me ala yeke wara mbi pepe , ngbanga ti so ala lingbi ti si na ndo so mbi yeke duti daa so pepe . ”
43007035	Azuife ahunda tere ti ala , atene : “ Lo yeke gue ande na ndo wa si e wara lo pepe so ? Lo ye ti gue na ndo ti azuife so akangbi tere ti ala na ya ti akodro ti agreke so ? Lo yeke gue kâ ti fa ye na agreke ni ?
43007036	Lo tene : ‘ Fade ala yeke gi mbi , me ala yeke wara mbi pepe , ngbanga ti so ala lingbi ti si na ndo so mbi yeke duti daa so pepe . ’ So aye ti tene nyen ? ”
43007037	Tanga ti lango ti matanga ni ayeke mbeni kota lango mingi . Jésus aluti na nduzu si lo tene tënë na kota go , lo tene : “ Tongana nzara ti ngu asara mbeni zo , ayeke nzoni lo ga na mbi , lo nyon ngu .
43007038	Zo so ama na be na mbi , ‘ fade ngu so ayeke mu fini na zo ayeke londo na be ti lo ti sua ’ , tongana ti so Mbeti ti Nzapa afa tënë ni . ”
43007039	Jésus ayeke tene tënë ti Yingo-Vuru so fade azo so ama na be na lo ayeke wara . Na ndembe ni so Yingo-Vuru ade ti ga pepe , ngbanga ti so Jésus ade ti wara gonda ti lo pepe .
43007040	Na popo ti gba ti azo so ama atënë ti Jésus , ambeni atene : “ So taa Wayanga-Nzapa ni laa ! ”
43007041	Ambeni atene ti ala : “ Lo laa lo yeke Mesii ni ! ” Ambeni atene : “ Mesii ni alingbi ti londo na Galile si aga ?
43007042	Mbeti ti Nzapa atene : ‘ Fade Mesii ni ayeke hale ti David . Lo yeke londo ande na Betlehem , kodro ti David si lo yeke ga . ’ ”
43007043	Popo ti azo ni akangbi ndali ti Jésus .
43007044	Ambeni na popo ti ala aye ti gbu Jésus , me zo oko andu lo pepe .
43007045	Aturugu ni akiri na tere ti akota wayango-sandaga na afarizien . Ala hunda aturugu ni , atene : “ Ala ga na lo pepe ngbanga ti nyen ? ”
43007046	Aturugu ni akiri tënë na ala , atene : “ Mbeni zo ti tene tënë tongana koli so ayeke daa oko pepe ! ”
43007047	Afarizien ahunda ala , atene : “ Ala nga , lo handa ala awe ?
43007048	Mbeni makonzi ti e wala mbeni farizien oko so ama na be na lo ayeke daa ?
43007049	Gi gba ti azo so ahinga Ndia ti Moïse pepe so , ala laa ama na be na lo ; Nzapa adeba ala awe ! ”
43007050	Na popo ti afarizien , mbeni oko ayeke Nikodeme so ague lani abaa Jésus . Lo tene na ala , lo tene
43007051	“ Ndia ti e amu lege na e ti fâ ngbanga na li ti zo so ade e ma tënë ti lo pepe si ade e hinga ye so zo ni asara pepe ? ”
43007052	Ala kiri tënë na lo : “ Mo nga , mo yeke zo ti Galile ? Mo gi nda ti Mbeti ti Nzapa , fade mo yeke hinga so , mbeni wayanga-Nzapa alondo laoko na Galile aga pepe . ” [
43007053	Na pekoni , zo oko oko akiri na da ti lo .
43008001	Jésus amu lege , ague na hoto ti a-olive .
43008002	Na kota ndaperere , lo kiri na ya ti kota da ti Nzapa , azo kue akiri abongbi na tere ti lo . Lo duti si lo yeke fa ye na ala .
43008003	Awafango-ndia na afarizien amu mbeni wali so ala wara lo na gingo mbeni koli so ayeke koli ti lo pepe . Ala ga azia lo na le ti azo kue .
43008004	Ala tene Jésus : “ Wafango-ye , e wara wali so ayeke lango na koli so ayeke koli ti lo pepe .
43008005	Moïse amu ando yanga na e na ya ti Ndia titene e bo amara ti wali tongaso na têne . Me ti mo , mo tene nyen ? ”
43008006	Ala hunda tënë so ti sara si Jésus ati na ya ti gbanda ti ala si ala lingbi ti wara mbeni tënë ti bi na li ti lo . Me Jésus aba tere ti lo na sese si lo yeke su mbeti na sese na li ti maboko ti lo .
43008007	So ala ngba ti hunda Jésus , lo mu li ti lo na nduzu si lo tene na ala : “ Na popo ti ala , zo so asara siokpari oko pepe , ayeke nzoni lo mu têne , lo bo na wali ni kozoni ! ”
43008008	Na pekoni , Jésus akiri aba tere ti lo na sese si lo yeke su mbeti na sese .
43008009	So azo ni ama tënë so , ala londo oko na oko ti gue ; azo so ahon kozoni ayeke ambakoro . Jésus angba gi lo oko , wali ni angba ti luti na dawa ti lo .
43008010	Tongaso Jésus amu li ti lo na nduzu si lo hunda wali ni , lo tene : “ Azo ni ayeke na ndo wa ? Mbeni zo oko afâ ngbanga na li ti mo pepe ? ”
43008011	Wali ni akiri tënë na lo : “ Kota Gbia , zo oko pepe ! ” Jésus atene na lo : “ Mbi nga , mbi yeke fâ ngbanga na li ti mo pepe . Mo gue , me mo kiri mo sara siokpari pepe . ” ]
43008012	Jésus akiri atene na gba ti azo ni , atene : “ Mbi yeke lumiere ti dunia so . Zo so amu peko ti mbi , fade lo yeke tambula na ya ti vukongo ndo pepe , me lo yeke wara lumiere so ayeke mu fini na zo . ”
43008013	Afarizien atene na lo : “ So mo wani mo yeke tene tënë na ndö ti mo so , fade tënë ti mo ni ayeke taa-tënë pepe ! ”
43008014	Jésus akiri tënë na ala : “ Ataa mbi tene tënë na ndö ti mbi wani , tënë ti mbi ayeke taa-tënë , ngbanga ti so mbi hinga ndo so mbi londo daa nga na ndo so mbi yeke gue daa . Ti ala afarizien , ala hinga ndo so mbi londo daa pepe wala ndo so mbi yeke gue daa pepe .
43008015	Ala yeke fâ ngbanga gi tongana ti azo ; me ti mbi , mbi yeke fâ ngbanga na li ti zo oko pepe .
43008016	Tongana mbi fâ ngbanga , fango ngbanga ti mbi ayeke na legeni , ndali ti so mbi oko laa mbi yeke fâ ngbanga ni pepe , Babâ ti mbi so atokua mbi ayeke na mbi .
43008017	Ndia ti ala wani atene : ‘ Tongana azo use afa peko ti mbeni tënë si yanga ti ala ague oko , tënë ti ala ayeke taa-tënë . ’
43008018	Mbi yeke tene tënë na ndö ti mbi wani , Babâ ti mbi so atokua mbi ayeke tene nga tënë na ndö ti mbi . ”
43008019	Ala hunda lo , atene : “ Babâ ti mo ni ayeke na ndo wa ? ” Jésus akiri tënë , atene : “ Ala hinga mbi wala Babâ ti mbi pepe . Tongana ala hinga fade mbi , ka ala hinga nga Babâ ti mbi . ”
43008020	Jésus atene atënë so na ndembe so lo yeke fa ye na ya ti kota da ti Nzapa , na ndo so a zia sanduku ti nginza daa . Zo oko agbu lo pepe , ngbanga ti so ngbonga ti lo ade ti lingbi pepe .
43008021	Jésus akiri atene na ala , atene : “ Mbi yeke gue ; fade ala yeke gi mbi , me ala yeke kui na ya ti siokpari ti ala . Ala lingbi ti gue na ndo so mbi yeke gue daa pepe . ”
43008022	Azuife atene na popo ti ala , atene : “ Lo ye ti fâ tere ti lo laa si lo tene : ‘ Ala lingbi ti gue na ndo so mbi yeke gue daa pepe ’ so ? ”
43008023	Jésus akiri tënë na ala , atene : “ Ala yeke azo ti sese so , me mbi , mbi yeke zo ti yayu . Ala yeke azo ti dunia so , me mbi , mbi yeke zo ti dunia so pepe .
43008024	Ndani laa mbi tene na ala , mbi tene , ala yeke kui ande na ya ti siokpari ti ala . Biani , tongana ala ma na be pepe so ‘ Mbi Yeke ’ , fade ala yeke kui na ya ti siokpari ti ala . ”
43008025	Ala hunda lo , atene : “ Mo yeke zo wa ? ” Jésus akiri tënë na ala , atene : “ Gi tënë ni laa mbi tene na ala , ngbene ye na tongo nda ni awe so .
43008026	Mbi yeke na tënë mingi ti tene na tere ti ala , mbi yeke nga na ngbanga ti fâ na li ti ala . Me lo so atokua mbi , lo yeke tene taa-tënë ; gi tënë so mbi ma na yanga ti lo laa mbi yeke tene na azo ti dunia . ”
43008027	Jésus ayeke tene tënë ti Babâ , me ala hinga ti ala pepe .
43008028	Jésus atene na ala : “ Tongana ala kanga ande Molenge ti Zo na nduzu , fade ala yeke hinga so ‘ Mbi Yeke ’ ; fade ala yeke hinga so mbi yeke sara ye gi na li ti mbi pepe , me mbi yeke tene gi tënë so Babâ afa na mbi .
43008029	Lo so atokua mbi , lo yeke na mbi . Lo zia mbi gi mbi oko pepe , ngbanga ti so mbi yeke sara lakue ye so anzere na be ti lo . ”
43008030	Azo mingi ama na be na lo ngbanga ti tënë so lo tene .
43008031	Jésus atene na azuife so ama na be na lo , atene : “ Tongana ala bata tënë ti mbi , andaa ala yeke adisiple ti mbi biani .
43008032	Fade ala yeke hinga taa-tënë si taa-tënë ayeke zi ala na gbe ti ngbaa . ”
43008033	Ala kiri tënë na lo , atene : “ Kotara ti e ayeke Abraham , laoko e sara ngbaa na gbe ti mbeni zo pepe . Tongana nyen laa mo tene e yeke sigigi na gbe ti ngbaa so ? ”
43008034	Jésus atene na ala : “ Biani , mbi tene na ala taa-tënë : zo so asara siokpari aga ngbaa ti siokpari awe .
43008035	Ngbaa ayeke duti na ya ti da lakue lakue pepe . Taa molenge ti ya ti da laa ayeke duti lakue lakue na ya ti da ni .
43008036	Tongana Molenge ni azi ala na gbe ti ngbaa , fade ala yeke sigigi na gbe ti ngbaa biani .
43008037	Mbi hinga so Abraham ayeke kotara ti ala . Me ala yeke gi lege ti fâ mbi , ngbanga ti so tënë ti mbi awara ndo na be ti ala pepe .
43008038	Mbi yeke tene ti mbi gi tënë ti ye so mbi baa na Babâ ti mbi ; ala yeke sara ti ala gi ye so ala ma na yanga ti babâ ti ala . ”
43008039	Ala tene na lo : “ Babâ ti e ayeke Abraham . ” Jésus akiri tënë na ala , atene : “ Tongana ala yeke fade amolenge ti Abraham , ka ala sara aye so lo sara .
43008040	Ataa so mbi yeke tene na ala taa-tënë so mbi ma na yanga ti Nzapa , ala yeke gi lege fadeso ti fâ mbi . Abraham asara mara ti ye tongaso laoko pepe !
43008041	Me ti ala , ala yeke sara ye tongana babâ ti ala . ” Ala kiri tënë na lo , atene : “ Nzapa oko laa ayeke Babâ ti e . E yeke amolenge so a du e na gigi pepe . ”
43008042	Jésus atene na ala : “ Tongana Nzapa ayeke fade Babâ ti ala , ka ala ye mbi , ngbanga ti so mbi londo na lo laa mbi ga . Mbi ga gi ti li ti mbi pepe , me lo laa lo tokua mbi .
43008043	Ala ma ya ti tënë ti mbi pepe , ngbanga ti nyen ? Ngbanga ti so ala lingbi ti ma tënë ti mbi pepe .
43008044	Babâ ti ala ayeke Zabolo , ala ye ti sara gi ye so be ti lo aye ; kua ti lo ngbene ye na tongo nda ni laa . Lo gi lege laoko ti tene taa-tënë pepe , ngbanga ti so taa-tënë ayeke na ya ti fini ti lo pepe . Mvene ayeke ye ti tere ti lo , ngbanga ti so lo yeke zo ti mvene si lo yeke babâ ti mvene .
43008045	Ti mbi , mbi yeke tene taa-tënë , ndani laa ala ma na be na mbi pepe .
43008046	Zo wa na popo ti ala alingbi ti fa siokpari so mbi sara ? Tongana tënë ti mbi ayeke taa-tënë , ngbanga ti nyen si ala ma na be na mbi pepe ?
43008047	Zo so ayeke ti Nzapa ayeke ma atënë ti Nzapa . Ti ala , ala ma tënë ti mbi pepe , ngbanga ti so ala yeke azo ti Nzapa pepe . ”
43008048	Azuife akiri tënë na Jésus , atene : “ Tënë so e tene so ayeke taa-tënë : ‘ Mo yeke zo ti Samarii si sioni yingo ayeke na ya ti mo ! ’ ”
43008049	Jésus akiri tënë na ala : “ Mbi yeke na sioni yingo oko pepe ; mbi yeke ne Babâ ti mbi , me ti ala , ala yeke ne mbi pepe .
43008050	Mbi yeke gi titene azo agonda mbi pepe , me mbeni zo ayeke daa so ayeke sara titene mbi wara gonda , lo laa lo yeke wafango-ngbanga .
43008051	Biani , mbi tene na ala taa-tënë : zo so asara ye alingbi na atënë ti mbi , fade lo yeke kui laoko pepe . ”
43008052	Azuife akiri tënë na lo , atene : “ Fadeso e hinga biani so , mo yeke na sioni yingo na ya ti mo ! Abraham akui , awayanga-Nzapa nga akui , me ti mo , mo tene : ‘ Zo so asara ye alingbi na atënë ti mo , fade lo yeke kui laoko pepe . ’
43008053	Mo ye ti tene mo yeke kota , mo hon Abraham , babâ ti e so akui so ? Awayanga-Nzapa nga akui . Mo baa tere ti mo , mo tene , mo yeke zo wa ? ”
43008054	Jésus akiri tënë na ala , atene : “ Tongana mbi gonda tere ti mbi wani , gondango tere ti mbi ni ayeke mbeni ye pepe . Zo ti gondango mbi ayeke Babâ ti mbi , lo so ala tene : ‘ Lo yeke Nzapa ti e ’ so ;
43008055	me ala hinga lo oko pepe . Mbi laa mbi hinga lo . Tongana mbi tene fade mbi tene : ‘ Mbi hinga lo pepe ’ , ka mbi yeke zo ti mvene tongana ala . Me mbi hinga lo si mbi yeke sara ye alingbi na tënë ti lo .
43008056	Abraham , babâ ti ala , awara ngia ando mingi , ngbanga ti so lo ku ti baa lango ti gango ti mbi . Lo baa ni si be ti lo asi na ngia . ”
43008057	Na ndö ti tënë so , azuife atene na lo : “ Mo so mo de ti wara ngu baleoku pepe so , mo tene mo baa Abraham ? ”
43008058	Jésus akiri tënë na ala , atene : “ Biani , mbi tene na ala taa-tënë : kozo si a du Abraham , ‘ Mbi Yeke . ’ ”
43008059	Ala mu têne ti bo na Jésus , me lo honde tere ti lo si lo sigigi na ya ti kota da ti Nzapa ni , lo hon .
43009001	So Jésus ayeke hon na lege , lo baa mbeni zo so a du lo waziba .
43009002	Adisiple ti lo ahunda lo , atene : “ Wafango-ye , zo wa laa asara siokpari si a du koli so waziba so ? Lo , wala babâ na mama ti lo ? ”
43009003	Jésus akiri tënë na ala : “ Ye so asara si lo ga waziba so ayeke siokpari ti lo wala siokpari ti babâ na mama ti lo pepe . Ye so asi na lo titene azo abaa ye so Nzapa ayeke sara na ya ti fini ti lo .
43009004	Na ndembe so lâ angba ti su , ayeke nzoni e sara kua ti lo so lo tokua mbi . Ndo aga nduru ti vuko awe , fade zo alingbi ti sara kua mbeni pepe .
43009005	Na ndembe so mbi yeke na dunia so , mbi yeke lumiere ti dunia ni . ”
43009006	Na peko ti tënë so , Jésus atuku ngu ti yanga ti lo na sese , lo sara potopoto na ni , lo zia potopoto ni na le ti waziba ni
43009007	si lo tene na lo : “ Gue mo sukula le ti mo na du ti ngu ti Siloe . ” Nda ti iri ti Siloe atene “ Zo ti tokua ” . Tongaso koli ni ague , lo sukula le ti lo si na kiringo ti lo , lo baa ndo nzoni .
43009008	Azo ti tere ti da ti lo na ambeni zo so ayeke baa lo lakue na iringo ye , atene : “ Koli so ayeke duti lakue ti iri ye so laa pepe ? ”
43009009	Ambeni atene : “ Een , lo laa . ” Me ambeni atene : “ Ên-en , lo laa pepe . Zo ni akpa lo kpango . ” Koli ni wani atene na ala : “ Mbi laa ! ”
43009010	Ala hunda lo , atene : “ Asara tongana nyen laa mo yeke baa ndo fadeso ? ”
43009011	Koli ni akiri tënë na ala : “ Koli so iri ti lo Jésus so , lo laa lo sara potopoto ti sese , lo zia na le ti mbi si lo tene : ‘ Gue na du ti ngu ti Siloe , mo sukula le ti mo . ’ Mbi gue si gi na peko ti so mbi sukula le ti mbi awe , mbi baa ndo ! ”
43009012	Ala hunda lo , atene : “ Koli ni ayeke na ndo wa ? ” Lo kiri tënë na ala , lo tene : “ Mbi hinga pepe . ”
43009013	Ala mu waziba so , ala gue na lo na afarizien .
43009014	Andaa Jésus asara potopoto si lo zi na le ti koli so na lango ti wungo tere .
43009015	Tongaso afarizien nga ahunda koli ni na ye so asara si lo yeke baa ndo so . Koli ni atene na ala : “ Lo zia potopoto na le ti mbi , mbi sukula le ti mbi ni si fadeso mbi yeke baa ndo . ”
43009016	Ambeni farizien ni atene : “ Zo so asara ye so alondo na Nzapa pepe , ngbanga ti so lo bata ndia ti lango ti wungo tere pepe . ” Ambeni atene ti ala : “ Zo ti siokpari alingbi ti sara mara ti aye ti kpene tongaso pepe ! ” Kangbi ati na popo ti ala .
43009017	Afarizien akiri ahunda koli ni , atene : “ Mo tene , lo laa lo zi le ti mo si mo baa ndo . Me ti be ti mo , lo yeke zo wa ? ” Koli ni akiri tënë , atene : “ Lo yeke mbeni wayanga-Nzapa . ”
43009018	Azuife ake ti yeda na tënë so atene , koli so ayeke lani waziba si fadeso lo yeke baa ndo . Ndani laa ala iri babâ na mama ti lo
43009019	ti hunda ala kozoni si . Ala hunda babâ na mama ni , atene : “ So molenge ti ala laa ? Ala tene a du lo waziba ? Me asara tongana nyen si fadeso lo yeke baa ndo ? ”
43009020	Babâ na mama ti lo atene : “ E hinga so lo yeke molenge ti e si a du lo waziba .
43009021	Me e hinga ye so asara si lo yeke baa ndo fadeso pepe ; e hinga nga zo so azi le ti lo pepe . Ala hunda lo , lo ga koli awe , fade lo wani lo yeke kiri tënë daa na ala . ”
43009022	Babâ na mama ti lo atene tënë so , ngbanga ti so mbeto ti azuife asara ala . Andaa azuife ni atene , zo so kue ayeda atene , Jésus ayeke Mesii , ala yeke tumba lo na ya ti da ti sambelango Nzapa ti ala .
43009023	Ndani laa , babâ na mama ti koli so atene : “ Ala hunda lo , lo ga koli awe ! ”
43009024	Afarizien akiri airi waziba ni si ala tene na lo : “ Mo gonda gi Nzapa ! E hinga so koli so azi le ti mo ayeke zo ti siokpari . ”
43009025	Koli ni akiri tënë , atene : “ Ataa lo yeke zo ti siokpari oo , ataa lo yeke zo ti siokpari pepe oo , mbi hinga gi ye oko : mbi yeke lani waziba , me fadeso mbi yeke baa ndo . ”
43009026	Ala kiri ahunda lo , atene : “ Me nyen laa lo sara na mo ? Lo zi le ti mo ni tongana nyen ? ”
43009027	Lo kiri tënë na ala , lo tene : “ Mbi tene na ala kozoni awe , me ala ye ti ma pepe . Ngbanga ti nyen laa ala ye ti ma ti fani use so ? Ala nga , ala ye ti ga adisiple ti lo ? ”
43009028	Ala zonga lo si ala tene na lo : “ Mo laa mo yeke disiple ti koli so , me e yeke ti e adisiple ti Moïse !
43009029	E hinga so Nzapa atene tënë na Moïse , me ti koli so , e hinga ndo so lo londo daa si lo ga pepe . ”
43009030	Koli ni akiri tënë , atene : “ Ae , ala ma mbeni ye ti kpene ! Ala hinga ndo so lo londo daa si lo ga pepe ? Ka so lo zi le ti mbi so .
43009031	E hinga so , Nzapa ayeke ma azo ti siokpari pepe , me lo yeke ma gi azo so ama yanga ti lo si ala yeke sara ye so be ti lo aye .
43009032	Na ndö ti dunia so , lawa laa e ma tënë ti mbeni zo so a du lo waziba si mbeni zo azi le ti lo ?
43009033	Tongana koli so alondo fade na Nzapa pepe , ka lo lingbi ti sara ye oko pepe . ”
43009034	Ala kiri tënë , atene : “ Mo , a du mo si mo kono gi na ya ti siokpari , mo ye ti fa ye na e ? ” Na pekoni , ala tumba lo na ya ti da ti sambela ni .
43009035	Jésus ama atene , ala tumba koli so awe ; lo gue lo wara lo si lo hunda lo , lo tene : “ Mo ma na be na Molenge ti Zo ? ”
43009036	Koli ni atene : “ Kota Gbia , Molenge ti Zo ni ayeke zo wa si mbi lingbi ti ma na be na lo ? ”
43009037	Jésus atene na lo : “ Mo baa lo awe , lo laa lo yeke tene tënë na mo fadeso . ”
43009038	Koli ni atene : “ Kota Gbia , mbi ma na be . ” Lo kuku na gbe ti Jésus .
43009039	Jésus atene : “ Mbi ga na dunia so ti fâ ngbanga : tongaso si awaziba abaa ndo si azo so ayeke baa ndo , akiri aga awaziba . ”
43009040	Ambeni farizien so ayeke kâ ama tënë so Jésus atene so si ala hunda lo , atene : “ E nga , e yeke awaziba ? ”
43009041	Jésus akiri tënë na ala : “ Tongana ala yeke fade awaziba , ka siokpari ayeke na li ti ala pepe . Me so ala yeke tene : ‘ Le ti ala ayeke baa ndo ’ , andaa siokpari angba na li ti ala . ”
43010001	Jésus atene : “ Biani , mbi tene na ala taa-tënë : zo so ali na ya ti gbagba ti ataba na yanga ti gbagba ni pepe , me lo li na mbeni lege nde , andaa lo yeke zo ti nzi si lo yeke sioni zo .
43010002	Zo so ali na taa yanga ti gbagba ni ayeke wabatango-taba .
43010003	Wabatango yanga ti gbagba ni azi yanga ni na lo , ataba ni ama go ti lo . Lo iri ataba ti lo na iri ti ala oko oko si lo sigigi na ala .
43010004	Tongana lo sigigi na ala kue awe , lo hon na li ni si ala mu peko ti lo , ngbanga ti so ala hinga go ti lo .
43010005	Ala yeke mu peko ti mbeni zo nde laoko pepe . Tongana ayeke mbeni zo nde , ala yeke kpe lo , ngbanga ti so ala hinga go ti zo ni pepe . ”
43010006	Jésus atene na ala toli so , me ala ma ya ni pepe .
43010007	Jésus akiri atene : “ Biani , mbi tene na ala taa-tënë : mbi laa mbi yeke yanga ti gbagba ti ataba ni .
43010008	Azo so kue aga kozo ti mbi ayeke azo ti nzi na asioni zo ; me ataba ni ama yanga ti ala pepe .
43010009	Mbi yeke yanga ti gbagba ni . Zo so ali na lege ti mbi , fade lo yeke soo kuâ ; lo yeke li , lo yeke sigigi si lo yeke wara kobe ti tengo ni .
43010010	Zo ti nzi aga ti lo gi ti nzi ye , ti fâ ye , ti buba ye . Ti mbi , mbi ga ti sara si azo aduti na fini si ala duti na fini so awu ahon ndoni .
43010011	Mbi yeke nzoni wabatango-taba . Nzoni wabatango-taba ayeke ka fini ti lo ndali ti ataba ti lo .
43010012	Me ti zo so ayeke taa wabatango-taba pepe si lo yeke sara gi kua ndali ti nginza , ataba ni ayeke ti lo pepe . Tongana lo baa mbo ti ngonda na gango ni , lo zia ataba ni , lo kpe . Tongaso mbo ti ngonda agbu ataba ni si lo tumba ala kirikiri .
43010013	Zo so ayeke sara kua gi ndali ti nginza ayeke bata ataba ni nzoni pepe .
43010014	Mbi yeke nzoni wabatango-taba . Mbi hinga ataba ti mbi si ala nga , ala hinga mbi ,
43010015	tongana ti so Babâ ahinga mbi si mbi hinga Babâ . Mbi yeke ka fini ti mbi ndali ti ataba ti mbi .
43010016	Ambeni taba ti mbi ayeke na ya ti gbagba ti ataba so pepe . Alingbi mbi fa na ala lege ; fade ala yeke ma go ti mbi si ala kue aga bongbi oko ti ataba na wabatango-taba oko .
43010017	Babâ ti mbi aye mbi , ngbanga ti so mbi yeke ka fini ti mbi si mbi yeke kiri ti wara ni .
43010018	Mbeni zo laa ayeke zi fini ti mbi pepe , me mbi wani laa mbi yeda ti ka ni . Mbi yeke na ngangu ti ka ni , mbi yeke nga na ngangu ti kiri ti wara ni . Babâ ti mbi amu yanga na mbi ti sara tongaso . ”
43010019	Na ndö ti tënë so , popo ti azuife akiri akangbi .
43010020	Ambeni zo mingi na popo ti ala atene : “ Sioni yingo ayeke na ya ti lo ! Li ti lo aga kirikiri awe ! Ala yeke ma lo ngbanga ti nyen ? ”
43010021	Ambeni atene ti ala : “ Zo so sioni yingo ayeke na ya ti lo ayeke tene amara ti tënë tongaso pepe ! Sioni yingo alingbi ti zi le ti waziba ? ”
43010022	Ngoi ti de asi awe . Na Jérusalem , azo ayeke sara matanga ti ziango kota da ti Nzapa nde
43010023	Na ya ti kota da ti Nzapa , Jésus ayeke tambula , lo si kâ , lo si ge na gbe ti veranda so a iri ni Veranda ti Salomon .
43010024	Azuife abongbi na tere ti lo , ala hunda lo , atene : “ Mo ye e ku mo ngbii asi lawa si mo tene na e taa-tënë so ? Tongana mo yeke Mesii ni , tene na e polele ma ! ”
43010025	Jésus akiri tënë na ala , atene : “ Mbi tene na ala awe , me ala yeda na ni pepe . Aye so mbi yeke sara na iri ti Babâ ti mbi ayeke tene tënë na ndö ti mbi .
43010026	Me ala ma na be pepe , ngbanga ti so ala yeke na popo ti ataba ti mbi pepe .
43010027	Ataba ti mbi ahinga go ti mbi ; mbi hinga ala si ala yeke mu peko ti mbi .
43010028	Mbi yeke mu na ala fini so angba lakue lakue ; ala yeke kui ande laoko pepe , zo oko alingbi ti gboto ala na maboko ti mbi pepe .
43010029	Babâ ti mbi so amu ala na mbi , lo yeke kota ahon ye kue ; zo oko ayeke na ngangu ti gboto ala na maboko ti Babâ pepe .
43010030	Mbi na Babâ , e yeke oko . ”
43010031	Tongaso azuife akiri amu têne ti bo na Jésus .
43010032	Lo hunda ala , lo tene : “ Na dawa ti ala , mbi sara anzoni ye mingi so alondo na Babâ . Ti so wa laa ala ye ti bo mbi na têne ngbanga ni so ? ”
43010033	Azuife akiri tënë , atene : “ E ye ti bo mo ngbanga ti mbeni nzoni ye ni pepe , me ngbanga ti so mo zonga Nzapa : mo yeke gi zo senge , me mo ye ti sara tere ti mo Nzapa ! ”
43010034	Jésus akiri tënë na ala , atene : “ Na ya ti mbeti ti Ndia ti ala , Nzapa atene : ‘ Ala yeke anzapa . ’
43010035	E hinga so , tënë so Mbeti ti Nzapa atene , zo alingbi ti mingo ni pepe . Andaa azo so Nzapa atene tënë ti ala ge so ayeke azo senge , me mbeti ti Ndia airi ala anzapa .
43010036	Me ti mbi , Babâ ti mbi azia mbi nde si lo tokua mbi na ndö ti dunia so . Ngbanga ti nyen laa ala tene : ‘ Mo yeke zonga Nzapa ! ’ Ngbanga ti so mbi tene : ‘ Mbi yeke Molenge ti Nzapa ’ so ?
43010037	Tongana mbi sara pepe aye so Babâ ti mbi amu na mbi ti sara , ayeke nzoni ala yeda na tënë ti mbi pepe !
43010038	Me tongana mbi yeke sara ni , ataa ala yeda na tënë ti mbi pepe , ayeke nzoni ala yeda na aye so mbi yeke sara si ala hinga so mbi na Babâ , e ga oko . ”
43010039	Ala kiri agi lege ti gbu Jésus , me lo kpe na maboko ti ala , lo hon .
43010040	Jésus akiri ague na mbage ti ngu ti Jourdain , na ndo so Jean abatize azo kozoni daa si lo duti kâ .
43010041	Azo mingi aga na tere ti lo ; ala tene na lo : “ Jean asara aye ti kpene oko pepe , me atënë so kue Jean atene na ndö ti koli so ayeke taa-tënë . ”
43010042	Kâ , azo mingi ama na be na Jésus .
43011001	Mbeni koli so iri ti lo Lazare ayeke na kobela . Lo yeke lango na kete kodro ti Betanii , kodro ti Marie na ti ita ti lo Marthe .
43011002	— Marie ayeke wali so atuku lani yombo na ndö ti gere ti Kota Gbia Jésus si lo mbo ni na kua ti li ti lo . Ita ti lo Lazare laa ayeke na kobela so . —
43011003	A-ita ti Lazare ti wali atokua na Jésus , atene : “ Kota Gbia , zo so mo ye lo mingi so , tere ti lo ayeke so . ”
43011004	So Jésus ama tënë ni , lo tene : “ Kobela ti Lazare so ayeke fâ lo pepe ; me ayeke sara si azo agonda Nzapa . Na lege ti kobela so si azo ayeke gonda ande Molenge ti Nzapa . ”
43011005	Jésus aye Marthe na ita ti lo ti wali nga na Lazare .
43011006	So Jésus ama tënë ti kobela ti Lazare , lo kiri lo ngba lango use na ndo so lo yeke daa .
43011007	Na pekoni , lo tene na adisiple : “ E kiri na sese ti Judée . ”
43011008	Adisiple akiri tënë na lo , atene : “ Wafango-ye , na ya ti alango so ahon , azuife so kâ agi lege ti bo mo na têne . Mo ye ti kiri kâ ? ”
43011009	Jésus atene na ala : “ Ti londo na ndaperere ngbii asi na lakui , lâ ayeke su na ya ti ngbonga baleoko na use pepe ? Zo so ayeke tambula na kota lâ , lo yeke pika gere ti lo pepe , ngbanga ti so lo yeke baa ndo polele .
43011010	Me tongana zo atambula na bi , lo yeke pika gere ti lo , ngbanga ti so ndo avuko na le ti lo . ”
43011011	Na peko ti tënë so , Jésus atene na ala : “ Lazare so e na lo e ye tere , alango awe ; me mbi yeke gue ti zingo lo . ”
43011012	Adisiple akiri tënë , atene : “ Kota Gbia , tongana lo lango , fade kobela ti lo ayeke kai senge . ”
43011013	Andaa Jésus ayeke tene tënë ti kuâ ti Lazare , me adisiple abaa ti ala atene , lo yeke tene tënë ti senge lango so zo ayeke lango .
43011014	Tongaso Jésus atene na ala polele , atene : “ Lazare akui awe .
43011015	Mbi yeke na ngia ndali ti ala , ngbanga ti so mbi yeke fade kâ pepe , tongaso si ala lingbi ti ma na be na mbi . Me e gue na tere ti lo . ”
43011016	Thomas , so mbeni iri ti lo ayeke Ngbo , atene na amba ti lo adisiple , atene : “ E nga , e na Jésus e gue si e na lo kue e kui ! ”
43011017	Na singo ti Jésus , lo ma atene , Lazare asara lango osio na du ti kuâ awe .
43011018	Betanii ayeke nduru na Jérusalem , ayo nduru na kilometere ota .
43011019	Nilaa azuife mingi aga ti baa Marthe na Marie ti zi vundu na be ti ala na peko ti kuâ ti ita ti ala .
43011020	So Marthe ama atene , Jésus ayeke ga , lo gue na lege ti lo . Marie angba ti duti na da .
43011021	Marthe atene na Jésus : “ Kota Gbia , tongana mo yeke fade na ndo so , ka ita ti mbi akui pepe !
43011022	Me mbi hinga so Nzapa ayeke mu na mo ye so kue mo yeke hunda na lo . ”
43011023	Jésus atene na lo : “ Fade ita ti mo ayeke zingo na kuâ . ”
43011024	Marthe akiri tënë , atene : “ Mbi hinga so , lo yeke zingo na kuâ na lango ti ndani . ”
43011025	Jésus atene na lo : “ Mbi yeke zingongo ti akuâ , mbi yeke fini . Zo so ama na be na mbi , ataa lo kui , fade lo yeke duti na fini .
43011026	Zo so kue ayeke na fini si lo ma na be na mbi , lo yeke kui laoko pepe . Mo ma na be na tënë so ? ”
43011027	Marthe akiri tënë , atene : “ Biani , Kota Gbia ! Mbi ma na be so mo yeke Mesii , Molenge ti Nzapa so aga na dunia so . ”
43011028	So Marthe atene tënë so na Jésus awe , lo kiri , lo iri ita ti lo Marie si lo tene na ya ti mê ti lo , lo tene : “ Wafango-ye ayeke na ndo so , lo iri mo . ”
43011029	Gi so Marie ama tënë so , lo londo hio si lo gue ti wara Jésus na lege .
43011030	Andaa Jésus ade ti li na ya ti kodro ni pepe , me lo ngba gi na ndo so Marthe awara fade lo daa .
43011031	Azuife ayeke na tere ti Marie na da , ala yeke gi ti zi vundu na be ti lo . So ala baa lo na sigingo ni na loro , ala londo si ala mu peko ti lo . Ala baa ti ala atene , lo yeke gue na du ti kuâ ti toto .
43011032	Marie ague asi na ndo so Jésus ayeke daa . So Marie abaa Jésus , lo ti na gbe ti lo si lo tene na lo : “ Kota Gbia , tongana mo yeke fade na ndo so , ka ita ti mbi akui pepe ! ”
43011033	So Jésus abaa Marie na azuife so ague na peko ti lo kue na toto , vundu agbu lo si be ti lo ayeke na siriri pepe .
43011034	Lo hunda ala , lo tene : “ Ala lu lo na ndo wa ? ” Ala tene na lo : “ Kota Gbia , ga mo baa . ”
43011035	Jésus atoto .
43011036	Azuife ni atene : “ Ala baa yengo so lo ye na Lazare ! ”
43011037	Me ambeni atene ti ala : “ Lo so lo zi le ti waziba so , lo lingbi fade pepe ti kanga lege na Lazare ti kui ? ”
43011038	Vundu akiri agbu be ti Jésus si lo gue na du ti kuâ ni . Du ti kuâ ni ayeke na ya ti mbeni kota du ti têne si a kanga yanga ni na mbeni kota têne .
43011039	Lo mu yanga na ala , lo tene : “ Ala zi têne ni ! ” Marthe , ita ti kuâ ni , atene : “ Kota Gbia , kuâ ti lo ni ato nda ti fun awe . Lo sara lango osio awe . ”
43011040	Jésus akiri tënë na lo , atene : “ Mbi tene fade na mo mbi tene : ‘ Tongana mo ma na be , fade mo yeke baa gonda ti Nzapa ! ’ ”
43011041	Tongaso ala zi têne ni . Jésus ayo le ti lo na nduzu si lo tene : “ Babâ , mbi mu singila na mo , ngbanga ti so mo ma mbi awe .
43011042	Mbi hinga so , mo yeke ma mbi lakue , me mbi yeke tene tënë so titene azo so ayeke na tere ti mbi ge so alingbi ti ma na be so mo laa mo tokua mbi . ”
43011043	Na peko ti tënë so , Jésus adekongo , lo tene : “ Lazare , sigigi ! ”
43011044	Tongaso Lazare asigigi , maboko ti lo na gere ti lo angba na kangango ni na ya ti abongo so a lu lo na ni ; bongo so a kanga na le ti angba na le ti lo . Jésus atene na azo ni : “ Ala zi abongo ni na tere ti lo , ala zia lo , lo gue . ”
43011045	Azuife mingi so aga ti baa Marie , so ala baa ye so Jésus asara , ambeni mingi ama na be na lo .
43011046	Me ambeni ague abaa afarizien si ala fa na ala peko ti ye so Jésus asara .
43011047	Tongaso afarizien na akota wayango-sandaga airi Kota Bongbi ti Fango Ngbanga , ala tene : “ Fade e yeke sara nyen ? Koli so ayeke sara aye ti kpene mingi !
43011048	Tongana e ngba ti baa lo bango na aye so lo yeke sara so , fade azo kue ayeke ma na be na lo si akota zo ti Rome ayeke ga ti buba kota da ti Nzapa ti e nga na mara ti e ! ”
43011049	Mbeni oko na popo ti ala so iri ti lo Kaife , ayeke kota wayango-sandaga na ngu ni so ; lo tene : “ Li ti ala ayeke daa pepe !
43011050	Ala gbu li ti ala si ! Ayeke nzoni zo oko akui ndali ti azo ni si a buba mara ni kue pepe . ”
43011051	Andaa tënë so lo tene so alondo na lo wani pepe ; me ndali ti so lo yeke kota wayango-sandaga na ngu ni so , lo tene gi peko ti tënë ti yanga ti Nzapa ti fa so Jésus ayeke kui ngbanga ti mara ti azuife .
43011052	Lo yeke kui gi ngbanga ti mara so oko pepe , me lo yeke kui nga ti bongbi amolenge ti Nzapa so ayeke na ndo nde nde si ala ga tere oko .
43011053	Ti londo na lango ni so , amakonzi ti azuife aleke tënë ti fâ Jésus .
43011054	Tongaso Jésus ake ti hon na le ti azuife polele . Lo gboto tere ti lo si lo gue na mbage ti benyama , na mbeni gbata so iri ni Efraim , lo na adisiple ti lo aduti kâ .
43011055	Andaa matanga ti azuife so ayeke Pake aga nduru awe . Azo mingi alondo na akete kodro , ague na Jérusalem ti sukula sioni ti ala kozoni si ala sara matanga ni .
43011056	Ala yeke gi Jésus . So ala yeke na ya ti kota da ti Nzapa , ala tene na popo ti ala : “ Ala baa ti ala tongana nyen ? Lo yeke ga ande na matanga ni oko pepe ! ”
43011057	Akota wayango-sandaga na afarizien amu yanga , atene : “ Tongana mbeni zo ahinga ndo so Jésus ayeke daa , lo tene tënë ni si a lingbi ti gbu lo . ”
43012001	So angba lango omene titene matanga ti Pake asi , Jésus ague na Betanii , kodro ti Lazare , koli so lo zingo lo na kuâ so .
43012002	A leke kobe ndali ti Jésus kâ ; Marthe laa asara kua ti kobe ni . Lazare ayeke na popo ti azo so aduti ti te kobe na Jésus .
43012003	Na pekoni , Marie amu ngbenda ti yombo so a sara ni na ngu ti mbeni kete keke so iri ni nare ti nzoni ni , so ngere ni ayeke ngangu mingi . Lo tuku yombo ni na ndö ti gere ti Jésus si lo mbo ni na kua ti li ti lo . Fion ti yombo ni amu ya ti da ni kue .
43012004	Judas Iskariote , mbeni disiple oko ti Jésus so ayeke ka ande lo , atene :
43012005	“ Ngbanga ti nyen laa a ka yombo so na ale ti nginza ngbangbo ota si amu nginza ni na azo ti mawa pepe ? ”
43012006	Lo tene tënë so , ngbanga ti so tënë ti azo ti mawa agbu be ti lo pepe , me ngbanga ti so lo yeke zo ti nzi : lo yeke bata bozo ti nginza si lo yeke nzi nginza so azo ayeke bi na ya ni .
43012007	Me Jésus atene : “ Zia wali so kpoo ! Lo sara ye so ti ku na lango so a yeke lu ande kuâ ti mbi .
43012008	Azo ti mawa ayeke duti lakue na popo ti ala ; me mbi , mbi yeke duti lakue na popo ti ala pepe . ”
43012009	Gba ti azuife ama atene , Jésus ayeke na Betanii . Tongaso ala gue kâ , gi ndali ti Jésus pepe , me ti baa nga Lazare , lo so Jésus azingo lo na kuâ so .
43012010	Akota wayango-sandaga aleke tënë na popo ti ala ti fâ nga Lazare ,
43012011	ngbanga ti so ndali ti lo , azuife mingi azia akota wayango-sandaga si ala ma na be na Jésus .
43012012	Lango oko na pekoni , gba ti azo so aga na matanga ti Pake ama atene , Jésus ayeke ga na Jérusalem .
43012013	Tongaso ala mu amaboko ti akeke ti mburu si ala gue ti wara lo na lege . Ala dekongo , atene : “ E gonda Nzapa ! Ayeke nzoni Nzapa asara tufa na ndö ti lo so aga na iri ti Kota Gbia ; lo yeke gbia ti Israel ! ”
43012014	Jésus awara mbeni kete lele si lo ko na ndö ni , tongana ti so Mbeti ti Nzapa atene :
43012015	“ Mbeto asara mo pepe , gbata ti Sion ! Baa , gbia ti mo ayeke ga , lo duti na ndö ti mbeni molenge ti lele . ”
43012016	Adisiple ti lo ama ya ti tënë so hio pepe . Me na ndembe so Jésus ali na ya ti gonda ti lo awe , ala dabe ti ala na tënë so Mbeti ti Nzapa atene na ndö ti lo : ye ni kue laa azo asara na lo so .
43012017	Gba ti azo so ayeke lani na tere ti Jésus na ndembe so lo iri Lazare ti sigigi na du ti kuâ si lo zingo lo na kuâ so , ala fa tënë ti ye so ala baa .
43012018	Azo ama tënë ti ye ti kpene so Jésus asara , ndani laa gba ti azo aga ti wara lo na lege .
43012019	Tongaso afarizien atene na popo ti ala : “ Ala baa awe ? Ye ni akara ala awe : azo ti dunia kue ague gi na peko ti lo ! ”
43012020	Ambeni greke ayeke na popo ti azo so ague ti voro Nzapa na matanga so ayeke na Jérusalem .
43012021	Ala ga nduru na Philippe , zo ti Betsaida , na sese ti Galile ; ala tene na lo : “ Kota zo , e ye ti baa Jésus . ”
43012022	Philippe ague atene tënë ni na André ; ala na lo ague si ala tene tënë ni na Jésus .
43012023	Jésus akiri tënë na ala , atene : “ Ngbonga titene a gonda Molenge ti Zo alingbi awe .
43012024	Biani , mbi tene na ala taa-tënë : tongana le ti ble ati na sese si akui pepe , lo yeke ngba gi lo oko . Me tongana akui , fade ayeke du ambeni le ni mingi .
43012025	Zo so aye ti bata fini ti lo ndali ti lo wani , fade lo yeke girisa ni ; me zo so ake fini ti lo na ndö ti dunia so , fade lo yeke bata ni ndali ti fini so angba lakue lakue .
43012026	Zo so aye ti sara kua na mbi , alingbi lo mu peko ti mbi si ndo so mbi yeke daa , lo nga lo yeke daa . Fade Babâ ti mbi ayeke ne zo so ayeke sara kua na mbi . ”
43012027	“ Fadeso be ti mbi ayeke na siriri pepe . Fade mbi yeke tene nyen ? Wala mbi tene : ‘ Babâ , zi mbi na ya ti ngoi ti pasi so ayeke ga ! ’ Me ayeke ngbanga ti ngoi ti pasi so laa mbi ga .
43012028	Babâ , gonda iri ti mo ! ” Mbeni go alondo na yayu , atene : “ Mbi gonda ni awe si mbi yeke kiri ti gonda ni . ”
43012029	Gba ti azo so ayeke kâ ama go ni si ambeni atene ti ala atene , so bekpa laa asungba so ! Ambeni atene ti ala : “ Mbeni ange laa atene tënë na lo ! ”
43012030	Jésus atene na ala : “ Go so atoto ndali ti mbi pepe , me ndali ti ala .
43012031	Fadeso , ngbonga ti fango ngbanga na li ti azo ti dunia so alingbi awe ; fade a yeke bi gbia ti dunia so na gigi .
43012032	Ti mbi , tongana a mu mbi na sese , a kanga mbi na nduzu , fade mbi yeke sara si azo kue aga na tere ti mbi . ”
43012033	Jésus atene tënë so ti fa mara ti kuâ so lo yeke kui ande na ni .
43012034	Gba ti azo ni akiri tënë na lo , atene : “ Na ya ti mbeti ti Ndia ti e , e ma atene , fade Mesii ayeke ngba kpu na kpu . Tongana nyen laa mo tene , a yeke mu Molenge ti Zo ti kanga lo na nduzu so ? Molenge ti Zo ni ayeke zo wa ? ”
43012035	Jésus atene na ala : “ Lumiere ade na popo ti ala ndali ti kete ngoi . Ayeke nzoni ala tambula na ndembe so lumiere ni ayeke na tere ti ala , tongaso si vukongo ndo awara ala pepe , ngbanga ti so zo so atambula na ya ti vukongo ndo ahinga ndo so lo yeke gue daa pepe .
43012036	Na ngoi so lo so lo yeke lumiere ayeke na tere ti ala , ayeke nzoni ala ma na be na lo si ala ga azo so ayeke duti na ya ti lumiere . ” Na peko ti tënë so Jésus ahon , lo honde tere ti lo si ala baa lo pepe .
43012037	Ataa aye ti kpene so kue Jésus asara na le ti azo ni , ala ma na be na lo pepe .
43012038	Tongaso , tënë so Ésaïe , wayanga-Nzapa atene aga taa-tënë , lo tene : “ Kota Gbia , zo wa laa ayeda na tënë so e tene ? Kota Gbia afa ngangu ti lo na zo wa ? ”
43012039	Azo ni alingbi ti ma na be na lo pepe . Andaa Ésaïe afa nda ni , atene :
43012040	“ Nzapa asara si le ti ala akanga , lo sara si ala hinga ndo pepe . Tongaso si ala baa ndo pepe , ala hinga ndo pepe si ala zia ngbene lege ti sarango ye ti ala pepe . Tongaso si mbi kai kobela ti ala pepe . ”
43012041	Ésaïe atene ando tënë so , ngbanga ti so lo baa gonda ti Jésus si lo tene tënë ti lo .
43012042	Andaa na popo ti amakonzi ti azuife , ambeni mingi ama na be na Jésus , me ala lingbi ti fa ni na le ti azo pepe , ngbanga ti afarizien . Ala sara mbeto titene a tumba ala na ya ti ada ti sambelango Nzapa .
43012043	Biani , ala ye titene azo agonda ala ahon titene Nzapa laa agonda ala .
43012044	Jésus atene na kota go , atene : “ Zo so ama na be na mbi , lo ma na be gi na mbi pepe , me lo ma na be nga na lo so atokua mbi .
43012045	Zo so abaa mbi , lo baa nga lo so atokua mbi .
43012046	Mbi so mbi yeke lumiere , mbi ga na ndö ti dunia so . Tongaso , zo so ama na be na mbi , lo yeke ngba na ya ti vukongo ndo pepe .
43012047	Tongana mbeni zo ama atënë ti mbi si lo sara ye alingbi na ni pepe , mbi laa mbi yeke fâ ngbanga na li ti lo pepe . Biani , mbi ga ti fâ ngbanga na li ti azo ti dunia so pepe , me mbi ga ti soo azo ti dunia so na kuâ .
43012048	Zo so ake mbi si lo ke nga atënë ti mbi , mbeni ye ti fango ngbanga na li ti lo ayeke daa : atënë so mbi tene laa ayeke fâ ngbanga na li ti lo na lango ti ndani .
43012049	Mbi tene tënë so alondo na mbi wani pepe , me Babâ so atokua mbi laa amu yanga na mbi na ndö ti tënë so alingbi mbi tene nga na ye so alingbi mbi fa .
43012050	Mbi hinga so , tënë ti yanga ti lo ayeke mu na zo fini so angba lakue lakue . Tënë so mbi yeke tene , mbi tene tongana ti so Babâ atene na mbi . ”
43013001	Angba lango oko titene matanga ti Pake asi . Jésus ahinga so ngbonga ti lo ti zia dunia so ti kiri na Babâ alingbi awe . Azo ti lo so ayeke na dunia so , lo ye ala lakue , lo ye ala ngbii asi na ndani .
43013002	So ala yeke te kobe ti lakui , Zabolo azia na be ti Judas , molenge ti Iskariote ti ka Jésus .
43013003	Jésus ahinga so Babâ azia aye kue na maboko ti lo . Lo hinga nga so lo londo na Nzapa , lo ga si lo yeke kiri ande na Nzapa .
43013004	Tongaso , lo londo na tere ti kobe ni , lo zi bongo ti lo ti ndö ni si lo mu mbeni bongo , lo kanga na ya ti lo .
43013005	Na pekoni , lo tuku ngu na ya ti mbeni kota sembe , lo to nda ti sukula gere ti adisiple ti lo si lo mbo ni na bongo so lo kanga na ya ti lo so .
43013006	Lo si na Simon Pierre , me Simon Pierre atene na lo : “ Kota Gbia , mo ye ti sukula gere ti mbi ? ”
43013007	Jésus akiri tënë na lo , atene : “ Mo lingbi ti hinga fadeso nda ti ye so mbi yeke sara so pepe , me mo yeke hinga nda ni na peko . ”
43013008	Pierre atene na lo : “ Mo ye ti sukula gere ti mbi ? Oko pepe ! ’ Jésus atene na lo : “ Tongana mbi sukula gere ti mo pepe , mbeni ye so mo lingbi ti ku na mbage ti mbi ayeke daa pepe . ”
43013009	Simon Pierre atene na lo : “ Tongaso , Kota Gbia , mo sukula gi gere ti mbi pepe , me mo sukula gere ti mbi , maboko ti mbi na li ti mbi kue ! ”
43013010	Jésus atene na lo : “ Zo so asukula tere ti lo awe , lo lingbi ti kiri ti sukula tere ti lo pepe , me gi gere ti lo . Biani , tere ti lo avuru awe . Ti ala , tere ti ala avuru awe , me ala kue pepe . ”
43013011	Jésus ahinga zo so ayeke ka ande lo , ndani laa lo tene : “ Ala kue laa tere ti ala avuru pepe . ”
43013012	So Jésus ahunzi sukulango gere ti ala awe , lo kiri lo yu bongo ti lo ; lo kiri na tere ti kobe ni . Lo hunda ala , lo tene : “ Ala hinga nda ti ye so mbi sara na ala so ?
43013013	Ala yeke iri mbi ‘ Wafango-ye ’ wala ‘ Kota Gbia ’ , so lege ni laa , ngbanga ti so mbi yeke Wafango-ye si mbi yeke nga Kota Gbia biani .
43013014	Mbi so mbi yeke Wafango-ye si mbi yeke nga Kota Gbia , mbi sukula gere ti ala , alingbi ala nga , ala sukula gere ti ala na popo ti ala .
43013015	Mbi sara so ti fa na ala tapande titene ala nga , ala sara ye so mbi sara na ala .
43013016	Biani , mbi tene na ala taa-tënë : zo ti kua ayeke kota ahon makonzi ti lo pepe ; zo ti tokua ayeke kota ahon zo so atokua lo pepe .
43013017	Fadeso ala hinga ye ni awe . Ti ala nzoni tongana ala sara ye alingbi na ni !
43013018	Mbi yeke tene tënë so ndali ti ala kue pepe ; mbi hinga azo so mbi soro ala . Mbeti ti Nzapa atene : ‘ Zo so mbi na lo e yeke te kobe , lo laa lo yo gere ti lo ti do mbi . ’ Alingbi tënë so aga taa-tënë .
43013019	Mbi tene tënë so na ala kozoni si ye ni asi . Tongana ye ni asi ande , ala yeke hinga so ‘ Mbi Yeke ’ .
43013020	Biani , mbi tene na ala taa-tënë : zo so ayamba mbeni zo so mbi tokua lo , andaa mbi wani laa lo yamba mbi ; zo so ayamba mbi , andaa lo yamba lo so atokua mbi . ”
43013021	Na peko ti tënë so , be ti Jésus ayeke na siriri pepe si lo tene polele , lo tene : “ Biani , mbi tene na ala taa-tënë : fade mbeni zo oko na popo ti ala ayeke ka mbi . ”
43013022	Adisiple ti lo abaa le ti tere si ala hunda tere ti hinga zo wa laa Jésus ayeke tene tënë ti lo so .
43013023	Mbeni disiple oko , lo so Jésus aye lo mingi , ayeke duti nduru na tere ti Jésus .
43013024	Simon Pierre asara maboko na lo si atene na lo : “ Hunda lo : zo wa laa lo yeke tene tënë ti lo so ? ”
43013025	Disiple ni aba tere ti lo na mbage ti Jésus si lo hunda lo , atene : “ Kota Gbia , ayeke zo wa ? ”
43013026	Jésus akiri tënë na lo , atene : “ Mbi yeke yoro nduru mapa na ya ti ngu ti kasa ti mu na mbeni zo : zo ni laa . ” Na pekoni , lo mu mapa , lo yoro na ya ti ngu ti kasa ni si lo mu na Judas , molenge ti Iskariote .
43013027	So Judas amu mapa ni , Satan ali na ya ti lo . Jésus atene na lo : “ Ye so mo ye ti sara , sara ni hio ! ”
43013028	Zo oko na popo ti ala so ayeke te kobe ahinga nda ti tënë so Jésus atene na lo so pepe .
43013029	Judas laa ayeke bata bozo ti nginza . Nilaa ambeni disiple atene na be ti ala , Jésus aye ti tene : “ Gue mo vo kobe ti matanga ni ” , wala “ Gue mo mu mbeni ye na azo ti mawa . ”
43013030	Gi so Judas amu mapa ni awe , lo sigigi hio . Andaa ndo avuko awe .
43013031	So Judas asigigi awe , Jésus atene : “ Fadeso , Molenge ti Zo awara gonda ti lo awe ; Nzapa nga awara gonda ti lo na lege ti Molenge ni awe .
43013032	[ So Nzapa awara gonda na lege ti lo , ] fade Nzapa wani laa ayeke fa na le ti azo gonda ti Molenge ti lo ; lo ga nduru ti sara ni awe .
43013033	Amolenge ti mbi , fade mbi yeke ngba na tere ti ala gi na ya ti mbeni kete ngoi . Fade ala yeke gi mbi , me tënë so mbi tene na amakonzi ti azuife lani so , fadeso mbi yeke tene na ala : ‘ Ala lingbi ti gue pepe na ndo so mbi yeke gue daa . ’
43013034	Mbi yeke mu na ala fini ndia : ala ye tere na popo ti ala ! Alingbi ala ye tere na popo ti ala tongana ti so mbi ye ala .
43013035	Tongana ala ye tere na popo ti ala , tongaso fade azo kue ahinga atene ala yeke adisiple ti mbi . ”
43013036	Simon Pierre ahunda lo , atene : “ Kota Gbia , mo yeke gue na ndo wa ? ” Jésus akiri tënë na lo , atene : “ Mo lingbi ti mu peko ti mbi na ndo so mbi yeke gue daa fadeso pepe , me mbeni lâ , fade mo yeke mu peko ti mbi . ”
43013037	Pierre atene na lo : “ Kota Gbia , ngbanga ti nyen laa mbi lingbi ti mu peko ti mo fadeso pepe ? Mbi yeke nduru ti ka fini ti mbi ndali ti mo ! ”
43013038	Jésus akiri tënë , atene : “ Mo yeke nduru biani ti ka fini ti mo ndali ti mbi ? Biani , mbi tene na mo taa-tënë : kozo titene koli-kondo atoto , mo yeke bere tënë ti mbi fani ota . ”
43014001	Jésus atene na ala : “ Ala gi be ti ala pepe ; ala ma na be na Nzapa , ala ma na be na mbi nga .
43014002	Ndo ti duti ayeke mingi na ya ti da ti Babâ ti mbi . Ndani laa , mbi tene na ala kozoni , mbi tene : ‘ Mbi yeke gue ti leke ndo na ala . ’ Tongana ye ni ayeke tongaso pepe , ka mbi tene na ala kozoni pepe .
43014003	Tongana mbi gue , mbi leke ndo na ala awe , fade mbi yeke kiri ti mu ala na tere ti mbi si ala nga , ala duti na ndo so mbi yeke duti daa .
43014004	Ndo so mbi yeke gue daa so , ala hinga lege ni awe . ”
43014005	Thomas atene na lo : “ Kota Gbia , e hinga ndo so mo yeke gue daa pepe . Fade e yeke hinga lege ni tongana nyen ? ”
43014006	Jésus akiri tënë na lo : “ Mbi yeke lege ni , taa-tënë na fini . Zo oko alingbi ti gue na Babâ na mbeni lege nde pepe , gi na lege ti mbi .
43014007	Tongana ala hinga mbi , fade ala yeke hinga nga Babâ ti mbi . Fadeso ala hinga lo awe si ala baa nga lo awe . ”
43014008	Philippe atene na lo : “ Kota Gbia , fa na e Babâ , awe . ”
43014009	Jésus akiri tënë , atene : “ Aninga mingi so mbi yeke na popo ti ala . Philippe , ade mo hinga mbi pepe ? Zo so abaa mbi , andaa lo baa Babâ awe . Ngbanga ti nyen laa mo kiri mo hunda mbi , mo tene : ‘ Fa na e Babâ ’ so ?
43014010	Mbi na Babâ , e yeke oko , mo ma na be na ni pepe ? Atënë so mbi yeke tene na ala so alondo na mbi pepe , me Babâ so e na lo e yeke oko laa ayeke sara aye ti lo wani .
43014011	Ala ma na be so mbi na Babâ e yeke oko . Tongana ala ma na be na mbi pepe , ala ma na be ndali ti aye so mbi sara .
43014012	Biani , mbi tene na ala taa-tënë : zo so ama na be na mbi , lo nga , fade lo yeke sara aye so mbi sara ; lo yeke sara akota ye ahon so , ngbanga ti so mbi yeke gue na Babâ .
43014013	Ye so kue ala yeke hunda na iri ti mbi , fade mbi sara ye ni si azo agonda Babâ na lege ti Molenge ni .
43014014	Tongana ala hunda mbeni ye na iri ti mbi , fade mbi yeke sara ni . ”
43014015	“ Tongana ala ye mbi , fade ala yeke sara ye alingbi na andia ti mbi .
43014016	Fade mbi yeke hunda na Babâ ti tokua mbeni Wagbungo-koko na ala titene lo ngba na ala lakue lakue :
43014017	lo yeke Yingo ti taa-tënë . Azo ti dunia so alingbi ti yamba lo pepe , ngbanga ti so ala baa lo pepe si ala hinga nga lo pepe . Me ti ala , ala hinga lo awe , ngbanga ti so lo yeke na ya ti ala si lo yeke na tere ti ala .
43014018	Fade mbi yeke zia ala anyindu pepe ; mbi yeke kiri na tere ti ala .
43014019	Ngoi angba gi kete si azo ti dunia so ayeke kiri ti baa mbi pepe . Me ti ala , fade ala yeke baa mbi , ngbanga ti so mbi yeke na fini si ala nga , ala yeke duti na fini .
43014020	Na lango ni so , fade ala yeke hinga atene , mbi na Babâ e yeke oko , mbi na ala nga , e yeke oko .
43014021	“ Zo so ahinga andia ti mbi si lo sara ye alingbi na ni , lo laa lo ye mbi . Babâ ti mbi ayeke ye lo ; mbi nga , mbi yeke ye lo si mbi yeke sara titene lo hinga mbi . ”
43014022	Judas , so ayeke nde na Judas Iskariote , atene na lo : “ Kota Gbia , mo ye ti sara titene e laa e hinga mo si azo ti dunia ahinga mo pepe , ngbanga ti nyen ? ”
43014023	Jésus akiri tënë na lo , atene : “ Zo so aye mbi , fade lo yeke sara ye so mbi tene na lo . Babâ ti mbi ayeke ye lo si mbi na Babâ , e yeke ga ti duti na lo .
43014024	Zo so aye mbi pepe , lo yeke sara ye alingbi na atënë ti mbi pepe . Tënë so mbi tene na ala so alondo na mbi wani pepe , me alondo na Babâ so atokua mbi .
43014025	Mbi tene na ala tënë so na ndembe so mbi ngba na popo ti ala .
43014026	Wagbungo-koko ayeke Yingo-Vuru so Babâ ayeke tokua lo na iri ti mbi . Lo laa lo yeke fa ande na ala nda ti aye kue , lo yeke dabe ti ala na tënë so kue mbi tene na ala .
43014027	“ Mbi zia na ala siriri ; siriri ti mbi wani laa mbi yeke mu na ala . Mbi yeke mu ni na ala tongana ti so azo ti dunia ayeke mu ni pepe . Ala gi be ti ala pepe ; mbeto asara ala pepe .
43014028	Ala ma fade tënë so mbi tene : ‘ Mbi yeke gue , me mbi yeke kiri na tere ti ala . ’ Tongana ala ye fade mbi , ka ala duti na ngia ndali ti so mbi yeke gue na Babâ . Biani , Babâ ayeke kota ahon mbi .
43014029	Mbi tene na ala aye so kozoni si aye ni asi , tongaso , tongana aye ni asi , ala ma na be .
43014030	Ti fadeso , mbi yeke kiri ti tene tënë na ala mingi pepe , ndali ti so gbia ti dunia so ayeke ga . Lo yeke na ngangu na ndö ti mbi pepe ,
43014031	me lo yeke ga titene azo ti dunia ahinga so mbi ye Babâ si ala hinga nga so mbi yeke sara ye kue na peko ti yanga ti Babâ . Ala londo na ndo so , e hon ! ”
43015001	“ Mbi yeke taa keke ti vinye si Babâ ti mbi ayeke wa ti yaka ni .
43015002	Maboko ti keke so kue ayeke na ndö ti mbi si ale pepe , Babâ ayeke fâ ni azi ; maboko ti keke so ale , lo yeke zi aguruma ni titene akiri ale mingi .
43015003	Tënë so mbi tene na ala asara si ala ga nzoni awe .
43015004	Ala duti oko na mbi si mbi nga , mbi duti oko na ala . Maboko ti keke ayeke le ka gi lo oko pepe , lo yeke le gi tongana lo duti na tere ti keke ni . Nilaa ala nga , tongana ala duti oko na mbi pepe , ala lingbi ti le pepe .
43015005	Mbi yeke keke ti vinye , ala yeke amaboko ni . Zo so aduti oko na mbi si mbi duti oko na lo , fade lo yeke le mingi . Tongana ala duti nde na mbi , ala lingbi ti sara ye oko pepe .
43015006	Zo so aduti oko na mbi pepe , fade a yeke bi lo na gigi tongana ti so a yeke bi maboko ti keke si ahole . A yeke bongbi amaboko ti keke ni , a tuku na le ti wâ si agbi .
43015007	Tongana ala duti oko na mbi si atënë ti mbi aduti na be ti ala , ala hunda ye so be ti ala aye , fade ala yeke wara ni .
43015008	Fade Babâ ti mbi ayeke wara gonda na lege so : tongana ala le mingi , so afa atene , ala yeke adisiple ti mbi .
43015009	Tongana ti so Babâ aye mbi , mbi nga , mbi ye ala . Ala ngba na ya ti ndoye ti mbi .
43015010	Tongana ala sara ye alingbi na andia ti mbi , fade ala yeke ngba na ya ti ndoye ti mbi , tongana ti so mbi sara ye alingbi na andia ti Babâ si mbi ngba na ya ti ndoye ti lo .
43015011	“ Mbi tene tënë so na ala titene ngia ti mbi angba na be ti ala si ngia ti ala alingbi kue .
43015012	Ndia ti mbi ayeke so : ala ye tere na popo ti ala , tongana ti so mbi ye ala .
43015013	Tongana mbeni zo aka fini ti lo ndali ti azo so lo ye ala , mbeni ndoye ti hon so ayeke daa pepe .
43015014	Tongana ala sara ye alingbi na yanga so mbi mu na ala , ala yeke amba ti mbi so mbi na ala e ye tere .
43015015	Mbi yeke kiri ti iri ala azo ti kua pepe , ngbanga ti so zo ti kua ahinga ye so makonzi ti lo ayeke sara pepe . Me mbi iri ala amba ti mbi so mbi na ala e ye tere , ngbanga ti so mbi fa na ala aye so kue mbi ma na yanga ti Babâ .
43015016	Ala laa asoro mbi pepe , me mbi laa mbi soro ala ; mbi zia ala titene ala gue ti le mingi si lengo ti ala angba lakue . Tongaso , fade Babâ ayeke mu na ala ye so kue ala hunda na lo na iri ti mbi .
43015017	Ye so mbi mu yanga na ala ti sarango ni ayeke titene ala ye tere na popo ti ala . ”
43015018	“ Tongana azo ti dunia so ake ala , ayeke nzoni ala hinga so azo ni ake mbi kozoni .
43015019	Tongana ala yeke fade azo ti dunia so , ka dunia ni aye ala ndali ti so ala yeke ti lo . Me mbi soro ala na popo ti azo ti dunia si ala yeke azo ti dunia mbeni pepe . Ndani laa dunia ni ake ala .
43015020	Ala dabe ti ala na tënë so mbi tene na ala : ‘ Zo ti kua ayeke kota ahon makonzi ti lo pepe . ’ Fade azo ayeke sara ngangu na ala tongana ti so azo ni asara ngangu na mbi . Tongana azo ni asara fade ye alingbi na tënë ti mbi , ka ala sara nga ye alingbi na tënë ti ala .
43015021	Me fade azo ayeke sara ye so kue na ala ndali ti iri ti mbi , ngbanga ti so azo ni ahinga lo so atokua mbi pepe .
43015022	Tongana mbi ga fade pepe si mbi tene tënë na azo ni pepe , ka siokpari ayeke na li ti ala pepe . Me fadeso , ala yeke na mbeni tënë ti kiri na ni pepe ndali ti siokpari ti ala .
43015023	Zo so ake mbi , lo ke nga Babâ ti mbi .
43015024	Aye so zo asara laoko pepe , mbi sara ni na popo ti azo ti dunia . Tongana mbi sara ni fade pepe , ka siokpari ayeke na li ti ala pepe . Fadeso , ala baa aye so kue mbi sara , me ala ngba ti ke mbi nga na Babâ ti mbi .
43015025	Me aye so asi titene tënë ti Ndia ti ala aga taa-tënë ; Ndia ni atene : ‘ Ala ke mbi gi senge senge . ’
43015026	“ Mbi yeke tokua ande na ala Wagbungo-koko : lo yeke Yingo ti taa-tënë so alondo na Babâ si aga . Tongana lo ga , lo laa lo yeke tene tënë na ala na ndö ti mbi .
43015027	Ala nga , fade ala yeke tene tënë so ala hinga na ndö ti mbi , ngbanga ti so ala yeke na mbi ngbene ye na tongo nda ni . ”
43016001	“ Mbi tene tënë so na ala titene mabe ti ala ati pepe .
43016002	Fade azo ayeke tumba ala na ya ti ada ti sambelango Nzapa . Na ndö ni , ngbonga ni ayeke ga so fade ambeni zo ayeke fâ ala si azo ni ayeke tene na be ti ala atene , kua ti Nzapa laa ala yeke sara so .
43016003	Azo ni ayeke sara ye so na ala , ngbanga ti so azo ni ahinga Babâ wala mbi pepe .
43016004	Me mbi tene tënë so na ala titene , tongana ngbonga ni alingbi awe , ala dabe ti ala na tënë so mbi tene na ala . ” “ Mbi tene tënë so na ala kozoni pepe , ngbanga ti so mbi yeke na tere ti ala .
43016005	Me fadeso , mbi yeke kiri na tere ti lo so lo tokua mbi , me zo oko na popo ti ala ahunda mbi pepe , atene : ‘ Mo yeke gue na ndo wa ? ’
43016006	Me vundu agbu be ti ala ngbanga ti tënë so mbi tene na ala so .
43016007	Andaa mbi tene na ala taa-tënë : ayeke nzoni titene mbi gue . Biani , tongana mbi gue pepe , Wagbungo-koko ayeke ga ande na tere ti ala pepe . Tongana mbi gue , fade mbi yeke tokua lo na ala .
43016008	Tongana lo ga , fade lo yeke fa na azo ti dunia so atene , ala yeke handa tere ti ala na ndö ti tënë ti siokpari , na ndö ti tënë ti ye ti mbirimbiri nga na ndö ti tënë ti fango ngbanga ti Nzapa .
43016009	Azo ti dunia ayeke handa tere ti ala na ndö ti tënë ti siokpari , ndali ti so azo ni ama na be na mbi pepe .
43016010	Azo ni ayeke handa tere ti ala na ndö ti tënë ti ye ti mbirimbiri , ndali ti so mbi yeke gue na Babâ si ala , azo ti mbi , ala yeke kiri ti baa mbi pepe .
43016011	Azo ni ayeke handa tere ti ala na ndö ti tënë ti fango ngbanga ti Nzapa , ndali ti so a fâ ngbanga na li ti gbia ti dunia so awe .
43016012	“ Mbi yeke na tënë mingi ti tene na ala , me ti fadeso ala lingbi ti kanga be ti ala daa pepe .
43016013	Tongana Yingo ti taa-tënë aga ande , lo yeke fa na ala taa-tënë kue . Lo yeke fa gi tënë ti be ti lo pepe , me lo yeke fa na ala ye so lo yeke ma ; lo yeke fa nga na ala tënë ti aye so ayeke si .
43016014	Fade lo yeke gonda mbi , ngbanga ti so lo yeke mu tënë ti mbi ti tene na ala .
43016015	Ye so kue Babâ ayeke na ni , ayeke ti mbi . Ndani laa mbi tene : ‘ Fade Yingo ayeke wara ye so ayeke ti mbi si lo yeke tene na ala . ’ ”
43016016	“ Ngoi angba gi kete titene ala kiri abaa mbi pepe si kete na pekoni , ala yeke kiri ti baa mbi . ”
43016017	Ambeni disiple ti Jésus ahunda tere ti ala , atene : “ Nda ti tënë so lo tene so ayeke nyen , so lo tene : ‘ Ngoi angba gi kete titene ala kiri abaa mbi pepe si kete na pekoni , ala yeke kiri ti baa mbi ’ ? Lo tene nga , lo tene : ‘ Mbi yeke gue na Babâ . ’
43016018	So lo tene : ‘ Ngoi angba gi kete ’ , nda ni ayeke nyen ? E hinga nda ti tënë so pepe . ”
43016019	Jésus ahinga atene , ala ye ti hunda lo na tënë ; nilaa lo tene na ala : “ Mbi tene fade , mbi tene : ‘ Ngoi angba gi kete titene ala kiri abaa mbi pepe si kete na pekoni , ala yeke kiri ti baa mbi . ’ Tënë so ala yeke hunda tere na popo ti ala na ndö ni laa ?
43016020	Biani , mbi tene na ala taa-tënë : fade ala yeke toto , ala yeke dema tere , me azo ti dunia ayeke duti ti ala na ngia . Ala , adisiple ti mbi ayeke na vundu , me vundu ti ala ayeke kiri ti ga ngia .
43016021	Tongana ngbonga ti dungo ti wali aga nduru , lo yeke na vundu , ngbanga ti so lango ti pasi ti lo asi awe . Me tongana lo du molenge ni awe , lo girisa pasi ti lo ; be ti lo ayeke na ngia , ngbanga ti so lo du molenge na sese awe .
43016022	Ye so ayeke si na ala fadeso ayeke tongaso : fade ala yeke na vundu , me na pekoni , mbi yeke kiri ti ga ti baa ala si be ti ala akiri asi na ngia . Mara ti ngia so , zo oko alingbi ti zi ni na be ti ala pepe .
43016023	Na lango ni so , ala yeke hunda ande mbi na mbeni ye pepe . Biani , mbi tene na ala taa-tënë : ye so kue ala hunda na iri ti mbi , fade Babâ ayeke mu ni na ala .
43016024	Ala de ti hunda mbeni ye na iri ti mbi pepe . Ayeke nzoni ala hunda ye , fade ala wara ni si ngia ti ala alingbi kue . ”
43016025	“ Mbi tene na ala atënë so na lege ti atoli . Ngbonga ni ayeke ga ande so mbi yeke kiri ti tene tënë na ala na lege ti toli pepe , me mbi yeke tene tënë na ala na ndo ti Babâ polele .
43016026	Na lango ni so , fade ala yeke hunda ye na lo na iri ti mbi ; mbi tene na ala pepe , mbi tene , mbi laa mbi yeke hunda ye na Babâ ndali ti ala ,
43016027	ngbanga ti so Babâ wani aye ala . Lo ye ala , ngbanga ti so ala ye mbi si ala ma na be so mbi londo na Nzapa si mbi ga .
43016028	Mbi londo na Babâ si mbi ga na dunia . Fadeso , mbi yeke zia dunia ti kiri na Babâ . ”
43016029	Na pekoni , adisiple ti lo atene na lo : “ Fadeso , mo yeke tene tënë polele , mo kiri mo tene tënë na lege ti atoli pepe .
43016030	Ti fadeso , e hinga e tene , mo hinga ye kue , mo lingbi titene zo akiri ahunda mo na mbeni tënë pepe . Ndani laa e ma na be so , mo londo na Nzapa si mo ga . ”
43016031	Jésus akiri tënë na ala , atene : “ Ala ma na be fadeso awe ?
43016032	Baa , ngbonga ayeke ga si ngbonga ni alingbi awe so ala kue ayeke kangbi kirikiri , zo oko oko ayeke hon ti zia gi mbi oko . Me mbi yeke gi mbi oko pepe , ngbanga ti so Babâ ayeke na mbi .
43016033	Mbi tene tënë so na ala titene ala duti na siriri na lege ti gango so ala ga oko na mbi . Na dunia so , fade ala yeke baa pasi , me ala gbu ngangu ! Mbi hon dunia so na ngangu awe ! ”
43017001	Na peko ti tënë so , Jésus ayo le ti lo na nduzu si lo tene : “ Babâ , ngbonga ni alingbi awe . Gonda Molenge ti mo si Molenge ti mo agonda mo .
43017002	Mo mu na lo ngangu ti sara komandema na ndö ti azo kue . Tongaso si lo mu fini so angba lakue lakue na azo so kue mo mu ala na lo .
43017003	Fini so angba lakue lakue ayeke titene azo ahinga mo , mo so mo yeke oko taa Nzapa si ala hinga nga Jésus Christ , lo so mo tokua lo .
43017004	Mbi gonda mo na ndö ti sese so awe , mbi hunzi kua so mo mu na mbi ti sara awe .
43017005	Fadeso , Babâ , sara si mbi duti na gonda na ndo so mo yeke daa , gonda so mbi yeke na ni na tere ti mo kozoni si dunia so abaa gigi .
43017006	Azo so mo zi ala na dunia si mo mu ala na mbi , mbi sara si ala hinga mo . Ala yeke ti mo , mo mu ala na mbi si ala sara ye alingbi na tënë ti mo .
43017007	Ala hinga fadeso atene , ye so kue mo mu na mbi alondo na mo .
43017008	Biani , mbi mu na ala atënë so mo mu na mbi si ala yamba ni . Tongaso ala hinga biani atene , mbi londo na mo si mbi ga , ala ma nga na be so mo laa mo tokua mbi .
43017009	“ Mbi sambela ndali ti ala . Mbi sambela ndali ti azo ti dunia so pepe , me ndali ti ala so mo mu ala na mbi . Biani , ala yeke ti mo .
43017010	Ye ti mbi kue ayeke ti mo si ye ti mo kue ayeke ti mbi , nilaa azo ayeke baa gonda ti mbi na lege ti ala .
43017011	Mbi yeke na dunia so mbeni pepe , me ala yeke ti ala na dunia so . Mbi yeke gue ti mbi na tere ti mo . Babâ , mo so mo yeke nde si mo yeke nzoni kue , bata ala na lege ti ngangu ti iri ti mo so mo mu na mbi , tongaso si ala ga oko , tongana ti so mbi na mo e yeke oko .
43017012	So mbi yeke lani na tere ti ala , mbi bata ala na lege ti ngangu ti iri ti mo so mo mu na mbi . Mbi bata ala si zo oko na popo ti ala agirisa pepe , gi lo so a yeke buba ande lo biani biani so . Tongaso si tënë ti Mbeti ti Nzapa aga taa-tënë .
43017013	Fadeso mbi yeke kiri na tere ti mo . Mbi tene tënë so na ndembe so mbi de na dunia , tongaso si ngia ti mbi aduti na be ti ala , ngia so asi singo .
43017014	Mbi mu na ala tënë ti mo si azo ti dunia so ake ala , ndali ti so ala yeke azo ti dunia so pepe , tongana ti so mbi nga , mbi yeke zo ti dunia so pepe .
43017015	Mbi hunda na mo pepe ti zi ala na dunia so , me ti bata ala si Sioni wato asara sioni na ala pepe .
43017016	Ala yeke azo ti dunia so pepe , tongana ti so mbi nga , mbi yeke zo ti dunia so pepe .
43017017	Bata ala nde ndali ti mo na lege ti taa-tënë ; tënë ti mo ayeke taa-tënë .
43017018	Mbi tokua ala na ndö ti dunia , tongana ti so mo tokua mbi na ndö ti dunia .
43017019	Ndali ti nzoni ti ala , mbi bata tere ti mbi nde ndali ti mo titene ala nga , ala bata tere ti ala nde ndali ti mo na lege ti taa-tënë .
43017020	“ Mbi sambela gi ndali ti ala oko pepe , me mbi sambela nga ndali ti azo so ayeke ma na be ande na mbi na lege ti fango tënë ti ala .
43017021	Mbi sambela titene ala kue aga gi oko ! Babâ , ayeke nzoni ala ga oko na e , tongana ti so mbi na mo , e yeke oko . Ayeke nzoni ala ga oko si fade azo ti dunia ahinga atene , mo laa mo tokua mbi .
43017022	Mbi sara si ala wara gonda tongana ti so mo sara si mbi wara gonda , tongaso si ala ga oko , tongana ti so mbi na mo e yeke oko .
43017023	Mbi ga oko na ala , tongana ti so mbi na mo , e yeke oko si ala ga oko biani , tongaso si azo ti dunia ahinga atene , mo laa mo tokua mbi , tongaso si ala hinga nga atene , mo ye ala tongana ti so mo ye mbi .
43017024	Babâ , mo laa mo mu ala na mbi . Mbi ye titene ala duti na mbi na ndo so mbi yeke daa si ala baa gonda so mo gonda na mbi , ngbanga ti so mo ye mbi kozo si dunia abaa gigi .
43017025	Babâ so mo yeke mbirimbiri , azo ti dunia so ahinga mo pepe , me mbi hinga mo . Adisiple ti mbi ahinga atene , mo laa mo tokua mbi .
43017026	Mbi sara si ala hinga mo , mbi ngba ti sara titene ala hinga mo , tongaso si yengo so mo ye na mbi angba na popo ti ala si mbi na ala , e yeke oko . ”
43018001	Na peko ti sambela so , Jésus na adisiple ti lo ague na mbage ti ngu ti Sedron . Mbeni ndo so a lu akeke daa ayeke kâ si Jésus na adisiple ti lo ague kâ .
43018002	Judas , zo ti kango Jésus ahinga ndo ni , ngbanga ti so Jésus na adisiple ti lo abongbi kâ lege mingi .
43018003	Judas amu li ti mbeni bongbi ti aturugu na awabatango kota da ti Nzapa si ala gue na ndo ni so ; akota wayango-sandaga na afarizien laa atokua ala . Ala mu aye ti bira na alamba na wâ ti pere .
43018004	Jésus ahinga fade ye so kue ayeke si ande na lo . Nilaa lo gue nduru na ala si lo hunda ala , lo tene : “ Ala yeke gi zo wa ? ”
43018005	Ala kiri tënë na lo , atene : “ E yeke gi Jésus , zo ti Nazaret . ” Lo kiri tënë , lo tene : “ Mbi laa . ” Andaa Judas , zo ti kango Jésus ayeke na popo ti azo ni .
43018006	So Jésus atene na ala , atene : “ Mbi laa ” , ala kiri na peko si ala ti na sese .
43018007	Jésus akiri ahunda ala , atene : “ Ala yeke gi zo wa ? ” Ala tene na lo : “ E yeke gi Jésus , zo ti Nazaret . ”
43018008	Jésus atene na ala : “ Mbi tene fade na ala , mbi tene : ‘ Mbi laa . ’ Tongana mbi laa ala yeke gi mbi , ala zia tanga ti azo ni ague ! ”
43018009	Ye ni asi si tënë so Jésus atene lani alingbi ti ga taa-tënë , lo tene : “ Babâ , azo so mo mu ala na mbi , mbi girisa mbeni oko pepe ” .
43018010	Andaa yongoro zeme ayeke na maboko ti Simon Pierre . Lo gboto ni , lo de na zo ti kua ti kota wayango-sandaga si lo fâ mê ti lo ti mbage ti koli . Iri ti zo ti kua ni ayeke Malkus .
43018011	Me Jésus atene na Pierre : “ Kiri na yongoro zeme ti mo na ya ti bozo ni . Kopo ti pasi so Babâ amu na mbi so , mo baa ti mo , mo tene , mbi yeke nyon ni ande pepe ? ”
43018012	Tongaso , bongbi ti aturugu ni na makonzi ti ala nga na awabatango kota da ti Nzapa ti azuife agbu Jésus , akanga lo .
43018013	Ala gue na lo kozoni na Hane , babâ ti wali ti Kaife so ayeke kota wayango-sandaga na ngu ni so .
43018014	Andaa Kaife laa amu lani wango na amakonzi ti azuife , atene : “ Ayeke nzoni zo oko akui ndali ti azo ni . ”
43018015	Simon Pierre na mbeni disiple amu peko ti Jésus . Kota wayango-sandaga ahinga disiple ni so nzoni , nilaa disiple ni ali na peko ti Jésus na ya ti gbagba ti kota wayango-sandaga ni .
43018016	Me Pierre angba ti lo na gigi nduru na yanga ti gbagba ni . Mbeni disiple ni , lo so kota wayango-sandaga ahinga lo so , asigigi , lo tene tënë na wali so ayeke bata yanga ti gbagba ni si lo zia lege na Pierre ti li .
43018017	Wali so ayeke bata yanga ti gbagba ni atene na Pierre : “ Mo nga , mo yeke mbeni disiple ti koli so-aa ! ” Pierre abere , atene : “ Ên-en ! Mbi yeke disiple ti lo pepe . ”
43018018	Andaa de ayeke sara , nilaa azo ti kua na aturugu asara wâ si ala yeke duti na tere ni ti tumba de na tere ti ala . Pierre nga ague , aluti na popo ti ala titene tere ti lo amu wâ .
43018019	Kota wayango-sandaga ahunda Jésus na tënë na ndö ti adisiple ti lo nga na ndö ti ye so lo yeke fa .
43018020	Jésus akiri tënë , atene : “ Mbi yeke fa ye na azo kue polele ; lakue mbi yeke fa ye na ya ti ada ti sambelango Nzapa nga na ya ti kota da ti Nzapa , na ndo so azuife kue ayeke bongbi daa . Mbi tene mbeni tënë na hondengo ni pepe .
43018021	Ngbanga ti nyen laa mo kiri mo hunda mbi na tënë ? Mo hunda azo so ama tënë ti mbi : atënë so mbi tene na ala , ala hinga ni nzoni . ”
43018022	So Jésus atene tënë so , mbeni turugu so ayeke kâ apika ngbangba ti lo si atene na lo : “ Lege ti kiringo tënë na kota wayango-sandaga laa ? ”
43018023	Jésus akiri tënë na lo , atene : “ Tongana mbi tene mbeni sioni tënë , mo fa ni ; me tongana mbi tene tënë nzoni , ngbanga ti nyen laa mo pika mbi ? ”
43018024	Andaa Jésus angba na ya ti kamba si Hane atokua lo na kota wayango-sandaga Kaife .
43018025	Na ndembe so Simon Pierre angba ti luti kâ titene tere ti lo amu wâ , mbeni zo ahunda lo , atene : “ Mo nga , mo yeke mbeni disiple ti koli so pepe ? ” Pierre abere , atene : “ Ên-en , mbi yeke disiple ti lo pepe . ”
43018026	Mbeni zo ti kua ti kota wayango-sandaga so lo yeke zo ti sewa ti koli so Pierre afâ mê ti lo , ahunda Pierre , atene : “ Mbi baa mo na lo na ndo so a lu akeke daa so ; so mvene ? ”
43018027	Pierre akiri abere . Gi hio tongaso , koli-kondo atoto .
43018028	Na ndaperere , ala mu Jésus na ndo ti Kaife , ague na lo na da ti govoronere . Amakonzi ti azuife ali na da ni pepe , ngbanga ti so ala ye ti bata tere ti ala nzoni si ala lingbi ti te kobe ti Pake .
43018029	Pilate asigigi , lo gue na mbage ti ala si lo hunda ala , lo tene : “ Ala yeke bi tënë na li ti koli so ngbanga ti nyen ? ”
43018030	Ala kiri tënë na lo : “ Tongana lo sara fade sioni pepe , ka e ga na lo na mo ? ”
43018031	Pilate atene na ala : “ Ala mu lo , ala wani afâ ngbanga na li ti lo na lege ti ndia ti ala . ” Ala kiri tënë : “ A mu lege na e ti fâ zo pepe . ”
43018032	Ye ni asi si tënë so Jésus atene na ndö ti mara ti kuâ so fade lo yeke kui aga taa-tënë .
43018033	Pilate ali na da si lo iri Jésus , lo hunda lo : “ Mo yeke gbia ti azuife ? ”
43018034	Jésus akiri tënë na lo : “ Tënë so mo hunda so , alondo na be ti mo wani wala ambeni zo laa atene tënë ni na ndö ti mbi na mo ? ”
43018035	Pilate akiri tënë na lo , atene : “ Mbi yeke zuife ? Azo ti mara ti mo na akota wayango-sandaga laa amu mo aga na mo na mbi . Nyen laa mo sara ? ”
43018036	Jésus akiri tënë na lo : “ Kodro-gbia ti mbi ayeke ti dunia so pepe . Tongana kodro-gbia ti mbi ayeke fade ti dunia so , ka azo ti mbi atiri bira ti kanga lege si azo aga na mbi na amakonzi ti azuife pepe . Me fadeso , kodro-gbia ti mbi ayeke ti ndo so ge pepe . ”
43018037	Pilate ahunda lo , atene : “ Ye ni , mo yeke gbia ? ” Jésus akiri tënë : “ Gi tënë ni laa mo tene awe so : mbi yeke gbia . A du mbi si mbi ga na dunia so ti fa ye na ndö ti taa-tënë na azo . Zo so ayeke zo ti taa-tënë , fade lo yeke ma tënë ti mbi . ”
43018038	Pilate ahunda lo , atene : “ Taa-tënë ayeke nyen ? ” Na pekoni , Pilate akiri asigigi , lo gue lo wara azuife si lo tene na ala : “ Mbi wara ti mbi mbeni tënë oko pepe ti fâ ngbanga na li ti koli so ndali ni .
43018039	Me na lege ti sarango ye ti kodro ti ala , lakue na matanga ti Pake , mbi yeke zi mbeni zo ti kanga oko . Ala ye mbi zi na ala gbia ti azuife ? ”
43018040	Azo ni ato nda ti dekongo , atene : “ Ên-en , lo pepe ! Me Barabas ! ” Andaa Barabas ayeke mbeni sioni zo .
43019001	Tongaso Pilate amu yanga titene a gue na Jésus si a pika lo na fimbo .
43019002	Aturugu amu akamba ti ki aleke ni tongana kpoto ti gbia si ala zia na li ti lo ; ala yu na lo mbeni kota bengba bongo .
43019003	Ala ga nduru na tere ti lo si ala tene : “ E bara mo , gbia ti azuife ! ” Ala yeke pika ngbangba ti lo .
43019004	Pilate akiri asigigi si lo tene na azuife : “ Ala baa , lo laa mbi yeke sigigi na lo na ala so . Ayeke nzoni ala hinga so mbi wara ti mbi mbeni tënë oko pepe ti fâ ngbanga na li ti koli so ndali ni . ”
43019005	Tongaso Jésus asigigi na kpoto ti ki ni na li ti lo , na kota bengba bongo ni na tere ti lo . Pilate atene na ala : “ Baa , koli ni laa ! ”
43019006	So akota wayango-sandaga na aturugu ti kota da ti Nzapa abaa Jésus , ala dekongo , atene : “ Fâ lo na ndö ti keke ti kroa ! Fâ lo na ndö ti keke ti kroa ! ” Pilate atene na ala : “ Ala wani amu lo , afâ lo na ndö ti keke ti kroa ni . Mbi wara ti mbi mbeni tënë oko pepe ti fâ ngbanga na li ti lo ndali ni . ”
43019007	Azuife akiri tënë na lo : “ Mbeni ndia ti e ayeke daa ; na lege ti ndia ni so , lo lingbi na kuâ , ngbanga ti so lo tene , ni yeke Molenge ti Nzapa . ”
43019008	So Pilate ama tënë so , mbeto agbu lo ahon ndoni .
43019009	Lo kiri lo li na da si lo hunda Jésus , lo tene : “ Mo londo ti mo na ndo wa ? ” Me Jésus akiri tënë na lo pepe .
43019010	Tongaso , Pilate atene na lo : “ Taa mbi laa mo ke ti zi yanga na mbi ? Ayeke nzoni mo hinga mo tene , mbi yeke na ngangu ti zi mo , mbi yeke nga na ngangu ti mu yanga titene a fâ mo na ndö ti keke ti kroa . ”
43019011	Jésus akiri tënë na lo , atene : “ Mo yeke na ngangu na ndö ti mbi pepe , gi ngangu so Nzapa amu na mo . Ndani laa zo so azia mbi na maboko ti mo so , kungba ti siokpari ti lo ane ahon ti mo . ”
43019012	Ti londo na ndembe ni so , Pilate ayeke gi lege ti zi Jésus , me azuife akiri adekongo , atene : “ Tongana mo zi lo , andaa mo yeke zo ti kota gbia ti Rome pepe ! Zo so kue atene , ni yeke gbia , andaa lo ke kota gbia ti Rome awe ! ”
43019013	So Pilate ama tënë so , lo hunda titene a sigigi na Jésus . Pilate aduti na ndö ti mbata ti lo ti fango ngbanga , na ndo so iri ni “ Litostrotos ” ; a iri ni na yanga ti hebro “ Gabata ” .
43019014	Andaa lango ni so ayeke lango ti lekengo tere ndali ti matanga ti Pake . Nduru na bekombite , Pilate atene na azuife : “ Baa , gbia ti ala laa ! ”
43019015	Ala kiri adekongo , atene : “ Fâ lo ! Fâ lo ! Fâ lo na ndö ti keke ti kroa ! ” Pilate ahunda ala , atene : “ Ala ye mbi fâ gbia ti ala na ndö ti keke ti kroa ? ” Akota wayango-sandaga akiri tënë , atene : “ E yeke na mbeni gbia nde pepe , gi kota gbia ti Rome oko ! ”
43019016	Tongaso Pilate azia Jésus na maboko ti ala titene ala gue afâ lo na ndö ti keke ti kroa . Ala mu Jésus ahon na lo .
43019017	Lo wani lo yo keke ti kroa ti lo , lo sigigi si lo gue na ndo so ala iri ni “ Ndo-ti-abio-ti-li ” ; a iri ni na yanga ti hebro “ Golgota . ”
43019018	Kâ laa aturugu akanga Jésus na ndö ti keke ti kroa . Ala kanga nga ambeni koli use na ndö ti akeke ti kroa , oko na mbage , oko na mbage ; Jésus ayeke na popo ti ala .
43019019	Pilate amu yanga titene a su mbeti si a kanga na li ti keke ti kroa ni . Mbeti ni atene : “ Jésus , zo ti Nazaret , gbia ti azuife . ”
43019020	Ndo so a kanga Jésus na ndö ti keke ti kroa daa so ayo na gbata ni pepe , nilaa azuife mingi adiko mbeti ni . A su mbeti ni na yanga ti hebro , na greke nga na laten .
43019021	Akota wayango-sandaga ti azuife atene na Pilate : “ Mo su mbeti ni pepe , mo tene : ‘ Gbia ti azuife ’ , me mo su ni , mo tene : ‘ Koli so atene , ni yeke gbia ti azuife . ’ ”
43019022	Pilate akiri tënë , atene : “ Ye so mbi su na mbeti awe , mbi su awe ! ”
43019023	So aturugu akanga Jésus na ndö ti keke ti kroa awe , ala mu abongo ti lo si ala kangbi ya ni osio , zo oko oko na ti lo . Ala mu nga yongoro bongo ti lo so a fu ni fungo pepe , me ti londo na nduzu asi na gbeni , a leke ni gi le ni oko tongana mapia-bongo .
43019024	Aturugu ni atene na popo ti ala : “ E suru ya ti bongo ni pepe , me e bi dee ti hinga zo so ayeke wara ni . ” Ye so asi si tënë ti Mbeti ti Nzapa aga taa-tënë ; tënë ni atene : “ Ala kangbi ya ti abongo ti mbi na popo ti ala si ala bi dee ti hinga zo so ayeke mu yongoro bongo ti mbi . ” Ye so aturugu asara laa .
43019025	Mama ti Jésus , na ita ti mama ti lo , na Marie , wali ti Klopas nga na Marie ti kodro ti Magdala ayeke luti nduru na tere ti keke ti kroa ti Jésus .
43019026	Jésus abaa mama ti lo na mbeni disiple ti lo so lo ye lo mingi , ala yeke luti kâ . Tongaso Jésus atene na mama ti lo : “ Wali , baa , molenge ti mo laa . ”
43019027	Na pekoni , lo tene na disiple ni : “ Baa , mama ti mo laa . ” Ti londo na ndembe ni so , disiple ni amu mama ti Jésus na da ti lo .
43019028	Na pekoni , Jésus ahinga atene , fadeso ye kue ahunzi awe . Ti sara si tënë ti Mbeti ti Nzapa aga taa-tënë , lo tene : “ Nzara ti ngu asara mbi ! ”
43019029	Mbeni ta ayeke kâ so kpingo vin ayeke na ya ni . Aturugu amu ndokoro ayoro na ya ti kpingo vin ni , ala kanga na li ti mbeni kete keke ti izope , ala zia ni na yanga ti Jésus .
43019030	Jésus anyon kpingo vin ni si na pekoni , lo tene : “ Ye kue ahunzi awe ! ” Lo ba li ti lo na sese si lo kui .
43019031	Lango ni ayeke lango ti lekengo tere ndali ti lango ti wungo tere . Azuife aye ka titene akuâ angba na ndö ti akeke ti kroa na lango ti wungo tere pepe . Andaa lango ti wungo tere ni ayeke mbeni kota lango mingi . Tongaso ala gue ahunda Pilate ti mu yanga titene a kungbi agere ti akoli so a kanga ala na ndö ti akeke ti kroa so si ala zi akuâ ni na ndö ti akeke ti kroa ni .
43019032	Aturugu ague , ala kungbi agere ti kozo zo ni si ala kungbi nga agere ti use zo so a kanga ala na ndö ti keke ti kroa na tere ti Jésus so .
43019033	Me so ala si na Jésus , ala baa so lo kui awe , nilaa ala kungbi agere ti lo pepe .
43019034	Mbeni turugu akpo kate ti Jésus na likongo , gi hio tongaso , mene na ngu asigigi daa .
43019035	Zo so abaa ye ni na le ti lo so , lo laa lo yeke fa peko ti tënë ni , tënë so lo yeke tene ayeke taa-tënë . Lo hinga so , lo yeke tene taa-tënë , tongaso si ala nga , ala lingbi ti ma na be .
43019036	Ye so asi titene tënë ti Mbeti ti Nzapa aga taa-tënë ; tënë ni atene : “ Fade bio ti lo oko ayeke kungbi pepe . ”
43019037	Mbeni tënë so a su ayeke so : “ Lo so ala kpo lo so , fade azo ayeke baa lo . ”
43019038	Na pekoni , Joseph , mbeni zo ti gbata ti Arimate ague ahunda Pilate ti mu kuâ ti Jésus . — Joseph ayeke mbeni disiple ti Jésus , me lo mu peko ti lo na hondengo ni , ngbanga ti so mbeto ti amakonzi ti azuife asara lo . — Pilate ayeda . Tongaso Joseph ague amu kuâ ni .
43019039	Nikodeme so ague lani na bi ti baa Jésus , lo na Joseph laa aga . Lo mu mbeni yombo so a bongbi mire na aloes si asara na ni ; lo ga na ni kilo baleota .
43019040	Akoli use so amu kuâ ti Jésus , ala kanga na bongo , ala zia yombo daa tongana ti so azuife ayeke sara lakue ti lu na akuâ ti ala .
43019041	Mbeni ndo so a lu akeke daa ayeke nduru na ndo so a fâ Jésus daa na ndö ti keke ti kroa so ; mbeni fini du ti kuâ ayeke kâ so ade ti lu zo daa pepe .
43019042	Ala lu Jésus na ya ti du ti kuâ ni , ngbanga ti so ndo ni ayo pepe si lango ni ayeke lango ti lekengo tere ndali ti lango ti wungo tere .
43020001	Na ndaperere ti layenga , so ndo angba ti vuko , Marie ti kodro ti Magdala ague na du ti kuâ ni . Lo baa so a zi têne ti yanga ti du ti kuâ ni awe .
43020002	Lo kpe , lo gue lo si na Simon nga na mbeni disiple , lo so Jésus aye lo mingi so . Lo tene na ala : “ A zi Kota Gbia na ya ti du ti kuâ ni awe , e hinga ndo so a zia lo daa pepe ! ”
43020003	Tongaso Pierre na mbeni disiple ni alondo , ala gue na du ti kuâ ni .
43020004	Ala use kue ayeke kpe loro , me mbeni disiple ni akpe loro ngangu ahon Pierre ; lo si na du ti kuâ ni kozoni .
43020005	Lo kuku si lo baa akamba ti bongo alango na sese , me lo li na ya ti du ni pepe .
43020006	Simon Pierre asi na peko ti lo si lo li na ya ti du ni . Lo baa akamba ti bongo so ayeke kâ
43020007	nga na abongo so a kanga na li ti Jésus . Bongo ni na akamba ti bongo ni ayeke na ndo oko pepe , me a kanga ni si a zia ni nde .
43020008	Tongaso , mbeni disiple ni , lo so asi fade na du ti kuâ kozoni so , lo li , lo baa si lo ma na be .
43020009	Andaa tënë ti Mbeti ti Nzapa so atene , alingbi Jésus azingo na kuâ so , ala de ti ma ya ni pepe .
43020010	Na pekoni , adisiple akiri na ndo ti ala .
43020011	Marie aluti na gigi , na yanga ti du ti kuâ ni si lo yeke toto . So lo ngba ti toto , lo kuku ti baa ndo na ya ti du ni
43020012	si lo baa a-ange use so ayu vuru bongo . Ala duti na ndo so a zia kuâ ti Jésus daa : oko na mbage ti li ti lo , oko na mbage ti gere ti lo .
43020013	Ala hunda lo : “ Wali , mo yeke toto ngbanga ti nyen ? ” Lo kiri tënë , lo tene : “ Azo amu Kota Gbia ti mbi ahon na lo awe ; mbi hinga ndo so ala zia lo daa pepe . ”
43020014	So tënë ni angba na yanga ti lo , lo baa ndo na peko si lo baa Jésus ayeke luti ; me lo hinga lo tene , so Jésus laa pepe .
43020015	Jésus ahunda lo : “ Wali , mo yeke toto ngbanga ti nyen ? Zo wa laa mo yeke gi lo ? ” Marie abaa ti lo atene so walekengo-ndo ni so laa si lo tene : “ Pakara , tongana mo laa mo mu lo , mo hon na lo , fa na mbi ndo so mo zia lo daa si mbi gue mbi mu lo . ”
43020016	Jésus atene na lo : “ Marie ! ” Marie abaa ndo na mbage ti lo si lo tene na yanga ti hebro lo tene : “ Rabuni ! ” Ndani atene : “ Wafango-ye . ”
43020017	Jésus atene na lo : “ Zia ti gbu mbi , ngbanga ti so mbi de ti gue na Babâ pepe . Me mo gue , mo baa a-ita ti mbi , mo tene na ala , mo tene : ‘ Mbi yeke gue na Babâ ti mbi so ayeke nga Babâ ti ala ; lo yeke Nzapa ti mbi na Nzapa ti ala nga . ’ ”
43020018	Tongaso Marie ti kodro ti Magdala ague si lo tene na adisiple ti Jésus atene : “ Mbi baa Kota Gbia ! ” Lo fa na ala nga tënë so Jésus atene na lo .
43020019	Na lakui ti layenga ni , adisiple abongbi tere ti ala na ya ti mbeni da . Ala kanga yanga ti da ni na ndö ti ala , ngbanga ti so mbeto ti amakonzi ti azuife asara ala . Jésus aga si lo luti na popo ti ala , lo tene na ala : “ Siriri aduti na ala ! ”
43020020	Na peko ti tënë so , lo fa amaboko ti lo na kate ti lo na ala . So adisiple abaa Kota Gbia , be ti ala asi na kota ngia .
43020021	Jésus akiri tënë na ala : “ Siriri aduti na ala ! Tongana ti so Babâ atokua mbi , mbi nga , mbi tokua ala . ”
43020022	Na pekoni , lo huru pupu na ndö ti ala si lo tene : “ Ala wara Yingo-Vuru !
43020023	Tongana ala zi siokpari na li ti mbeni zo , fade siokpari ti zo ni ayeke hon . Tongana ala zi siokpari na li ti mbeni zo pepe , fade siokpari ayeke ngba na li ti lo . ”
43020024	Thomas , mbeni disiple oko na popo ti adisiple baleoko na use , so a iri lo Ngbo , ayeke na popo ti amba ti lo na ndembe so Jésus asi na ni so pepe .
43020025	Ambeni disiple ni atene na Thomas : “ E baa Kota Gbia ! ” Thomas akiri tënë na ala , atene : “ Tongana mbi baa ka ti pondi na ya ti amaboko ti lo pepe , mbi yoro li ti maboko ti mbi daa pepe si mbi yoro maboko ti mbi na ya ti ka ti kate ti lo pepe , mbi yeke ma na be oko pepe . ”
43020026	Yenga oko na pekoni , adisiple akiri abongbi tere ti ala na ya ti da , Thomas ayeke na popo ti ala . Ala kanga yanga ti da ni na kerere , me Jésus aga si lo luti na popo ti ala , lo tene : “ Siriri aduti na ala ! ”
43020027	Na pekoni , lo tene na Thomas : “ Yoro li ti maboko ti mo na ndo so , mo baa maboko ti mbi . Yoro nga maboko ti mo na ndo so na ya ti kate ti mbi . Zia ti dekite , ma na be ! ”
43020028	Thomas akiri tënë na lo , atene : “ Kota Gbia ti mbi na Nzapa ti mbi ! ”
43020029	Jésus atene na lo : “ Ngbanga ti so mo baa mbi laa mo ma na be ? Ti ala nzoni , ala so abaa mbi pepe si ala ma na be ! ”
43020030	Jésus asara ambeni ye ti kpene mingi na le ti adisiple ti lo so a su tënë ni na ya ti mbeti so pepe .
43020031	Me ti ambeni ye ti kpene so a su tënë ni na mbeti so , a su ni titene ala ma na be so , Jésus ayeke Mesii , Molenge ti Nzapa . Tongana ala ma na be , fade ala yeke duti na fini na lege ti lo .
43021001	Na pekoni , Jésus akiri asi na adisiple ti lo na yanga ti kota ngu ti Tiberiade . Lege so Jésus asi na ni ayeke so :
43021002	Simon Pierre , Thomas — so a iri lo Ngbo — , Natanael , zo ti kodro ti Kana na Galile , amolenge ti Zebede na ambeni disiple use kue abongbi na ndo oko .
43021003	Simon Pierre atene na amba ti lo : “ Mbi yeke gue ti gi susu . ’ Ala tene na lo : “ E na mo e gue . ” Tongaso ala gue , ala ko na ya ti ngo si ala hon . Me na bi ni kue , ala wara susu oko pepe .
43021004	So ndo ahan awe , Jésus aluti na yanga ti ngu ni , me adisiple ti lo ahinga pepe , atene lo laa .
43021005	Lo hunda ala , lo tene : “ Tongana nyen amolenge , ala gbu susu pepe ? ” Ala kiri tënë na lo , atene : “ E gbu susu pepe . ”
43021006	Lo tene na ala : “ Ala bi gbanda ni na mbage ti maboko ti koli , fade ala yeke gbu asusu . ” Tongaso ala bi gbanda ni , me ala gboto ni na gigi gbaa , ngbanga ti so ala gbu asusu mingi .
43021007	Disiple so Jésus aye lo mingi so atene na Pierre : “ Kota Gbia laa ! ” So Pierre ama atene , so Kota Gbia laa , lo yu bongo ti lo , ngbanga ti so lo zi ni . Na pekoni , lo huru lo ti na ya ti ngu .
43021008	Ambeni disiple ni akiri na ngo ni na yanga ti ngu si ala yeke gboto gbanda ni so asi singo na asusu . Ala yeke fade yongoro na yanga ti ngu ni pepe , ala yeke nduru na metere ngbangbo oko .
43021009	So ala si na yanga ti ngu ni , ala baa ambeni le ti wâ , susu ayeke na ndö ni ; ala baa nga mapa .
43021010	Jésus atene na ala : “ Ala ga na ambeni susu so ala gbu so . ”
43021011	Simon Pierre ako na ya ti ngo si lo gboto gbanda ni lo sigigi na ni : akota susu so wungo ti ala ayeke ngbangbo oko na baleoku na ota ayeke na ya ni . Ataa so asusu ni ayeke mingi ahon ndoni , gbanda ni asuru pepe .
43021012	Jésus atene na ala : “ Ala ga , ate ye . ” Mbeni disiple oko ti hunda lo : “ Mo yeke zo wa ? ” ayeke daa pepe , ngbanga ti so ala hinga atene , so Kota Gbia laa .
43021013	Tongaso Jésus ague , lo mu mapa si lo kangbi ni na ala ; lo kangbi nga asusu ni .
43021014	Lege ota titene Jésus asi na adisiple ti lo na peko ti zingongo ti lo na kuâ laa .
43021015	Na peko ti kobe ni , Jésus ahunda Simon Pierre , atene : “ Simon , molenge ti Jean , mo ye mbi ahon ala so ? ” Simon akiri tënë : “ Biani , Kota Gbia , mo hinga so mbi ye mo . ” Jésus atene na lo : “ Bata akete taba ti mbi ! ”
43021016	Jésus akiri ahunda lo ti fani use ni , atene : “ Simon , molenge ti Jean , mo ye mbi ? ” Pierre akiri tënë na lo : “ Biani , Kota Gbia , mo hinga so mbi ye mo . ” Jésus atene na lo : “ Bata ataba ti mbi ! ”
43021017	Jésus akiri ahunda lo ti fani ota ni , atene : “ Simon , molenge ti Jean , mo ye mbi ? ” Vundu asara Pierre , ngbanga ti so Jésus ahunda lo fani ota , atene : “ Mo ye mbi ? ” Tongaso lo tene na Jésus : “ Kota Gbia , mo hinga ye kue , mo hinga so mbi ye mo ! ” Jésus atene na lo : “ Bata ataba ti mbi .
43021018	Biani , mbi tene na mo taa-tënë : na ndembe so mo de maseka , mo wani laa mo yeke kanga kamba ti ndö ti bongo ti mo si mo yeke gue na ndo so kue be ti mo aye . Me tongana mo ga mbakoro awe , fade mo yeke yoro maboko ti mo si mbeni zo nde ayeke kanga kamba ti ndö ti bongo ti mo si lo yeke gue na mo na ndo so be ti mo aye pepe . ”
43021019	Jésus atene tënë so ti fa mara ti kuâ so Pierre ayeke kui ande na ni si fade Nzapa ayeke wara gonda na lege ti kuâ ni . Na pekoni , Jésus atene na lo : “ Mu peko ti mbi ! ”
43021020	Pierre abaa ndo na peko si lo baa disiple so Jésus aye lo mingi , lo so na ndembe ti tengo kobe aba tere ti lo na mbage ti Jésus si ahunda lo , atene : “ Kota Gbia , zo wa laa ayeke ka mo so ? ”
43021021	So Pierre abaa lo , lo hunda Jésus , lo tene : “ Kota Gbia , ti lo so , nyen laa ayeke si ande na lo ? ”
43021022	Jésus akiri tënë na lo : “ Tongana mbi ye titene lo ngba ngbii mbi ga , ti mo daa nyen ? Ti mo , mo mu peko ti mbi ! ”
43021023	Gi na ndö ti tënë so laa azo ti Christ atene na popo ti ala atene , disiple so ayeke kui ande pepe . Me Jésus atene na disiple ni pepe , atene : “ Fade lo yeke kui pepe ” . Andaa tënë so Jésus atene ayeke so : “ Tongana mbi ye titene lo ngba ngbii mbi ga , ti mo daa nyen ? ”
43021024	Disiple ni so laa abaa aye ni , lo fa peko ni si lo su tënë ni na mbeti . E hinga so , tënë so lo tene ayeke taa-tënë .
43021025	Ambeni ye mingi ayeke daa so Jésus asara . Tongana a su ni oko oko kue na mbeti , mbi baa mbi tene , dunia kue alingbi ti wara ndo pepe ti zia ambeti ni daa .
44001001	Ita Théophile ! Na ya ti kozo buku ti mbi , mbi tene tënë ti aye so kue Jésus asara nga na aye so lo fa , ngbene ye na tongo nda ni
44001002	ngbii asi na lango so a mu lo na yayu . Kozo titene a mu Jésus na yayu , lo mu yanga na lege ti ngangu ti Yingo-Vuru na azo so lo soro ala ti ga awatokua .
44001003	Na peko ti kuâ ti lo , lo fa tere ti lo na ala na alege nde nde si lo fa na ala biani so lo yeke na fini . Na ya ti lango baleosio , lo si na ala si lo fa na ala tënë na ndö ti Kodro-gbia ti Nzapa .
44001004	Mbeni lâ , so lo na ala ayeke te kobe , lo mu yanga na ala , lo tene : “ Ala ngba na Jérusalem , ala ku ye so Babâ amu zendo ni si mbi nga , mbi tene tënë ni lani na ala so .
44001005	Jean abatize azo na ngu , me na ya ti akete lango , fade Nzapa ayeke batize ala na Yingo-Vuru . ”
44001006	So awatokua abongbi na tere ti Jésus , ala hunda lo , atene : “ Kota Gbia , fadeso laa mo yeke kiri kodro-gbia ni na azo ti Israel ? ”
44001007	Jésus akiri tënë na ala : “ So ayeke tënë ti ala pepe ti hinga ngoi ni na ndembe ni . Biani , Babâ oko laa aleke na be ti lo na lege ti komandema ti lo .
44001008	Me fade ala yeke wara ngangu na ndembe so Yingo-Vuru ayeke zu na ndö ti ala . Tongaso , ala yeke ga azo ti tenengo tënë ti ye so ala hinga na ndö ti mbi na Jérusalem , na Judée kue , na Samarii , ngbii ala si na nda ti sese kue . ”
44001009	Na peko ti tënë so , lo londo ti gue na yayu , ala ngba ti baa peko ti lo , me mbeni mbinda ahonde lo na le ti ala .
44001010	So ala ngba ti baa ndo na nduzu na peko ti lo , ambeni koli use so ayu vuru bongo , aga aluti nduru na tere ti ala .
44001011	Akoli ni atene na ala : “ Ala azo ti Galile , ala ngba ti luti na ndo so ti baa ndo na nduzu ngbanga ti nyen ? Jésus so a mu lo na popo ti ala ague na lo na yayu so , fade lo yeke kiri gi tongana ti so ala baa lo na guengo ni na yayu . ”
44001012	Tongaso , awatokua alondo na ndö ti hoto so a iri ni hoto ti a-olive si ala kiri na Jérusalem ; hoto ni ayo nduru na kilometere oko na gbata ni .
44001013	So ala si na gbata ni awe , ala li na ya ti kubu ti nduzu so ala yeke wara ka tere daa . Azo ni ayeke Pierre , Jean , Jacques , André , Philippe , Thomas , Barthélemy , Matthieu , Jacques , molenge ti Alfe , Simon so ayeke tiri ndali ti lipandaa ti kodro nga na Jude , molenge ti Jacques .
44001014	Lakue na beoko , ala kue ayeke bongbi ti sambela , ala na ambeni wali , na Marie , mama ti Jésus nga na a-ita ti Jésus .
44001015	Mbeni lâ , azo ti Jésus abongbi tere ti ala , li ti ala kue ayeke nduru na ngbangbo oko na baleuse . Pierre alondo na popo ti ala si lo tene :
44001016	“ A-ita , ye so Yingo-Vuru atene tënë ni na ya ti Mbeti ti Nzapa so , ayeke nzoni ye ni asi alingbi na ni . Yingo-Vuru atene tënë na ndö ti Judas na lege ti David ; Judas so aga zo ti fango lege na azo ti gbungo Jésus so .
44001017	Judas ayeke lani na popo ti e si a mu na lo mbage ti kua so e yeke sara so titene lo sara .
44001018	Lo gue lani lo vo mbeni yaka na nginza so lo wara na lege ti ye ti sioni ti lo . Kâ , lo ti na li ti lo , ya ti lo asungba si avi ti lo kue atuku na sese .
44001019	Azo ti Jérusalem kue ama tënë ni si ala iri yaka ni na yanga ti kodro ti ala atene ‘ Hakeldama ’ , nda ni atene : ‘ Yaka ti mene . ’
44001020	Andaa a su na ya ti mbeti ti Abia , atene : ‘ Ayeke nzoni ya ti da ti lo angba senge , mbeni zo alango daa pepe . ’ Mbeni mbeti so a su , atene : ‘ Ayeke nzoni mbeni zo amu kua na peko ti lo . ’
44001021	Ambeni zo atambula na e na ya ti alango so Kota Gbia Jésus ade na popo ti e ,
44001022	ti londo na lango ti bateme ti Jean ngbii asi na lango so a mu Jésus na popo ti e , a gue na lo na yayu . Tongaso , ayeke nzoni mbeni oko na popo ti ala abongbi na e ti ga zo ti fango na azo tënë ti zingongo ti Jésus na kuâ . ”
44001023	Ala mu azo use azia na dawa ti ala : Joseph so a iri lo Barsabas , so mbeni iri ti lo ayeke Yustus , lo na Matthias .
44001024	Na pekoni , ala sambela Nzapa , atene : “ Kota Gbia , mo hinga be ti azo kue . Tongaso , na popo ti azo use so , fa na e zo wa laa mo soro lo
44001025	ti sara kua ti watokua na peko ti Judas so azia kua ni ti gue na ndo so alingbi na lo . ”
44001026	Na pekoni , ala bi ye ti hinga zo wa laa a soro lo . Ye ni afa Matthias si a zia lo na tere ti awatokua baleoko na oko .
44002001	So lango ti Pantekote asi awe , azo ti Jésus kue abongbi tere ti ala na ndo oko .
44002002	Gi hio tongaso , mbeni toto so akpa toto ti kota pupu alondo na nduzu si amu ya ti da so ala yeke daa so kue .
44002003	Ala baa ambeni ye so akpa amenga ti wâ asi ; amenga ti wâ ni akangbi ya ti ala si aduti na li ti zo oko oko kue .
44002004	Ala kue asi na Yingo-Vuru si ala to nda ti tene tënë na ayanga nde nde tongana ti so Yingo amu na ala lege ti tenengo ni .
44002005	Andaa ambeni zuife so aye tënë ti Nzapa mingi ayeke na Jérusalem . Ala londo na akodro nde nde ti dunia mobimba si ala ga .
44002006	So ala ma go ti azo ni , ala ga abongbi tere ti ala gbani gbani . Li ti azo ni aga kirikiri , ngbanga ti so zo oko oko ayeke ma azo ti Jésus so ayeke tene tënë taa na yanga ti kodro ti lo .
44002007	Li ti ala kue akpe , be ti ala ado si ala tene : “ Azo so ayeke tene tënë so , ala kue ayeke azo ti Galile pepe ?
44002008	Asara tongana nyen si zo oko oko na popo ti e ayeke ma ala taa na yanga ti kodro ti lo so ?
44002009	E so e londo na Parte , na Medii , na Elam , na Mezopotamii , na Judée , na Kapadose , na Pon , na Azii ,
44002010	na Frizii , na Panfilii , na Ezipte , na akodro ti Libii , nduru na Sirene ; ambeni alondo na Rome si asara kodro ge ;
44002011	ambeni alondo na Krete nga na Arabii . E so kue e yeke ge , azuife na ambeni zo so ayeke bata Ndia ti Moïse , e yeke ma ala na taa ayanga ti kodro ti e ; ala yeke tene tënë ti akota ye so Nzapa asara ! ”
44002012	So li ti ala kue akpe si ala hinga li ti ala na ye ni pepe , ala hunda tere ti ala , atene : “ So aye ti tene nyen ? ”
44002013	Me ambeni ayeke he azo ti Jésus , atene : “ Azo so anyon samba agbu le ti ala awe ! ”
44002014	Pierre aluti , lo na amba ti lo awatokua baleoko na oko si lo tene tënë na kota go , lo tene : “ Amba ti mbi azuife na ala so kue asara kodro na Jérusalem , ala zi mê ti ala , ala ma mbi nzoni . Mbi ye ti fa nda ti ye so na ala .
44002015	Azo so anyon samba ahon ndö ti ala pepe , tongana ti so ala yeke tene na be ti ala so . Biani , e yeke gi na ngbonga gumbaya ti ndaperere .
44002016	Me tënë so Wayanga-Nzapa Joël atene ando so , ni laa asi awe so ; lo tene :
44002017	‘ Nzapa atene : Na ya ti alango ti ndani , fade mbi yeke sara titene Yingo ti mbi aga na ndö ti azo kue ; amolenge ti ala ti koli na ti wali ayeke tene peko ti tënë ti yanga ti mbi , amaseka ti ala ti koli ayeke baa aye na ya ti mbeni ye tongana bango-li , ambakoro ti ala ayeke baa li ti ala .
44002018	Biani , na ya ti alango ni so , mbi yeke sara titene Yingo ti mbi aga na ndö ti azo ti kua ti mbi ti koli na ti wali si ala yeke tene peko ti tënë ti yanga ti mbi .
44002019	Fade mbi yeke sara aye ti dongo be na le ti nduzu si mbi yeke sara aye ti kpene na ndö ti sese : mene , wâ na ngbongboro guru ti wâ ,
44002020	lâ ayeke ga vukongo ndo , nze ayeke ga bengba tongana mene . Na pekoni , fade lango ti Kota Gbia ayeke si , kota lango so azo ayeke baa gonda ti Nzapa .
44002021	Tongaso , zo so kue ayeke iri Kota Gbia ti mu maboko na lo , fade lo yeke soo kuâ . ’
44002022	“ Azo ti Israel , ala ma tënë so ! Jésus , zo ti Nazaret ayeke mbeni zo so Nzapa afa na le ti ala so ni laa ni tokua lo . Nilaa Nzapa asara akota ye , na aye ti dongo be na aye ti kpene na lege ti lo . Ala wani , ala baa aye ni , ngbanga ti so aye ni kue asi gi na popo ti ala .
44002023	A zia koli so na maboko ti ala , ala kanga lo na ndö ti keke ti kroa si ala fâ lo . Andaa Nzapa ahinga kozoni si lo leke na be ti lo awe .
44002024	Me Nzapa azingo lo na kuâ awe , lo zi lo na ya ti pasi ti kuâ , ngbanga ti so kuâ ayeke na ngangu pepe ti gbanzi lo .
44002025	Biani , David atene tënë ti lo , atene : ‘ Mbi yeke baa Kota Gbia na dawa ti mbi lakue , lo yeke na mbage ti maboko ti mbi ti koli , mbeni ye ti yingi mbi ayeke daa pepe .
44002026	Ndani laa be ti mbi anzere si mbi yeke he bia na ngia . Ataa so mbi yeke zo so ayeke kui ande kuingo , mbi zia be ti mbi ti ku mo .
44002027	Fade mo yeke zia mbi na ndo ti akuâ pepe ; mbi so mbi zia be ti mbi kue ti sara na mo , fade mo yeke zia mbi ti fun na ya ti du ti kuâ pepe .
44002028	Mo fa na mbi lege so ayeke gue na zo na fini , fade mbi yeke duti na ngia na le ti mo . ’
44002029	“ A-ita , mbi ye ti tene na ala tënë mbirimbiri na ndö ti kotara ti e David : lo kui si a lu lo , sende ti kuâ ti lo angba laso na popo ti e .
44002030	Lo yeke lani wayanga-Nzapa si lo hinga ye so Nzapa adeba yanga ti sara na lo : fade mbeni hale ti lo ayeke duti na ndö ti mbata ti gbia na peko ti lo .
44002031	David ahinga kozoni so fade Mesii ayeke zingo na kuâ , nilaa lo tene : ‘ Nzapa azia lo na ndo ti akuâ pepe , tere ti lo afun na ya ti du ti kuâ pepe . ’
44002032	“ Jésus so mbi yeke tene tënë ti lo so , Nzapa azingo lo na kuâ , e kue e baa ye ni na le ti e .
44002033	Nzapa aya lo na nduzu si azia lo na mbage ti maboko ti lo ti koli , lo wara na maboko ti Babâ Yingo-Vuru so a mu zendo ni . Fadeso lo sara si Yingo ni aga na ndö ti e ; ni laa ala yeke baa ni si ala yeke ma ni so .
44002034	David , so lo wani lo ma kâ na yayu laoko pepe , lo tene : ‘ Kota Gbia atene na Kota Gbia ti mbi , atene : duti na mbage ti maboko ti mbi ti koli ,
44002035	ngbii mbi sara titene awato ti mo aga tongana mbata ti gbe ti gere ti mo si . ’
44002036	“ Ayeke nzoni azo ti Israel kue ahinga tënë so mbirimbiri : Jésus so ala fâ lo na ndö ti keke ti kroa so , Nzapa asara si lo ga Kota Gbia na Mesii ! ”
44002037	So azo ni ama tënë so , tënë ni agbu be ti ala mingi si ala hunda Pierre na ambeni watokua ni , atene : “ A-ita , nyen laa alingbi e sara ? ”
44002038	Pierre akiri tënë na ala : “ Ayeke nzoni ala oko oko kue azia ngbene lege ti sarango ye ti ala , ala wara bateme na iri ti Jésus Christ titene Nzapa azi siokpari na li ti ala , tongaso fade Nzapa ayeke mu na ala Yingo-Vuru .
44002039	Biani , Nzapa amu zendo ni ndali ti ala , ndali ti amolenge ti ala nga ndali ti gba ti azo so kue ayeke na yongoro ndo , ala so kue fade Nzapa , Kota Gbia ti e ayeke iri ala . ”
44002040	Pierre atene ambeni tënë mingi , lo mu wango na ala titene tënë ni ali be ti ala si amu ngangu na be ti ala ; lo tene : “ Azo ti fadeso ayeke asioni zo ; ayeke nzoni ala sigigi na popo ti ala si ala soo kuâ . ”
44002041	Azo so ayeda na tënë ti Pierre , ala wara bateme . Na lango ni so , azo nduru na saki ota ama na be si ala li na ya ti bongbi ti azo ti Jésus .
44002042	Ala yeke bongbi lakue na tere ti awatokua ti manda ye , ti duti na beoko , ti te kobe ti beoko , ti sambela Nzapa .
44002043	Awatokua asara aye ti dongo be mingi na aye ti kpene si mbeto agbu azo kue .
44002044	Azo ti Jésus kue ayeke duti na beoko si ala yeke bongbi aye ti ala oko .
44002045	Ala yeke ka aye ti ala , ala yeke kangbi nginza ni na popo ti ala , zo oko oko awara ye alingbi na ye so atia lo .
44002046	Na ya ti lango oko oko , na beoko , ala yeke bongbi na ya ti kota da ti Nzapa , ala yeke te kobe na ndo oko na ya ti ada ti ala , ala yeke te ni na ngia na nzoni be .
44002047	Ala yeke sepela Nzapa si azo kue aye ala . Na ya ti lango oko oko , Nzapa ayeke sara si ambeni zo so asoo kuâ ayeke li na ya ti bongbi ti ala .
44003001	Mbeni lâ , Pierre na Jean ayeke gue na kota da ti Nzapa ti sambela na ngbonga ota ti peko ti bekombite .
44003002	Mbeni koli so a du lo na bubango gere ayeke na yanga ti kota da ti Nzapa so iri ni “ Pendere-yanga-da ” . Lakue azo ayeke ga na lo azia lo na yanga ti da ni titene lo iri ye na maboko ti azo so ayeke li na ya ti kota da ti Nzapa .
44003003	So lo baa Pierre na Jean na lingo ni , lo hunda ala titene ala mu na lo mbeni ye .
44003004	Ala baa le ti lo ngbii si Pierre atene na lo : “ Baa e si ! ”
44003005	Tongaso lo baa ala kpoo ; lo baa ti lo , lo tene , ala yeke mu mbeni ye na lo .
44003006	Me Pierre atene na lo : “ Mbi yeke na nginza wala lôro pepe , me ye so mbi yeke na ni , mbi yeke mu na mo : na iri ti Jésus Christ , zo ti Nazaret , londo , mo tambula ! ”
44003007	Na pekoni , Pierre agbu lo na maboko ti koli si lo mu lo na nduzu . Gi hio tongaso , agere ti koli so akpengba nzoni .
44003008	Lo huru na nduzu , lo luti na ndö ti gere ti lo si lo to nda ti tambula . Lo na ala ali na ya ti kota da ti Nzapa , lo yeke tambula , lo yeke huru si lo yeke sepela Nzapa .
44003009	Azo kue abaa lo , lo yeke tambula si lo yeke sepela Nzapa .
44003010	So azo ahinga atene , koli so ayeke kozoni na tere ti Pendere-yanga-da ti iri ye na maboko ti azo so laa , be ti ala ado , li ti ala kue akpe ngbanga ti ye so asi na lo .
44003011	Koli ni angba gi na tere ti Pierre na Jean na gbe ti veranda so a iri ni Veranda ti Salomon . Be ti azo kue ado si ala kpe ague na tere ti ala .
44003012	So Pierre abaa azo ni , lo tene na ala : “ Azo ti Israel , ngbanga ti nyen laa be ti ala ayeke do ndali ti ye so asi so ? Ala yeke baa e kpoo tongaso ngbanga ti nyen ? Ala baa ti ala atene , na ngangu ti e wani wala ngbanga ti so e gbu tënë ti Nzapa mingi laa e sara titene koli so atambula ?
44003013	Nzapa ti Abraham , ti Isaac na ti Jacob , Nzapa ti akotara ti e , amu gonda na Jésus , zo ti kua ti lo . Me ala azo ti Israel , ala zia lo na maboko ti akota zo , ala ke lo na dawa ti Pilate , ataa so Pilate aye ti zi lo .
44003014	Lo so lo yeke nde , lo yeke nzoni kue si lo yeke mbirimbiri , ala ke lo si ala hunda titene Pilate azi na ala zo ti fango zo ti zia ngia na be ti ala .
44003015	Ala fâ Makonzi so ayeke mu fini na zo , me Nzapa azingo lo na kuâ ; e wani e baa ni na le ti e .
44003016	Koli so ala yeke baa lo si ala hinga lo so , ngangu akiri na ya ti tere ti lo ndali ti so lo ma na be na iri ti Jésus . Na lege so lo ma na be na Jésus , tere ti lo akiri aga nzoni ; ye ni laa ala kue ayeke baa so .
44003017	“ Fadeso a-ita , mbi hinga mbi tene , ye so ala na amakonzi ti ala asara na Jésus , ala hinga ni pepe .
44003018	Na lege so laa Nzapa asara ye alingbi na tënë so lo zia ando na yanga ti awayanga ti lo si ala tene . Lo tene : fade Mesii ayeke baa pasi .
44003019	Tongaso , ala zia ngbene lege ti sarango ye ti ala , ala kiri na lege ti Nzapa , tongaso si lo zi siokpari ti ala .
44003020	Tongaso fade Kota Gbia ayeke mu na ala mbeni ngoi titene yingo ti ala awara ngangu . Lo yeke tokua Jésus na ala , lo so lo yeke Christ so a soro lo kozoni ndali ti ala .
44003021	Christ ayeke ngba na yayu ngbii asi na ngoi so fade Nzapa akiri aleke aye kue na legeni . Ngoi ni so , Nzapa atene tënë ni ando na yanga ti awayanga ti lo so lo zia ala nde ndali ti lo .
44003022	Moïse atene ando atene : ‘ Fade Nzapa , Kota Gbia ti ala ayeke tokua mbeni wayanga ti lo na ala tongana ti so lo tokua mbi ; wayanga-Nzapa ni ayeke mbeni zo ti kodro ti ala wani . Alingbi ala sara ye so kue lo yeke tene na ala .
44003023	Zo so kue ake yanga ti wayanga-Nzapa so , fade a yeke zi lo na popo ti azo ti Nzapa si a yeke fâ lo . ’
44003024	Ti londo na Samuel na awayanga-Nzapa so aga na peko ti lo , ala kue afa tënë ti aye so ayeke si na ya ti alango so e yeke daa fadeso .
44003025	Atënë so Nzapa azia ando na yanga ti awayanga ti lo si ala tene so ayeke ndali ti ala , azo ti Israel . Ala li na ya ti mbuki so Nzapa asara na akotara ti ala so awe . Lo tene na Abraham : ‘ Na lege ti mbeni hale ti mo , mbi yeke sara tufa na ndö ti asewa ti dunia kue . ’
44003026	Ndali ti ala , azo ti Israel , Nzapa asoro zo ti kua ti lo si lo tokua lo kozoni ti sara tufa na ndö ti ala tongana ala oko oko azia ngbene lege ti sarango ye ti ala . ”
44004001	Na ndembe so Pierre na Jean angba ti tene tënë na azo ni , awayango-sandaga na makonzi ti aturugu ti kota da ti Nzapa na asadusien asi .
44004002	Be ti ala aso mingi , ngbanga ti so Pierre na Jean ayeke fa ye na azo atene , Jésus azingo na kuâ awe . Tongaso , fade azo ayeke zingo nga na kuâ .
44004003	Azo ni agbu ala , azia ala na da ti kanga ti ku na ndaperere , ngbanga ti so lâ akui awe .
44004004	Me na popo ti azo so ama tënë ni , ambeni mingi ama na be si wungo ti azo ni aga nduru na saki oku .
44004005	So ndo ahan awe , amakonzi ti azuife , akangba na awafango-ndia abongbi tere na Jérusalem .
44004006	Kota wayango-sandaga Hane ayeke daa , lo na Kaife , Jean , Alexandre na ambeni zo ti sewa ti kota wayango-sandaga ni .
44004007	Ala zia awatokua ni aluti na dawa ti ala si ala hunda ala , atene : “ Na iri ti zo wa , wala na ngangu ti zo wa laa ala sara ye so ? ”
44004008	Tongaso Yingo-Vuru asi Pierre si lo tene na ala : “ Ala amakonzi ti azuife na akangba ,
44004009	a yeke hunda e laso ndali ti nzoni ye so e sara na koli so gere ti lo abuba , a yeke hunda nga na lege so tere ti lo aga nzoni .
44004010	Ala na azo ti Israel kue , alingbi ala hinga atene , Jésus Christ , zo ti Nazaret , lo so ala fâ lo na ndö ti keke ti kroa si Nzapa azingo lo na kuâ , ngangu ti iri ti lo laa asara si koli so aluti na popo ti ala na nzoni tere so .
44004011	Jésus so laa Mbeti ti Nzapa atene tënë ti lo , atene : ‘ Têne so azo ti sarango da ake ni , ni laa akiri aga ngangu têne ti gere ti da ni . ’
44004012	Zo alingbi ti soo kuâ na lege ti mbeni iri nde pepe , ngbanga ti so na ndö ti dunia kue , mbeni iri nde so Nzapa amu ni na azo titene e soo kuâ na lege ni ayeke daa pepe . ”
44004013	So azo ti fango ngbanga ni abaa Pierre na Jean ayeke tene tënë na mbeto pepe si ala hinga nga atene , ala yeke gi asenge zo so amanda mbeti pepe , li ti ala kue akpe . Ala hinga atene , akoli so ayeke ando na tere ti Jésus .
44004014	So ala baa nga koli so gere ti lo aga nzoni , lo yeke luti na tere ti Pierre na Jean , ala wara mbeni tënë ti tene pepe .
44004015	Tongaso azo ni amu yanga titene a sigigi na ala na ya ti Kota Bongbi ti Fango Ngbanga ni . Na pekoni , azo ni ato nda ti leke tënë na popo ti ala ,
44004016	ala tene : “ Fade e yeke sara nyen na azo so ? Azo ti Jérusalem kue ahinga atene , na lege ti ala laa ye ti kpene so asi , e lingbi ti bere ni pepe .
44004017	Me titene tënë so ahon yongoro na popo ti azo pepe , alingbi e suku na akoli so si ala kiri atene tënë ti iri ti Jésus na mbeni zo oko pepe . ”
44004018	Tongaso ala iri Pierre na Jean si ala ke na ala na kuru go , atene : “ Ala kiri adi iri ti Jésus wala ala kiri afa ye na iri ti lo oko pepe . ”
44004019	Me Pierre na Jean akiri tënë na ala : “ Ti ma yanga ti ala wala ti ma yanga ti Nzapa , so wa laa ayeke nzoni ? Ala wani ala gbu li ti ala na tënë so !
44004020	Ti e , ye so e baa si e ma awe so , e lingbi ti kanga yanga ti e na ndö ni pepe . ”
44004021	Tongaso azo ti fango ngbanga ni akiri asuku na ala ngangu si na pekoni , ala zi ala . Ala baa so lege ti fâ ngbanga na li ti ala ayeke daa pepe , ngbanga ti so azo kue ayeke gonda Nzapa ndali ti ye so asi .
44004022	Koli so tere ti lo aga nzoni na lege ti ye ti kpene so , ngu ti lo ahon baleosio .
44004023	Na peko ti so a zi ala awe , Pierre na Jean akiri na popo ti amba ti ala si ala fa peko ti tënë so akota wayango-sandaga na akangba atene na ala .
44004024	So amba ti ala ama tënë so , ala bongbi yanga oko si ala sambela Nzapa , atene : “ Gbia , mo laa mo sara yayu na sese , kota ngu-ingo na aye so kue ayeke na ya ni !
44004025	Na lege ti Yingo-Vuru , mo zia tënë ti mo na yanga ti kotara ti e David , zo ti kua ti mo si lo tene : ‘ Ngbanga ti nyen si amara nde ayeke sara wusuwusu so ? Ngbanga ti nyen si azo ti amara ayeke leke tënë na popo ti ala senge senge so ?
44004026	Agbia ti sese alondo ti tiri bira , amakonzi ti akodro ama tere ti ke Kota Gbia na Mesii ti lo . ’
44004027	“ Biani , Herode na Ponse Pilate , ala na azo ti amara nde na azo ti Israel abongbi tere na ya ti gbata so , ala leke tënë na tere ti Jésus , zo ti kua ti mo so ayeke nde si ayeke nzoni kue so , lo so mo mu lo ti ga Mesii .
44004028	Tongaso ala sara ye so kue mo leke kozoni na be ti mo na lege ti ngangu ti mo .
44004029	Fadeso , Kota Gbia , mo ma atënë so ala tene ti zia mbeto na be ti e . Mo mu na e ngangu ti fa tënë ti mo na mbeto pepe .
44004030	Fa ngangu ti mo , tongaso si na iri ti Jésus , zo ti kua ti mo so ayeke nde si ayeke nzoni kue , kobela ti azo akai si aye ti kpene na aye ti dongo be aduti daa . ”
44004031	So ala hunzi sambela ni awe , ndo so ala bongbi daa so ayingi . Ala si na Yingo-Vuru si ala yeke fa tënë ti Nzapa na mbeto pepe .
44004032	Azo so ama na be gbani gbani so , tënë ti be ti ala ayeke gi oko , ye so ala ye ayeke nga gi oko . Zo oko atene pepe , atene : “ Ye ti mbi ayeke gi ti mbi ! ” Me ye so kue ala yeke na ni , ala yeke bongbi ni si aga ye ti ala kue .
44004033	Awatokua afa na ngangu mingi tënë ti zingongo ti Kota Gbia Jésus na kuâ , Nzapa asara nzoni be mingi na ala kue .
44004034	Zo ti mawa oko ayeke na popo ti ala pepe . Biani , azo so ayeke na yaka wala na da , ala ka yaka ni wala da ni si ala ga na nginza ni ,
44004035	ala zia ni na gbe ti awatokua . Na pekoni , awatokua akangbi nginza ni na popo ti azo ni , zo oko oko awara ye alingbi na ye so atia lo .
44004036	Mbeni koli ayeke daa so iri ti lo Joseph , awatokua airi lo Barnabas — nda ni atene “ wamungo-wango ” — , lo yeke mbeni zo ti mara ti Lévi si a du lo na Shipre .
44004037	Lo ka mbeni yaka ti lo , lo ga na nginza ni si lo zia na gbe ti awatokua .
44005001	Me mbeni koli so iri ti lo Ananias , lo na wali ti lo Safira aka mbeni yaka ti ala .
44005002	Lo na wali ti lo aleke tënë si lo gbanzi mbage ti nginza ni ; lo mu tanga ni , lo gue na ni si lo zia na gbe ti awatokua .
44005003	Pierre atene na lo : “ Ananias , ngbanga ti nyen si mo yeda titene Satan ali be ti mo ? Yaka so mo ka so , mo gbanzi mbage ti nginza ni si mo tene mvene na Yingo-Vuru .
44005004	Kozo titene mo ka yaka so , yaka ni ayeke fade ti mo . So mo ka ni so , nginza ni ayeke ti mo . Ngbanga ti nyen laa mo leke na be ti mo ti sara mara ti ye tongaso ? Mo tene mvene na zo pepe , me na Nzapa ! ”
44005005	So Ananias ama tënë so , lo ti si lo kui . Azo so kue ama tënë ti ye so , mbeto agbu ala mingi .
44005006	Amaseka-koli aga , ala kanga kuâ ti lo na bongo si ala gue na ni ti lu ni .
44005007	Nduru na ngbonga ota na pekoni , wali ti lo ali , lo hinga ye so asi fade pepe .
44005008	Pierre ahunda lo : “ Tene na mbi : yaka so ala ka so , nginza ni kue laa ? ” Lo kiri tënë : “ Een , ni kue laa ! ”
44005009	Tongaso Pierre atene na lo : “ Ngbanga ti nyen si mo na koli ti mo , ala leke na be ti ala ti tara Yingo ti Kota Gbia so ? Baa , akoli so alu koli ti mo ayeke na yanga ti da . Fade ala yeke mu nga mo ti gue na mo ! ”
44005010	Gi hio tongaso , lo ti na gere ti Pierre si lo kui . Amaseka-koli ni ali si ala baa so lo kui awe . Tongaso ala mu lo , ague na lo si ala lu lo na tere ti koli ti lo .
44005011	Azo ti Eglize ni kue na azo so kue ama tënë ti ye so , mbeto agbu ala mingi .
44005012	Awatokua asara aye ti kpene na aye ti dongo be mingi na popo ti azo . Azo ti Jésus kue ayeke bongbi tere na gbe ti veranda so iri ni Veranda ti Salomon .
44005013	Mbeni zo nde ti bongbi na ala ayeke daa pepe , me azo ni ayeke tene nzoni tënë ti ala mingi .
44005014	Gba ti akoli na awali , na ndoni na ndoni ama na be na Kota Gbia si ala bongbi oko na azo ti Jésus .
44005015	Azo ayeke sigigi na azo ti kobela na tere ti akota lege , ala zia azo ni na ndö ti agbogbo wala akelekpa titene tongana Pierre ayeke hon , gbe-de ti lo ahon na ndö ti ambeni na popo ti ala .
44005016	Gba ti azo alondo na akodro so ayeke na tere ti Jérusalem , aga na azo ti kobela nga na azo so asioni yingo asara ala ; ala kue tere ti ala aga nzoni .
44005017	Tongaso , kota wayango-sandaga na azo ti tere ti lo , so ti tene azo ti bongbi ti asadusien , kota be asara ala na tere ti awatokua si ala ye ti sara mbeni ye .
44005018	Ala gbu awatokua ni si abi ala na da ti kanga .
44005019	Me na bi ni , mbeni ange ti Kota Gbia azi yanga ti da ti kanga ni , lo mu awatokua ni , lo sigigi na ala si lo tene na ala :
44005020	“ Ala gue aluti na ya ti kota da ti Nzapa si ala fa na azo atënë so kue ayeke mu fini na zo . ”
44005021	Awatokua ama yanga ti ange so : na ndaperere , ala gue ali na ya ti kota da ti Nzapa si ala to nda ti fa ye na azo . Kota wayango-sandaga na azo ti tere ti lo airi akangba ti azuife si ala bongbi , ala na azo ti Kota Bongbi ti Fango Ngbanga kue . Na pekoni , ala tokua titene a mu awatokua , a ga na ala na gbe ti ala .
44005022	Me so aturugu asi , ala wara awatokua na da ti kanga ni pepe . Ala kiri na mbage ti azo ti fango ngbanga ni si ala fa peko ti tënë ni na ala , atene :
44005023	“ So e si na da ti kanga ni , e baa yanga ni kue akanga nzoni si aturugu ayeke bata ni . Me so e zi yanga ti da ni , e wara zo oko na ya ni pepe ! ”
44005024	So akota wayango-sandaga na makonzi ti aturugu ti kota da ti Nzapa ama tënë so , ala hinga li ti ala na ye ni pepe ; ala hunda tere ti ala , atene : “ Ye ni ayeke ga ande tongana nyen ! ”
44005025	Na pekoni , mbeni zo aga si lo tene na ala : “ Baa , akoli so ala bi ala na da ti kanga so , ala yeke na ya ti kota da ti Nzapa si ala yeke fa ye na azo ! ”
44005026	Tongaso makonzi ti aturugu ni na azo ti lo ague amu awatokua ni akiri na ala ; me ala sara ngangu na awatokua ni pepe , ngbanga ti so ala sara mbeto titene azo abo ala na têne .
44005027	So ala ga na awatokua ni , ala zia ala aluti na dawa ti azo ti Kota Bongbi ti Fango Ngbanga . Kota wayango-sandaga ahunda ala , atene :
44005028	“ E ke fade na ala na kuru go titene ala fa ye na iri ti koli so . Me ye ni asara tongana nyen si fango ye ti ala ni amu ya ti Jérusalem kue so ? Na ndö ni , ala kiri atene , e laa e fâ lo ! ”
44005029	Pierre na awatokua akiri tënë : “ Alingbi e ma yanga ti Nzapa ahon ti azo .
44005030	Ala , ala kanga Jésus na ndö ti keke ti kroa si lo kui , me Nzapa ti akotara ti e azingo lo na kuâ .
44005031	Nzapa aya lo na nduzu na lege ti ngangu ti lo , lo zia lo Makonzi na Wasongo azo , ti mu lege na azo ti Israel ti zia ngbene lege ti sarango ye ti ala si Nzapa azi siokpari na li ti ala .
44005032	E yeke tene tënë ti aye so e baa na le ti e , e na Yingo-Vuru so Nzapa amu lo na azo so ama yanga ti lo . ”
44005033	So azo ti fango ngbanga ni ama tënë so , ngonzo agbu ala ahon ndoni si ala ye ti fâ awatokua ni .
44005034	Me mbeni farizien ayeke na popo ti azo ti fango ngbanga ni , iri ti lo Gamaliel . Lo yeke wafango-ndia si azo kue aye tënë ti lo mingi . Lo londo si lo hunda titene a sigigi na awatokua ni kete si .
44005035	Na pekoni , lo tene na azo ti fango ngbanga ni , lo tene : “ Azo ti Israel , ala sara hange na ye so ala yeke sara na akoli so !
44005036	Na ya ti alango so ahon , Tedas so lo tene , ni yeke mbeni kota zo , aga ; azo nduru na ngbangbo osio amu peko ti lo . Me na peko ti so a fâ lo awe , azo so kue amu peko ti lo akangbi kirikiri si bongbi ti lo ni ali ngu .
44005037	Na peko ti lo , Judas , zo ti Galile , aga na ndembe ti dikongo wungo ti azo ; lo mu gba ti azo na peko ti lo . Me lo nga , a fâ lo si azo ti peko ti lo akangbi kirikiri .
44005038	Fadeso , ala ma tënë so mbi yeke tene na ala : ala sara ye oko na akoli so pepe , ala zia ala . Tongana ye so akoli so aleke si ayeke sara so alondo na zo , fade ali ngu .
44005039	Me tongana alondo na Nzapa , ala amba ti mbi , ala yeke na ngangu ti kanga lege ni pepe ! Ala sara hange si ala tiri bira na Nzapa pepe ! ” Azo ti fango ngbanga ni aye peko ti tënë ti Gamaliel .
44005040	Ala iri awatokua ni , apika ala na fimbo si amu yanga na ala ti kiri ti tene tënë na iri ti Jésus pepe . Na pekoni , ala zi awatokua ni .
44005041	So awatokua ni asigigi na ya ti Kota Bongbi ti Fango Ngbanga ni , be ti ala asi na ngia , ngbanga ti so Nzapa abaa so ala lingbi na bango pasi ndali ti iri ti Jésus .
44005042	Na ya ti lango oko oko , na ya ti kota da ti Nzapa nga na ya ti ada ti azo , ala yeke fa ye na azo , ala yeke fa Nzoni Tënë ti Jésus so ayeke Mesii .
44006001	Na ya ti alango ni so , wungo ti adisiple ayeke gue na nduzu . Azuife so ayeke tene yanga ti greke ayeke pa ala so ayeke tene yanga ti hebro , ngbanga ti so azuife so ayeke tene yanga ti hebro ayeke girisa awali-mua ti azuife so atene yanga ti greke na ndembe ti kangbingo ye ti lango oko oko .
44006002	Tongaso awatokua baleoko na use ahunda na adisiple kue ti bongbi tere ti ala ; ala tene na ala : “ Ayeke na legeni pepe titene e zia lege ti fango tënë ti Nzapa ti sara kua ti kangbingo kobe .
44006003	A-ita , ayeke nzoni ala soro azo mbarambara na popo ti ala , azo so Yingo-Vuru asi ala , so azo ayeke tene nzoni tënë ti ala , azo ti ndara , fade e yeke zia kua so na maboko ti ala .
44006004	Ti e , fade e yeke mu tere ti e kue ti sambela , ti sara kua ti fango tënë ti Nzapa . ”
44006005	Tënë so anzere na be ti azo ni kue si ala soro Étienne so asi singo na mabe nga na Yingo-Vuru , lo na Philippe , Prokor , Nikanor , Timon , Parmenas na Nicolas , zo ti Antioshe si lo yeke bata Ndia ti Moïse .
44006006	Azo ni afa ala na awatokua . Awatokua asambela Nzapa si azia maboko na ndö ti ala .
44006007	Tënë ti Nzapa angba ti tambula na ndo kue . Na Jérusalem , wungo ti adisiple ayeke gue na nduzu , gba ti awayango-sandaga ama na be .
44006008	Nzapa asara nzoni be mingi na Étienne si lo mu na lo ngangu mingi , nilaa Étienne ayeke sara akota ye ti kpene na aye ti dongo be na popo ti azo ni .
44006009	Ambeni zo alondo ti bingbi tënë na Étienne . Ala yeke azo ti da ti sambelango Nzapa so a iri ni “ Da ti Sambelango Nzapa ti azo so asigigi na gbe ti ngbaa ” , ala na azo ti Sirene , ti Aleksandrii , ti Silisii na ti Azii .
44006010	Me Étienne atene tënë na lege ti ndara so Yingo-Vuru amu na lo , nilaa ala lingbi ti hon lo na tënë pepe .
44006011	Tongaso ala pete goro na ambeni zo titene azo ni atene : “ E ma tënë so lo tene ti zonga Moïse na Nzapa ! ”
44006012	Ala pusu azo ni , akangba na awafango-ndia titene be ti ala aso . Na pekoni , ala gue agbu Étienne na ngangu si ala gue na lo na gbe ti azo ti Kota Bongbi ti Fango Ngbanga ti azuife .
44006013	Ala gue aga na ambeni zo na le ti ngbanga titene azo ni atene mvene na iri ti lo , atene : “ Koli so ayeke tene gi sioni tënë lakue na tere ti kota da ti Nzapa nga na tere ti Ndia ti Moïse .
44006014	E ma , lo tene : ‘ Fade Jésus , zo ti Nazaret ayeke kungbi kota da ti Nzapa si lo yeke sanze lege ti aye so Moïse afa na akotara ti e . ’ ”
44006015	Le ti azo ti Kota Bongbi ti Fango Ngbanga kue atuku gi na ndö ti Étienne . Ala baa so le ti lo aga tongana ti mbeni ange .
44007001	Kota wayango-sandaga ahunda Étienne , atene : “ Tënë ni ayeke tongaso ? ”
44007002	Étienne akiri tënë : “ Ababâ , a-ita , ala ma mbi ! Kozo titene kotara ti e Abraham ague ti duti na kodro ti Haran , Nzapa ti gonda asi na lo na Mezopotamii
44007003	si atene na lo : ‘ Zia kodro ti mo na asewa ti mo , mo gue na kodro so mbi yeke fa na mo . ’
44007004	Tongaso Abraham azia kodro ti Kalde si lo gue lo duti na kodro ti Haran . Na peko ti so babâ ti lo akui awe , Nzapa azi lo kâ si aga na lo ge na sese so ala yeke daa fadeso .
44007005	Nzapa amu na lo mbeni sese na kodro ni pepe titene aga ti lo wani , ataa kete kete ndo titene lo zia gere ti lo daa . Me Nzapa atene na lo : ‘ Fade mbi yeke mu kodro ni na mo titene aga ti mo na ahale ti mo . ’ Andaa na ndembe ni so , Abraham ayeke na molenge pepe .
44007006	Nzapa atene na lo : ‘ Fade ahale ti mo ayeke duti na mbeni kodro wande . Kâ , azo ayeke sara ala na ngbaa si ayeke sara ala pasi na ya ti ngu ngbangbo osio .
44007007	Me fade mbi yeke fâ ngbanga na li ti azo ti mara so asara ala na ngbaa so si na pekoni , ala yeke sigigi na kodro ti ngbaa ni ti ga ti voro mbi na ndo so . ’
44007008	Na pekoni , Nzapa na Abraham asara mbuki na lege ti ganza . Tongaso Abraham afâ Isaac na ganza lango miombe na peko ti so a du lo ; Isaac nga afâ molenge ti lo Jacob na ganza ; Jacob afâ amolenge ti lo baleoko na use na ganza , ala so ayeke akotara ti e .
44007009	“ Akotara ti e asara kota be na tere ti Joseph , ala ka lo si lo ga ngbaa na kodro ti Ezipte . Me Nzapa ayeke na lo .
44007010	Nzapa azi lo na ya ti aye ti ngangu so kue asi na lo . So Joseph asi na gbe ti Faraon , gbia ti Ezipte , Nzapa amu na lo ndara si lo sara titene gbia ni abaa lo na nzoni le . Tongaso gbia ni azia Joseph ti sara komandema na ndö ti Ezipte nga na ndö ti aye ti da ti lo kue .
44007011	Andaa mbeni kota nzara ati na ya ti kodro ti Ezipte na ti Kanaan kue . Pasi ayeke mingi , akotara ti e awara kobe ti tengo ni pepe .
44007012	So Jacob ama atene , kobe ti tengo ni ayeke na Ezipte , lo tokua akotara ti e kâ ti kozoni .
44007013	Na guengo ti ala ti fani use ni , Joseph afa tere ti lo na a-ita ti lo si Faraon ahinga asewa ti Joseph .
44007014	Tongaso Joseph atokua titene a ga na babâ ti lo Jacob nga na azo ti sewa ti lo so wungo ti ala kue ayeke balembarambara na oku .
44007015	Nilaa Jacob ague na Ezipte . Kâ laa lo na akotara ti e akui .
44007016	A mu kuâ ti ala , a gue na ni na gbata ti Sishem si a lu ala na ya ti du ti kuâ so Abraham avo ando kâ na nginza na maboko ti amolenge ti Hamor .
44007017	“ So ngoi aga nduru titene tënë ti zendo so Nzapa amu ando na Abraham aga taa-tënë , azo ti mara ti e adu mingi si ala si singo na Ezipte .
44007018	Na pekoni , mbeni gbia so ahinga Joseph pepe , ako na ndö ti mbata ti gbia na kodro ti Ezipte .
44007019	Lo handa azo ti mara ti e si lo sara pasi na akotara ti e ; lo gbu ala na ngangu ti zia akete molenge ti ala na gigi titene amolenge ni akui .
44007020	Na ngoi so laa a du Moïse , lo yeke pendere na le ti Nzapa . A bata lo na ya ti da nze ota .
44007021	Na ndembe so a zia lo na gigi , molenge ti Faraon ti wali amu lo , abata lo tongana molenge ti lo wani .
44007022	Moïse amanda akode kue ti azo ti Ezipte . Lege ti tenengo tënë ti lo na sarango aye ti lo ayeke fa so lo yeke kpengba zo .
44007023	So ngu ti Moïse alingbi baleosio awe , lo leke na be ti lo ti gue ti baa a-ita ti lo , azo ti Israel .
44007024	Lo baa mbeni ita ti lo so mbeni zo ti Ezipte ayeke sara pasi na lo . Tongaso lo gbu koko ti ita ti lo so ayeke baa pasi so , lo kiri peko ti sioni ni na zo ti Ezipte si lo fâ lo .
44007025	Lo baa ti lo , lo tene fade a-ita ti lo , azo ti Israel ayeke hinga atene , na lege ti lo laa Nzapa ayeke sara titene ala sigigi na gbe ti ngbaa ; me azo ti Israel ama ya ni pepe .
44007026	Lango oko na pekoni , lo baa azo ti Israel use so ayeke tiri si lo gue ti leke songo na popo ti ala . Lo tene na ala : ‘ A-ita ti mbi , ala ma mbi ; ala yeke a-ita , ala yeke tiri ngbanga ti nyen ? ’
44007027	Me lo so ayeke sara pasi na mba ti lo so apusu Moïse si atene na lo : ‘ Zo wa laa azia mo makonzi ti fâ ngbanga na popo ti e ?
44007028	Mo ye ti fâ mbi tongana ti so mo fâ zo ti Ezipte biri so ? ’
44007029	So Moïse ama tënë so , lo kpe , lo gue lo duti na kodro ti Madian . Kâ , lo du amolenge-koli use .
44007030	“ Ngu baleosio na pekoni , na ya ti benyama , nduru na hoto ti Sinai , mbeni ange asi na Moïse na ya ti mbeni wâ so ayeke za na ya ti kete keke ti ki .
44007031	So Moïse abaa ye so , li ti lo akpe si lo gue nduru ti baa ye ni nzoni . Tongaso lo ma go ti Kota Gbia , atene :
44007032	‘ Mbi yeke Nzapa ti akotara ti mo , Nzapa ti Abraham , ti Isaac na ti Jacob . ’ Tere ti Moïse ayeke do na mbeto si lo ye ti kiri ti baa ye ni pepe .
44007033	Kota Gbia atene na lo : ‘ Zi poro na gere ti mo , ngbanga ti so ndo so mo yeke luti daa so ayeke nde si ayeke nzoni kue .
44007034	Mbi baa azo ti mbi ayeke baa pasi mingi na Ezipte , mbi ma toto ti ala si mbi zu ti zi ala na gbe ti ngbaa . Fadeso mo gue , mbi yeke tokua mo na Ezipte . ’
44007035	“ Moïse so azo ti Israel ake lo si ala hunda ando lo , atene : ‘ Zo wa laa azia mo makonzi ti fâ ngbanga na popo ti e ? ’ , lo laa Nzapa atokua lo tongana makonzi na ndö ti azo ni ti zi ala na gbe ti ngbaa , na lege ti ange so asi na lo na ya ti wâ so ayeke za na ya ti kete keke .
44007036	Moïse laa amu azo ni na Ezipte , lo sigigi na ala . Lo sara aye ti kpene na aye ti dongo be na Ezipte , na kota Ngu-bengba nga na ya ti benyama so ala sara ngu baleosio daa .
44007037	Moïse so laa atene na azo ti Israel , atene : ‘ Fade Nzapa ayeke tokua mbeni wayanga ti lo na ala tongana ti so lo tokua mbi ; lo yeke duti mbeni ita ti ala . ’
44007038	Na ndembe so azo ti Israel abongbi tere na benyama , Moïse laa ayeke ando zo ti tokua na popo ti ange so atene tënë na lo na ndö ti hoto ti Sinai nga na akotara ti e ; lo laa lo wara atënë so ayeke mu fini na zo titene lo fa ni na e .
44007039	Me akotara ti e ake ti ma yanga ti lo , ala ke lo si ala ye ti kiri na Ezipte .
44007040	Tongaso ala tene na Aaron : ‘ Sara na e ambeni nzapa titene ala fa lege na e . Biani , Moïse so amu e na Ezipte , asigigi na e so , e hinga ye so asi na lo pepe . ’
44007041	Na lango ni so , ala leke mbeni kete bagara , ala mu sandaga na yanda so si ala sara matanga ndali ti ye so maboko ti ala wani asara .
44007042	Nilaa Nzapa azia ala titene ala voro atongoro ti yayu , tongana ti so a tene tënë ni na ya ti mbeti ti awayanga-Nzapa , atene : ‘ Ala azo ti Israel , anyama so ala fâ nga na sandaga so ala mu na ya ti ngu baleosio so ala sara na benyama so , ala ga na ni na mbi ?
44007043	Oko pepe ! Ala yo da ti bongo ti Molok , nzapa ti ala , ala yo nga limo ti tongoro ti Refan , nzapa ti ala , anzapa so ala wani aleke ti voro ala . Ndani laa fade mbi yeke sara titene a gbu ala ague na ala yongoro na mbage ti kodro ti Babilone kâ . ’
44007044	“ Na benyama , akotara ti e ayeke na da so a zia atêne na ya ni , atêne so a su atënë ti mbuki na le ni . Nzapa amu yanga na Moïse ti leke da ni alingbi na kode so Moïse abaa .
44007045	So akotara ti e awara da ni awe , ala mu ni , ala na Josué ague na ni na ya ti akodro so ala mu ni na maboko ti amara so Nzapa atumba ala na dawa ti akotara ni . Da so angba na ya ti akodro ni ngbii asi na ngoi ti David .
44007046	Nzapa asara nzoni be na David si David ahunda na lo titene lo yeda si ni sara mbeni da ndali ti Nzapa ti Jacob .
44007047	Me Salomon laa asara da ni ndali ti Nzapa .
44007048	Me Nzapa so ayeke na yayu kâ na ndö ti aye kue ayeke lango na ya ti ada so azo asara ni na maboko ti ala pepe . Tënë ni alingbi na tënë so wayanga-Nzapa atene :
44007049	‘ Yayu ayeke mbata ti mbi ti gbia , sese ayeke mbata so mbi yeke zia gere ti mbi na ndö ni . Kota Gbia atene : Mara ti da wa laa ala lingbi ti sara na mbi ? Ndo so mbi lingbi ti wu tere ti mbi daa ayeke so wa ?
44007050	Maboko ti mbi laa asara aye so kue pepe ? ’
44007051	“ Ala azo ti ngangu li , ala so a fâ be ti ala na mê ti ala na ganza pepe so , lakue ala yeke ke tënë ti Yingo-Vuru ! Ala yeke tongana akotara ti ala !
44007052	Wayanga-Nzapa wa laa akotara ti ala azia ti sara ngangu na lo ? Akotara ti ala afâ azo so atene kozoni tënë ti gango ti Zo ti mbirimbiri . Fadeso , ala laa aka Zo ti mbirimbiri ni si ala fâ lo !
44007053	Ataa so ala wara ando Ndia ti Nzapa na lege ti a-ange , ala sara ye alingbi na Ndia ni pepe ! ”
44007054	So azo ti Kota Bongbi ti Fango Ngbanga ni ama tënë so , ngonzo ti ala alondo tongana wâ si ala yeke te pembe ti ala na tere ti Étienne .
44007055	Me Yingo-Vuru asi Étienne ; lo baa ndo na yayu si lo baa gonda ti Nzapa nga na Jésus so aluti na tere ti Nzapa na mbage ti maboko ti lo ti koli .
44007056	Lo tene : “ Mbi baa yayu azi si mbi baa Molenge ti Zo so ayeke luti na tere ti Nzapa na mbage ti maboko ti lo ti koli ! ”
44007057	Azo ni adekongo ngangu , ala kanga mê ti ala si ala kue atuku legeoko na ndö ti Étienne .
44007058	Ala gboto lo , asigigi na lo na ya ti gbata ni si ala bo lo na têne . Azo so abi tënë na li ti Étienne na le ti ngbanga so , ala zia abongo ti ala kue na tere ti mbeni maseka-koli so iri ti lo Saul .
44007059	So ala yeke bo Étienne na têne , lo sambela , lo tene : “ Kota Gbia Jésus , mu yingo ti mbi ! ”
44007060	Na pekoni , lo kuku na sese si lo dekongo ngangu , lo tene : “ Kota Gbia , zi siokpari so na li ti ala ! ” Na peko ti tënë so , lo kui .
44008001	Saul ayeda na tënë ti fango Étienne . Na lango ni so , azo ato nda ti sara ngangu mingi na azo ti Eglize so ayeke na Jérusalem . Azo ti Jésus kue akangbi na ndö ti sese ti Judée na ti Samarii , gi awatokua laa angba na Jérusalem .
44008002	Ambeni zo so aye tënë ti Nzapa mingi alu Étienne si ala toto kuâ ti lo ngangu .
44008003	Andaa Saul angba ti lo lakue ti buba Eglize . Lo yeke li na ya ti ada ti gbu akoli na awali si lo yeke bi ala na da ti kanga .
44008004	Azo ti Jésus so akangbi kirikiri ague na ando nde nde si ala yeke fa Nzoni Tënë .
44008005	Philippe ague na ya ti mbeni gbata ti Samarii si lo fa tënë ti Christ kâ .
44008006	Gba ti azo ti gbata ni ama tënë ti aye ti kpene so Philippe asara , ala baa ni si ala zi mê ti ala mbirimbiri ti ma tënë so lo yeke tene .
44008007	Biani , asioni yingo asigigi na ya ti azo mingi na dekongo na yanga ti ala . Azo mingi so mbeni mbage ti tere ti ala abuba na ala so gere ti ala abuba , tere ti ala aga nzoni .
44008008	Be ti azo ti gbata ni kue ayeke na kota ngia .
44008009	Andaa mbeni koli so iri ti lo Simon ayeke na ya ti gbata ni kozoni . Lo yeke zo ti sarango mazi , lo sara aye ti kpene mingi na le ti azo ti Samarii ; lo baa tere ti lo tongana mbeni kota zo .
44008010	Azo kue azi mê ti ala ti ma lo , alondo na akete zo ngbii asi na akota zo . A tene : “ Koli so ayeke na ngangu ti Nzapa so a iri ni ‘ Kota Ngangu ’ . ”
44008011	Ala yeke ma gi tënë ti lo , ndali ti so aninga mingi so lo yeke sara aye ti dongo be na lege ti mazi ti lo ni .
44008012	Me na peko ti so ala ma na be na Nzoni Tënë ti Kodro-gbia ti Nzapa so Philippe afa na ala na iri ti Jésus Christ , akoli na awali awara bateme .
44008013	Simon nga ama na be si lo wara bateme ; lo ngba lakue na tere ti Philippe . Lo nga , be ti lo ado na bango aye ti kpene na aye ti dongo be so Philippe ayeke sara so .
44008014	So Awatokua so ayeke na Jérusalem ama atene , azo ti Samarii ayamba tënë ti Nzapa awe , ala tokua Pierre na Jean na ala .
44008015	So Pierre na Jean asi kâ , ala sambela ndali ti azo ti Samarii ni titene ala wara Yingo-Vuru .
44008016	Andaa Yingo-Vuru ade ti zu pepe na ndö ti mbeni oko na popo ti ala ; lani ala wara gi bateme na iri ti Kota Gbia Jésus .
44008017	Tongaso Pierre na Jean azia maboko na ndö ti ala si ala wara Yingo-Vuru .
44008018	So Simon abaa so Yingo-Vuru azu na ndö ti azo ndali ti so awatokua azia maboko na ndö ti azo ni , lo ga na ala nginza
44008019	si lo tene : “ Ala mu nga na mbi ngangu so titene tongana mbi zia ande maboko na ndö ti zo , lo wara Yingo-Vuru . ”
44008020	Me Pierre akiri tënë na lo , atene : “ Mo na nginza ti mo ni kue , ala gue na le ti wâ , ngbanga ti so nzoni ye so Nzapa ayeke mu na zo senge so , mo baa ti mo , mo tene , zo ayeke vo ni vongo na nginza !
44008021	Kua so e yeke sara ge so , mbeni ye ti mo oko wala tënë ti mo ayeke daa pepe , ngbanga ti so be ti mo ayeke mbirimbiri na le ti Nzapa pepe .
44008022	Mo zia lege ti sarango asioni ye ti mo so , mo sambela Kota Gbia titene tongana lege ayeke daa , lo yeke zi sioni tënë so mo leke na be ti mo so .
44008023	Biani , mbi baa so sioni nzara ti warango ye asi singo na be ti mo si mo yeke ngbaa ti siokpari . ”
44008024	Simon akiri tënë , atene : “ Ala wani asambela Kota Gbia ndali ti mbi si sioni so ala tene tënë ni so asi na mbi pepe . ”
44008025	Na peko ti so Pierre na Jean afa tënë ti ye so ala hinga na ndö ti Kota Gbia awe si ala fa nga tënë ti lo awe , ala mu lege ti kiri na Jérusalem . Na lege , ala yeke fa Nzoni Tënë na ya ti akete kodro mingi ti Samarii .
44008026	Ange ti Kota Gbia atene na Philippe : “ Londo , mo gue na mbage ti Mbongo , na lege so alondo na Jérusalem azu ti gue na Gaza . Azo akiri ahon na lege ni so pepe . ”
44008027	Lo londo hio si lo gue . Andaa mbeni mbaiwa ti Etiopii so ayeke kota wabatango-mosoro ti Kandas , gbia-wali ti Etiopii , ague na Jérusalem ti voro Nzapa .
44008028	Na kiringo ti lo , lo duti na ndö ti pusu ti mbarata si lo yeke diko mbeti ti Wayanga-Nzapa Ésaïe .
44008029	Yingo atene na Philippe : “ Mo gue mo tengbi na pusu ti mbarata so . ”
44008030	Philippe akpe , ague si lo wara zo ti Etiopii so ayeke diko mbeti ti wayanga-Nzapa Ésaïe . Lo hunda lo , lo tene : “ Mo ma ya ti tënë so mo yeke diko so ? ”
44008031	Koli ni akiri tënë , atene : “ So mbeni zo ti fa nda ni na mbi ayeke daa pepe so , mbi lingbi ti ma ya ni tongana nyen ? ” Lo hunda na Philippe ti duti na tere ti lo na ndö ti pusu ti mbarata ni .
44008032	Kamba ti tënë so lo yeke diko so atene : “ A gue na lo tongana mbeni taba so azo ayeke gue na lo na ndo ti fango anyama ; a gue na lo tongana molenge ti taba so ayeke buburu na gbe ti zo so ayeke fâ kua ti tere ti lo . Lo zi yanga ti lo oko pepe .
44008033	So lo sara tere ti lo kete so , mbeni wafango-ngbanga ti lo na legeni ayeke daa pepe . Zo wa laa alingbi ti tene ande tënë ti ahale ti lo ? Fini ti lo na ndö ti gigi so ahunzi awe . ”
44008034	Mbaiwa ni ahunda Philippe , atene : “ Mbi gbu gere ti mo , tene na mbi : zo wa laa wayanga-Nzapa ni ayeke tene tënë ti lo so ? Lo tene tënë ni na ndö ti lo wani wala na ndö ti mbeni zo nde ? ”
44008035	Philippe amu tënë ; na ndö ti kamba ti mbeti ti Ésaïe so , lo to nda ti fa Nzoni Tënë ti Jésus na lo .
44008036	So ala ngba na lege ti gue , ala si na ndo so ngu ayeke daa . Mbaiwa ni atene : “ Baa , ngu laa ; nyen laa akanga lege na mbi ti wara bateme ? ” [
44008037	Philippe atene : “ Tongana mo ma na be biani , mo lingbi ti wara bateme senge . ” Mbaiwa ni atene : “ Mbi ma na be so Jésus Christ ayeke Molenge ti Nzapa . ” ]
44008038	Lo mu yanga titene pusu ti mbarata ni aluti . Philippe na mbaiwa ni , ala use kue azu na ya ti ngu si Philippe abatize lo .
44008039	So ala sigigi na ya ti ngu ni awe , Yingo ti Kota Gbia amu Philippe ahon na lo si mbaiwa ni akiri abaa lo pepe . Lo mu lege ti gue na ngia na be ti lo .
44008040	Ti Philippe , lo si na gbata ti Azot . So lo yeke tambula na lege , lo yeke fa Nzoni Tënë na ya ti agbata so kue lo yeke hon daa . Lo gue ngbii lo si na gbata ti Sezare .
44009001	Nzara ti sarango sioni na adisiple ti Kota Gbia angba lakue na be ti Saul si lo yeke gi lege ti fâ ala . Tongaso , lo gue lo baa kota wayango-sandaga ,
44009002	lo hunda na lo titene lo mu na lo ambeti so amu na lo lege ti gue na Damas ti li na ya ti ada ti sambelango Nzapa . Tongana lo wara ambeni koli na wali so amu lege ti Jésus , lo gbu ala si lo ga na ala na Jérusalem .
44009003	Saul amu lege ti gue na Damas . So lo ga nduru na gbata ni , mo ye ti baa , mbeni lumiere alondo na nduzu si aza na tere ti lo kue .
44009004	Lo ti na sese si lo ma mbeni go so atene na lo : “ Saul , Saul , mo yeke sara ngangu na mbi ngbanga ti nyen ? ”
44009005	Saul ahunda ndo , atene : “ Mo yeke zo wa , Kota Gbia ? ” Go ni atene : “ Mbi Jésus laa mo yeke sara ngangu na mbi so .
44009006	Me mo londo , mo li na ya ti gbata ni . Kâ , fade a yeke fa na mo ye so mo lingbi ti sara . ”
44009007	Azo so ala na Paul ayeke tambula , aluti kpoo , li ti ala kue akpe ; ala ma go ni , me ala baa zo oko pepe .
44009008	Saul alondo na sese , lo zi le ti lo , me lo baa ndo pepe . Azo ni agbu maboko ti lo si ala gue na lo na Damas .
44009009	Na ya ti lango ota , lo baa ndo pepe , lo te kobe pepe si lo nyon nga ngu pepe .
44009010	Mbeni disiple ayeke na Damas , iri ti lo Ananias . Kota Gbia asi na lo na ya ti mbeni ye tongana bango-li si airi lo , atene : “ Ananias ! ” Ananias ayeda , atene : “ Mbi laa , Kota Gbia ! ”
44009011	Kota Gbia atene na lo : “ Mo londo , mo gue na lege so iri ni Mbirimbiri-Lege , mo li na da ti Judas , mo hunda mbeni koli ti kodro ti Tarse so iri ti lo Saul . Na ndembe so , lo ngba ti sambela
44009012	si lo baa mbeni koli so iri ti lo Ananias asi na lo na ya ti mbeni ye tongana bango-li . Koli ni ali si azia maboko na ndö ti Saul titene lo kiri lo baa ndo . ”
44009013	Ananias akiri tënë , atene : “ Kota Gbia , azo mingi atene tënë ti koli so na mbi . Ala tene na mbi tënë ti aye ti sioni so kue lo sara na azo ti mo na Jérusalem .
44009014	Lo ga ge na Damas na ngangu so akota wayango-sandaga amu na lo ti gbu azo so kue ayeke di iri ti mo ti kanga ala . ”
44009015	Me Kota Gbia atene na lo : “ Gue , ngbanga ti so mbi soro koli so ti sara kua ti mbi , ti sara si amara nde , na agbia na azo ti Israel ahinga iri ti mbi .
44009016	Mbi wani laa mbi yeke fa na lo pasi so lo yeke baa ande ndali ti iri ti mbi . ”
44009017	Tongaso Ananias ague , lo li na ya ti da so Saul ayeke daa ; lo zia maboko na ndö ti Saul , lo tene : “ Ita ti mbi Saul , Kota Gbia laa atokua mbi . Jésus so asi na mo na lege na gango ti mo , lo tokua mbi titene mo kiri mo baa ndo si mo si singo na Yingo-Vuru . ”
44009018	Gi hio tongaso , mbeni ye tongana hali ti susu alondo na le ti Saul ati si lo kiri lo baa ndo . Lo londo si lo wara bateme .
44009019	Na peko ti so lo te kobe awe , lo kiri lo wara ngangu . Saul na adisiple so ayeke na Damas aduti kete .
44009020	Gi hio na pekoni , lo gue na ya ti ada ti sambelango Nzapa si lo to nda ti fa tënë atene , Jésus ayeke Molenge ti Nzapa .
44009021	Azo so kue ama lo , li ti ala akpe si ala hunda ndo , atene : “ Koli so laa , na Jérusalem , ayeke sara lani ngangu na azo so ayeke di iri ti Jésus so pepe ? Lo ga ge gi ti gbu ala , ti kanga ala , ti kiri na ala na akota wayango-sandaga pepe ? ”
44009022	Me Saul ayeke kpengba lakue na lege ti fango tënë ; lo yeke fa biani so Jésus ayeke Mesii . Nilaa azuife ti Damas ahinga tënë so ala lingbi ti kiri ni na lo pepe .
44009023	Lango mingi na pekoni , azuife ama tere ti fâ lo .
44009024	Me Saul ama tënë ni . Bi na lâ , azo ni ayeke bata ayanga ti gbagba ti gbata ni ti ku lo titene ala fâ lo .
44009025	Me na mbeni bi , adisiple ti lo amu lo , azia lo na ya ti sakpa , ala yoro lo na ya ti mbeni du ti tere ti gbagba so angoro gbata ni si ala zu lo na sese .
44009026	So Saul asi na Jérusalem , lo gi lege ti bongbi na adisiple ; me mbeto ti lo asara ala kue . Biani , ala baa ti ala atene , lo yeke taa disiple pepe .
44009027	Na pekoni , Barnabas amu Saul na tere ti lo si lo gue na lo na popo ti awatokua . Barnabas afa na ala lege so Saul abaa Kota Gbia na lege ti Damas nga na lege so Kota Gbia atene tënë na Saul . Lo fa nga na ala lege so Saul afa tënë na iri ti Jésus na Damas na mbeto pepe .
44009028	Ti londo na ndembe ni so , Saul angba na tere ti ala si lo na ala ayeke tambula na ya ti Jérusalem kue . Lo fa tënë na iri ti Kota Gbia na mbeto pepe .
44009029	Lo tene tënë na azuife so ayeke tene yanga ti greke si lo na ala ayeke bingbi tënë ; me ala gi lege ti fâ lo .
44009030	So a-ita ama tënë ni , ala mu Saul ague na lo na Sezare si ala tokua lo na Tarse .
44009031	Tongaso Eglize ti sese ti Judée kue , ti Galile na ti Samarii ayeke lani na siriri . Na lege ti ngangu ti Yingo-Vuru , Eglize ni ayeke kpengba , ayeke kpe mbeto ti Kota Gbia si ayeke mai .
44009032	Pierre ayeke tambula na ya ti sese ni kue . Mbeni lâ , lo gue ti baa azo ti Nzapa so ayeke na gbata ti Lida .
44009033	Kâ , lo wara mbeni koli so iri ti lo Ene ; mbage ti tere ti lo abuba si lo ngba na gbogbo na ya ti ngu miombe .
44009034	Pierre atene na lo : “ Ene , Jésus Christ akai kobela ti mo awe ! Londo , mo leke gbogbo ti mo ! ” Gi hio tongaso , Ene alondo .
44009035	Azo ti Lida kue nga na azo ti lando ti Saron abaa lo si ala kiri na mbage ti Kota Gbia .
44009036	Na gbata ti Zope , mbeni wali ayeke daa so ayeke disiple ti Jésus , iri ti lo ayeke Tabita . Iri ti lo na yanga ti greke ayeke Dorkas , nda ni atene “ Dengbe ” . Lo mu ngoi ti lo kue ti sara anzoni ye na azo , ti mu maboko na azo ti mawa .
44009037	Mbeni lâ , lo ti na kobela si lo kui . A sukula kuâ ti lo si a zia na ya ti mbeni kubu ti da-nduzu ni .
44009038	Gbata ti Zope ayo na gbata ti Lida pepe . So adisiple ti Zope ama atene , Pierre ayeke na Lida , ala tokua azo use na lo , atene : “ Mo ga hio na e ge si ! ”
44009039	Tongaso Pierre alondo hio si lo na ala ague . So lo si kâ , ala gue na lo na ya ti kubu ti nduzu . Awali-mua abongbi na tere ti Pierre si ala yeke toto ; ala yeke fa na lo anduzu-bongo na ayongoro bongo so Dorkas afu ni na ngoi so lo ngba na fini .
44009040	Pierre ahunda na azo ni kue ti sigigi ; lo kuku na sese , lo sambela . Na pekoni , lo baa ndo na mbage ti kuâ ni si lo tene : “ Tabita , londo ! ” Wali ni azi le ti lo si na bango Pierre , lo londo , lo duti na nduzu .
44009041	Pierre ayoro maboko , agbu lo si ayo lo na nduzu . Na pekoni , lo iri azo ti Nzapa na awali-mua si lo fa na ala Tabita so ayeke na fini .
44009042	Tënë ni amu ya ti Zope kue si azo mingi ama na be na Kota Gbia .
44009043	Pierre angba na Zope aninga , na da ti mbeni zo so a iri ti Simon ; lo yeke zo ti sarango kua ti poro ti nyama .
44010001	Na gbata ti Sezare , mbeni koli ayeke daa , iri ti lo ayeke Corneille . Lo yeke kapita ti mbeni bongbi ti aturugu ti Rome so iri ni “ Bongbi ti aturugu ti Italii . ”
44010002	Lo gbu tënë ti Nzapa mingi si lo yeke kpe mbeto ti Nzapa , lo na asewa ti lo kue . Lo yeke mu aye mingi na azo ti mawa so ayeke na popo ti azuife si lo yeke sambela Nzapa lakue .
44010003	Mbeni lâ , na ngbonga ota ti peko ti bekombite , mbeni ange ti Nzapa asi na lo na ya ti mbeni ye tongana bango-li si lo baa ni mbirimbiri . Ange ni airi lo , atene : “ Corneille ! ”
44010004	Le ti Corneille angba gi na ndö ti ange ni ; mbeto asara lo si lo tene : “ Nyen , Kota Gbia ? ” Ange ni akiri tënë na lo : “ Asambela ti mo na aye ti nzoni so mo sara na azo ti mawa so , Nzapa aye tënë ni , be ti lo agirisa na ni pepe .
44010005	Fadeso , mo tokua ambeni zo na Zope ti iri mbeni koli so iri ti lo Simon , mbeni iri ti lo ayeke Pierre .
44010006	Pierre ayeke gene na da ti mbeni Simon , zo ti sarango kua ti aporo ti nyama . Da ti lo ayeke na yanga ti kota ngu-ingo . ”
44010007	Na pekoni , ange so atene tënë ni so ahon ti lo . Corneille airi azo ti kua ti lo use na mbeni turugu oko so agbu tënë ti Nzapa mingi si lo yeke na gbe ti lo aninga .
44010008	Lo fa na ala peko ti ye so kue asi si lo tokua ala na Zope .
44010009	Lango oko na pekoni , ala yeke na lege ti gue si ala ga nduru ti si na Zope . Nduru na bekombite , Pierre ague na li ti da ti sambela .
44010010	Nzara asara lo si lo ye ti te kobe . So a ngba ti to kobe na lo , mbeni ye asi na lo na ya ti mbeni ye tongana bango-li .
44010011	Lo baa yayu azi , mbeni ye aga tongana mbeni kota mapia-bongo so a gbu ayanga ni osio si a yeke zu ni na sese .
44010012	Na ya ti bongo ni mara ti anyama kue ayeke daa : anyama ti gere osio na ala so ayeke hara harango , na mara ti andeke kue .
44010013	Mbeni go atene na lo : “ Pierre , londo , mo fâ , mo te ! ”
44010014	Me Pierre atene : “ Oko pepe , Kota Gbia ! Mbeni sioni ye wala ye so Ndia ake tënë ni , mbi de ti te ni laoko pepe . ”
44010015	Go ni akiri atene na lo : “ Ye so Nzapa asara si aga nzoni awe , mo baa ni tongana sioni ye pepe . ”
44010016	Ye ni asi tongaso fani ota si gi hio na pekoni , a kiri na ye ni na yayu .
44010017	Pierre ayeke gi li ti lo na ndö ti ye so asi na lo na ya ti mbeni ye tongana bango-li so . Gi na ndembe ni so , azo so Corneille atokua ala so ahunda da ti Simon si ala yeke luti na yanga ti da ni .
44010018	Ala iri ndo si ala hunda , atene : “ Simon so mbeni iri ti lo ayeke Pierre so ayeke lango ge ? ”
44010019	Pierre angba ti gbu li ti lo na nda ti ye so lo baa so , Yingo atene na lo : “ Baa , akoli ota ayeke ge , ala yeke gi mo .
44010020	Londo hio , mo zu , mo gi be ti mo pepe ! Mo na ala ague , ngbanga ti so mbi laa mbi tokua ala . ”
44010021	Tongaso Pierre azu si lo tene na ala : “ Mbi laa ala yeke gi mbi so . Meni tënë ayeke daa ? ”
44010022	Azo ni akiri tënë , atene : “ Kapita Corneille laa atokua e . Lo yeke zo ti mbirimbiri , lo yeke kpe mbeto ti Nzapa si azuife kue ayeke tene nzoni tënë ti lo . Mbeni ange ti Nzapa ahunda na lo ti iri mo ti ga na da ti lo titene lo ma tënë so mo yeke tene na lo . ”
44010023	Pierre ahunda na azo ni ti li na ya ti da si lo mu na ala ndo ti lango daa . So ndo ahan awe , Pierre alondo si lo na ala ague . Ambeni ita , azo ti Jésus so ayeke na Zope amu peko ti lo .
44010024	Lango oko na pekoni , lo si na Sezare . Corneille ayeke ku ala kâ ; andaa lo tisa ambeni zo ti sewa ti lo na amba ti lo so lo ye ala mingi .
44010025	So Pierre aga ti li na ya ti da ni , Corneille aga atengbi na lo . Lo ti na sese na gbe ti Pierre ti voro lo .
44010026	Me Pierre amu lo na nduzu si atene na lo : “ Londo , ngbanga ti so mbi nga , mbi yeke gi zo senge . ”
44010027	Lo na Corneille ayeke tene lisoro si ala li na ya ti da . Pierre abaa azo mingi so abongbi kâ .
44010028	Lo tene na ala : “ Ala hinga kue : Ndia amu lege pepe na zuife ti gue na ndo ti zo ti mbeni mara nde nga ti li na da ti lo . Me ti mbi , Nzapa afa na mbi atene , ayeke nzoni mbi baa mbeni zo tongana zo so ayeke sioni pepe wala zo so alingbi pepe ti sara beoko na lo .
44010029	Ndani laa , na ndembe so ala tokua ti iri mbi , mbi gi be ti mbi pepe si mbi ga . Fadeso mbi hunda ala , mbeni tënë ayeke daa si ala iri mbi ti ga ndali ni so ? ”
44010030	Corneille akiri tënë : “ Asara lango ota laso , na ngbonga ota ti peko ti bekombite , mbi yeke sambela na ya ti da ti mbi . Mo ye ti baa , mbeni koli so bongo ti tere ti lo aza zango aga aluti na dawa ti mbi ;
44010031	lo tene na mbi : ‘ Corneille ! Nzapa ama sambela ti mo awe . Anzoni ye so mo sara na azo ti mawa , be ti lo agirisa na ni pepe .
44010032	Tokua mbeni zo na Zope ti iri Simon , so mbeni iri ti lo ayeke Pierre . Lo yeke gene na da ti Simon so ayeke sara kua ti aporo ti nyama . Da ti lo ayeke na yanga ti kota ngu-ingo . ’
44010033	Nilaa mbi tokua azo hio ti iri mo si mo sara nzoni be , mo ga so . Fadeso , e kue e yeke ge na dawa ti Nzapa , e yeke ku ti ma tënë so Kota Gbia amu yanga na mo ti tene na e . ”
44010034	Tongaso Pierre amu tënë si lo tene : “ Taa-tënë , mbi hinga fadeso mbi tene , Nzapa ayeke gonda zo ndali ti le ti zo ni pepe .
44010035	Zo so kue akpe mbeto ti Nzapa si asara ye ti mbirimbiri , Nzapa aye lo , ataa lo yeke zo ti mara wa .
44010036	Nzapa atokua tënë ti lo na azo ti Israel : tënë ni ayeke Nzoni Tënë so amu siriri na zo na lege ti Jésus Christ , lo so lo yeke Kota Gbia ti azo kue .
44010037	Ala hinga tënë ti aye so asi na sese ti Judée kue ; aye ni ato nda ni na sese ti Galile , na peko ti bateme so Jean afa tënë ni .
44010038	Ala hinga tënë ti Jésus , zo ti Nazaret , ala hinga lege so Nzapa asoro lo si lo sara si Yingo-Vuru na ngangu aga na ndö ti lo . Nzapa ayeke na lo , nilaa lo tambula na ndo kue , lo sara aye ti nzoni si lo kai akobela na tere ti azo so kue ayeke na gbe ti Zabolo .
44010039	E nga , e baa aye so kue lo sara na kodro ti azuife , e baa nga aye so lo sara na Jérusalem . A kanga lo na ndö ti keke ti kroa si lo kui .
44010040	Me na lango ota ni , Nzapa azingo lo na kuâ ; lo mu lege na lo ti si
44010041	na azo kue pepe , me gi na e . Nzapa asoro e kozoni titene e baa lo si e fa peko ti ye so e baa . Na peko ti so lo zingo na kuâ , e na lo e te , e nyon .
44010042	Jésus amu na e yanga ti fa tënë na azo , ti fa nga peko ti ye so e hinga : Nzapa asoro Jésus ti fâ ngbanga ti azo so ayeke na fini na ti ala so akui awe .
44010043	Awayanga-Nzapa kue atene tënë ti lo , atene : ‘ Zo so ama na be na lo , na iri ti lo , fade Nzapa ayeke zi asiokpari ti zo ni . ’ ”
44010044	So Pierre angba ti tene tënë , Yingo-Vuru azu na ndö ti azo so kue ayeke ma tënë ni .
44010045	Azuife so ama na be si ala na Pierre aga so , li ti ala kue akpe , ngbanga ti so ala baa so Nzapa amu nga Yingo-Vuru ti lo na azo ti amara nde !
44010046	Biani , ala yeke ma azo ni ayeke tene tënë na ayanga nde nde si ala yeke sepela kota ti Nzapa . Pierre amu tënë si lo tene :
44010047	“ Fadeso , azo so awara Yingo-Vuru gi tongana ti so e wara na ni . Alingbi ti gbanzi ala titene ala wara bateme ti ngu ? ”
44010048	Tongaso lo mu yanga na ala ti wara bateme na iri ti Jésus Christ . Na pekoni , ala hunda na lo titene lo ngba , lo na ala alango kete si .
44011001	Awatokua na a-ita , azo ti Jésus so ayeke na Judée ama atene , azo ti amara nde nga ayeda na tënë ti Nzapa .
44011002	So Pierre akiri na Jérusalem , azuife so ama na be amu lo na tënë ,
44011003	atene : “ Mo li na da ti azo so afâ ganza pepe si mo na ala ate kobe ! ”
44011004	Tongaso Pierre afa na ala tënë ti aye so asi na yanga ni , na yanga ni ; lo tene :
44011005	“ Mbi yeke sambela na gbata ti Zope si mbeni ye asi na mbi na ya ti mbeni ye tongana bango-li . Mbi baa mbeni ye so akpa kota mapia-bongo so a gbu ayanga ni osio , alondo na nduzu si a zu ni na sese ; ye ni aga aluti na tere ti mbi .
44011006	Mbi baa ye ni kpoo si na ya ni , mbi baa anyama ti gere osio , anyama ti ngonda , ala so ayeke hara harango na andeke ti nduzu .
44011007	Na pekoni , mbi ma mbeni go so atene na mbi , atene : ‘ Pierre , londo , mo fâ , mo te ! ’
44011008	Me mbi tene : ‘ Oko pepe , Kota Gbia ! Mbeni sioni ye wala ye so Ndia ake tënë ni ali na yanga ti mbi laoko pepe ! ’
44011009	Go ni na yayu akiri atene : ‘ Ye so Nzapa atene ayeke nzoni , mo baa ni tongana sioni ye pepe . ’
44011010	Ye ni asi tongaso fani ota si na pekoni , a kiri na ye ni kue na yayu .
44011011	Gi na ndembe ni so , ambeni koli ota alondo na Sezare , a tokua ala na mbi ; ala si na da so mbi yeke duti daa .
44011012	Yingo atene na mbi : ‘ Mbi gi be ti mbi pepe , me mbi na ala e gue . ’ A-ita ti Zope omene so ala yeke baa ala ge so , mbi na ala laa e gue si e li na da ti Corneille .
44011013	Lo fa na e lege so lo baa ange aluti na da ti lo si atene na lo : ‘ Tokua mbeni zo na Zope ti iri Simon , so mbeni iri ti lo ayeke Pierre .
44011014	Fade lo yeke tene mbeni tënë na mo si na lege ti tënë ni so , mo na azo ti sewa ti mo kue ayeke soo kuâ . ’
44011015	Na ndembe so mbi to nda ti tene tënë , Yingo-Vuru azu na ndö ti ala gi tongana ti so azu na ndö ti e kozoni so .
44011016	Tongaso mbi dabe ti mbi na tënë so Kota Gbia atene : ‘ Jean abatize azo na ngu , me fade Nzapa ayeke batize ala na Yingo-Vuru . ’
44011017	Tongana Nzapa amu na azo ni gi mara ti nzoni ye ti Yingo so lo mu na e na ndembe so e ma na be na Kota Gbia Jésus Christ so , mbi yeke ti mbi zo wa ti kanga lege na Nzapa ? ”
44011018	So ala ma tënë so , be ti ala ade si ala gonda Nzapa , atene : “ Nzapa amu nga lege na azo ti amara nde ti zia ngbene lege ti sarango ye ti ala si ala wara fini ! ”
44011019	Na peko ti kuâ ti Étienne , a yeke sara ngangu na azo ti Jésus si ala kangbi kirikiri . Ambeni ague na Fenisii , ambeni na Shipre , ambeni na Antioshe ; me ala yeke fa tënë gi na azuife .
44011020	Ti ambeni so ayeke azo ti Shipre na ti Sirene , ala gue na Antioshe si ala fa nga na agreke Nzoni Tënë ti Kota Gbia Jésus .
44011021	Ngangu ti Kota Gbia ayeke na ala , nilaa azo mingi ama na be si ala kiri na mbage ti Kota Gbia .
44011022	Azo ti Eglize ti Jérusalem ama tënë ti ye so asi , nilaa ala tokua Barnabas na Antioshe .
44011023	So lo si , lo baa lege so Nzapa asara nzoni be na azo ni . Be ti lo asi na ngia si lo mu wango na ala titene ala kue angba ti mu peko ti Kota Gbia lakue .
44011024	Barnabas ayeke nzoni zo , lo si singo na Yingo-Vuru na mabe . Ndali ti lo , gba ti azo aga azo ti Kota Gbia .
44011025	Na pekoni , Barnabas ague na gbata ti Tarse ti gi Saul .
44011026	So lo wara lo , lo ga na lo na Antioshe . Na ya ti ngu oko kue , ala use asara kua oko na ya ti Eglize ni si ala fa ye na gba ti azo . Kâ na Antioshe laa azo ato nda ti iri adisiple “ azo ti Christ ” .
44011027	Gi na ngoi ni so , ambeni wayanga-Nzapa alondo na Jérusalem aga na Antioshe .
44011028	Mbeni oko so iri ti lo Agabus alondo , lo tene na azo ye so Yingo-Vuru afa na lo , lo tene : “ Fade mbeni kota nzara ayeke ga na ndö ti sese kue . ” — Nzara ni aga biani na ndembe so Claude ayeke kota gbia ti Rome . —
44011029	Tongaso adisiple aleke na be ti ala titene zo oko oko amu ye alingbi na ngangu ti lo ti mu maboko na a-ita , azo ti Christ , so ayeke na Judée .
44011030	Ala bongbi aye ni si ala tokua ni na akangba ti Judée , na maboko ti Barnabas na Saul .
44012001	Na ngoi ni so , gbia Herode ato nda ti sara pasi na ambeni zo ti Eglize .
44012002	Lo mu yanga si a fâ Jacques , ita ti Jean , na yongoro zeme .
44012003	So lo baa ye so lo sara anzere na be ti azuife , lo tokua titene a gbu Pierre . Ye so asi na ndembe ti matanga ti Mapa so a sara na mama ni pepe .
44012004	So a gbu Pierre awe si a bi lo na da ti kanga awe , aturugu baleoko na omene akangbi ya ti ala osio osio ti bata lo . Herode aleke na be ti lo ti ga na lo na le ti azo kue ti fâ ngbanga ti lo na peko ti matanga ti Pake .
44012005	Tongaso a bata Pierre na da ti kanga , me azo ti Eglize angba ti sambela Nzapa ngangu ndali ti lo .
44012006	Kozo titene ndo ahan si Herode afâ ngbanga ti Pierre na le ti azo kue , na bi ni , Pierre ayeke lango na popo ti aturugu use . A kanga lo na zingiri use si a zia aturugu ti bata yanga ti da ni .
44012007	Mo ye ti baa , ange ti Kota Gbia asi , mbeni ye tongana wâ aza na ya ti kubu so Pierre ayeke daa . Ange ni andu Pierre na kate ti lo , Pierre azingo si ange ni atene na lo : “ Londo hio ! ” Tongaso azingiri ni azi na maboko ti Pierre , ati .
44012008	Ange ni atene na lo : “ Kanga kamba ti ndö ti bongo ti mo , kanga akamba ti poro ti mo . ” Pierre asara ye ni . Ange ni akiri atene : “ Yu kota bongo ti mo , mo mu peko ti mbi . ”
44012009	Pierre asigigi si amu peko ti lo . Lo baa ti lo , lo tene ye so ange ni ayeke sara so ayeke taa-tënë pepe , me so bango-li laa .
44012010	Ala hon kozo ndo so aturugu aluti daa , ala hon use ndo ni si na pekoni , ala si na yanga ti da ti sigigi na ya ti gbata ni ; a sara yanga ti da ni na wen . Na hongo ti ala , yanga ti da ni azi gi lo oko si ala sigigi . So ala yeke hon na lege , mo ye ti baa , ange ni azia Pierre , ahon ti lo .
44012011	Na pekoni , li ti Pierre akiri daa si lo tene : “ Fadeso , mbi hinga so ye ni ayeke taa-tënë : Kota Gbia atokua ange ti lo si lo zi mbi na maboko ti Herode nga na ya ti asioni ye so kue azuife ayeke ku ti sara . ”
44012012	So lo hinga nda ti ye ni awe , lo gue na da ti Marie , mama ti Jean so mbeni iri ti lo ayeke Marc . Azo mingi abongbi kâ si ala yeke sambela .
44012013	Pierre apika yanga ti gbagba ni , mbeni maseka-wali so ayeke sara kua kâ aga ti zi yanga ti gbagba ni , iri ti lo Rode .
44012014	So lo hinga go ti Pierre , ngia asi be ti lo si lo zi yanga ti gbagba ni pepe ; me lo mu loro ti gue ti tene na azo ni atene , Pierre ayeke luti na gigi .
44012015	Ala tene na lo : “ Mbeni ye asara li ti mo ! ” Me lo ngba gi ti tene na ala so ye ni ayeke taa-tënë . Tongaso ala kiri tënë , atene : “ So ange ti lo laa . ”
44012016	Me Pierre angba ti pika yanga ti gbagba ni . Ala zi ni ; so ala baa lo , li ti ala kue akpe .
44012017	Lo sara maboko ti lo na ala titene ala kai ; lo fa na ala lege so Kota Gbia asara si lo sigigi na da ti kanga . Lo tene : “ Ala gue afa tënë ni na Jacques nga na a-ita . ” Na pekoni , lo zia ala si lo hon na mbeni ndo .
44012018	So ndo ahan awe , aturugu atomboka kirikiri , ala yeke hunda tere ti ala , atene : “ Nyen laa asi na Pierre nyen ? ”
44012019	Herode amu yanga titene ala gi lo , me ala wara lo pepe . Tongaso Herode ahunda aturugu ni na nda ti tënë ni si lo mu yanga titene a fâ ala . Na pekoni , Herode alondo na Judée si lo gue lo duti kete na gbata ti Sezare .
44012020	Be ti Herode aso mingi na azo ti Tir na ti Sidon . Azo ni ama tere ti gue ti baa Herode . Ala gue kozoni abaa Blastus , makonzi-kubu ti gbia titene lo gbu koko ti ala . Na pekoni , ala gue na Herode titene ala ma tere si siriri akiri na popo ti ala . Andaa kobe ayeke londo na kodro ti gbia Herode si ayeke gue na kodro ti ala .
44012021	So lango ni alingbi awe , Herode ayu bongo ti lo ti gbia , lo duti na ndö ti mbata ti lo ti gbia si lo yeke tene tënë na ala na le ti azo kue .
44012022	Azo ni adekongo , atene : “ Zo laa ayeke tene tënë so pepe , mbeni nzapa laa ! ”
44012023	Mo ye ti baa , ange ti Kota Gbia abi kobela na tere ti Herode , ngbanga ti so lo gonda Nzapa pepe : angusu ate lo si lo kui .
44012024	Me tënë ti Nzapa angba ti mu ndo kue si angba ti gue na nduzu lakue .
44012025	So Barnabas na Saul ahunzi kua ti ala na Jérusalem awe , ala mu Jean , so mbeni iri ti lo ayeke Marc na tere ti ala si ala kiri na Antioshe .
44013001	Na Eglize ti Antioshe , awayanga-Nzapa na awafango-ye ayeke daa : Barnabas , Siméon so a iri lo Zo-vuko , Lusius ti kodro ti Sirene , Manaen so lo na kota komanda Herode akono oko , na Saul .
44013002	Mbeni lâ , so ala bongbi ti voro Kota Gbia si ala ke kobe ti sambela , Yingo-Vuru atene na ala : “ Ala zia Barnabas na Saul nde ndali ti mbi titene ala sara kua so mbi iri ala ndali ni . ”
44013003	Na peko ti so ala ke kobe si ala sambela awe , ala zia maboko na ndö ti azo use so si ala mu na ala lege ti gue .
44013004	Tongaso Yingo-Vuru atokua Barnabas na Saul si ala gue na Selesii . Kâ , ala mu mangboko ti gue na zoa ti Shipre .
44013005	So ala si na Salamine , ala fa tënë ti Nzapa na ya ti ada ti sambelango Nzapa ti azuife . Jean Marc ayeke na tere ti ala ti mu maboko na ala .
44013006	Ala fâ , ahon na ya ti zoa ni kue si ala si na Pafos . Kâ , ala wara mbeni zo ti mazi so iri ti lo Bar-Jésus , mbeni zuife so atene , ni yeke Wayanga-Nzapa .
44013007	Lo yeke mbeni zo ti tere ti Serzius Polus , govoronere so ayeke mbeni zo ti ndara . Govoronere ni atisa Barnabas na Saul , ngbanga ti so lo ye ti ma tënë ti Nzapa .
44013008	Me Elimas — iri ti zo ti mazi so na yanga ti greke laa — aye ti kanga lege na ala , lo gi lege ti sara si govoronere ni ama na be pepe .
44013009	Tongaso Yingo-Vuru asi Saul , so mbeni iri ti lo ayeke Paul ; lo baa ndo taa na ya ti le ti zo ti mazi ni
44013010	si lo tene na lo : “ Mo , molenge ti Zabolo ! Sioni zo ti mvene so ! Be ti mo asi singo na asioni ye ! Mo ke ye so kue ayeke nzoni ! Lawa laa mo yeke zia ti buba ya ti ambirimbiri lege ti Kota Gbia ?
44013011	Fadeso , maboko ti Kota Gbia ayeke zu na ndö ti mo : le ti mo avuko si na ya ti mbeni ngoi , mo yeke kiri ti baa ndo pepe . ” Gi hio tongaso , le ti Elimas avuko si lo yeke tatara ndo titene lo wara mbeni zo ti gbu maboko ti lo ti fa lege na lo .
44013012	So govoronere ni abaa ye so asi , lo ma na be . Biani , tënë ti Kota Gbia so lo ma agbu be ti lo mingi .
44013013	Paul na amba ti lo amu mangboko na Pafos , ala gue asi na Perze , na sese ti Panfilii . Me Jean Marc azia ala na ndo so si lo kiri ti lo na Jérusalem .
44013014	Ala londo na Perze si ala gue asi na Antioshe , na sese ti Pisidii . Na lango ti wungo tere , ala li na ya ti da ti sambelango Nzapa si ala duti .
44013015	So a diko ambeti ti Ndia na ti awayanga-Nzapa awe , amakonzi ti da ti sambelango Nzapa atokua na ala , atene : “ A-ita , tongana ala yeke na mbeni tënë ti mu ngangu na be ti azo ni , ala tene tënë ! ”
44013016	Paul alondo , lo sara maboko ti lo si lo tene : “ Azo ti Israel na azo so kue ayeke voro Nzapa , ala ma mbi !
44013017	Nzapa ti azo ti Israel asoro akotara ti e . Lo sara si li ti azo ni awu mingi na ndembe so ala yeke wande na kodro ti Ezipte . Na pekoni , na lege ti ngangu ti lo , lo sara si ala londo na Ezipte asigigi .
44013018	Nduru na ngu baleosio , lo bata ala na ya ti benyama .
44013019	Na pekoni , lo fâ azo ti ambeni mara mbarambara so kue ayeke na sese ti Kanaan si lo mu sese ti ala ni ti ga ye ti azo ti lo .
44013020	Ye ni kue asara nduru na ngu ngbangbo osio na baleoku . “ Na pekoni , Nzapa amu na ala awafango-ngbanga ngbii asi na ngoi ti wayanga-Nzapa Samuel .
44013021	Na ndembe so ala hunda ti wara mbeni gbia , Nzapa amu na ala Saul , molenge ti Kish , zo ti mara ti Benjamin ; lo le-gbia na ya ti ngu baleosio .
44013022	So Nzapa azi lo awe , lo mu David , lo zia lo gbia na ndö ti ala . Nzapa atene tënë ti lo , atene : ‘ Mbi wara David , molenge ti Yese , zo so be ti mbi aye lo , fade lo yeke sara aye so kue be ti mbi aye . ’
44013023	Na lege ti mbeni hale ti David laa Nzapa asara si Jésus aga Wasongo azo ti Israel alingbi na zendo ti lo .
44013024	Kozoni si Jésus aga , Jean afa tënë na azo ti Israel atene , ayeke nzoni ala zia ngbene lege ti sarango ye ti ala , ala wara bateme .
44013025	Na ndembe so Jean aga nduru ti hunzi kua ti lo , lo tene : ‘ Ala baa ti ala atene , mbi yeke zo wa ? Zo so ala yeke ku lo so ayeke mbi pepe . Ala ma : lo yeke ga na peko ti mbi , mbi lingbi ti zi aporo ti gere ti lo pepe . ’
44013026	“ A-ita , ala so ayeke ahale ti Abraham na ala , azo so ayeke ge si ayeke voro Nzapa so , e laa Nzapa atokua tënë ti songo zo na kuâ na e !
44013027	Biani , azo ti Jérusalem na amakonzi ti gbata ni ake ti hinga Jésus , ala fâ ngbanga ti kuâ na li ti lo ; tënë ti awayanga-Nzapa so ala yeke diko lakue na lango ti wungo tere so aga taa-tënë .
44013028	Ataa so ala wara mbeni tënë na li ti lo pepe so alingbi na ngbanga ti kuâ , ala hunda na Pilate ti fâ lo .
44013029	Na peko ti so ala sara ye so kue Mbeti ti Nzapa atene tënë ni na ndö ti lo awe , ala zi lo na ndö ti keke ti kroa si ala zia lo na ya ti du ti kuâ .
44013030	Me Nzapa azingo lo na kuâ .
44013031	Na ya ti alango mingi , lo si na azo so lo na ala alondo na Galile ague ngbii asi na Jérusalem . Fadeso , azo ni laa aga azo ti fango peko ti aye so ala hinga na ndö ti lo na azo ti Israel .
44013032	E nga , e yeke fa na ala Nzoni Tënë so : Nzoni Tënë so Nzapa amu zendo ni na akotara ti e .
44013033	Nzapa asara ye ni biani na e , ahale ti ala , na ndembe so lo zingo Jésus na kuâ . Lo sara ye ni alingbi na tënë so a su na ya ti mbeti ti Abia , na ya ti use bia ni , atene : ‘ Mo yeke Molenge ti mbi , laso mbi ga Babâ ti mo awe . ’
44013034	Nzapa azingo lo na kuâ si lo lingbi ti kiri ti fun pepe . Lo tene tënë ni lani , lo tene : ‘ Fade mbi yeke mu na ala aye so mbi mu zendo ni na David : aye so ayeke taa ye , a zia ni nde si ayeke nzoni kue . ’
44013035	Ndani laa lo kiri lo tene na ya ti mbeni mbeti , lo tene : ‘ Fade mo yeke zia zo ti mo titene lo fun na ya ti du ti kuâ pepe . ’
44013036	Na ngoi so David angba na fini , lo sara ye so kue Nzapa aye lo ti sara . Na pekoni lo kui , a lu lo na tere ti akotara ti lo si lo fun .
44013037	Me lo so Nzapa azingo lo na kuâ , lo fun pepe .
44013038	A-ita , ayeke nzoni ala hinga ye so : na lege ti Jésus laa Nzapa afa na ala tënë ti zingo siokpari na li ti zo ; siokpari so Ndia ti Moïse alingbi ti zi ni oko pepe .
44013039	Na lege ti Jésus laa azo so kue ama na be , a zi siokpari na li ti ala .
44013040	Ala sara hange si ye so awayanga-Nzapa atene tënë ni ando so asi na ala pepe . Ala tene :
44013041	‘ Azo so abaa tënë ti Nzapa tongana buba ye so , ala baa ! Ala sara mbeto si ala kpe ahon ! Biani , na ngoi so ala de na fini , mbi yeke sara mbeni ye , ye so , ataa mbeni zo atene peko ni na ala , ala yeke yeda na ni pepe . ’ ”
44013042	So Paul na Barnabas ayeke sigigi na ya ti da ti sambelango Nzapa , azo ni ahunda ala mingi ti kiri na lango ti wungo tere ti peko ti fa na ala tënë na ndö ti ye so .
44013043	So azo akangbi na peko ti bongbi ni awe , azuife mingi na ambeni zo ti amara nde so ayeke bata ndia ti Moïse amu peko ti Paul na Barnabas . Paul na Barnabas ayeke tene tënë na azo ni si ala yeke mu wango na ala titene ala ngba lakue ti zia be ti ala na ndö ti nzoni be ti Nzapa .
44013044	Na lango ti wungo tere ti peko , angba kete ka azo ti gbata ni kue laa abongbi ti ma tënë ti Kota Gbia .
44013045	So azuife abaa gba ti azo ni , kota be asara ala ; ala yeke tene tënë ti buba ya ti atënë ti Paul si ala yeke zonga lo .
44013046	Tongaso Paul na Barnabas akiri atene na ala polele , atene : “ Ala fade laa , e lingbi ti fa tënë ti Nzapa na ala kozoni . Me ndali ti so ala ke ni awe si ala wani abaa tere ti ala atene , fini so angba lakue lakue , ala lingbi na ni pepe , e yeke zia ala ti gue na mbage ti azo ti amara nde .
44013047	Biani , Kota Gbia amu yanga na e , atene : ‘ Mbi sara si mo ga lumiere ti amara kue , tongaso si mo gue , mo fa na azo ti dunia kue tënë so alingbi ti sara si ala soo kuâ . ’ ”
44013048	So azo ti amara nde ama tënë so , be ti ala asi na ngia si ala gonda tënë ti Kota Gbia . Ala so a soro ala ti wara fini so angba lakue lakue , ala ma na be .
44013049	Tënë ti Kota Gbia amu ya ti sese ni kue .
44013050	Me azuife apusu awali so ayeke na kota ndo si ala yeke voro Nzapa , ala na akota zo ti gbata ni titene ala sara ngangu na Paul na Barnabas si atumba ala na sese ti ala .
44013051	Tongaso awatokua apika sese ti gbe ti gere ti ala na azo ni , na pekoni , ala hon ti gue na Ikoniom .
44013052	Me ti adisiple so ayeke na Antioshe , be ti ala asi na ngia na Yingo-Vuru .
44014001	So Paul na Barnabas asi na Ikoniom , ye so asi na Antioshe , gi ni laa asi kâ : ala li na ya ti da ti sambelango Nzapa ti azuife , ala fa tënë si gba ti azuife na azo ti amara nde ama na be .
44014002	Me ambeni zuife so ake ti ma na be apusu ambeni zo ti amara nde titene be ti ala aga sioni na tere ti a-ita .
44014003	Ataa so kue , Paul na Barnabas angba na Ikonium aninga . Ala fa tënë ti Kota Gbia na mbeto pepe , ngbanga ti so ala zia be ti ala kue na ndö ti lo . Lo mu na ala ngangu ti sarango aye ti kpene na aye ti dongo be ti fa na azo atene , atënë so ala yeke fa na ndö ti nzoni be ti lo ayeke taa-tënë .
44014004	Popo ti azo ti gbata ni akangbi : ambeni amu mbage ti azuife si ambeni amu mbage ti awatokua .
44014005	Azo ti amara nde na azuife , ala na amakonzi ti ala ama tere ti sara pasi na awatokua ni , ti bo ala na têne .
44014006	So awatokua ni ahinga tënë ni , ala kpe ague na mbage ti Listre na Derbe , agbata ti sese ti Likaonii , nga na akodro so ayeke na tere ni .
44014007	Kâ , ala fa Nzoni Tënë .
44014008	Na Listre , mbeni koli ayeke daa so gere ti lo abuba ; a du lo na ni gi tongaso si lo tambula laoko pepe .
44014009	Mbeni lâ , lo yeke ma tënë so Paul ayeke fa . Paul abaa ndo na le ti koli ni si lo baa so koli ni ayeke na mabe titene tere ti lo aga nzoni .
44014010	Paul atene na lo na kota go , atene : “ Londo , mo luti na ndö ti gere ti mo ! ” Koli ni ahuru si ato nda ti tambula .
44014011	So azo ni abaa ye so Paul asara , ala to nda ti dekongo na yanga ti kodro ti azo ti Likaonii , atene : “ Anzapa amu tere ti zo si ala ga na popo ti e ! ”
44014012	Ala iri Barnabas “ Zeus ” , ala iri Paul “ Hermes ” , ngbanga ti so Paul laa ayeke tene tënë .
44014013	Mbeni da ti nzapa ti Zeus ayeke nduru na yanga ti gbagba ti gbata ni . Wayango-sandaga ti nzapa ni amu akoli-bagara so a zia akongo na tere ti ala , aga na ni na yanga ti gbagba ni . Lo na gba ti azo aye ti ya sandaga na awatokua ni .
44014014	So Barnabas na Paul ama tënë ni , ala suru bongo ti ala si ala kpe ali na popo ti azo ni ; ala dekongo , atene :
44014015	“ Azo ! Ala yeke sara ye so ngbanga ti nyen ? E yeke gi azo tongana ala ! E ga ge ti fa Nzoni Tënë titene ala zia lege ti abuba ye so ala yeke voro so , ala mu be ti ala na Nzapa so ayeke na fini , lo so asara yayu , na sese na kota ngu-ingo na aye so kue ayeke na ya ni .
44014016	Na ya ti angoi so ahon , Nzapa azia amara kue titene ala mu lege so be ti ala wani aye .
44014017	Me lo fa so lo yeke Nzapa na lege ti anzoni ye so lo ngba sara na azo : lo mu na ala ngu-Nzapa na anzoni ngoi titene akobe ale nzoni , lo mu na ala kobe si lo zia ngia mingi na be ti ala . ”
44014018	Awatokua atene atënë so kue , me ayeke ngangu na ala ti kanga lege na gba ti azo ni ti mu na ala sandaga .
44014019	Ambeni zuife alondo na Antioshe , na sese ti Pisidii , ambeni alondo na Ikoniom si aga ; ala sara si gba ti azo ni aye peko ti tënë ti ala . Tongaso ala bo Paul na têne , ala gboto lo asigigi na lo na ya ti gbata ni , ala baa ti ala atene , lo kui awe .
44014020	Me na ndembe so adisiple abongbi na tere ti lo , lo londo si lo li na ya ti gbata ni . Lango oko na pekoni , lo na Barnabas ague na gbata ti Derbe .
44014021	Paul na Barnabas afa Nzoni Tënë na gbata ti Derbe si azo mingi aga adisiple . Na pekoni , ala kiri na Listre , Ikoniom nga na Antioshe , na sese ti Pisidii .
44014022	Na ya ti agbata ni , ala mu ngangu na be ti adisiple , ala mu na ala wango titene ala ngba lakue na lege ti mabe , ala tene nga na azo ni , atene : “ Alingbi e baa pasi mingi ti li na Kodro-gbia ti Nzapa . ”
44014023	Paul na Barnabas asoro akangba si azia ala na li ti a-Eglize ni oko oko kue . Na peko ti so ala ke kobe si ala sambela , ala zia akangba ni na maboko ti Kota Gbia , lo so ala ma na be na lo .
44014024	Na pekoni , ala hon na ya ti sese ti Pisidii si ala si na sese ti Panfilii .
44014025	Ala fa tënë ti Nzapa na gbata ti Perze si na pekoni , ala gue na gbata ti Atalii .
44014026	Ala londo na ndo so , ala mu mangboko ti kiri na Antioshe , na sese ti Sirii . Na ya ti gbata so laa a zia ala lani na maboko ti Nzapa ti nzoni be titene ala sara kua so ala hunzi ni awe so .
44014027	So ala si na Antioshe , ala bongbi azo ti Eglize ni si ala fa na ala peko ti aye so kue Nzapa asara na lege ti ala . Ala fa nga na azo ni lege so Nzapa azi lege na azo ti amara nde ti ma na be .
44014028	Paul na Barnabas aduti na azo ti Christ na ndo so aninga .
44015001	Ambeni zo alondo na Judée , ala ga na Antioshe ti sese ti Sirii si ala yeke fa ye na a-ita , atene : “ Tongana ala fâ ganza alingbi na Ndia ti Moïse pepe , ala lingbi ti soo kuâ pepe . ”
44015002	Paul na Barnabas ake tënë ti azo ni si papa alondo na popo ti ala ngangu mingi . Tongaso azo ti Eglize ni abaa so , ayeke nzoni titene Paul na Barnabas na ambeni zo ague na Jérusalem ti baa awatokua na akangba ndali ti tënë ni .
44015003	Azo ti Eglize ni amu aye na ala ndali ti lege . So ala yeke hon na ya ti sese ti Fenisii na ti Samarii , ala yeke fa na azo lege so azo ti amara nde akiri na mbage ti Nzapa . Tënë ni amu ngia na be ti a-ita , azo ti Christ kue .
44015004	So ala si na Jérusalem , azo ti Eglize , awatokua na akangba ayamba ala . Paul na Barnabas afa na ala peko ti aye so kue Nzapa asara na lege ti ala .
44015005	Me ambeni farizien so ama na be alondo , ala mu tënë si ala tene : “ Alingbi azo ti amara nde afâ ganza , a mu nga yanga na ala ti bata Ndia ti Moïse . ”
44015006	Awatokua na akangba abongbi ti gbu li ti ala na ndö ti tënë so .
44015007	So tënë ni aga ngangu na popo ti ala , Pierre alondo si lo tene : “ A-ita ti mbi , ala hinga so , ngbene ye na ya ti akozo lango , Nzapa asoro mbi na popo ti ala ti fa Nzoni Tënë na azo ti amara nde titene ala ma ni si ala ma na be .
44015008	Nzapa so ahinga be ti zo afa atene , lo ye azo ti amara nde ; lo fa ni na lege so lo mu Yingo-Vuru na ala gi tongana ti so lo mu ni na e .
44015009	Na le ti lo , e na ala kue , e yeke gi oko . Lo sukula be ti ala , ngbanga ti so ala ma na be .
44015010	Fadeso , ngbanga ti nyen laa ala ye ti gi yanga ti Nzapa na ziango mbeni kungba na li ti adisiple , kungba so akotara ti e na e wani e yo ni gbaa so ?
44015011	E ma na be so e soo kuâ na lege ti nzoni be ti Kota Gbia Jésus legeoko tongana ala . ”
44015012	Azo ti ya ti bongbi ni kue aduti kpoo . Na pekoni , ala ma Barnabas na Paul so ayeke fa peko ti aye ti dongo be na aye ti kpene so Nzapa asara na azo ti amara nde na lege ti ala .
44015013	So ala hunzi tënë ti ala awe , Jacques amu tënë si lo tene : “ A-ita , ala ma mbi si !
44015014	Simon afa na e fafadeso lege so Nzapa aleke na be ti lo kozoni ti soro ambeni zo na popo ti amara nde ti ga azo ti lo .
44015015	Ye ni alingbi na atënë so awayanga-Nzapa atene ando . Biani , Mbeti ti Nzapa atene :
44015016	‘ Na pekoni , fade mbi yeke kiri ti leke da ti David so ati . Aye ti da so atuku , fade mbi yeke leke ni , mbi yeke kiri ti mu da ni na nduzu .
44015017	Tongaso , fade tanga ti azo kue ayeke gi Kota Gbia , ala na amara so kue mbi iri ala ti ga azo ti mbi . Baa , tënë so Kota Gbia atene laa . Aye so lo sara ,
44015018	lo fa tënë ni ando na azo kozoni awe . ’
44015019	“ Ndani laa , ti be ti mbi , azo ti amara nde so amu peko ti Nzapa , ayeke nzoni e kanga lege na ala pepe .
44015020	Ayeke nzoni e su mbeti , e tokua na ala titene kobe so aga sioni na lege so a ya ni na sandaga na anzapa nde , ala te ni pepe , ala gi wali wala koli kirikiri pepe ; nyama so azo apete go ti lo petengo si lo kui so , ala te ni pepe , ala te nga mene pepe .
44015021	Biani , ngbene ye giriri , azo ayeke fa lango ti wungo tere oko oko kue , ala yeke diko Ndia ni na ya ti ada ti sambelango Nzapa . ”
44015022	Tongaso awatokua na akangba , ala na azo ti Eglize ni kue ama tere ti soro ambeni zo na popo ti ala ti tokua ala na Antioshe , ala na Paul na Barnabas . Ala soro Judas so mbeni iri ti lo Barsabas , lo na Silas . A-ita , azo ti Christ , ane azo use so mingi .
44015023	Ala mu na ala mbeti so na ya ni ala tene : “ E , awatokua na akangba so e yeke a-ita ti ala , e bara ala a-ita ti e , azo ti Christ , so ayeke azo ti amara nde si ala yeke na Antioshe , na sese ti Sirii na ti Silisii .
44015024	E ma atene , ambeni zo alondo na popo ti e , ague abuba be ti ala si be ti ala angba na nduzu na lege ti tënë so ala tene . E laa e mu yanga na azo ni ti sara ye so pepe .
44015025	Ndani laa e kue , e ma tere ti soro ambeni zo ti tokua ala na Antioshe . Azo ni ayeke gue legeoko na Barnabas na Paul , a-ita ti e so e ye ala mingi .
44015026	Ala yeda ti ka fini ti ala ndali ti iri ti Kota Gbia ti e Jésus Christ .
44015027	Tongaso e tokua Judas na Silas na ala titene ala gue atene na ala na yanga atënë so e su na mbeti .
44015028	Biani , Yingo-Vuru nga na e wani , e ye ti zia mbeni nengo kungba na ndö ti ala pepe , gi kota ye oko :
44015029	nyama so azo aya na sandaga na anzapa nde , ala te ni pepe ; ala te mene pepe , anyama so azo apete go ti ala petengo si ala kui so , ala te nga ni pepe ; ala gi wali wala koli kirikiri pepe . Tongana ala zia lege ti sarango aye so kue , so ayeke nzoni ! E bara ala . ”
44015030	Azo ti tokua ni azia azo ni si ala gue na Antioshe . Kâ , ala bongbi azo ti Christ kue si amu mbeti ni na ala .
44015031	So a diko mbeti ni na ala awe , be ti ala kue asi na ngia , ngbanga ti so tënë ti ya ti mbeti so amu ngangu na be ti ala .
44015032	Judas na Silas , so ala yeke nga awayanga-Nzapa , atene tënë mingi na azo ni ti mu ngangu na be ti ala si ala kpengba .
44015033	Na peko ti so ala lango kete na ndo so awe , a-ita ni azia ala titene ala kiri na siriri na mbage ti azo so atokua ala . [
44015034	Me Silas aye ti lo ti ngba kâ . ]
44015035	Paul na Barnabas angba na Antioshe . Ala na ambeni zo mingi ayeke fa ye na azo , ala fa nga Nzoni Tënë ti Kota Gbia na azo .
44015036	Aninga kete na pekoni , Paul atene na Barnabas : “ E kiri , e baa a-ita so ayeke na ya ti agbata so kue e fa tënë ti Kota Gbia daa kozoni so ; e baa dutingo ti ala kâ ayeke tongana nyen . ”
44015037	Barnabas aye titene ala mu Jean , so mbeni iri ti lo ayeke Marc na tere ti ala ,
44015038	me ti be ti Paul , alingbi ala mu Jean Marc na tere ti ala pepe , ngbanga ti so lo do ala , lo zia ala na Panfilii , lo mu peko ti ala pepe na ya ti kua ti ala .
44015039	Tënë ni aga ngangu na popo ti ala , asara si ala kangbi . Barnabas amu Marc na tere ti lo si lo mu mangboko ti gue na Shipre .
44015040	Paul asoro ti lo Silas . Na peko ti so a-ita , azo ti Christ , asambela Kota Gbia ti sara nzoni be na lo , ala hon .
44015041	Paul ahon na ya ti asese ti Sirii na ti Silisii si lo yeke mu wango na azo ti Eglize titene ala kpengba .
44016001	Paul asi na gbata ti Derbe nga na Listre . Mbeni disiple so iri ti lo Timothée ayeke kâ ; mama ti lo ayeke mbeni zuife so ama na be , me babâ ti lo ayeke greke .
44016002	A-ita , azo ti Christ so kue ayeke na Listre na Ikoniom atene nzoni tënë ti Timothée mingi .
44016003	Paul aye ti mu Timothée ti gue na lo . Tongaso lo fâ lo ganza , ngbanga ti so azuife so kue ayeke kâ ahinga atene , babâ ti Timothée ayeke greke .
44016004	Na ya ti agbata so kue ala yeke hon daa , Paul na Silas ayeke fa na azo ti Christ peko ti atënë so awatokua na akangba ti Jérusalem aleke ni ; ala hunda na azo ni ti sara ye alingbi na ni .
44016005	Tongaso azo ti a-Eglize ni akpengba na lege ti mabe si lakue wungo ti azo ni ayeke gue gi na nduzu .
44016006	Paul na Silas ahon hongo na asese ti Frizii na ti Galasii , ngbanga ti so Yingo-Vuru ake na ala ti fa tënë na sese ti Azii .
44016007	So ala ga nduru na sese ti Misii , ala gi lege ti li na sese ti Bitinii , me Yingo ti Jésus ake na ala ti gue kâ .
44016008	Tongaso ala hon sese ti Misii hongo si ala gue na Troas .
44016009	Na mbeni bi , mbeni ye asi na Paul na ya ti mbeni ye tongana bango-li . Lo baa mbeni zo ti Masedoane so aluti si ayeke voro lo , atene : “ Ga na Masedoane , mo mu maboko na e ! ”
44016010	Gi na peko ti so Paul abaa ye ni so , e leke tere ti e hio ti gue na Masedoane , ngbanga ti so e tene na be ti e , e tene , Nzapa airi e ti fa Nzoni Tënë na azo ni kâ .
44016011	E londo na Troas , e mu mangboko , e fâ ngu ti gue na Samotras ; lango oko na pekoni , e si na Neapolis .
44016012	E londo na ndo so , e gue na Filipe , gbata so ayeke na ya ti kozo mbage ti sese ti Masedoane , azo ti Rome laa aleke gbata ni . E lango kete na ya ti gbata so .
44016013	Na lango ti wungo tere , e sigigi na ya ti gbata ni , e gue na yanga ti bale ; e baa ti e , e tene , e yeke wara mbeni ndo ti sambelango Nzapa kâ . So e duti awe , e tene tënë na awali so abongbi tere ti ala kâ .
44016014	Mbeni wali ti gbata ti Tiatire so iri ti lo Lydie ayeke kâ ; kua ti lo ayeke ti kango abengba bongo so ngere ni ayeke ngangu mingi . Lo yeke mbeni wali so lo yeke voro Nzapa kozoni ; lo yeke ma tënë ti e , ngbanga ti so Kota Gbia azi be ti lo ti ma atënë ti Paul .
44016015	Na peko ti so lo na azo ti da ti lo awara bateme , lo iri e , lo tene : “ So ala baa so mbi ma na be na Kota Gbia biani , ala ga alango na ya ti da ti mbi . ” Lo voro e ngbii si e yeda .
44016016	Mbeni lâ , so e yeke gue na ndo ti sambelango Nzapa , e tengbi na mbeni molenge-wali so ayeke ngbaa . Lo yeke na mbeni sioni yingo na ya ti lo so ayeke sara si lo yeke fa aye so ayeke si ande na azo . Awa ti lo ayeke wara nginza mingi na lege ti aye so lo yeke fa .
44016017	Lo mu peko ti e na Paul si lo yeke dekongo , atene : “ Azo so ayeke azo ti kua ti Nzapa , lo so lo yeke na yayu kâ na ndö ti aye kue ! Ala yeke fa na ala azo , lege titene ala soo kuâ ! ”
44016018	Lo sara ye ni so na ya ti alango mingi . Ye ni ahon ndoni si be ti Paul aso , lo baa ndo na wali ni si lo tene na yingo ni , lo tene : “ Na iri ti Jésus Christ , mbi mu yanga na mo : sigigi na ya ti wali so ! ” Gi na ndembe ni so , yingo ni asigigi na ya ti lo .
44016019	So awa ti lo abaa lege ti warango nginza ti ala abuba awe , ala gbu Paul na Silas , agboto ala si ague na ala na gbe ti akota zo ti gbata ni , na ndo so azo ayeke bongbi tere ti ala daa .
44016020	Ala gue na ala na gbe ti akota wafango-ngbanga ti Rome si ala tene : “ Azo so ayeke azuife si ala yeke bi wusuwusu na ya ti gbata ti e .
44016021	Ala yeke fa ambeni ye ti sarango ni so ndia ti e ake tënë ni . E yeke azo ti Rome , e lingbi ti yeda na aye ti ala ni pepe , e lingbi nga ti sara ni pepe . ”
44016022	Gba ti azo ni atomboka na tere ti Paul na Silas . Akota wafango-ngbanga ni azi bongo na tere ti Paul na Silas na ngangu si ala mu yanga titene azo apika ala na fimbo .
44016023	Na peko ti so a pika ala sioni sioni awe , azo ni abi ala na da ti kanga si amu yanga na wabatango da ti kanga ni titene le ti lo akpengba na ndö ti ala .
44016024	So wabatango da ti kanga ni ama tënë so , lo bi ala na ya ti mbeni kete kubu so ayeke na ngbonda ti da ti kanga ni . Lo kanga gere ti ala na ya ti akota keke .
44016025	Nduru na be ti bi , Paul na Silas ayeke sambela si ala yeke he bia ti sepelango Nzapa . Atanga ti azo ti kanga ni ayeke ma ala .
44016026	Mo ye ti baa , sese ayingi ngangu si ayingi gere ti da ti kanga ni . Gi na ndembe ni , ayanga ti da ni azi si azingiri so a kanga na azo ni kue azi ati na sese .
44016027	Wabatango da ti kanga ni azingo na lango . So lo baa ayanga ti da ti kanga ni na zingo ni , lo baa lo tene , azo ti kanga ni kue akpe awe . Tongaso lo gboto yongoro zeme ti lo si lo ye ti fâ tere ti lo .
44016028	Me Paul adekongo na lo ngangu , atene : “ Sara sioni na tere ti mo pepe ! E kue e yeke daa ! ”
44016029	Tongaso wabatango da ti kanga ni ahunda wâ . Lo li na loro si lo ti na gbe ti Paul na Silas , tere ti lo ayeke do .
44016030	Na pekoni , lo mu ala , lo sigigi na ala si lo hunda ala , lo tene : “ Akota zo , fade mbi yeke sara nyen titene mbi soo kuâ ? ”
44016031	Ala kiri tënë na lo : “ Mo ma na be na Kota Gbia Jésus si fade mo yeke soo kuâ , mo na azo ti da ti mo kue . ”
44016032	Ala fa tënë ti Kota Gbia na lo nga na azo so kue ayeke na ya ti da ti lo .
44016033	Gi na ya ti ngbonga ni so , wabatango da ti kanga ni amu ala si asukula ale ti ka ti ala . Gi na bi ni , lo wara bateme , lo na azo ti sewa ti lo kue .
44016034	Tongaso lo mu Paul na Silas , lo gue na ala na da ti lo si lo mu na ala kobe ti te . Be ti lo na azo ti sewa ti lo kue asi na ngia , ngbanga ti so ala ma na be na Nzapa .
44016035	So ndo ahan , akota wafango-ngbanga ti Rome atokua na wabatango da ti kanga ni titene lo zi akoli so ala gue .
44016036	Tongaso wabatango da ti kanga ni atene na Paul : “ Azo ti fango ngbanga atokua yanga titene mbi zi mo na Silas , ala gue . Tongaso , ala sigigi fadeso , ala gue na siriri . ”
44016037	Me Paul atene : “ E yeke azo ti Rome . Azo ti fango ngbanga awara mbeni tënë na li ti e pepe ; me ala pika e na le ti azo kue si abi e na da ti kanga . Fadeso ala ye ti zi e na hondengo ni ? E ke awe ! Ayeke nzoni ala wani aga azi e . ”
44016038	Azo ti tokua ague atene tënë ni na azo ti fango ngbanga ti Rome . So ala ma atene Paul na Silas ayeke azo ti Rome , mbeto agbu ala .
44016039	Tongaso ala gue agbu gere ti Paul na Silas , azi ala na da ti kanga ni si ahunda na ala ti sigigi na ya ti gbata ni ti gue .
44016040	Paul na Silas asigigi na da ti kanga si ala gue na da ti Lydie . Ala baa a-ita , azo ti Christ ti mu na ala wango so alingbi ti mu ngangu na be ti ala ; na pekoni , ala zia ala , amu lege ague .
44017001	Paul na Silas ahon na ya ti agbata ti Anfipolis na ti Apolonii si ala si na Tesalonike . Kâ , mbeni da ti sambelango Nzapa ti azuife ayeke daa .
44017002	Paul ague kâ tongana ti so lo yeke sara ka lakue . Na ya ti alango ti wungo tere ota kue , lo na azo ni ayeke tene tënë na ndö ti Mbeti ti Nzapa ;
44017003	lo fa nda ni na ala si lo fa nga na azo ni , lo tene : “ Alingbi Mesii abaa pasi , lo zingo na kuâ . Jésus so mbi yeke fa tënë ti lo so , lo laa lo yeke Mesii ni . ”
44017004	Ambeni zuife , ala na ambeni wali ti kota ndo na gba ti agreke so ayeke voro Nzapa , ala yeda na tënë ni si ala mu peko ti Paul na Silas .
44017005	Me kota be asara azuife ; ala mu ambeni godobe na tere ti ala , ala bi tomboka na li ti gba ti azo si ala bi wusuwusu na ya ti gbata ni . Ala gue na da ti Yason ti gbu Paul na Silas ti ga na ala na gbe ti azo ni .
44017006	So ala wara Paul na Silas pepe , ala gbu Yason na ambeni ita , azo ti Christ si ague na ala na gbe ti akota zo ti gbata ni . Ala to nda ti dekongo , atene : “ Azo so abi wusuwusu na ya ti dunia kue , fadeso ala si ge awe .
44017007	Yason ayamba ala na da ti lo ! Azo so kue ayeke sara ye so ake andia ti kota gbia ti Rome ; ala tene , mbeni gbia nde ayeke daa , iri ti lo Jésus . ”
44017008	Atënë so abi tomboka na li ti gba ti azo ni nga na akota zo ti gbata ni .
44017009	Akota zo ti gbata ni ahunda na Yason na amba ti lo ti futa mbeni nginza kozoni si a zi ala .
44017010	Gi na bi ni , a-ita , azo ti Christ , azia Paul na Silas na lege titene ala gue na gbata ti Bere . So ala si kâ , ala gue na da ti sambelango Nzapa ti azuife .
44017011	Be ti azuife ni kâ ayeke nzoni ahon ti ala ti Tesalonike ; ala yamba tënë ti Nzapa na nzara ni kue na be ti ala . Na ya ti lango oko oko , ala yeke gi ya ti Mbeti ti Nzapa ti baa wala atënë so kue Paul atene so ayeke na legeni .
44017012	Ambeni zuife mingi ama na be . Na popo ti agreke , awali ti kota ndo na ambeni koli mingi ama nga na be .
44017013	Me so azuife ti Tesalonike ama atene , Paul ayeke fa nga tënë ti Nzapa na Bere , ala ga na ya ti gbata ni ti bi tomboka na li ti gba ti azo ni titene ala sara wusuwusu .
44017014	Tongaso a-ita , azo ti Christ , azia Paul na lege hio titene lo gue na yanga ti kota ngu-ingo ; me Silas na Timothée angba ti ala na Bere .
44017015	Azo so azia Paul na lege ague na lo ngbii asi na Athènes . So ala londo ti kiri na Bere , Paul amu yanga na ala ti tene na Silas na Timothée ti gue hio ti wara ti lo .
44017016	So Paul ayeke ku Silas na Timothée na Athènes , be ti lo aso songo na bango gbata so ayanda nde nde asi singo daa .
44017017	Na ya ti da ti sambelango Nzapa , lo yeke tene tënë na azuife nga na azo so ayeke voro Nzapa si ala yeke azo ti amara nde . Na ya ti lango oko oko , lo yeke tene nga tënë na azo so kue lo yeke wara ala na ando so azo ayeke bongbi tere ti ala daa .
44017018	Ambeni wafango-ye so ayeke a-epikurien na astoisien ato nda ti tene tënë na lo . Ambeni atene : “ Tënë ti nyen laa sakpa-tënë so ayeke tene so ? ” Ambeni atene : “ Lo kpa zo ti fango tënë ti anzapa nde . ” Ala tene tongaso , ngbanga ti so Paul ayeke tene tënë ti Jésus na tënë ti zingongo ti akuâ .
44017019	Ala mu lo na peko ti ala , ague na lo na gbe ti bongbi ti azo ti Areopaze si ala hunda lo : “ E lingbi ti hinga fini tënë so mo yeke fa ni so ?
44017020	E hunda mo , ngbanga ti so mo yeke so mê ti e na ambeni fini tënë so e ma ya ni pepe si e ye ti hinga nda ni . ”
44017021	— Andaa azo ti Athènes na agene so ayeke lango na gbata ni , kua ti ala ayeke ti fa afini tënë wala ti ma afini tënë . —
44017022	Tongaso Paul aluti na popo ti azo ti Areopaze ni si lo tene : “ Ala azo ti Athènes , mbi baa so ala yeke azo so aye tënë ti anzapa ahon ndoni .
44017023	Biani , so mbi yeke tambula na ya ti gbata ti ala , mbi yeke baa anzapa so ala leke si ala yeke voro ni . Mbi baa nga mbeni gbalaka so a sara mbeti daa , atene : ‘ So ayeke ti mbeni nzapa so e hinga lo pepe . ’ Nzoni ! Ye so ala yeke voro ni si ala hinga pepe so , ni laa mbi ga ti fa ni na ala .
44017024	Nzapa , lo so asara dunia na aye kue ti ndö ni , lo laa lo yeke Kota Gbia ti yayu na sese . Lo yeke lango pepe na ya ti da so azo laa asara ni .
44017025	Lo yeke ku titene maboko ti azo laa asara ye na lo pepe , ngbanga ti so lo laa lo yeke mu fini na azo , lo laa lo yeke sara titene azo awu pupu , lo laa lo mu aye kue na azo .
44017026	Na lege ti zo oko , lo sara azo ti amara kue si lo zia ala na ndö ti sese kue . Lo leke angoi ti dutingo ti amara oko oko na ndö ti dunia so , lo fa katikati ti sese ti ala .
44017027	Lo sara tongaso titene ala gi lo si na lege ti gingo lo tongana zo so ayeke tatara ndo , ala lingbi ti wara lo , tongana lege ayeke daa . Andaa , Nzapa ayeke yongoro pepe na e oko oko kue .
44017028	Biani , ‘ Na lege ti lo laa e yeke na fini , e yeke tambula si e yeke daa . ’ Ambeni zo ti ala so ayeke azo ti sungo mbeti na kode , atene : ‘ E nga , e yeke amolenge ti lo . ’
44017029	So e yeke amolenge ti Nzapa , e lingbi ti baa Nzapa pepe tongana anzapa so zo amu lôro , wen ti nginza wala têne si aleke na ni na lege ti ndara na kode ti lo .
44017030	Me ngoi so zo ahinga ye pepe , Nzapa abaa ni senge . Fadeso , lo yeke iri azo kue , na ndo kue titene ala zia ngbene lege ti sarango ye ti ala .
44017031	Lo leke mbeni lango awe so lo yeke fâ ande ngbanga na li ti azo kue na legeni . Lo soro wafango-ngbanga ni awe , lo fa zo ni na azo kue na lege ti so lo zingo lo na kuâ . ”
44017032	So azo ni ama tënë so Paul atene na ndö ti zingongo ti akuâ , ambeni ahe lo na ngia si ambeni atene : “ Mbeni lâ si e yeke kiri ti ma mo na ndö ti tënë so ! ”
44017033	Tongaso Paul azia ala ahon .
44017034	Ambeni oko oko na popo ti ala amu peko ti lo si ala ma na be . Na popo ti azo ni Denis , mbeni zo ti Areopaze ni , lo na mbeni wali so iri ti lo Damaris na ambeni zo .
44018001	Na pekoni , Paul alondo na Athènes si lo gue na Korente .
44018002	Kâ , lo wara mbeni zuife so iri ti lo Akilas ; a du lo na sese ti Pon . Lo na wali ti lo Priscille alondo na Italii si ala ga fafadeso , ngbanga ti so kota gbia Claude amu mbeni mbela titene azuife kue alondo na gbata ti Rome . Paul ague abaa Akilas na wali ti lo
44018003	si lo ngba na ndo ti ala , ngbanga ti so kua ti lo na kua ti ala ayeke legeoko : ala yeke azo ti sarango ada ti bongo .
44018004	Lakue na lango ti wungo tere , lo yeke mu tënë na ya ti da ti sambelango Nzapa si lo yeke gi lege ngangu titene azuife na agreke ayeda na tënë ti lo .
44018005	So Silas na Timothée alondo na Masedoane asi awe , Paul amu ngoi ti lo kue ti fa tënë ti Nzapa ; lo yeke fa na azuife atene , Jésus ayeke Mesii biani .
44018006	Me so ala ke tënë ni si ala zonga lo , lo pika sese ti tere ti bongo ti lo na ala si lo tene : “ Ayeke nzoni mene ti ala angba na li ti ala wani ; ngbanga ti mbi ayeke daa pepe . Fadeso , mbi yeke gue na mbage ti azo ti amara nde . ”
44018007	Tongaso lo zia ala si lo gue lo lango na da ti mbeni zo ti mara nde so iri ti lo ayeke Titius Yustus . Lo yeke mbeni zo so lo yeke voro Nzapa ; da ti lo agbu tere na da ti sambelango Nzapa .
44018008	Krispus , makonzi ti da ti sambelango Nzapa ni ama na be na Kota Gbia , lo na azo ti sewa ti lo kue . Ambeni zo ti Korente mingi ama tënë so Paul afa , ala ma na be si ala wara bateme .
44018009	Na mbeni bi , Kota Gbia asi na Paul na ya ti mbeni ye tongana bango-li si lo tene na lo : “ Sara mbeto pepe , ngba gi na fango tënë ni , mo kai pepe ,
44018010	ngbanga ti so mbi yeke na mo . Zo oko alingbi ti ndu mo wala ti sara sioni na mo pepe , ngbanga ti so mingi ti azo ti gbata so ayeke azo ti mbi . ”
44018011	Paul angba na ndo so na ya ti ngu oko na ndambo si lo yeke fa tënë ti Nzapa na azo .
44018012	Na ngoi so Galion ayeke govoronere ti sese ti Akayi , be ti azuife kue ake Paul . Ala gbu lo si ala gue na lo na ngbanga ,
44018013	ala tene : “ Koli so ayeke gi lege ti handa azo titene ala voro Nzapa na mbeni lege so Ndia ti e ake ni ! ”
44018014	Paul aye ti zi yanga ti tene tënë , me Galion akiri tënë na azuife , atene : “ Tongana ayeke fade tënë ti mbeni ye ti sioni wala ye ti kirikiri so lo sara , ka mbi lingbi ti duti kpoo ti ma ala azuife senge .
44018015	Me ndali ti so ayeke apapa na ndö ti atënë senge , na ti a-iri , na tënë ti ndia ti ala wani , tënë ni abaa gi ala ! Mbi yeke fâ mara ti ngbanga tongaso pepe ! ”
44018016	Na pekoni , lo tumba ala na ya ti da ti fango ngbanga ni .
44018017	Tongaso ala kue ague si ala gbu Sostene , makonzi ti da ti sambelango Nzapa , ala pika lo gi na yanga ti da ti fango ngbanga ni , me Galion azi yanga daa oko pepe .
44018018	Paul angba na Korente aninga . Na pekoni , lo zia a-ita , azo ti Christ si lo mu mangboko ti gue na sese ti Sirii , lo na Priscille na Akilas . Kozo titene lo londo na gbata ti Sankre ti hon , lo kio kua ti li ti lo , ngbanga ti so lo deba yanga ti lo na le ti Nzapa .
44018019	Ala si na Efeze , Paul azia Priscille na Akilas kâ . Lo gue na ya ti da ti sambelango Nzapa si lo tene tënë na azuife .
44018020	Azo ni ahunda na lo ti ngba na popo ti ala aninga , me lo ke .
44018021	So lo zia ala ti hon , lo tene na ala : “ Tongana Nzapa aye , fade mbi yeke kiri ti ga ge na ndo ti ala . ” Tongaso lo mu mangboko na Efeze si lo gue .
44018022	So Paul asi na Sezare , lo gue kozoni na Jérusalem ti bara azo ti Eglize ni . Na pekoni , lo gue na Antioshe ti sese ti Sirii .
44018023	So lo lango kete na ndo so awe , lo londo si lo hon na ya ti sese ti Galasii na ti Frizii ti mu wango so alingbi ti kpengba adisiple kue .
44018024	Na ndembe ni so , mbeni zuife so a du lo na gbata ti Aleksandrii so iri ti lo ayeke Apolos asi na Efeze . Lo yeke mbeni zo so ayeke tene tënë nzoni mingi si lo hinga nga Mbeti ti Nzapa nzoni mingi .
44018025	Andaa a fa na lo tënë na ndö ti lege ti Kota Gbia kozoni awe . Fadeso , lo yeke fa tënë si lo yeke fa ye na ndö ti Jésus na legeni nga na kota ngia na be ti lo , me lo hinga gi tënë ti bateme ti Jean .
44018026	Lo gue na ya ti da ti sambelango Nzapa si lo to nda ti tene tënë na mbeto pepe . So Priscille na Akilas ama lo , ala mu lo na da ti ala si ala kiri afa na lo lege ti Kota Gbia mbirimbiri ahon ti so lo hinga kozoni .
44018027	Lo leke be ti lo ti gue na Akayi , nilaa a-ita , azo ti Christ ti Efeze ayeda si ala sara mbeti na adisiple titene ala yamba lo nzoni . So lo si kâ , na lege ti nzoni be ti Nzapa , lo mu maboko mingi na azo so ama na be .
44018028	Lo tene tënë nzoni mingi na le ti azo kue , asara si tënë ahunzi na yanga ti azuife . Na lege ti tënë ti Nzapa , lo fa na azo so Jésus ayeke Mesii biani .
44019001	Na ndembe so Apolos ade na Korente , Paul ahon na ndo so ahoto ayeke daa si lo si na Efeze . Kâ , lo wara ambeni disiple ,
44019002	lo hunda ala , lo tene : “ So ala ma na be so , ala wara Yingo-Vuru awe ? ” Ala kiri tënë na lo : “ E ma tënë ti Yingo-Vuru laoko pepe ! ”
44019003	Paul ahunda ala , atene : “ Bateme wa laa ala wara ? ” Ala kiri tënë na lo : “ Bateme ti Jean . ”
44019004	Paul atene na ala : “ Jean abatize azo so aye ti zia ngbene lege ti sarango ye ti ala . Lo hunda na azo ti ma na be na lo so ayeke ga na peko ti lo , so ti tene Jésus ! ”
44019005	Na peko ti tënë so ala ma , azo ni awara bateme na iri ti Kota Gbia Jésus .
44019006	Paul azia maboko na ndö ti ala si Yingo-Vuru aga na ndö ti ala ; ala to nda ti tene tënë na ayanga nde nde si ala tene peko ti tënë ti yanga ti Nzapa .
44019007	Wungo ti azo ni kue ayeke baleoko na use .
44019008	Paul ayeke gue lakue na ya ti da ti sambelango Nzapa si lo yeke fa tënë ti Nzapa na mbeto pepe . Na ya ti nze ota , lo yeke gi lege ngangu ti sara titene azo ayeda na tënë ti kodro-gbia ti Nzapa .
44019009	Me ambeni akpengba be ti ala si ala ke ti yeda na tënë ni . Na le ti azo kue , ala tene asioni tënë na ndö ti lege ti Kota Gbia . Paul akangbi na ala , lo mu adisiple si ala sigigi ; na ya ti lango oko oko , lo yeke tene tënë na ala na ya ti da-mbeti ti Tiranos .
44019010	Ye so asara ngu use . Tongaso azo ti Azii kue , azuife na azo ti amara nde awara lege ti ma tënë ti Kota Gbia .
44019011	Na lege ti Paul , Nzapa asara ambeni ye ti kpene so zo abaa laoko pepe .
44019012	Nilaa azo ayeke mu abongo wala siriki so andu tere ti Paul , ala ga na ni na azo ti kobela si kobela ti azo ni akai , asioni yingo asigigi na ya ti ala .
44019013	Ambeni zuife so ayeke fono na ya ti akodro nde nde ti tumba asioni yingo amu nga iri ti Jésus ti tumba na asioni yingo na tere ti azo . Ala yeke tene na asioni yingo ni atene : “ Na iri ti Jésus so Paul ayeke fa tënë ti lo , mbi mu yanga na ala , ala sigigi ! ”
44019014	Mbeni kota wayango-sandaga ti azuife so iri ti lo Seva ayeke na na amolenge-koli mbarambara ; ala laa ayeke sara ye ni so .
44019015	Me mbeni lâ , sioni yingo ni atene na ala : “ Mbi hinga Jésus , mbi hinga tënë ti Paul ; me ala yeke ti ala azo wa ? ”
44019016	Koli so ayeke na sioni yingo ni ati na ndö ti ala si lo hon ndö ti ala na ngangu . Lo sara sioni mingi na ala si ala londo na loro na da ti lo , bongo azi na tere ti ala , tere ti ala kue gi ka .
44019017	Azo ti gbata ti Efeze , azuife na azo ti amara nde ama tënë ti ye so ; mbeto agbu ala kue si ala sepela iri ti Kota Gbia Jésus .
44019018	Azo mingi so ama na be aga si ala fa na le ti azo kue aye ti sioni so ala sara .
44019019	Azo mingi so ayeke sara ye ti mazi abongbi abuku ti ala aga na ni si ala gbi ni na le ti azo kue . A diko ngere ti abuku ni kue si alingbi na ale ti nginza saki baleoku .
44019020	Nilaa na lege ti ngangu ti Kota Gbia , tënë ti Nzapa asi na ndo kue si ngangu ni ayeke gue guengo na nduzu .
44019021	Na peko ti aye so asi , Paul aleke be ti lo ti hon na asese ti Masedoane na ti Akayi ti gue na Jérusalem . Lo tene : “ Tongana mbi si kâ , alingbi mbi gue nga na Rome . ”
44019022	Tongaso lo tokua na Masedoane Timothée na Eraste , ala so ayeke mu maboko na lo , me lo ngba ti lo kete na sese ti Azii .
44019023	Na ndembe ni so , kota wusuwusu alondo na Efeze ndali ti lege ti Kota Gbia .
44019024	Mbeni zo ti lekengo aye na lôro so iri ti lo Demetrius ayeke leke akete da ti nzapa-wali Artemis na wen ti nginza . Tongaso lo yeke futa azo ti kua ni na gba ti nginza .
44019025	Lo bongbi azo ti kua ni na ambeni zo so ayeke sara mara ti kua ti ala ni so si lo tene na ala : “ A-ita ti mbi , ala hinga so e yeke baa nzoni gi na lege ti kua so .
44019026	Fadeso , ye so asi , ala baa ni si ala ma nga tënë ni : koli so iri ti lo Paul ayeke tene , anzapa so azo ayeke leke ayeke anzapa oko pepe si lo sara kue titene azo mingi ayeda ti mu peko ti lo . Azo ti Efeze ge na ala ti sese ti Azii nga amu peko ti lo .
44019027	Ye so lo yeke tene alingbi ti buba gi iri ti kua ti e pepe , me alingbi ti sara si da ti Artemis , kota nzapa-wali aga nga buba ye na le ti azo si gonda ti lo ahunzi ; Artemis so azo ti Azii na ti dunia kue ayeke voro lo so . ”
44019028	So azo ni ama tënë so , ngonzo ti ala alondo tongana wâ si ala to nda ti dekongo , atene : “ Artemis ti Efeze ayeke kota mingi ! ”
44019029	Wusuwusu amu ya ti gbata ni kue . Azo kue amu loro ti gue na kota ndo so azo ti gbata ni ayeke bongbi ka tere daa . Ala gbu Gaius na Aristarke , azo ti Masedoane use so amu peko ti Paul na ya ti tambula ti lo , ala gboto ala si ague na ala na kota ndo ni so .
44019030	Paul aye ti gue na ya ti bongbi ti azo ni , me adisiple ake na lo .
44019031	Ambeni kota zo ti sese ti Azii so aye tënë ti Paul , ala nga atokua yanga na lo si ala voro lo ti gue kâ pepe .
44019032	Na ndembe ni so , li ti gba ti azo ni aga kirikiri : ambeni ayeke dekongo si ayeke tene ge nde , ambeni ayeke tene ti ala kâ nde . Mingi ti azo ni ahinga nda ti tënë so ala bongbi ndali ni pepe .
44019033	Azuife amu Alexandre azia lo na le ti azo , ambeni zo ni afa nda ti tënë ni na lo . Tongaso Alexandre asara maboko ti lo na azo ni titene ala duti kpoo si lo fa na ala nda ti tënë ni .
44019034	Me so azo ni ahinga atene , lo yeke zuife , ala kue adekongo nduru na ya ti ngbonga use , atene : “ Artemis ti Efeze ayeke kota mingi ! ”
44019035	Wakuasu ti gbata ni awara lege ti sara si gba ti azo ni akai , lo tene : “ A-ita ti mbi , azo ti Efeze , azo kue ahinga atene , gbata ti Efeze laa ayeke gbata ti Artemis , kota nzapa-wali nga na yanda ti lo so alondo na yayu ati na sese !
44019036	Zo oko alingbi ti bere tënë so pepe . Alingbi ala duti kpoo , ala sara ye ti kirikiri pepe .
44019037	Ala ga na akoli so ge senge senge , akoli ni asara ye ti sioni na nzapa-wali ti e pepe , ala zonga nga lo pepe .
44019038	Tongana Demetrius na azo so lo na ala ayeke sara kua ayeke na tënë na mbeni zo , azo ti fango ngbanga ayeke daa , alango ti fango ngbanga ayeke daa : ala gue afa tënë ni kâ !
44019039	Tongana ala yeke na mbeni tënë nde , fade a yeke leke ni na ya ti bongbi ti azo so ndia amu lege ni na ala .
44019040	Biani , ndali ti ye so asi laso so , fade a yeke bi tënë na li ti e atene , e laa e sara wusuwusu . Nda ti bongbingo tere ti e ni ayeke daa oko pepe , e lingbi nga ti wara mbeni tënë ti kiri na ni pepe . ”
44019041	Na peko ti tënë so , wakuasu ni atene na azo ti bongbi ni ti gue .
44020001	So wusuwusu ni akai awe , Paul airi adisiple si lo tene tënë na ala ti mu ngangu na be ti ala . Na pekoni , lo bara ala si lo mu lege ti gue na Masedoane .
44020002	Lo hon na ya ti sese so si lo fa tënë mingi na a-ita , azo ti Christ ti mu ngangu na be ti ala . Na pekoni , lo gue na Grese .
44020003	Lo sara kâ nze ota . Na ndembe so lo ye ti mu mangboko ti gue na sese ti Sirii , lo ma so azuife aleke tënë ti sara sioni na lo . Tongaso lo leke na be ti lo ti kiri ti hon na ya ti Masedoane .
44020004	Azo so lo na ala ague ayeke Sopater , molenge ti Pirus , zo ti Bere , Aristarke na Sekundus , azo ti Tesalonike , Gaius , zo ti gbata ti Derbe , Tishike na Trofime , azo ti sese ti Azii nga na Timothée .
44020005	Ala hon kozoni si ala ku e na gbata ti Troas .
44020006	Na peko ti matanga ti Mapa so a sara na mama ni pepe , e mu mangboko na gbata ti Filipe si na peko ti lango oku , e wara ala na Troas ; e sara yenga oko na ndo so .
44020007	Na lakui ti laposo , e bongbi tere ti te kobe ti beoko . Ndali ti so , tongana ndo ahan , Paul ayeke hon hongo , lo tene tënë ngbii asi na be ti bi .
44020008	Alamba mingi ayeke za na ya ti kubu ti nduzu , na ndo so e bongbi daa so .
44020009	Mbeni maseka-koli so iri ti lo Etish aduti na yanga ti fenetere . Na ndembe so Paul angba ti tene tënë , lango asara lo mingi si lo londo na da-nduzu ti ota ni , lo ti na sese . So ala ga ti mu lo na nduzu , andaa lo kui awe .
44020010	Paul azu na sese , lo kuku na ndö ti lo , lo mu lo na ya ti maboko ti lo si lo tene : “ Be ti ala agi ala pepe , lo yeke na fini ! ”
44020011	Paul akiri na nduzu , lo mu mapa , lo fa ya ni si lo te . Lo kiri lo tene tënë ngbii asi na yanga ti ndaperere , na pekoni lo hon .
44020012	A mu maseka-koli ni aga na lo , lo yeke na fini ; be ti azo kue ade .
44020013	E mu mangboko na Troas ti gue ti e kozoni na Asos , ndo so e yeke gue ti mu Paul daa . Biani , Paul aleke na be ti lo lani ti gue kâ na gere .
44020014	So lo wara e na Asos , e mu lo na ya ti mangboko si e gue na Mitilene .
44020015	E londo na ndo so si lango oko na pekoni , e si na mbeni ndo so ayeke nduru na zoa ti Kio . Lango oko na pekoni , e si na zoa ti Samos si lango oko na pekoni , e si na gbata ti Mile .
44020016	Biani , Paul aleke na be ti lo ti luti na Efeze pepe , tongaso si ngoi ahon lo na sese ti Azii pepe . Lo ye ti gue hio ti si na Jérusalem kozoni si lango ti Pantekote alingbi , tongana lege ayeke daa .
44020017	Na Mile , Paul atokua na Efeze ti iri akangba ti Eglize ni ti ga .
44020018	So ala ga awara lo awe , lo tene na ala : “ Ala hinga lege so mbi duti na ni na ya ti alango so kue mbi yeke na popo ti ala , ti londo na kozo lango so mbi si na ni na sese ti Azii .
44020019	Mbi sara kua ti Kota Gbia na be ti molenge , na ngu ti le , na ya ti apasi so kue mbi baa , ngbanga ti so azuife aleke tënë ti sara sioni na mbi .
44020020	Mbeni ye so alingbi ti sara nzoni na ala , ala hinga so mbi honde ni na ala oko pepe : mbi fa tënë kue si mbi fa nda ti ye kue na ala na le ti azo kue nga na ya ti ada .
44020021	Mbi iri azuife na azo ti amara nde titene ala zia ngbene lege ti sarango ye ti ala , ala kiri na Nzapa si ala ma na be na Kota Gbia ti e Jésus .
44020022	Fadeso , mbi yeke gue na Jérusalem tongana ti so Yingo-Vuru agbu mbi na ngangu ti gue . Mbi hinga ye so ayeke si na mbi kâ pepe .
44020023	Ye oko so mbi hinga ayeke so : na ya ti agbata oko oko , Yingo-Vuru afa na mbi kozoni atene , kanga na pasi ayeke ku mbi .
44020024	Me mbi baa so fini ti mbi ayeke senge ye na le ti mbi . Ye so mbi yeke gi lege ni , ayeke ti hunzi kua ti mbi , ti sara ye so kue Kota Gbia Jésus amu na mbi ti sara , so ti tene kua ti fango Nzoni Tënë ti nzoni be ti Nzapa na azo .
44020025	“ Mbi tambula na popo ti ala kue si mbi fa na ala tënë ti Kodro-gbia ti Nzapa kue awe . Ti fadeso , mbi hinga mbi tene , mbeni zo oko na popo ti ala ayeke kiri ti baa le ti mbi pepe .
44020026	Ndani laa , laso mbi tene na ala mbirimbiri , mbi tene : tongana mbeni zo oko na popo ti ala agirisa lege , ngbanga ti mene ti lo ayeke na li ti mbi pepe .
44020027	Biani , aye so kue Nzapa aleke na be ti lo so , mbi fa na ala awe , mbi honde ye oko pepe .
44020028	Ala sara hange na lege ti dutingo ti ala , ala bata nzoni ataba so Yingo-Vuru azia na maboko ti ala . Ala bata nzoni azo ti Eglize so Nzapa asoro ala na lege ti mene ti molenge ti lo .
44020029	Mbi hinga mbi tene , na peko ti mbi , fade ambeni sioni mbo ti ngonda ayeke ga na popo ti ala ti fâ ataba ni .
44020030	Na popo ti ala wani nga , fade ambeni ayeke londo ti tene mvene ti handa adisiple mingi ti mu peko ti ala .
44020031	Le ti ala akpengba , ala dabe ti ala so na ya ti ngu ota , bi na lâ , na ngu ti le , mbi zia ti mu wango na zo oko oko na popo ti ala pepe .
44020032	“ Fadeso , mbi zia ala na maboko ti Nzapa , mbi zia nga ala titene tënë ti nzoni be ti lo abata ala . Nzapa ayeke na ngangu ti kpengba ala , ti mu na ala anzoni ye so kue lo bata ni ndali ti azo ti lo .
44020033	Mbi sara nzara ti nginza , wala nzara ti lôro wala nzara ti bongo ti mbeni zo oko pepe .
44020034	Ala wani ahinga atene , mbi sara kua na maboko ti mbi wani si mbi na amba ti mbi , e wara aye so atia e .
44020035	Lakue , mbi fa na ala ti sara kua si fade ala lingbi ti mu maboko na azo ti mawa . Ala dabe ti ala na atënë so Kota Gbia Jésus wani atene : ‘ Mungo ye anzere ahon warango ye ! ’ ”
44020036	Na peko ti atënë so , Paul akuku si lo na ala kue asambela .
44020037	Azo ni kue ati na toto si ala gbu Paul ngangu na kate ti ala ti su ngbangba ti lo .
44020038	Ala wara vundu mingi ndali ti tënë so lo tene : “ Ala yeke kiri ti baa le ti mbi pepe . ” Na pekoni , ala zia lo na lege ngbii asi na yanga ti mangboko .
44021001	So e na ala , e kangbi tere awe , e mu mangboko si e hon , e gue mbirimbiri na zoa ti Kos ; lango oko na pekoni , e si na zoa ti Rode , e londo na Rode , e gue na gbata ti Patara .
44021002	Kâ , e wara mbeni mangboko so ayeke gue na Fenisii ; e ko na ya ni si e hon .
44021003	E si nduru na zoa ti Shipre ; e ngba na ya ti mangboko si e yeke baa zoa ni . E zia ni si e sua na mbage ti Mbongo ti gue na sese ti Sirii . E gue e si na yanga ti ngu ti gbata ti Tir , ngbanga ti so mangboko ni aye ti zia kâ akungba so lo yo ni .
44021004	E wara adisiple kâ si e na ala , e duti na ya ti yenga oko . Yingo-Vuru apusu ala ti tene na Paul ti gue na Jérusalem pepe .
44021005	Me so lango ti e na ndo so ahunzi awe , e londo ti hon . Adisiple ni kue , ala na awali ti ala na amolenge ti ala ague azia e na lege ngbii asi na yanga ti gbata ni . E kuku na yanga ti kota ngu-ingo ni si e sambela .
44021006	Na peko ti so e kue e bara tere awe , e ko na ya ti mangboko ; ti ala , ala kiri na ndo ti ala .
44021007	Na peko ti so e londo na Tir , tanga ti tambula ti e na le ti kota ngu-ingo ahunzi gi na gbata ti Petolemais . Kâ , e bara a-ita si e na ala e sara lango oko .
44021008	Na ndade ni , e kiri e hon , e tambula si e si na gbata ti Sezare . So e si kâ , e gue e lango na da ti Philippe , zo ti fango Nzoni Tënë ti Christ . Lo yeke mbeni oko na popo ti azo mbarambara so a soro ala lani na Jérusalem .
44021009	Lo yeke na amaseka-wali osio so ade ti mu koli pepe , ala yeke tene peko ti tënë ti yanga ti Nzapa .
44021010	So e sara lango mingi na ndo so , mbeni wayanga-Nzapa so iri ti lo Agabus alondo na Judée aga .
44021011	Lo ga ti baa e . Lo mu kamba ti ndö ti bongo ti Paul , lo kanga gere ti lo na maboko ti lo na ni si lo tene : “ Ala ma tënë so Yingo-Vuru atene : fade azuife ayeke kanga wa ti kamba so tongaso na Jérusalem si ala yeke zia lo na maboko ti azo so ahinga Nzapa pepe . ”
44021012	So e ma tënë so , e na a-ita , azo ti Christ ti Sezare , e voro Paul titene lo gue na Jérusalem pepe .
44021013	Me lo kiri tënë , lo tene : “ Ngbanga ti nyen laa ala yeke toto si ala yeke gi lege ti zi nzara ti tambula ni na be ti mbi so ? Mbi yeke ti mbi nduru gi titene a kanga mbi pepe , me titene a fâ mbi na Jérusalem ndali ti iri ti Kota Gbia Jésus ! ”
44021014	So e ha lo gbaa titene lo ngba , e zia lo si e tene : “ Ayeke nzoni Kota Gbia asara ye so be ti lo aye ! ”
44021015	Na peko ti alango ni so , e leke tere ti e si e gue na Jérusalem .
44021016	Ambeni disiple ti Sezare azia e na lege . Ala gue na e na ndo ti mbeni zo so iri ti lo Manason titene e lango na da ti lo ; lo yeke zo ti Shipre si lo ga disiple aninga awe .
44021017	So e si na Jérusalem awe , a-ita , azo ti Christ ayamba e na ngia .
44021018	Na ndade ni , Paul ague na e na ndo ti Jacques . Akangba ti Eglize kue abongbi kâ .
44021019	Paul abara ala si lo fa na ala na yanga ni , na yanga ni aye so Nzapa asara na lege ti lo na popo ti azo ti amara nde .
44021020	So ala ma tënë ti lo awe , ala gonda Nzapa . Na pekoni , ala tene na Paul : “ Ita , mo baa , azuife saki na saki ama na be si ala mu be ti ala kue ti bata Ndia ti Moïse .
44021021	Ambeni zo atene na ala , atene : mo yeke fa na azuife so ayeke na popo ti ambeni mara nde titene ala zia lege ti ye so Moïse afa . Mo tene nga na ala mo tene , ala fâ amolenge ti ala na ganza pepe si ala zia ti sara aye ti akotara ti azuife .
44021022	Fade e yeke sara tongana nyen ? Gbaa ala yeke ma ande atene , mo si ge awe .
44021023	Ayeke nzoni mo sara ye so e yeke hunda na mo : e yeke na azo osio ge so adeba yanga ti ala .
44021024	Mu ala , mo gue na ala si mo na ala asukula asioni ti ala , mo futa aye kue ndali ti ala , na pekoni ala lingbi ti kio kua ti li ti ala . Tongaso , fade azo kue ayeke hinga atene , atënë so azo atene na iri ti mo so ayeke taa-tënë pepe , me mo nga , mo yeke bata ndia ti Moïse .
44021025	Ti azo so ayeke azo ti amara nde si ala ma na be so , e tokua mbeti na ala awe . E fa na ala tënë so e leke : nyama so a ya na sandaga na anzapa nde , ala te ni pepe , ala te mene pepe ; anyama so a pete go ti ala petengo si ala kui so , ala te ni pepe , ala gi wali wala koli kirikiri pepe . ”
44021026	Tongaso Paul amu azo osio so si lo na ala ague ti sukula sioni na tere ti ala . Lango oko na pekoni , lo gue na ya ti kota da ti Nzapa si lo fa na azo lango so sukulango sioni ni ayeke hunzi na ni , so ti tene lango ti mungo sandaga na Nzapa ndali ti ala oko oko .
44021027	So lango mbarambara ni aga nduru ti hunzi awe , ambeni zuife ti sese ti Azii abaa Paul na ya ti kota da ti Nzapa . Ala pusu gba ti azo ti sara wusuwusu , ala gbu lo .
44021028	Ala dekongo : “ Azo ti Israel , ala ga hio si oo ! Lo laa , koli so ayeke fa ye na azo na ndo kue si fango ye ti lo ni ake azo ti Israel , ake Ndia ti Moïse nga na kota da ti Nzapa so ! Fadeso lo mu azo ti amara nde , lo li na ala na ya ti kota da ti Nzapa si lo sara titene da ni aga sioni ! ”
44021029	Ala tene tënë so , ngbanga ti so ala baa Trofime , zo ti Efeze na tere ti Paul na ya ti gbata ni ; ala baa ti ala atene , Paul ali na lo na ya ti kota da ti Nzapa ni awe .
44021030	Wusuwusu amu ya ti gbata ni kue si gba ti azo alondo na ando nde nde akpe aga . Ala gbu Paul , agboto lo , asigigi na lo si ala kanga yanga ti da ni hio .
44021031	Ala yeke gi lege ti fâ Paul , me tënë ti wusuwusu ni amu ya ti Jérusalem kue si ati na mê ti kota komanda ti aturugu ti Rome .
44021032	Hio , lo mu ambeni kapita ti aturugu na ambeni turugu si ala kpe ague na tere ti azo ni . So ala baa kota komanda ti aturugu ni na aturugu ni , ala zia lege ti pikango Paul .
44021033	Tongaso kota komanda ti aturugu ni ague nduru na tere ti Paul , lo mu yanga titene ala gbu lo , akanga lo na zingiri use . Na pekoni , lo hunda azo ni , lo tene : “ Lo yeke zo wa ? Nyen laa lo sara ? ”
44021034	Me na popo ti azo ni , ambeni ayeke dekongo si ayeke tene ge nde , ambeni ayeke tene ti ala kâ nde . So wusuwusu ahon ndoni , lege titene kota komanda ti aturugu ni ahinga so mbirimbiri tënë ayeke daa pepe , lo mu yanga titene a mu Paul , ague na lo na ya ti gbagba ti aturugu .
44021035	Na ndembe so Paul na ala asi na eskalie , aturugu ni ayo lo na nduzu , ngbanga ti so gba ti azo ayeke sara pasi na lo .
44021036	Biani , azo ni kue amu peko ti lo si ala yeke dekongo , atene : “ Fâ lo ! ”
44021037	So ala ye ti li na Paul na ya ti gbagba ni , lo tene na kota komanda ti aturugu ni , lo tene : “ Lege ayeke daa titene mbi tene mbeni tënë na mo ? ” Kota komanda ni ahunda lo : “ Mo hinga ti tene yanga ti greke ?
44021038	Mo , zo ti Ezipte so apusu azo ti sara wusuwusu biri biri si na pekoni mo mu azo ti fango zo saki osio , mo gue na ala na benyama so , mo laa pepe ? ”
44021039	Paul akiri tënë , atene : “ Mbi yeke zuife , a du mbi na Tarse , na sese ti Silisii . Mbi yeke zo ti mbeni kota gbata . Mbi gbu gere ti mo , mu na mbi lege ti tene tënë na azo ni . ”
44021040	Kota komanda ti aturugu ni ayeda . Paul aluti na ndö ti eskalie ni si lo sara maboko ti lo na azo ni , azo ni kue akai si ndo ade . Tongaso Paul atene na ala na yanga ti arameen , atene :
44022001	“ Ababâ , a-ita , ala ma tënë so mbi ye ti tene na ala na ndö ti tënë so ala bi na li ti mbi so . ”
44022002	So ala ma lo yeke tene tënë na ala na yanga ti arameen , ala kue aduti kpoo , ndo ade ngii . Paul atene :
44022003	“ Mbi yeke zuife , a du mbi na Tarse , na sese ti Silisii , me mbi kono ge na Jérusalem na gbe ti wafango-ye Gamaliel . Mbi manda ti bata lege ti ndia ti akotara ti e mbirimbiri si nzara ti mbi kue ayeke ti sara kua ti Nzapa tongana ti so ala kue ayeke sara ni laso .
44022004	Mbi sara ngangu na azo so amu lege ti Kota Gbia si ambeni awara kuâ . Mbi gbu akoli na awali si mbi bi ala na da ti kanga .
44022005	Kota wayango-sandaga na bongbi ti akangba kue alingbi ti fa so , tënë so mbi yeke tene ayeke taa-tënë . Ala laa amu na mbi lani ambeti so ala tokua na a-ita , azuife ti Damas . Nilaa mbi gue kâ ti gbu azo ni ti kanga ala na zingiri ti kiri na ala na Jérusalem titene a sara pasi na ala . ”
44022006	“ So mbi yeke na lege si mbi ga nduru na Damas , nduru na bekombite , mo ye ti baa , mbeni lumiere alondo na nduzu , aza na tere ti mbi kue .
44022007	Mbi ti na sese si mbeni go atene na mbi : ‘ Saul , Saul , mo yeke sara ngangu na mbi ngbanga ti nyen ? ’
44022008	Mbi hunda ndo , mbi tene : ‘ Mo yeke zo wa , Kota Gbia ? ’ Go ni atene : ‘ Mbi Jésus ti Nazaret laa mo yeke sara ngangu na mbi so . ’
44022009	Azo so ayeke na tere ti mbi abaa lumiere ni , me ala ma go so ayeke tene tënë na mbi so pepe .
44022010	Mbi hunda ndo , mbi tene : ‘ Kota Gbia , fade mbi sara nyen ? ’ Kota Gbia atene na mbi : ‘ Londo , mo gue na Damas . Kâ , fade a yeke fa na mo ye so kue Nzapa amu yanga titene mo sara . ’
44022011	Le ti mbi avuko , ngbanga ti so lumiere ni aza mingi . Tongaso amba ti mbi agbu maboko ti mbi si ala gue na mbi na Damas .
44022012	“ Kâ , mbeni koli ayeke daa , iri ti lo Ananias . Lo ye tënë ti Nzapa mingi si lo yeke bata Ndia ti Moïse nzoni . Azuife so kue ayeke na Damas atene nzoni tënë ti lo mingi .
44022013	Lo ga nduru na tere ti mbi si lo tene na mbi : ‘ Ita Saul , kiri mo baa ndo ! ’ Gi na ndembe ni so , le ti mbi aga nzoni si mbi baa lo .
44022014	Lo tene na mbi : ‘ Nzapa ti akotara ti e asoro mo titene mo hinga ye so lo ye , mo baa Jésus , zo ti mbirimbiri si mo ma nga tënë so lo yeke tene na yanga ti lo wani .
44022015	Fade mo yeke tene peko ti ye so mo hinga na ndö ti lo na azo kue , ti fa ye so mo baa na ye so mo ma .
44022016	Nyen laa mo yeke ku fadeso ? Londo , mo wara bateme , Nzapa azi siokpari ti mo na lege so mo di iri ti lo . ’ ”
44022017	“ Na pekoni , mbi kiri na Jérusalem . Mbeni lâ , so mbi yeke sambela na ya ti kota da ti Nzapa , mbeni ye asi na mbi na ya ti mbeni ye tongana bango-li .
44022018	Mbi baa Kota Gbia si lo tene na mbi : ‘ Londo , mo sigigi na ya ti gbata ti Jérusalem hio , ngbanga ti so tënë so mo hinga na ndö ti mbi si mo yeke tene na azo , ala yeke yeda ande na ni pepe . ’
44022019	Mbi kiri tënë , mbi tene : ‘ Kota Gbia , ala hinga kue atene , mbi yeke gue ando na ya ti ada ti sambelango Nzapa , mbi yeke sara si a gbu azo so ama na be na mo , a bi ala na da ti kanga si a pika ala .
44022020	Na ndembe so a fâ Etienne , zo so atene na azo peko ti ye so lo hinga na ndö ti mo , mbi nga , mbi yeke lani daa . Mbi yeda na fango lo ni si mbi laa mbi bata bongo ti azo so afâ lo . ’
44022021	Kota Gbia atene na mbi : ‘ Mo gue , ngbanga ti so mbi yeke tokua ande mo yongoro na mbage ti azo ti amara nde ! ’ ”
44022022	Azo ni ama Paul ngbii asi na ndembe so lo tene tënë so ; me na pekoni , ala to nda ti dekongo ngangu , atene : “ Zi mara ti zo tongaso na ndö ti dunia so ! Lo lingbi ti ngba na fini pepe ! ”
44022023	Ala yeke dekongo , ala yeke bi abongo ti ala na nduzu si ala yeke tuku afuku ti sese na nduzu .
44022024	Kota komanda ti aturugu ni amu yanga titene a mu Paul ali na lo na ya ti gbagba ti aturugu ni titene a pika lo si lo fa na ala nda ti tënë so azuife ayeke dekongo na li ti lo ngbanga ni so .
44022025	Me so a kanga lo titene a pika lo , Paul atene na kapita ti aturugu so asara kua na lango ni so , atene : “ Mbeni zo ti Rome so ade ti fâ ngbanga na li ti lo pepe , a mu na ala lege ti pika lo ? ”
44022026	So kapita ti aturugu ni ama tënë so , lo gue lo baa kota komanda ti aturugu si lo hunda lo , lo tene : “ Nyen laa mo yeke sara so ? Koli so ayeke zo ti Rome ! ”
44022027	Tongaso kota komanda ni ague na tere ti Paul si ahunda lo , atene : “ Tene na mbi taa-tënë : mo yeke zo ti Rome ? ” Paul akiri tënë : “ Een ! ”
44022028	Kota komanda ni atene : “ Mbi ga ti mbi zo ti Rome , ngbanga ti so mbi futa mbeni kota nginza . ” Paul akiri tënë , atene : “ Ti mbi , a du mbi dungo na ni . ”
44022029	Gi hio tongaso , azo so aye fade ti pika lo titene lo tene tënë so , ala zia lo . So kota komanda ni ahinga atene , Paul ayeke zo ti Rome si lo kanga lo na zingiri , mbeto agbu lo .
44022030	Kota komanda ti aturugu ni aye ti hinga taa nda ti tënë so azuife ayeke bi na li ti Paul so . Tongaso , lango oko na pekoni , lo zi azingiri na tere ti Paul si lo mu yanga titene akota wayango-sandaga na azo ti Kota Bongbi ti Fango Ngbanga kue abongbi tere . Na pekoni , lo mu Paul si lo zia lo luti na dawa ti ala .
44023001	Paul abaa ndo na le ti azo ti Kota Bongbi ti Fango Ngbanga ni mbirimbiri si lo tene : “ A-ita , na ngoi so mbi mu peko ti Nzapa ngbii asi laso , na be ti mbi , mbi baa mbeni sioni ye ayeke na li ti mbi oko pepe . ”
44023002	Me kota wayango-sandaga Ananias amu yanga na azo so ayeke sara kua na tere ti lo ti pika yanga ti Paul .
44023003	Tongaso Paul atene na lo : “ Mo , so mo yeke tongana dere ti da so a sara mbamba daa so , fade Nzapa ayeke pika mo ! Mo duti ti fâ ngbanga ti mbi na lege ti ndia , me mo zia ndia ni awe si mo mu yanga titene a pika mbi ! ”
44023004	Azo so aduti na ya ti ngbanga ni atene na Paul : “ Mo yeke zonga kota wayango-sandaga ti Nzapa ! ”
44023005	Paul akiri tënë , atene : “ A-ita , mbi hinga fade pepe , mbi tene , lo yeke kota wayango-sandaga . Biani , Mbeti ti Nzapa atene : ‘ Mo tene sioni tënë na tere ti makonzi ti mara ti mo pepe . ’ ”
44023006	So Paul ahinga atene , ambeni zo ni ayeke asadusien si ambeni ayeke afarizien , lo dekongo na azo ti Kota Bongbi ti Fango Ngbanga ni , lo tene : “ A-ita , mbi yeke farizien , mbi yeke molenge ti afarizien . Ndali ti so mbi yeke zia be ti mbi ti ku zingongo ti akuâ si a ga na mbi na gbe ti ngbanga so . ”
44023007	So lo de ti hunzi tënë ti lo ni pepe , papa alondo na popo ti afarizien na asadusien si popo ti ala akangbi .
44023008	Asadusien atënë ti ala atene zingongo ti akuâ ayeke daa pepe , ange wala yingo ayeke nga daa pepe . Ti afarizien ala tene aye so kue ayeke daa .
44023009	Dekongo ni ahon ndoni si ambeni wafango-ndia so ayeke na ya ti bongbi ti afarizien alondo si ala tene na kuru go , atene : “ E wara mbeni tënë ti sioni na li ti koli so pepe . Mbeni yingo wala mbeni ange laa atene tënë na lo ? E hinga so pepe . ”
44023010	So papa ni aga ngangu , mbeto asara kota komanda ti aturugu ni ngbanga ti ala suru ya ti Paul . Tongaso lo mu yanga na aturugu ti mu Paul na popo ti azo ni ti sigigi na lo ti gue na lo na ya ti gbagba ti aturugu .
44023011	Na bi ni , Kota Gbia aluti na tere ti Paul si lo tene na lo : “ Gbu ngangu ! Mo fa awe peko ti ye so mo hinga na ndö ti mbi na Jérusalem . Alingbi mo sara nga tongaso na Rome . ”
44023012	So ndo ahan awe , ambeni zuife abongbi tere si ala leke tënë : ala deba yanga ti ala , atene , ala yeke te kobe wala ala yeke nyon nga ngu pepe ngbii ala fâ Paul si .
44023013	Li ti azo so kue abongbi si aleke tënë so ahon baleosio .
44023014	Ala gue abaa akota wayango-sandaga na akangba si ala tene : “ E deba yanga ti e na le ti azo kue titene e te kobe wala e nyon nga ngu pepe ngbii e fâ Paul si .
44023015	Tongaso , ayeke nzoni ala na azo ti Kota Bongbi ti Fango Ngbanga , ala tokua na kota komanda ti aturugu ti Rome titene a mu Paul , a ga na lo . Ala tene , ala ye ti hinga ambeni tënë na ndö ti lo nzoni . Ti e , e yeke leke tere ti fâ lo kozoni si lo si . ”
44023016	Me molenge-koli ti ita ti Paul ti wali ama tënë ti ye so ala yeke leke so si lo gue na ya ti gbagba ti aturugu , lo tene tënë ni na Paul .
44023017	Tongaso Paul airi mbeni kapita ti aturugu oko si lo tene na lo : “ Gue na molenge-koli so na kota komanda ti aturugu , lo yeke na mbeni tënë ti tene na lo . ”
44023018	Kapita ti aturugu amu molenge-koli ni , ague na lo na kota komanda si lo tene : “ Paul , zo ti kanga airi mbi si lo hunda mbi ti ga na molenge-koli so na mo , ngbanga ti so lo yeke na mbeni tënë ti tene na mo . ”
44023019	Kota komanda ni agbu maboko ti molenge ni , lo gue na lo yongoro kete si lo hunda lo , lo tene : “ Tënë ti nyen laa mo ye ti tene na mbi ? ”
44023020	Lo kiri tënë , lo tene : “ Amakonzi ti azuife ama tere ti hunda mo ti mu Paul ti gue na lo na gbe ti azo ti Kota Bongbi ti Fango Ngbanga kekereke . Ala ye ti handa mo atene , bongbi ti azo ni aye ti hinga ambeni tënë na ndö ti lo nzoni .
44023021	Me mo yeda na tënë ti ala pepe , ngbanga ti so ambeni koli , li ti ala ahon baleosio , ayeke honde ande tere ti ala ti ku lo . Ala deba yanga ti ala atene , ala yeke te kobe wala ala yeke nyon nga ngu pepe , ngbii ala fâ Paul si . Ala leke tere ti ala awe si ala yeke ku gi tënë ti yanga ti mo . ”
44023022	Kota komanda ti aturugu ni atene : “ Tënë so mo tene na mbi so , mo tene tënë ni na mbeni zo pepe . ” Na pekoni , lo zia molenge-koli ni ague .
44023023	Na pekoni , kota komanda ti aturugu ni airi akapita ti aturugu ti lo use si lo tene na ala : “ Ala leke aturugu ngbangbo use ti gue na Sezare , ala na aturugu ti kpengo na mbarata balembarambara na aturugu ngbangbo use so ayeke tiri na likongo . Ala leke tere ti ala ti londo na ngbonga gumbaya ti bi so .
44023024	Ala leke nga ambeni mbarata titene ayo Paul ague na lo na nzoni tere na govoronere Félix .
44023025	Kota komanda ti aturugu asara mbeti ; na ya ni lo tene :
44023026	“ Mbi Claude Lisias , mbi tokua mbeti so na govoronere Félix . Mbi bara mo , gbia .
44023027	Azuife agbu koli so si ala ye ti fâ lo . Mbi ma atene , lo yeke zo ti Rome ; mbi gue na aturugu ti mbi , e zi lo na maboko ti ala .
44023028	So mbi ye ti hinga tënë so ala yeke bi na li ti lo , mbi gue na lo na gbe ti azo ti Kota Bongbi ti Fango Ngbanga ti ala .
44023029	Mbi baa so lo sara nga mbeni ye so alingbi na kuâ wala na kanga pepe . Tënë so ala yeke bi na li ti lo ayeke gi na ndö ti tënë ti ndia ti ala wani .
44023030	Me so mbi ma atene , ambeni zuife ayeke leke tënë ti fâ lo , mbi tokua lo na mo . Mbi hunda na azo ti bingo tënë na li ti lo ti gue na tënë ti lo na gbe ti mo . ”
44023031	Aturugu ni asara ye alingbi na yanga so a mu na ala : ala mu Paul na bi ague na lo ngbii asi na Antipatris .
44023032	Na ndade ni , ala zia aturugu ti kpengo na mbarata ti gue na lo si tanga ti aturugu ni akiri ti ala .
44023033	So ala si na Sezare awe , aturugu ti kpengo na mbarata amu mbeti ni na govoronere si ala fa nga Paul na lo .
44023034	Govoronere adiko mbeti ni si lo hunda Paul atene , lo yeke zo ti sese wa ? So lo hinga atene , Paul ayeke zo ti Silisii ,
44023035	lo tene : “ Fade mbi yeke ma tënë ti yanga ti mo tongana azo so abi tënë na li ti mo aga si . ” Na pekoni , lo mu yanga titene a bata Paul na yangbo ti Herode .
44024001	Lango oku na pekoni , kota wayango-sandaga Ananias na ambeni kangba , nga na mbeni wagbungo-koko so azo ahinga lo na iri ti Tertulus , asi na Sezare . Ala gue na tënë ti Paul na gbe ti govoronere Félix .
44024002	A iri Paul si Tertulus amu tënë si lo bi tënë na li ti Paul , lo tene : “ Gbia Félix , nzoni kode ti lekengo kodro ti mo asara si siriri aga na ya ti kodro so . Afini kode so mo sigigi na ni aga na nzoni duti na azo ti kodro so .
44024003	Lakue , na ndo kue , e yeke yamba aye ni si e mu singila na mo mingi , gbia .
44024004	Mbi ye ti mu ngoi ti mo mingi pepe . Ndani laa mbi hunda na mo titene mo ma na nzoni be nduru tënë so e ye ti tene .
44024005	E baa so , koli so ayeke sioni mingi : lo yeke bi wusuwusu na popo ti azuife ti dunia kue , lo yeke makonzi ti sioni bongbi so iri ni bongbi ti Nazaret .
44024006	Lo tara nga ti li na sioni ye na ya ti kota da ti Nzapa si e gbu lo . [ E ye fade ti fâ ngbanga ti lo alingbi na tënë ti ndia ti e ,
44024007	me Lisias , kota komanda ti aturugu aga si lo gboto lo na maboko ti e na ngangu .
44024008	Na pekoni , Lisias amu yanga na azo ti bingo tënë na li ti Paul ti ga na gbe ti mo . ] Mo hunda koli so , fade mo wani mo yeke baa so , atënë so kue e bi na li ti lo ayeke taa-tënë . ”
44024009	Azuife ayeda na peko ti tënë ni si ala tene , tënë ni kue ayeke taa-tënë .
44024010	Govoronere asara maboko na Paul titene lo tene tënë ; Paul atene : “ Mbi hinga so mo fâ ngbanga na kodro so na ya ti angu mingi awe . Tongaso mbi zia be ti mbi na ndö ti mo so , fade mo yeke ma tënë so mbi yeke tene na ndö ti tënë so ala bi na li ti mbi .
44024011	Tongana mo ye ti gi ti hinga nda ti tënë so , mo gi ni senge . Asara gi lango baleoko na use so mbi gue na Jérusalem ti voro Nzapa .
44024012	Na ya ti kota da ti Nzapa , wala na ya ti ada ti sambelango Nzapa wala na mbeni ndo na ya ti gbata ni , mbeni zo abaa mbi na bingbingo tënë na mbeni zo pepe ; mbeni zo abaa nga mbi na pusungo azo ti sara wusuwusu na ya ti gbata pepe .
44024013	Azo ni alingbi ti fa na mo pepe ye so afa atene , tënë so ala yeke bi na li ti mbi fadeso ayeke taa-tënë .
44024014	Me ye so mbi hinga na dawa ti mo ayeke so : mbi yeke voro Nzapa ti akotara ti e , mbi yeke sara ni alingbi na lege so Jésus afa na e ; me azo ni atene , so ayeke sioni lege . Mbi yeda nga na atënë so kue a su na ya ti Ndia ti Moïse na ambeti ti awayanga-Nzapa .
44024015	Mbi zia be ti mbi ti ku mbeni ye na mbage ti Nzapa , azo so ayeke bi tënë na li ti mbi ayeke ku nga ni : fade azo ti mbirimbiri na azo ti sioni ayeke zingo na kuâ .
44024016	Ndani laa , mbi nga , mbi yeke sara ngangu lakue titene mbeni sioni ye aduti na be ti mbi na le ti Nzapa pepe nga na le ti azo pepe .
44024017	“ Asara ngu mingi so mbi si na Jérusalem pepe , nilaa mbi ga na nginza ti mu maboko na azo ti mara ti mbi ; mbi ga nga ti mu sandaga na Nzapa .
44024018	Na ndembe so laa , ala wara mbi na ya ti kota da ti Nzapa , na peko ti so mbi hunzi sukulango sioni ti mbi . Andaa mbi bongbi azo na tere ti mbi pepe , azo asara wusuwusu pepe .
44024019	Me ambeni zuife ti sese ti Azii ayeke na ya ti da ni . Ala laa alingbi fade ti ga na gbe ti mo ti bi tënë na li ti mbi , tongana ala yeke na mbeni tënë na tere ti mbi .
44024020	Wala ala so ge so , ala fa sioni so ala wara na li ti mbi na ndembe so mbi yeke na gbe ti azo ti Kota Bongbi ti Fango Ngbanga .
44024021	Na ndembe so mbi luti na gbe ti azo ti Kota Bongbi ti Fango Ngbanga , mbi dekongo , mbi tene : ‘ Ala yeke fâ ngbanga na li ti mbi laso , ngbanga ti so mbi yeda na tënë ti zingongo ti akuâ ! ’ Ndali ti tënë oko so laa ala duti ti fâ ngbanga na li ti mbi laso ? ”
44024022	Félix so ahinga tënë nzoni na ndö ti lege so Jésus afa , apusu tënë ni na mbeni lango . Lo tene : “ Fade mbi yeke fâ ya ti ngbanga ni tongana Lisias , kota komanda ti aturugu aga si . ”
44024023	Lo mu yanga na makonzi ti aturugu so ayeke bata Paul ti bata lo na da ti kanga , me ti zia na lo lege titene lo sara ambeni ye so be ti lo aye . Tongana amba ti lo aga ti mu maboko na lo , ayeke nzoni a kanga lege na ala pepe .
44024024	Ambeni lango na pekoni , Félix na wali ti lo Drusile aga ; wali ni ayeke zuife . Félix atokua ti iri Paul titene lo ma tënë so lo yeke tene na ndö ti mabe na Jésus Christ .
44024025	Me so Paul ayeke tene tënë na ndö ti lege ti sarango ye ti mbirimbiri , ti kangango nzara ti tere nga na ndö ti fango ngbanga so ayeke ga gbanda , mbeto agbu Félix si lo kai Paul , lo tene : “ Ti laso alingbi awe ! Tongana mbi wara ngoi , fade mbi yeke kiri ti iri mo . ”
44024026	Félix abaa ti lo atene , fade Paul ayeke pete goro na lo , nilaa lo yeke iri Paul fani mingi titene ala sara lisoro .
44024027	Na peko ti ngu use , Porsius Festus amu mbata ti govoronere na peko ti Félix . So Félix aye ti ga nzoni na le ti azuife , lo zia Paul angba na da ti kanga .
44025001	Lango ota na peko ti so Festus asi na sese so lo yeke govoronere daa , lo londo na Sezare si lo gue na Jérusalem .
44025002	Kâ , akota wayango-sandaga na amakonzi ti azuife aga ti baa lo ti zia tënë ti Paul na gbe ti lo . Ala voro Festus mingi
44025003	titene lo sara nzoni be na ala : lo mu Paul lo kiri na lo na Jérusalem . Andaa ala ye titene ambeni zo ahonde tere ti ala ti ku Paul ti fâ lo na lege .
44025004	Festus akiri tënë na ala , atene : “ Paul ayeke na da ti kanga na Sezare , mbi wani mbi yeke kiri kâ fafadeso .
44025005	Ayeke nzoni akota zo ti ala aga , e na ala e gue na Sezare si ala bi tënë ti koli so tongana lo sara mbeni ye ti sioni ! ”
44025006	Festus asara gi lango miombe wala baleoko na ndo ti ala . Na pekoni , lo kiri na Sezare . Lango oko na pekoni , lo duti na ya ti da ti fango ngbanga si lo mu yanga titene a ga na Paul .
44025007	So Paul asi awe , azuife so alondo na Jérusalem aga , ala luti angoro lo si ala to nda ti bi akota tënë mingi na li ti lo , me ala lingbi ti fa pepe ye so afa atene , tënë so ala yeke bi na li ti lo so ayeke taa-tënë .
44025008	Paul ake atënë ni si lo tene : “ Mbi sara sioni ye so ake ndia ti azuife , wala kota da ti Nzapa wala kota gbia ti Rome oko pepe . ”
44025009	Festus aye ti zia ngia na be ti azuife , tongaso lo hunda Paul : “ Mo ye ti gue na Jérusalem titene a fâ ngbanga ti mo na le ti mbi kâ ? ”
44025010	Paul atene : “ Mbi luti na gbe ti azo ti fango ngbanga ti kota gbia ti Rome titene ala fâ ngbanga na li ti mbi gi na ndo so . Mo wani mo hinga nzoni so , mbi sara sioni ye na azuife oko pepe .
44025011	Tongana mbi sara mbeni ye so ake ndia si mbi sara mbeni ye so alingbi titene a fâ mbi ndali ni , mbi yeke kpe kuâ ni pepe . Me tongana taa-tënë oko ayeke na ya ti atënë so ala bi na li ti mbi so pepe , zo oko alingbi ti zia mbi na maboko ti ala pepe . Mbi ye ti gue na ngbanga ni na gbe ti kota gbia ti Rome ! ”
44025012	Na peko ti so Festus ahunda awamungo-wango ti lo na tënë ti be ti ala awe , lo kiri tënë , lo tene : “ So mo ye ti gue na ngbanga ni na gbe ti kota gbia ti Rome , fade mo yeke gue na gbe ti kota gbia ti Rome . ”
44025013	Ambeni lango na pekoni , gbia Agripa na Berenise , ita ti lo ti wali asi na Sezare ti bara Festus .
44025014	So ala ngba ti sara lango mingi na ndo so , Festus afa tënë ti Paul na gbia Agripa , lo tene : “ Mbeni koli ayeke ge so Félix azia lo na da ti kanga .
44025015	So mbi gue na Jérusalem , akota wayango-sandaga ti azuife na akangba ti ala aga na tënë ti lo na gbe ti mbi si ala hunda na mbi ti fâ ngbanga na li ti lo .
44025016	Me mbi tene na ala mbi tene , kozo titene e kanga mbeni zo , na lege ti ndia ti e , azo ti Rome , e yeke mu lege na lo ti fa nda ti tënë ti lo na le ti azo so abi tënë na li ti lo .
44025017	So mbi na ala e si ge na Sezare , mbi ku pepe . Lango oko na pekoni , mbi gue mbi duti na da ti fango ngbanga si mbi mu yanga titene a ga na koli so .
44025018	Azo so abi tënë na li ti lo asi na mbi . Mbi baa ti mbi , mbi tene , fade ala yeke bi kota tënë na li ti lo , me ye oko ayeke daa pepe .
44025019	Ala yeke papa na popo ti ala gi na ndö ti tënë ti lege ti vorongo Nzapa ti ala wani nga na ndö ti mbeni koli so iri ti lo Jésus . Lo kui awe , me Paul atene lo yeke na fini .
44025020	Mbi hinga li ti mbi na lege so mbi lingbi ti baa ya ti tënë so pepe . Ndani laa mbi hunda na Paul titene tongana lo yeda , lo gue na Jérusalem si a fâ ngbanga ti tënë so kâ .
44025021	Me Paul ahunda titene a gue na lo na gbe ti kota gbia ti Rome si kota gbia ti Rome wani afâ ngbanga ti lo . Tongaso mbi mu yanga titene a bata lo na da ti kanga ti ku na lango so mbi yeke tokua lo na kota gbia ni . ”
44025022	Agripa atene na Festus : “ Mbi nga , mbi ye ti ma koli so . ” Festus akiri tënë , atene : “ Mo yeke ma lo kekereke . ”
44025023	Na ndade ni , Agripa na Berenise aga ; azo ayamba ala ngangu mingi , ala na aturugu ti kota kamba na akota zo ti gbata ni ali na ya ti da ti fango ngbanga . Festus amu yanga si ala mu Paul aga na lo .
44025024	Festus atene : “ Gbia Agripa , na ala so kue ayeke na tere ti e ge so , ala baa koli so : azuife kue ti ndo so aga abaa mbi na tënë ti lo ; ataa na Jérusalem wala ge , ala dekongo , atene : ‘ Lo lingbi ti ngba na fini pepe ! ’
44025025	Ti mbi , mbi baa mbeni ye so lo sara titene a fâ lo ndali ni pepe . Me so lo wani lo ye ti baa kota gbia , mbi yeda ti tokua lo na kota gbia ni .
44025026	Me mbi hinga mbirimbiri tënë so mbi lingbi ti su na mbeti ti tokua na kota gbia na ndö ti lo pepe . Ndani laa , mbi ga na lo na gbe ti ala , mbirimbiri na gbe ti mo , gbia Agripa si na peko ti gingo nda ti tënë ti lo , mbi hinga tënë so mbi lingbi ti su na mbeti .
44025027	Biani , na le ti mbi , ayeke buba ye titene a tokua zo ti kanga na kota gbia ti Rome kozo titene a fa nda ti tënë so a bi na li ti lo . ”
44026001	Agripa atene na Paul : “ Mbi mu na mo lege titene mo fa nda ti tënë ti mo . ” Tongaso Paul asara maboko ti lo si lo to nda ti fa nda ti tënë ti lo , lo tene :
44026002	“ Gbia Agripa , be ti mbi anzere mingi laso ti fa na le ti mo nda ti atënë so kue azuife ayeke bi na li ti mbi .
44026003	Biani , mo hinga lege ti sarango aye ti azuife na atënë so alondo na popo ti ala kue . Tongaso mbi hunda na mo ti kanga be ti mo ti ma mbi .
44026004	“ Azuife kue ahinga tënë ti dutingo ti mbi na molenge ngbii asi laso ; ala hinga nga lege ti dutingo ti mbi na popo ti azo ti mara ti mbi nga na Jérusalem .
44026005	Azuife ahinga mbi aninga awe . Tongana ala ye , ala lingbi ti tene na mo so mbi yeke ando mbeni zo ti bongbi ti afarizien , bongbi ti azo ti vorongo Nzapa ti e so ayeke bata ndia ahon tanga ti azo kue .
44026006	Fadeso , mbi yeke na gbe ti azo ti fango ngbanga ndali ti so mbi zia be ti mbi ti ku ye so Nzapa amu zendo ni na akotara ti e .
44026007	Amara baleoko na use ti e azia be ti ala ti ku ti baa ye so Nzapa amu zendo ni , nilaa ala yeke sara kua ti Nzapa bi na lâ , ala woko na kua ni pepe . Mbi nga , gbia , mbi yeke ku ti baa ye ni so . Ye so azuife aga na mbi na gbe ti azo ti fango ngbanga ndali ni laa !
44026008	Ngbanga ti nyen si ala , azuife , ala baa ti ala atene , Nzapa alingbi ti zingo azo na kuâ pepe so ?
44026009	Ti mbi , mbi baa lani mbi tene , alingbi mbi sara kue ti mingo iri ti Jésus , zo ti Nazaret .
44026010	Ye so mbi sara na Jérusalem laa . Akota wayango-sandaga amu na mbi lege si na iri ti ala , mbi bi azo ti Christ mingi na da ti kanga . Na ndembe so azo ayeke fâ ngbanga ti kuâ na li ti ala , mbi nga mbi yeda na tënë ni .
44026011	Lege mingi , mbi gue na ya ti ada ti sambelango Nzapa si mbi yeke sara pasi na ala , mbi yeke gbu ala na ngangu titene ala zonga Jésus . Ngonzo agbu mbi na tere ti ala ahon ndoni si mbi tumba peko ti ala ngbii mbi si na ya ti agbata ti awande ti sara ngangu na ala . ”
44026012	“ Mbeni lâ , akota wayango-sandaga amu na mbi lege , ala mu na mbi yanga ti gue na Damas na iri ti ala .
44026013	Gbia , nduru na bekombite so mbi yeke na lege ti gue , mbeni lumiere alondo na nduzu si aza na tere ti mbi na amba ti mbi so e na ala e yeke tambula so . Lumiere ni aza ahon sungo ti lâ .
44026014	E kue e ti na sese si mbi ma mbeni go so ayeke tene tënë na yanga ti arameen , atene : ‘ Saul , Saul , ngbanga ti nyen laa mo yeke sara ngangu na mbi ? Mo yeke sara sioni na tere ti mo tongana nyama so akpo tere ti lo na yanga ti keke ti wa ti lo ! ’
44026015	Mbi hunda ndo , mbi tene : ‘ Mo yeke zo wa , Kota Gbia ? ’ Kota Gbia akiri tënë , atene : ‘ Mbi Jésus laa mo yeke sara ngangu na mbi so .
44026016	Me londo , mo luti na nduzu . Ndani so mbi si na mo ayeke so : mbi soro mo titene mo ga zo ti kua ti mbi . Fade mo yeke ga zo ti tenengo peko ti ye so mo hinga na ndö ti mbi , ti fa lege so mo baa mbi laso . Mo yeke fa nga ye so mbi yeke kiri ande ti fa ni na mo .
44026017	Mbi yeke zi mo na maboko ti azuife na azo ti amara nde so mbi yeke tokua mo na mbage ti ala .
44026018	Mbi tokua mo ti zi le ti ala , ti mu ala na ya ti vukongo ndo ti sigigi na ala na ya ti lumiere ; mo yeke zi ala na gbe ti ngangu ti Satan ti gue na ala na Nzapa . Tongana ala ma na be na mbi , fade a yeke zi siokpari na li ti ala si ala yeke wara ndo na popo ti azo ti Nzapa . ’ ”
44026019	“ Ndani laa , gbia Agripa , ye so alondo na yayu si asi na mbi na ya ti mbeni ye tongana bango-li so , mbi ke ti sara ye ti peko ni pepe .
44026020	Me mbi to nda ti fa tënë ti Nzapa kozoni na azo ti Damas nga na azo ti Jérusalem . Na pekoni , mbi fa tënë ni na azo ti sese ti Judée kue nga na azo ti amara nde ; mbi hunda na ala titene ala zia ngbene lege ti sarango ye ti ala ti kiri na mbage ti Nzapa , ala sara ye so afa atene , ala zia ngbene lege ti sarango ye ti ala awe .
44026021	Ndani laa azuife agbu mbi lani na ya ti kota da ti Nzapa si ala gi lege ti fâ mbi .
44026022	Me Nzapa abata mbi ngbii asi laso si mbi ngba ti fa peko ti ye so asi mbi na azo kue : akete zo na akota zo . Mbi yeke tene gi tënë ti ye so Moïse na awayanga-Nzapa atene tënë ni ando si ye ni asi so .
44026023	Ala tene : fade Mesii ayeke baa pasi si lo yeke duti kozo zo so ayeke zingo na popo ti akuâ , lo yeke fa lumiere na azo ti mara ti e nga na azo ti amara nde . ”
44026024	So Paul afa nda ti tënë ti lo ngbii asi na ndo so , Festus adekongo na lo , atene : “ Gbogbolinda asara mo , Paul ! Mo manda mbeti mingi asara si mo ga zo ti gbogbolinda awe ! ”
44026025	Paul akiri tënë na lo : “ Gbia Festus ! Mbi yeke zo ti gbogbolinda pepe . Atënë so mbi yeke tene so ayeke taa-tënë si ayeke tënë ti zo so li ti lo ayeke daa .
44026026	Gbia Agripa ahinga tënë na ndö ti aye so kue . Ndani laa mbi lingbi ti tene tënë ni na lo na mbeto pepe , ngbanga ti so ye ni asi lani na hondengo ni pepe .
44026027	Gbia Agripa , mo ma na be na atënë so awayanga-Nzapa atene so ? Mbi hinga so mo ma na be na ni ! ”
44026028	Agripa atene na lo : “ Mo baa ti mo , mo tene , mbi yeke ga zo ti Christ gi hio tongaso ? ”
44026029	Paul akiri tënë , atene : “ Ataa hio wala mbeni lâ , mbi yeke sambela Nzapa titene mo na ala so kue ayeke ma mbi laso , ala ga tongana mbi ; me mbi ye titene a kanga ala na zingiri tongana mbi pepe ! ”
44026030	Tongaso gbia , na govoronere , na Berenise nga na azo so kue ayeke na tere ti ala alondo .
44026031	So ala sigigi awe , ala yeke tene na popo ti ala , atene : “ Koli so asara mbeni ye so alingbi na kuâ wala na kanga pepe . ”
44026032	Agripa atene na Festus : “ Tongana koli so ahunda fade ti gue na gbe ti kota gbia ti Rome pepe , ka a lingbi ti zi lo senge . ”
44027001	So a mu yanga titene e mu mangboko ti gue na Italii , a mu Paul na ambeni zo ti kanga , a zia ala na maboko ti mbeni kapita ti aturugu so iri ti lo Yulius , kapita ti bongbi ti aturugu so a iri ni “ Bongbi ti aturugu ti kota gbia . ”
44027002	E ko na ya ti mbeni mangboko ti gbata ti Adramite so ayeke gue na mbage ti Azii . E na Aristarke laa e gue ; lo yeke zo ti gbata ti Tesalonike , na sese ti Masedoane .
44027003	Lango oko na pekoni , e si na Sidon . Yulius so ayeke sara nzoni be na Paul , azia lo ti gue ti baa azo so lo na ala aye tere titene ala mu na lo ambeni ye so atia lo .
44027004	E londo na ndo so , e mu le ti ngu na mbage ti zoa ti Shipre so pupu ayeke ya daa pepe ; e hon kâ ti kpe pupu so ayeke ga na ngangu na mbage ti e .
44027005	E fâ kota ngu-ingo , e hon na tere ti asese ti Silisii na Panfilii si e si na gbata ti Mira , na sese ti Lisii .
44027006	Na ndo so , kapita ti aturugu ni awara mbeni mangboko ti Aleksandrii so ayeke gue na Italii si lo zia e na ya ni .
44027007	E gue gi yeke yeke na ya ti alango mingi si e si na gbata ti Kinide . Tambula ni aduti ngangu , angba kete , e si kâ pepe . Na ndo so , pupu akanga lege na e biani ti hon na lege so e mu so , nilaa e hon na mbeni yanga ti sese ti zoa ti Krete so iri ni Salmone , e ngoro na mbage ti zoa ni , na mbage ti Mbongo , ndo so pupu ayeke ya daa pepe .
44027008	E hon na tere ti zoa ni si e si na mbeni ndo so iri ni Nzoni-Ndo-ti-Lutingo-ti-Mangboko , nduru na gbata ti Lase . Tambula ni aduti ngangu , angba kete , e si kâ pepe .
44027009	So alango mingi ahon awe , tambulango na le ti ngu aga sioni , ngbanga ti so ngoi ti de asi awe . Andaa lango ti kengo kobe na ngoi ni so ahon awe , nilaa Paul amu wango na ala , lo tene :
44027010	“ A-ita , mbi baa so tambula ni ayeke duti ande ngangu : mangboko ni na akungba ti ya ni kue ayeke buba mingi , e nga e yeke na ya ti kuâ . ”
44027011	Me kapita ti aturugu aye gi ti ma tënë ti kapita ti mangboko ni na ti wa ti mangboko ni ahon wango ti Paul .
44027012	Na ndö ni kue , ndo ti lutingo ti amangboko ni ayeke nzoni pepe titene ala luti daa na ngoi ti de . Ndani laa mingi ti azo ti ya ti mangboko ni aye ti londo na ndo so ti mu le ti ngu ti gue na Fenize tongana lege ayeke daa . Fenize ayeke mbeni ndo ti lutingo ti amangboko so ayeke na zoa ti Krete , so abaa le na Mbongo-Do na Banga-Do . Ala ye ti duti kâ ngbii ngoi ti de ahon si .
44027013	Mbeni kete pupu alondo na mbage ti Mbongo si ayeke ya ; azo ti mangboko ni abaa ti ala atene , ala yeke gue ande ti si na ndo so ala leke be ti ala ti si daa . Nilaa ala zi nengo wen so a yeke bi ka na ya ti ngu titene mangboko ni aluti , ala mu yanga ti ngu ti Krete ti gue .
44027014	Me gi kete na pekoni , mbeni kota pupu so a iri ni Pupu-ti-Banga-To alondo na mbage ti zoa ni si ayeke ya ngangu .
44027015	Pupu ni amu mangboko ni ti hon na ni . So e gi lege gbaa ti hon na mangboko ni na mbage so pupu ni alondo daa si ayeke ga so , e zia ni titene pupu amu ni ahon na ni kirikiri .
44027016	E hon na mbage ti Mbongo ti mbeni kete zoa so a iri ni Koda . E sara ngangu mingi si e wara lege ti mu kete ngo so a kanga na tere ti mangboko ni ; angba kete ka e ha gbaa .
44027017	Azo ti kpengo na mangboko ni amu kete ngo ni azia na ya ti mangboko ni . Na pekoni , ala mu mbeni kota kamba si ala kanga na tere ti mangboko ni kue . Ala sara mbeto titene mangboko ni ague aluti na ndö ti mbutu ti yanga ti ngu ti kodro ti Libii . Nilaa ala mu kota nengo keke so a kanga na tere ti mangboko ni , ala bi na ya ti ngu titene mangboko ni ague mbage na mbage pepe ; me pupu angba ti mu mangboko ni si ayeke hon na ni .
44027018	Lango oko na pekoni , kota pupu ni angba ti yingi e ngangu . Ndani laa azo ti kua ni ato nda ti bi akungba ti ya ti mangboko ni na ya ti ngu .
44027019	Na lango ota ni , ala mu aye ti kua ti ya ti mangboko ni na maboko ti ala wani si ala tuku ni na ya ti ngu .
44027020	Na ya ti alango mingi , e baa lâ wala atongoro pepe . Pupu ni angba ti ya ngangu mingi . E tënë ti e , e tene e yeke soo kuâ pepe .
44027021	Asara lango mingi , azo ti ya ti mangboko ni ate kobe pepe . Paul aluti na dawa ti ala si lo tene na ala : “ A-ita , tongana ala ma fade wango ti mbi si ala ngba na Krete , ka e baa pasi si aye abuba tongaso pepe .
44027022	Me fadeso , mbi voro ala : ala sara mbeto pepe ! Biani , zo oko na popo ti ala ayeke kui pepe , gi mangboko ni laa ayeke buba .
44027023	Na bi so , mbeni ange ti Nzapa ti mbi , so mbi yeke sara na lo , asi na mbi
44027024	si lo tene na mbi : ‘ Paul , mbeto asara mo pepe ! Alingbi mo gue , mo si na gbe ti kota gbia ti Rome titene lo fâ ngbanga ti mo . Ndali ti mo , fade Nzapa ayeke bata azo so kue ayeke na ya ti mangboko ni . ’
44027025	Tongaso , a-ita , ala gbu ngangu ! Biani , mbi zia be ti mbi na Nzapa : ye ni ayeke si ande gi tongana ti so lo tene na mbi .
44027026	Fade mangboko ni ayeke gue ti bi e na ndö ti mbeni zoa . ”
44027027	Na bi ti lango baleoko na osio ni , pupu ni angba ti gue na e kirikiri na le ti kota ngu-ingo ti Mediterane . Nduru na be ti bi , azo ti kpengo na mangboko ni ahinga atene , ala ga nduru na mbeni kuru sese awe .
44027028	Tongaso , ala mu kamba so a kanga nengo wen daa si ala bi na ya ti ngu , ala baa so ngu ni alinda alingbi na metere baleota na mbarambara . Ala hon kete , ala kiri abi nengo wen ni , ala baa so ngu ni alinda alingbi na metere baleuse na miombe .
44027029	Mbeto titene mangboko ni ague akpo mbeni têne asara ala . Ndani laa ala bi anengo wen osio na ya ti ngu na mbage ti peko ti mangboko ni titene aluti . Ti be ti ala , ala ye titene ndo ahan hio .
44027030	Me azo ti kpengo na mangboko ni ayeke gi lege ti kpe ti zia mangboko ni . Ala bi kete ngo ni na le ti ngu si ala handa azo atene , ala yeke gue ti bi ambeni nengo wen na ya ti ngu na mbage ti li ti mangboko ni .
44027031	Me Paul atene na kapita ti aturugu nga na aturugu , atene : “ Tongana azo so angba na ya ti mangboko ni pepe , fade ala , aturugu , ala lingbi ti soo kuâ pepe . ”
44027032	Aturugu ni afâ akamba so agbu kete ngo ni si ala zia titene asua ahon .
44027033	So ndo aga nduru ti han , Paul ahunda na azo kue ti te kobe ; lo tene : “ Laso asara lango baleoko na osio so ala yeke ku titene le ti ngu ade , ala te mbeni ye oko pepe .
44027034	Tongaso mbi hunda na ala ti te kobe ; ala te ni si ala soo kuâ . Fade kua ti li oko ti mbeni zo na popo ti ala ayeke ti pepe . ”
44027035	Na peko ti tënë so , Paul amu mapa , lo mu singila na Nzapa na dawa ti ala kue , lo fâ ya ni si lo to nda ti te .
44027036	Be ti ala kue akiri awara ngangu si ala te nga ye .
44027037	Li ti e kue na ya ti mangboko ni ayeke ngbangbo use na balembarambara na omene .
44027038	So ala kue ate kobe si ya ti ala asi awe , ala mu tanga ti ale ti ble ni atuku na ya ti ngu titene mangboko ni ayapu .
44027039	So ndo ahan awe , azo ti kpengo na mangboko ni abaa sese , ala hinga ni pepe , me ala baa mbeni ndo so mbutu ayeke daa , nilaa ala ye ti gue na mangboko ni kâ , tongana lege ayeke daa .
44027040	Ala zi anengo wen ti mangboko ni , ala zia na ya ti ngu ; ala zi nga akamba ti akâî ti mangboko ni . Na pekoni , ala kanga kota bongo na nduzu na dawa ti mangboko ni titene pupu amu mangboko ni ahon na ni na mbage ti mbutu ni .
44027041	Me ala gue asi na ndö ti mbeni mbutu so ngu alinda na tere ni mbage na mbage . Li ti mangboko ni ali na ya ti mbutu si lege titene mangboko ni ahon ayeke daa pepe . Na mbage , ngangu ti amapo akungbi peko ti mangboko ni kue .
44027042	Aturugu aye ti fâ azo ti kanga ni kue si mbeni oko afâ ngu akpe pepe .
44027043	Me kapita ti aturugu ni aye ti soo fini ti Paul , nilaa lo ke na ala ti fâ azo ti kanga ni . Tongaso lo mu yanga titene azo so ahinga ngu , ala ti na ya ti ngu kozoni ti hon na yanga ti ngu ni .
44027044	Na pekoni , tanga ti azo ni amu peko ti ala , ambeni na ndö ti amabaya , ambeni na ndö ti anduru mbage ti mangboko so afâ so . Na lege so laa e kue e si na sese na nzoni tere .
44028001	So e si na nzoni tere , e ma atene , iri ti zoa ni ayeke Malte .
44028002	Azo ti zoa ni ayamba e nzoni mingi . Ala sara mbeni kota wâ si ala iri e kue na tere ni , ngbanga ti so ngu ato nda ti pikango ni si de ayeke sara .
44028003	Paul aro gba ti aholengo keke ti tuku na le ti wâ ni , me mbeni sioni ngbo asigigi na ya ni , ngbanga ti so wâ azö lo ; lo te maboko ti Paul si lo ngba na tere ni .
44028004	So azo ti zoa ni abaa ngbo ni na tere ti maboko ti Paul , ala tene na popo ti ala : “ Koli so ayeke mbeni zo ti fango zo biani . Ataa so lo soo kuâ na le ti ngu , nzapa ti mbirimbiri aye titene lo ngba na fini pepe . ”
44028005	Paul ayingi maboko ti lo si ngbo ni ati na le ti wâ ni , me mbeni ye oko asara lo pepe .
44028006	Azo ni abaa ti ala atene , tere ti lo ayeke suku wala lo yeke ti ti kui . So ala ku gbaa si ala baa mbeni sioni ye asi na lo pepe , tënë ti yanga ti ala akiri aga nde si ala tene : “ Lo yeke mbeni nzapa ! ”
44028007	Mbeni kota yaka ayeke nduru na ndo so e yeke daa , yaka ni ayeke ti Publius , makonzi ti zoa ni . Lo yamba e nzoni si e sara lango ota na ndo ti lo .
44028008	Babâ ti Publius ayeke na gbogbo ; lo yeke na kobela ti wâ ti tere si lo yeke sasa na mene . Paul ague abaa lo , lo zia maboko na ndö ti lo , lo sambela si kobela ti lo akai .
44028009	Na pekoni , ambeni zo ti kobela so ayeke lango na ya ti zoa ni aga abaa lo si lo kai nga kobela na tere ti ala .
44028010	Azo ti zoa ni ane e tongana akota zo . Na ngoi so e yeke mu mangboko ti hon , ala mu na e aye ndali ti lege .
44028011	E sara nze ota na ya ti zoa ni . Na pekoni , e mu mbeni mangboko so alondo na Aleksandrii , iri ni ayeke “ Anzapa so a du ala angbo ” ; mangboko ni aluti lani na tere ti zoa ni ti ku ngoi ti de ahon si .
44028012	E si na gbata ti Sirakus si e sara lango ota na ndo so .
44028013	E londo na ndo so , e mu gi yanga ti ngu ni si e si na Rezio . Lango oko na pekoni , pupu ti Mbongo alondo si ayeke ya ; lango use na pekoni , e si na Puzole .
44028014	Na ya ti gbata so , e wara ambeni ita , azo ti Christ , so ahunda na e ti sara yenga oko na ala . Lege so e gue e si na Rome laa .
44028015	A-ita , azo ti Christ ti Rome ama tënë ti e , ala ga na lege ti e ngbii asi na Gara-ti-Apius nga na Ada-Ota-ti-Agene . So Paul abaa ala , lo mu singila na Nzapa si be ti lo akiri awara ngangu .
44028016	So e si na Rome , a mu lege na Paul ti lango na ya ti mbeni senge da nde ; a zia mbeni turugu oko na tere ti lo ti bata lo .
44028017	Lango ota na pekoni , Paul airi amakonzi ti azuife ti Rome ti ga na ndo ti lo . So ala bongbi tere ti ala awe , lo tene na ala : “ A-ita , ataa so mbi sara mbeni sioni ye na azo wala mbi ke nga lege ti aye ti akotara ti e pepe , a gbu mbi na Jérusalem si a zia mbi na maboko ti azo ti Rome .
44028018	So azo ti Rome ama tënë ti yanga ti mbi awe , ala ye ti zi mbi , ngbanga ti so ala wara mbeni tënë ti fango ngbanga ti kuâ na li ti mbi ndali ni pepe .
44028019	Me azuife ake , nilaa mbi baa gbaa si mbi hunda ti baa kota gbia ti Rome . Andaa mbi yeke na tënë oko ti bi na li ti azo ti mara ti mbi pepe .
44028020	Ndani laa mbi hunda ti baa ala ti tene tënë na ala , ngbanga ti so mbi ga zo ti kanga ndali ti ye so azo ti Israel azia be ti ala ti ku . ”
44028021	Ala kiri tënë na lo , atene : “ E wara mbeni mbeti oko so alondo na Judée si afa na e tënë na ndö ti mo pepe . Mbeni ita ti e oko alondo kâ aga atene tënë wala afa na e mbeni sioni tënë na iri ti mo pepe .
44028022	Me e ye ti ma na yanga ti mo wani ye so ayeke na be ti mo , ngbanga ti so e hinga e tene , na ndo kue azo ayeke ke tënë ti bongbi so mo yeke na ya ni . ”
44028023	Ala na Paul afa mbeni lango si na lango ni so , ala ga mingi awara lo na ndo so lo yeke lango daa . Ti londo na ndaperere ngbii asi na lakui , Paul afa tënë : lo fa ye so lo hinga na ndö ti Kodro-gbia ti Nzapa si lo yeke gi lege kue titene ala yeda na tënë ti Jésus . Lo mu Ndia ti Moïse na ambeti ti awayanga-Nzapa si lo yeke fa na tënë ni .
44028024	Ambeni ayeda na tënë ni , me ambeni ake ti ma na be .
44028025	Azo ni ama tere na popo ti ala na ndö ti tënë ni pepe . So ala londo ti gue , Paul atene na ala gi mbeni tënë oko , lo tene : “ Tënë so ando Yingo-Vuru atene na akotara ti ala na lege ti wayanga-Nzapa Ésaïe so ayeke taa-tënë ! Yingo-Vuru atene :
44028026	‘ Mo gue na tere ti azo so , mo tene na ala , mo tene : Fade ala yeke ma ndo nzoni , me ala yeke ma ya ti tënë oko pepe ; ala yeke baa ndo nzoni , me ala yeke baa ye oko pepe .
44028027	Biani , be ti azo so akpengba , ala kanga mê ti ala , ala kanga le ti ala titene ala baa ndo pepe si ala ma ndo pepe . Nilaa ala ma ya ti atënë pepe si ala zia ngbene lege ti sarango ye ti ala pepe , tongaso si mbi kai kobela ti ala pepe . ’ ”
44028028	Paul akiri atene : “ Ayeke nzoni ala hinga atene , Nzapa atokua tënë ti songo zo na kuâ na azo ti amara nde . Ti azo ni so , fade ala yeke ma tënë ni ! ” [
44028029	Na peko ti tënë so Paul atene , azuife apapa ngangu na popo ti ala si ala gue . ]
44028030	Paul asara ngu use na ya ti da so lo yeke futa na nginza ti lo wani . Lo yeke wara azo so kue ayeke ga ti baa lo .
44028031	Lo yeke fa tënë ti Kodro-gbia ti Nzapa si lo yeke fa tënë ti Kota Gbia Jésus Christ na mbeto pepe , mbeni zo akanga lege na lo pepe .
45001001	Mbi Paul , zo ti kua ti Jésus Christ , mbi yeke watokua so Nzapa airi mbi si lo zia mbi nde titene mbi fa Nzoni Tënë ti lo na azo .
45001002	Nzoni Tënë so , Nzapa amu ando zendo ni na azo na lege ti awayanga ti lo , tongana ti so a su tënë ni na ya ti Mbeti ti Nzapa .
45001003	Nzoni Tënë ni ayeke tënë ti Molenge ti lo : na lege ti dungo ti zo , a du lo na ya ti hale ti David .
45001004	Me na lege ti Yingo-Vuru , zingongo ti lo na popo ti akuâ afa na ngangu so lo yeke Molenge ti Nzapa : Jésus Christ , Kota Gbia ti e .
45001005	Na lege ti lo , Nzapa asara nzoni be na mbi si mbi ga watokua ndali ti iri ti Christ , ti sara si azo ti dunia kue ama na be na Jésus Christ si ala sara ye alingbi na tënë ti lo .
45001006	Ala azo ti Rome so Jésus Christ airi ala , ala nga , ala yeke na popo ti azo ni .
45001007	Mbi tokua mbeti so na ala so kue ayeke na Rome , ala so Nzapa aye ala mingi si lo iri ala ti ga azo ti lo . Ayeke nzoni Nzapa Babâ ti e na Kota Gbia Jésus Christ asara nzoni be na ala si amu na ala siriri .
45001008	Kozoni , mbi mu singila na Nzapa ti mbi ndali ti ala kue , na lege ti Jésus Christ , ngbanga ti so azo ti dunia kue ayeke tene tënë ti mabe ti ala .
45001009	Nzapa so mbi mu be ti mbi kue ti sara kua ti lo na lege so mbi yeke fa Nzoni Tënë ti Molenge ti lo , lo hinga so mbi yeke tene taa-tënë : mbi yeke zia ala lakue
45001010	na ya ti asambela ti mbi , mbi yeke hunda titene , tongana be ti lo aye , lo zi na mbi lege ti si na ndo ti ala .
45001011	Biani , nzara ti bango ala agbu mbi mingi si mbi lingbi ti kangbi na ala matabisi so aga na lege ti Yingo-Vuru , tongaso si ala kpengba .
45001012	Mbi ye ti tene mbirimbiri mbi tene , mbi ye ti si na ala si mbi na ala kue e wara ngangu : ala wara ngangu ndali ti mabe ti mbi si mbi nga , mbi wara ngangu ndali ti mabe ti ala .
45001013	A-ita , mbi ye si ala hinga so fani mingi , mbi leke be ti mbi ti gue ti baa ala , me lege akanga na mbi ngbii asi laso . Mbi yeke na nzara ti si kâ titene mbi sara kua si mbi wara lengo ni tongana ti so mbi wara na popo ti azo ti amara nde .
45001014	Alingbi mbi mu tere ti mbi ti sara na azo kue : azo so le ti ala azi , abasanzi , azo so amanda ye mingi na ala so amanda ye pepe .
45001015	Ndani laa mbi yeke na nzara ti fa nga Nzoni Tënë na ala , ala so ayeke na Rome .
45001016	Biani , kamene ti fango Nzoni Tënë asara mbi pepe : Nzoni Tënë ni ayeke ngangu ti Nzapa so lo mu ti soo azo so kue ama na be , azuife kozoni , na pekoni azo ti amara nde .
45001017	Biani , Nzoni Tënë ni afa na le ti azo lege so Nzapa asara titene azo aga ga mbirimbiri na le ti lo : gi na lege ti mabe , na tongo ndani ngbii asi na ndani , tongana ti so Mbeti ti Nzapa atene : “ Zo so aga mbirimbiri na lege ti mabe , fade lo yeke duti na fini . ”
45001018	Ngonzo ti Nzapa alondo na yayu si lo fa ni na azo ndali ti siokpari ti ala nga ndali ti asioni ye so kue ala sara . Na lege ti asioni ye so ala yeke sara , ala kanga lege na taa-tënë .
45001019	Biani , ye so azo alingbi ti hinga Nzapa na ni , ala baa ni kue na le ti ala awe : Nzapa wani afa ni na ala polele .
45001020	Ti londo na ndembe so dunia abaa gigi , ambeni ye ti Nzapa ayeke daa so le ti zo ayeke baa pepe : ngangu ti lo so ayeke lakue lakue nga na dutingo ti lo ti Nzapa ; azo so ayeke gbu li ti ala ayeke baa ni na lege ti aye so Nzapa asara . Tongaso ala yeke na tënë ti kiri na ni pepe .
45001021	Ataa so ala hinga Nzapa , ala gonda lo pepe , ala mu singila na lo pepe so alingbi na Nzapa . Me gbungo li ti ala aga kirikiri , ala hinga ndo pepe si ala yeke duti na ya ti vukongo ndo .
45001022	Ala baa ti ala atene , ala yeke azo ti ndara , andaa ala ga azo ti buba awe .
45001023	Nzapa so alingbi na gonda si lo yeke na fini kpu na kpu , azo azia ti voro lo si ala yeke voro limo ti zo so ayeke kui kuingo , ti andeke , ti anyama ti gere osio na ti anyama so ayeke hara harango .
45001024	Ndani laa Nzapa azia ala titene ala sara asioni ye so alingbi na anzara ti be ti ala si ala wani ayeke sara aye ti kamene na tere ti ala na popo ti ala .
45001025	Ala zia taa-tënë na ndö ti Nzapa awe si ala mu peko ti mvene ; ala voro aye so Nzapa asara si ala sara kua na aye ni , me ala zia ti voro Nzapa so asara si aye kue abaa gigi . Ayeke nzoni azo agonda lo kpu na kpu ! Amen .
45001026	Ndani laa Nzapa azia ala titene ala sara aye ti kamene so nzara ni ayeke sara ala ahon ndoni : awali ti ala azia lege ti akoli awe si ala yeke gi tere na popo ti ala ; ye so alingbi fade titene zo asara pepe .
45001027	Akoli nga azia lege ti awali awe si nzara ti gi amba ti ala akoli ahon ndö ti ala . Ala yeke lango na amba ti ala akoli ; so ayeke ye ti kamene mingi ! Ala wani ayeke wara ande futa so alingbi na lege ti kirikiri so ala mu .
45001028	So ala ke ti hinga Nzapa awe , lo zia ala titene hingango ndo ti ala aga kirikiri si ala sara ye so zo alingbi fade ti sara pepe .
45001029	Asioni ye nde nde asi singo na be ti ala : ye so ayeke mbirimbiri pepe , sioni be , nzara ti warango ye mingi ; ala yeke azo ti sioni be , kota be ahon ndö ti ala , ala yeke azo ti fango zo , azo ti papa , azo ti mvene , azo ti mbana , azo ti dungo mvene na iri ti amba ti ala ,
45001030	ala yeke tene sioni tënë na iri ti amba ti ala ; ala yeke awato ti Nzapa , ala yeke azo ti sioni yanga , ala baa tere ti ala kota ahon azo kue , ala yeke pika kate ti ala mingi , ala yeke gi gi akode ti sarango sioni , ala yeke sara ngangu li na babâ na mama ti ala ,
45001031	li ti ala ayeke daa pepe , ala yeke azo so asara ye alingbi na zendo ti ala pepe , ala yeke na be ti zo pepe , ala yeke baa mawa ti amba ti ala pepe .
45001032	Ala hinga tënë ti fango ngbanga ti Nzapa nzoni : azo so asara aye tongaso , ala lingbi na kuâ . Ataa so kue , ala ngba ti sara aye ti sioni so si na ndö ni kue , ala yeke yeda na azo so ayeke sara ni .
45002001	Mo so mo yeke fâ ngbanga na li ti amba ti mo so , ataa mo yeke zo wa , mo baa ti mo , mo tene , mo yeke sigigi na ya ti tënë ni ? So mo yeke fâ ngbanga na li ti amba ti mo so , mo yeke fâ nga ngbanga na li ti mo wani , ndali ti so mo nga , mo yeke sara mara ti aye so .
45002002	Biani , e hinga so , na lege ti taa-tënë , Nzapa ayeke fâ ngbanga na li ti zo so ayeke sara aye tongaso .
45002003	Mo so mo yeke fâ ngbanga na li ti azo so ayeke sara aye so si mo nga mo yeke sara mara ti aye ni so , mo baa ti mo , mo tene , ngbanga ti Nzapa ayeke ti ande na li ti mo pepe ?
45002004	So Nzapa ayeke sara nzoni be mingi na mo , lo yeke fâ ngbanga na li ti mo hio pepe si lo yeke kanga be ti lo ti ku mo so , so ayeke senge na le ti mo ? Lo yeke sara nzoni be na mo titene mo zia ngbene lege ti sarango ye ti mo ; mo hinga so pepe ?
45002005	Me be ti mo akpengba si mo ye ti zia ngbene lege ti sarango ye ti mo ni pepe . Ndani laa mo yeke bongbi gba ti ngonzo ti Nzapa na ndö ti mo ti ku na lango ti ngonzo ti ndani . Na lango ni so , lo yeke fa so fango ngbanga ti lo ayeke mbirimbiri ,
45002006	lo yeke futa zo oko oko alingbi na ye so zo ni asara .
45002007	Azo so amu be ti ala kue ti gi ti sara nzoni ye , ala yeke gi titene Nzapa agonda ala , lo ne ala si lo mu ala fini so angba lakue lakue , fade Nzapa ayeke mu lege na ala ti duti na fini kpu na kpu .
45002008	Me azo so ake ti ma yanga ti lo , ala so ake taa-tënë si ye so ayeke sioni ayeke gboto ala , fade ngonzo ti Nzapa ayeke londo tongana wâ na tere ti ala .
45002009	Azo so kue ayeke sara ye ti sioni , fade ye ti ngangu na pasi ayeke si na ala , azuife kozoni si na pekoni azo ti amara nde .
45002010	Me azo so ayeke sara ye ti nzoni , fade Nzapa ayeke gonda ala , lo yeke ne ala si lo yeke mu na ala siriri , azuife kozoni si na pekoni azo ti amara nde .
45002011	Biani , Nzapa ayeke mu mbage ti mbeni zo pepe .
45002012	Azo so kue ahinga Ndia ti Moïse pepe si ala yeke sara siokpari , fade ala yeke kui , ataa so ala hinga ndia ni pepe ; me azo so kue ahinga Ndia ti Moïse si ala yeke sara siokpari , fade a yeke fâ ngbanga ti ala na lege ti Ndia ni .
45002013	Azo so ama tënë ti Ndia gi na mê ti ala aga nzoni na le ti Nzapa pepe , me azo so asara ye alingbi na tënë ti Ndia ni laa aga nzoni na le ti lo .
45002014	Azo ti amara nde ahinga Ndia ti Moïse pepe , me tongana ti so be ti ala afa na ala , ala yeke sara ye alingbi na Ndia ni ; so ti fa atene , ndia ti ala ayeke na be ti ala wani , ataa so ala yeke na Ndia pepe .
45002015	Sarango ye ti ala afa so aye so Ndia ti Moïse ahunda ayeke na be ti ala . Be ti ala afa so ye ni ayeke tongaso , lege ti gbungo li ti ala afa so ye ni ayeke nga tongaso . Lege ti gbungo li ti ala ni ayeke fa na ala so ala sara sioni , na mbage ayeke gbu koko ti ala na ndö ti ye so ala sara .
45002016	Ye so ayeke sigigi polele na lango ti fango ngbanga laa . Tongana ti so Nzoni Tënë so mbi yeke fa atene tënë ni , na lango ni so , fade Nzapa ayeke fâ ngbanga ti ye so kue azo ayeke sara na hondengo ni , na lege ti Jésus Christ .
45002017	Ti mo so mo tene mo yeke zuife so , mo zia be ti mo na ndö ti Ndia si mo yeke pika kate ti mo ndali ti Nzapa ti mo .
45002018	Mo hinga ye so be ti Nzapa aye , Ndia afa na mo ti hinga ye so ayeke nzoni .
45002019	Mo tene na be ti mo , mo tene , mo yeke zo ti fango lege na awaziba si mo yeke lumiere ndali ti azo so ayeke na ya ti vukongo ndo ,
45002020	mo yeke wafango-ye na azo so ahinga ndo pepe , mo yeke wafango-ye na amolenge . Biani , mo tene mo hinga Ndia si Ndia ni afa na mo hingango ye kue nga na taa-tënë awe .
45002021	Tongaso , mo so mo yeke fa ye na azo , ngbanga ti nyen si mo fa ye na mo wani pepe ? Mo so mo yeke fa tënë , mo tene , alingbi zo anzi pepe so , ngbanga ti nyen si mo yeke nzi ?
45002022	Mo so mo ke titene zo agi wali wala koli ti mba ti lo , ngbanga ti nyen laa mo yeke gi wali wala koli ti mba ti mo ? Mo so mo ke tënë ti sambelango ayanda so , ngbanga ti nyen laa mo yeke nzi aye so ayeke na ya ti ada ti ayanda ni ?
45002023	Mo yeke pika kate ti mo ndali ti Ndia , me ngbanga ti nyen si sarango ye ti mo alingbi na tënë ti Ndia pepe ? Ngbanga ti nyen si mo yeke ne Nzapa pepe ?
45002024	Biani , Mbeti ti Nzapa atene : “ Ndali ti ala azuife , azo ti amara nde ayeke zonga iri ti Nzapa . ”
45002025	Taa-tënë , tongana mo fâ ganza si mo yeke sara ye alingbi na Ndia , fango ganza ni ayeke sara nzoni na mo ; me tongana mo fâ ganza si mo sara ye alingbi na Ndia pepe , mo yeke tongana zo so afâ ganza pepe .
45002026	Zo so afâ ganza pepe si lo sara ye alingbi na Ndia , na le ti Nzapa lo yeke tongana zo so afâ ganza awe .
45002027	Zo ti mbeni mara nde so afâ ganza pepe si lo yeke sara ye alingbi na Ndia , fade lo yeke fâ ngbanga na li ti mo so mo yeke zuife ndali ti so mo fâ ganza awe , me mo yeke sara ye alingbi na Ndia pepe so .
45002028	Ye so azo ayeke baa wala ka ti ganza so ayeke na tere ti zo , so laa ayeke sara si zo aga taa zuife pepe ;
45002029	me taa zuife ayeke zuife so ayeke na ya ti be ti lo kâ , taa fango ganza ayeke ganza ti be , aga na lege ti Yingo ti Nzapa , me na lege ti Ndia so a su na mbeti pepe . Taa zuife , azo laa ayeke gonda lo pepe , me Nzapa .
45003001	Tongaso , ye so azuife ahon azo ti amara nde na ni ayeke nyen ? Ye ti nzoni so zo ayeke wara na lege ti fango ganza ayeke nyen ?
45003002	Biani , ye ti nzoni ni ayeke kota na ya ti aye mingi . Kozo ye ni ayeke so Nzapa azia atënë ti lo na maboko ti azuife .
45003003	Nyen ? So ambeni zuife ake ti bata tënë ti yanga ti lo so , so laa akanga lege na Nzapa ti bata tënë ti yanga ti lo ?
45003004	Oko pepe ! Alingbi azo ahinga atene , Nzapa ayeke sara ye na lege ti taa-tënë , me azo kue ayeke azo ti mvene . Nilaa Mbeti ti Nzapa atene : “ Fade azo ayeke hinga atene , mo yeke mbirimbiri na lege ti tënë ti yanga ti mo si na ndembe so azo aye ti fâ ngbanga ti mo , mo sigigi na ya ti tënë ni . ”
45003005	Me so sarango ye ti kirikiri ti e asara si mbirimbiri ti Nzapa asigigi na le ti azo kue so , mbeni tënë ti tenengo ni ayeke daa ? Nzapa ayeke kirikiri , ngbanga ti so lo yeke pika e na ngonzo ti lo ? ( Mbi tene tënë so tongana ti so azo ayeke tene . )
45003006	Oko pepe ! Tongana ye ni ayeke tongaso , fade Nzapa ayeke fâ ngbanga ti azo tongana nyen ?
45003007	Me tongana mvene ti mbi ayeke sara titene taa-tënë ti Nzapa asigigi polele si azo ayeke gonda lo , ndali ti nyen si a fâ ngbanga na li ti mbi tongana zo ti siokpari so ?
45003008	Ngbanga ti nyen si e lingbi ti tene pepe , e tene : “ E sara ye ti sioni si nzoni ye asigigi daa ” ? Biani , ambeni zo ni ayeke zonga mbi si ala yeke du mvene na li ti mbi atene , mbi laa mbi tene tënë so . Ti azo ni so , ala lingbi titene Nzapa afâ ngbanga na li ti ala !
45003009	Nyen ? E azuife , e hon tanga ti azo kue ? Oko pepe ! Mbi fa tënë so kozoni awe , mbi tene : azuife na azo ti amara nde kue ayeke na gbe ti komandema ti siokpari .
45003010	Mbeti ti Nzapa atene : “ Zo ti mbirimbiri ayeke daa pepe , ataa oko ayeke daa pepe .
45003011	Zo ti hingango ndo ayeke daa pepe , zo ti gingo lege ti Nzapa ayeke daa pepe .
45003012	Azo kue azia nzoni lege awe , ala kue abuba awe . Zo ti sarango nzoni ayeke daa pepe , ataa oko ayeke daa pepe .
45003013	Tënë ti yanga ti ala ayeke fâ zo fango , menga ti ala ayeke ti handango na zo , tënë ti yanga ti ala ayeke sara sioni tongana ngu ti yanga ti ngbo .
45003014	Atënë ti yanga ti ala asi singo na tënë ti dengo ba nga na tënë ti songo be .
45003015	Gere ti ala ayapu ti gue ti tuku mene ,
45003016	ndo so kue ala hon daa , ala yeke buba ye si ala yeke zia azo na ya ti vundu ,
45003017	ala hinga lege ti dutingo na siriri pepe .
45003018	Ala yeke kpe mbeto ti Nzapa oko pepe .
45003019	E hinga so atënë ti Ndia kue abaa azo so ayeke na gbe ti Ndia . Tongaso si zo oko awara tënë ti kiringo na ni pepe si na le ti Nzapa , ngbanga ayeke na li ti azo ti dunia kue .
45003020	Ndani laa , tongana zo asara ye kue alingbi na Ndia , so laa ayeke sara si lo ga mbirimbiri na le ti Nzapa pepe . Andaa Ndia ayeke mu gi lege na zo ti hinga so lo sara siokpari awe .
45003021	Me fadeso , Nzapa afa so , zo yeke ga mbirimbiri na lege ti Ndia pepe . Ndia ti Moïse na ambeti ti awayanga-Nzapa afa tënë ni awe .
45003022	Nzapa asara si azo aga mbirimbiri na le ti lo na lege so ala ma na be na Jésus Christ . Lo sara ni ndali ti azo so kue ama na be na Christ , ngbanga ti so kangbi ayeke na popo ti ala pepe :
45003023	azo kue asara siokpari awe , ala lingbi ti baa gonda ti Nzapa pepe .
45003024	Me na lege ti nzoni be ti Nzapa , lo sara si azo aga mbirimbiri gi senge senge na lege ti Jésus Christ so azi ala na ya ti siokpari .
45003025	Nzapa amu Jésus Christ na sandaga si na lege ti mene ti lo , Christ azi siokpari ti azo so ama na be . Nzapa asara so ti fa atene , lo yeke mbirimbiri : asiokpari so azo asara ando , lo fâ ngbanga na li ti ala ndali ni pepe
45003026	na ngoi so lo kanga be ti lo ti ku ala . Ti fadeso , lo fa so lo yeke mbirimbiri si lo ye titene azo so ama na be na Jésus aga mbirimbiri na le ti lo .
45003027	Ye titene zo agonda tere ti lo ngbanga ni ayeke daa ? Oko pepe ! Lo yeke gonda tere ti lo ngbanga ti nyen ? Ngbanga ti so lo sara ye alingbi na Ndia ? Oko pepe ! Me ngbanga ti so lo ma na be .
45003028	Biani , e lingbi ti tene tongaso : zo ayeke ga mbirimbiri na le ti Nzapa na lege ti mabe , me ndali ti sarango ye ti lo na lege ti Ndia pepe .
45003029	Wala Nzapa ayeke gi Nzapa ti azuife awe ? Lo yeke nga Nzapa ti azo ti mara nde pepe ? Biani , lo yeke nga Nzapa ti azo ti amara nde ,
45003030	ngbanga ti so Nzapa ayeke gi oko . Lo yeke sara titene azuife na azo ti amara nde kue aga mbirimbiri na le ti lo na lege ti mabe .
45003031	Tongaso , na lege ti mabe , e yeke baa Ndia tongana senge ye ? Oko pepe ! Me e mu nengo na Ndia .
45004001	Tongaso , fade e yeke tene ndali ti kotara ti e Abraham na lege ti dutingo ti lo zo ? Nyen laa lo wara nyen ?
45004002	Tongana lo ga ando mbirimbiri na le ti Nzapa ndali ti anzoni ye so lo sara , ka lo lingbi fade ti gonda tere ti lo daa ; me na le ti Nzapa , lo lingbi ti sara ni pepe .
45004003	Biani , Mbeti ti Nzapa atene : “ Abraham azia be ti lo na Nzapa , nilaa Nzapa abaa lo tongana zo ti mbirimbiri na lege ti mabe ti lo . ”
45004004	Zo so asara kua ayeke wara futa ; futa so lo wara , a mu ni na lo senge senge pepe , ayeke ndali ti kua so lo sara .
45004005	Me zo so asara kua pepe si lo ma na be na Nzapa so ayeke sara titene azo ti sioni aga azo ti mbirimbiri , fade mabe ti lo ayeke sara si Nzapa abaa lo tongana zo ti mbirimbiri .
45004006	Nilaa David atene tënë ti nzoni duti ti zo so Nzapa abaa lo tongana zo ti mbirimbiri , ataa so zo ni asara kua pepe . David atene :
45004007	“ Ti ala nzoni , ala so Nzapa azi sioni na li ti ala awe , ala so lo zi siokpari ti ala awe !
45004008	Ti lo nzoni , zo so Kota Gbia adiko siokpari ti lo na li ti lo pepe . ”
45004009	Nzoni duti ni so ayeke gi ndali ti azo so afâ ganza wala ayeke nga ndali ti azo so afâ ganza pepe ? Biani , e tene : “ Ndali ti mabe ti Abraham , Nzapa abaa lo tongana zo ti mbirimbiri . ”
45004010	Me ye ni asi lawa ? Lo ga mbirimbiri kozoni si lo fâ ganza , wala na pekoni ? Na pekoni pepe , me kozoni .
45004011	Na ngoi so Abraham ade ti fâ ganza pepe , lo wara mbeni nzoroko so afa atene , Nzapa abaa lo tongana zo ti mbirimbiri na lege ti mabe . Nilaa Abraham aga babâ ti azo so kue ama na be , ataa so lo de ti fâ ganza pepe si Nzapa abaa ala nga tongana azo ti mbirimbiri .
45004012	Lo yeke nga babâ ti azo so kue afâ ganza awe , so ti tene ala so azia be ti ala gi na ndö ti fango ganza pepe , me ala yeke sara ye na lege ti mabe tongana babâ ti e Abraham : lo ma na be na Nzapa kozoni si lo fâ ganza .
45004013	Nzapa amu zendo na Abraham na ahale ti lo so fade dunia so ayeke ga ye ti ala . Nzapa amu zendo ni na Abraham , ngbanga ti so lo sara ye na lege ti Ndia pepe , me ngbanga ti so Nzapa abaa lo tongana zo ti mbirimbiri na lege ti mabe ti lo .
45004014	Tongana ayeke fade gi azo so ayeke sara ye alingbi na Ndia laa ayeke wara ande aye so Nzapa amu zendo ni , ka mabe aga senge ye si zendo ti Nzapa aga buba ye .
45004015	Biani , Ndia ayeke sara si Nzapa asara ngonzo ; me ndo so Ndia ayeke daa pepe , tënë ti kengo Ndia ayeke nga daa pepe .
45004016	Ndani laa azo alingbi ti wara aye so Nzapa amu zendo ni gi na lege ti mabe ; lo mu aye ni na ahale ti Abraham gi senge senge . Tongaso zendo ni ayeke ndali ti ahale ti Abraham kue . Ambeni zo so azia be ti ala na ndö ti Ndia , zendo ni ayeke gi ndali ti ala oko pepe , me ayeke nga ndali ti azo so ama na be tongana Abraham , babâ ti e kue .
45004017	Biani , Mbeti ti Nzapa atene : “ Mbi sara si mo ga kotara ti gba ti amara . ” Na le ti Nzapa , lo yeke taa kotara ti e ndali ti mabe ti lo . Nzapa so ayeke mu fini na akuâ , na lege ti tënë ti yanga ti lo , ye so ayeke daa pepe , lo sara si ye ni abaa gigi .
45004018	Abraham azia be ti lo kue ti ku , ataa so mbeni ye titene lo zia be ti lo ti ku ni ayeke daa pepe . Lo ma na be si lo ga “ Kotara ti gba ti amara . ” Ye ni asi alingbi na tënë so Mbeti ti Nzapa atene : “ Fade ahale ti mo ayeke ga mingi mingi tongaso . ”
45004019	Ngu ti Abraham aga nduru na ngu ngbangbo oko , me mabe ti lo awoko pepe . Lo baa so , lo ga nduru na kuâ awe si Sara alingbi ti du nga molenge pepe .
45004020	Me lo zia be ti lo na ndö ti zendo ti Nzapa , lo dekite pepe ; lo kpengba na lege ti mabe si lo gonda Nzapa .
45004021	Lo hinga biani na be ti lo so Nzapa ayeke na ngangu ti sara ye alingbi na zendo ti lo .
45004022	Ndani laa “ Nzapa abaa lo tongana zo ti mbirimbiri . ”
45004023	Me so Mbeti ti Nzapa atene : “ Nzapa abaa Abraham tongana zo ti mbirimbiri ” so , tënë ni ayeke gi ndali ti Abraham oko pepe ,
45004024	ayeke nga ndali ti e so Nzapa abaa e tongana azo ti mbirimbiri na lege ti mabe ti e . Biani , e ma na be na lo so azingo Jésus , Kota Gbia ti e na kuâ .
45004025	Lo so a mu lo ndali ti siokpari ti e , Nzapa azingo lo na kuâ ti sara si e ga azo ti mbirimbiri .
45005001	So e ga mbirimbiri na lege ti mabe awe , e yeke na siriri na Nzapa na lege ti Jésus Christ , Kota Gbia ti e .
45005002	E ma na be si na lege ti Jésus Christ , Nzapa asara nzoni be na e ; e ngba na lege ti nzoni be ti lo ni fadeso . Nilaa be ti e ayeke na ngia ndali ti gonda ti Nzapa so e zia be ti e ti ku ni .
45005003	Na ndö ni kue , e yeke na ngia na ya ti aye ti pasi so ayeke si na e , ngbanga ti so pasi laa ayeke sara si zo akanga be ti lo ,
45005004	kangango be asara si e do sese na ya ti ye ti ngangu nga ti ku ye so Nzapa aye ti mu na e .
45005005	Ye so e zia be ti e ti ku ni , e yeke ku ni gbaa pepe , ngbanga ti so Nzapa azia ndoye ti lo na be ti e na lege ti Yingo-Vuru so lo mu na e .
45005006	Biani , na ndembe so lani e yeke na ngangu pepe , Christ akui ndali ti azo ti siokpari , gi na ngoi so Nzapa aye .
45005007	Titene mbeni zo ayeda ti kui ndali ti zo ti mbirimbiri , so ayeke ngangu mingi , wala titene mbeni zo ayeda ti kui ndali ti zo ti sarango nzoni , so mbi hinga pepe .
45005008	Me Nzapa afa ndoye ti lo na e na lege so : na ngoi so e ngba lani azo ti siokpari , Christ akui ndali ti e .
45005009	Fadeso e ga mbirimbiri na le ti Nzapa na lege ti mene ti Christ . Na ndö ti so kue , na lege ti Christ , fade a yeke soo nga e na kuâ na ya ti ngonzo ti Nzapa .
45005010	Na ngoi so lani e yeke awato ti Nzapa , lo sara si songo akiri na popo ti e na lo na lege ti kuâ ti Molenge ti lo . Na ndö ti so kue , so songo akiri na popo ti e na lo awe , lo lingbi nga ti soo e na kuâ na lege ti fini ti Molenge ti lo .
45005011	Na ndö ni kue , be ti e ayeke na ngia na dawa ti Nzapa na lege ti Kota Gbia ti e Jésus Christ , lo so lo sara si fadeso songo aga na popo ti e na Nzapa .
45005012	Siokpari aga na ndö ti dunia so na lege ti zo oko , Adam , si na lege ti siokpari , kuâ aga . Tongaso kuâ amu azo kue , ngbanga ti so azo kue asara siokpari awe .
45005013	Kozo titene Nzapa afa Ndia na Moïse , siokpari ayeke na ndö ti dunia so awe , me ndali ti so Ndia ayeke daa pepe , a diko siokpari na li ti zo pepe .
45005014	Andaa , ti londo na Adam ngbii asi na Moïse , kuâ ayeke na ngangu na ndö ti azo kue , ataa siokpari so ala sara ayeke legeoko na siokpari ti Adam pepe . Adam ayeke limo ti zo so ayeke ga ande .
45005015	Me ye so Nzapa amu na zo senge senge ayeke nde na ye ti kirikiri so Adam asara . Biani , azo mingi akui ndali ti siokpari ti zo oko , me ye so ayeke kota ahon ndoni ayeke so Nzapa asara nzoni be ahon ndoni na azo mingi ; lo mu ye na ala senge senge na lege ti zo oko , Jésus Christ .
45005016	Ye so Nzapa amu na zo senge senge ayeke nga nde na ye so asi na peko ti siokpari ti zo oko . Biani , na peko ti siokpari ti zo oko , Nzapa afâ ngbanga na li ti azo kue ; me na peko ti aye ti kirikiri mingi so azo asara , Nzapa asara nzoni be si lo mu lege na azo ni ti ga mbirimbiri na le ti lo .
45005017	Biani , na lege ti zo oko , na lege ti siokpari ti zo oko , kuâ ayeke na ngangu na ndö ti azo kue ; me na lege ti zo oko so ayeke Jésus Christ , azo awara aye ahon ndoni , ngbanga ti nzoni be so Nzapa asara si ala ga mbirimbiri . Na lege ti Christ , fade ala yeke duti na fini si ala yeke le-gbia legeoko na lo .
45005018	Tongaso , na lege ti siokpari ti zo oko , ngbanga ati na li ti azo kue . Legeoko nga , sarango ye ti mbirimbiri ti zo oko asara si azo kue aga mbirimbiri si ala yeke na fini .
45005019	Azo mingi aga azo ti siokpari na lege ti kengo yanga ti zo oko ; legeoko nga , azo mingi aga mbirimbiri na lege ti zo oko .
45005020	Ndia aga ti sara si sioni awu mingi ; me ndo so siokpari awu daa mingi , nzoni be ti Nzapa awu ahon ndoni .
45005021	Siokpari ayeke lani na ngangu na ndö ti kuâ ; legeoko nga , nzoni be ti Nzapa ayeke na ngangu ti mu fini so angba lakue lakue na lege ti Jésus Christ , Kota Gbia ti e .
45006001	Tongaso , fade e yeke tene nyen ? Alingbi e ngba na ya ti siokpari si nzoni be ti Nzapa awu ahon ndoni ?
45006002	Oko pepe ! E so e kui si e kangbi na siokpari awe so , fade e yeke ngba na ya ti siokpari tongana nyen ?
45006003	Ala hinga pepe ? E wara bateme titene e duti oko na Jésus Christ , so ti tene e wara bateme ni ti duti oko na lo na lege ti kuâ so lo kui .
45006004	Tongaso , na lege ti bateme , a lu e legeoko na Christ si e ga oko na lo na lege ti kuâ so lo kui ; me Christ azingo na kuâ na lege ti ngangu ti Babâ titene e nga , e sara si dutingo ti e aga nde .
45006005	Biani , so e ga oko biani na Christ na lege ti kuâ so e kui tongana lo , e yeke ga nga oko na lo na lege ti zingongo na kuâ tongana ti lo .
45006006	E hinga so dutingo ti e ti kozo akui legeoko na Christ na ndö ti keke ti kroa awe . Tongaso sioni nzara ti be ti e akui nga si e kiri e duti na gbe ti ngbaa ti siokpari pepe .
45006007	Biani , zo so akui awe , lo sigigi na gbe ti ngangu ti siokpari awe .
45006008	Me so e na Christ e kui awe so , e ma na be so e na lo e yeke duti nga na fini .
45006009	E hinga nga so Christ azingo na kuâ awe , lo yeke kiri ti kui pepe , kuâ ayeke na ngangu na ndö ti lo mbeni pepe .
45006010	Kuâ so Christ akui , lo kui gi fani oko awe ndali ti siokpari ; me fini so lo yeke na ni fadeso , lo yeke na ni ndali ti Nzapa .
45006011	Ala nga , alingbi ala baa tere ti ala tongana ti so ala kui awe ti kangbi na siokpari si na lege ti gango so ala ga oko na Jésus Christ , ala yeke na fini ndali ti Nzapa .
45006012	Nilaa , alingbi siokpari akiri ale-gbia pepe na ndö ti tere ti ala so ayeke kui ande kuingo so , tongaso si ala sara ye na lege ti asioni nzara ti be ti ala pepe .
45006013	Ala mu mbage ti tere ti ala oko pepe ti sara na siokpari si aga ye ti sarango na ye ti kirikiri . Me ala mu tere ti ala kue na Nzapa tongana azo so azingo na kuâ awe si ayeke na fini ; ala mu tere ti ala kue ti sara na kua ti lo si tere ti ala ni aga ye ti sarango na ye ti mbirimbiri .
45006014	Biani , siokpari ayeke kiri ti sara komandema na ndö ti ala pepe , ngbanga ti so ala yeke na gbe ti Ndia mbeni pepe , me na gbe ti nzoni be ti Nzapa .
45006015	Nyen ? So e sigigi na gbe ti Ndia awe si e yeke na gbe ti nzoni be ti Nzapa so , so laa ayeke mu lege na e ti sara siokpari ? Oko pepe !
45006016	Ala hinga pepe ? Tongana ala mu tere ti ala na ngbaa na gbe ti mbeni zo , ti ma yanga ti lo , ala ga angbaa ti zo so ala yeke ma yanga ti lo so awe . So ti tene , tongana ala mu tere ti ala na siokpari , ala ga angbaa ti siokpari awe si siokpari ayeke gue na ala na kuâ , me tongana ala mu tere ti ala ti ma yanga ti Nzapa , Nzapa ayeke sara si ala ga mbirimbiri na le ti lo .
45006017	E mu singila na Nzapa : ando , ala yeke angbaa ti siokpari , me fadeso , ala yeda na be ti ala kue na taa-tënë so a fa na azo kue si ala , azo ti Rome , ala yeda nga na ni .
45006018	Nzapa azi ala na gbe ti siokpari awe si ala ga angbaa ti sarango ye ti mbirimbiri .
45006019	Mbi yeke mu tapande ti dutingo ti azo ndali ti so hingango ndo ti ala ayeke ngangu . Ando , ala mu tere ti ala na ngbaa ti sara na aye ti kamene na aye ti kirikiri , aye so asara si ala ke yanga ti Nzapa . Legeoko nga , fadeso , alingbi ala mu nga tere ti ala na ngbaa ti sara aye ti mbirimbiri , so ayeke sara si fini ti ala aduti nde ndali ti Nzapa .
45006020	So ala yeke ando angbaa ti siokpari , sarango ye ti mbirimbiri anzere na be ti ala pepe !
45006021	Aye so ando ala yeke sara so , nzoni ye ti nyen laa ala wara daa ? Fadeso aye ni asara ala kamene , ngbanga ti so ye ti peko ni ayeke gi kuâ !
45006022	Ti fadeso , Nzapa azi ala na gbe ti ngbaa ti siokpari awe si ala ga angbaa ti lo . Ye so ala yeke wara na peko ni ayeke fini so a zia nde ndali ti Nzapa si na ndani , ayeke fini so angba lakue lakue .
45006023	Biani , futa ti siokpari ayeke kuâ ; me nzoni ye so Nzapa ayeke mu na zo senge senge ayeke fini so angba lakue lakue , na lege ti gango so e ga oko na Jésus Christ , Kota Gbia ti e .
45007001	A-ita , ala hinga pepe ? Mbi yeke tene tënë so na azo so ahinga Ndia nzoni mingi : Ndia ayeke na ngangu na ndö ti zo gi na ngoi so zo ni ade na fini .
45007002	Na lege ti tapande ti mungo tere ti koli na wali , ndia akanga wali na koli ti lo na ngoi so koli ni ade na fini ; me tongana koli ni akui , wali ni asigigi awe na gbe ti ndia so lani akanga lo na koli ti lo so .
45007003	Tongana wali ni amu mbeni koli nde na ngoi so koli ti lo ade na fini , fade azo ayeke iri lo wali ti gingo koli . Tongana koli ni akui awe , wali ni asigigi na gbe ti ndia ni awe ; lo lingbi ti mu mbeni koli nde senge , azo alingbi ti iri lo wali ti gingo koli pepe .
45007004	A-ita ti mbi , ye ni ayeke nga tongaso ndali ti ala : na lege ti kuâ so Christ akui , ala nga ala kui si ala sigigi na gbe ti Ndia awe . Ti fadeso ala ga azo ti Christ , lo so azingo na kuâ awe ; ala ga azo ti lo titene e sara anzoni ye ndali ti Nzapa .
45007005	Biani , so ando e ngba ti sara ye so be ti e wani aye , asioni nzara ti be ti e awara ngangu na lege ti Ndia si ala yeke sara kua na ya ti tere ti e ti gue na e na kuâ .
45007006	Me fadeso , e sigigi na gbe ti Ndia awe , e yeke azo so akui awe ti sigigi na ya ti kanga ti Ndia si e yeke sara na Nzapa na fini kode so Yingo amu na e . E yeke kiri ti sara na Nzapa na ngbene kode pepe so Ndia ti Moïse amu na e .
45007007	Tongaso , fade e yeke tene nyen ? Ndia ayeke siokpari ? Oko pepe ! Me Ndia afa na mbi ti hinga ye so ayeke siokpari . Ndia atene : “ Mo sara nzara ti ye ti zo pepe . ” Tongana ndia atene fade tënë na ndö ti sarango nzara ti ye ti zo pepe , ka mbi hinga ni pepe .
45007008	Me siokpari awara lege ti zia nzara ti asioni ye nde nde na be ti mbi na lege ti ndia so , nilaa tongana ndia ayeke daa pepe , siokpari ayeke ye so akui awe .
45007009	Ando , so mbi de ti hinga Ndia pepe , mbi yeke na fini ; me so mbi hinga tënë ti ndia awe , siokpari awara lege ti duti na fini
45007010	si mbi kui ti mbi : tënë ti Ndia so ayeke fade ye ti mungo fini na zo , akiri aga ye so ayeke gue na mbi na kuâ .
45007011	Biani , na lege ti tënë ti Ndia laa siokpari awara lege ti handa mbi si afâ mbi .
45007012	Tongaso , Ndia alondo na Nzapa , atënë oko oko ti Ndia alondo na Nzapa , ayeke mbirimbiri si ayeke nga ye ti nzoni .
45007013	Ye so ayeke ye ti nzoni , akiri aga ye ti fango mbi ? Oko pepe ! Me siokpari laa afâ mbi : siokpari amu ye so ayeke nzoni ti fâ mbi na ni , ti fa so lo yeke siokpari biani , nilaa na lege ti tënë ti ndia , siokpari afa so lo yeke taa ye ti sioni biani .
45007014	E hinga so Ndia ayeke ye ti Yingo ; ti mbi , mbi yeke zo senge , a ka mbi tongana ngbaa na siokpari .
45007015	Biani , mbi hinga li ti mbi na ye so mbi yeke sara pepe : ye so mbi ye , mbi yeke sara ni pepe , me ye so mbi ke , ni laa mbi yeke sara .
45007016	Tongana mbi sara ye so mbi ye pepe , andaa mbi yeda na Ndia si mbi yeda nga so Ndia ayeke nzoni ye .
45007017	Mbi laa mbi yeke sara ye so pepe , me siokpari so aduti na ya ti mbi laa ayeke sara ni .
45007018	Mbi hinga so mbeni ye ti nzoni ayeke na ya ti mbi pepe , so ti tene na ya ti tere ti mbi ti zo . Ti be ti mbi , mbi ye ti sara nzoni ye , me mbi yeke na ngangu ti sara ni pepe .
45007019	Biani , ye ti nzoni so mbi ye , mbi yeke sara ni pepe , me ye ti sioni so mbi ye pepe , ni laa mbi yeke sara ni .
45007020	Tongana mbi sara ye so mbi ye pepe , so ti fa atene , siokpari so ayeke duti na ya ti mbi laa ayeke sara ni , me mbi pepe .
45007021	Tongaso , mbi baa so mbeni ndia ayeke daa : tongana mbi ye ti sara ye ti nzoni , sioni ye laa ayeke ku mbi kungo titene mbi sara ni .
45007022	Nilaa na ya ti be ti mbi kâ , Ndia ti Nzapa laa anzere na mbi .
45007023	Me mbi baa na ya ti tere ti mbi , mbeni ndia nde ayeke daa : ndia ni ayeke tiri na mbeni ndia so gbungo li ti mbi ayeda na ni . Ndia ni asara si mbi ga ngbaa ti siokpari so ayeke na ya ti tere ti mbi .
45007024	So mawa na mbi ! Zo wa laa ayeke zi ande mbi na ya ti tere so ayeke gue na mbi na kuâ so ?
45007025	Mbi mu singila na Nzapa na iri ti Jésus Christ , Kota Gbia ti e ! Tongaso , lege so mbi yeke duti na ni ayeke so : na lege ti gbungo li ti mbi , mbi ga ngbaa ti Ndia ti Nzapa si na lege ti dutingo ti mbi ti zo , mbi ga ngbaa ti ndia ti siokpari .
45008001	Fadeso , azo so aga oko na Jésus Christ awe , ngbanga ayeke na li ti ala mbeni pepe .
45008002	Biani , Ndia ti Yingo ayeke mu fini na zo na lege ti gango so zo ni aga oko na Jésus Christ . Ndia ti Yingo ni azi mbi na gbe ti ndia ti siokpari nga na ti kuâ awe .
45008003	Ndia ti Moïse alingbi ti sara ye so lani pepe , ngbanga ti so aye so atia na ya ti fini ti zo akanga lege na ndia ti sarango ni , me Nzapa asara ni : lo tokua Molenge ti lo wani so amu tere ti zo — tere so ayeke tongana ti zo ti siokpari — titene lo zi azo na ya ti siokpari . Na lege so , Nzapa afâ ngbanga na ndö ti siokpari so ayeke sara kua na ya ti tere ti zo .
45008004	Nzapa asara ye so titene e sara ye ti mbirimbiri so Ndia ahunda na e na ngangu ti sara ; e so e yeke sara ye alingbi na asioni nzara ti be ti e mbeni pepe , me alingbi na ye so Yingo aye .
45008005	Biani , azo so ayeke sara ye alingbi na asioni nzara ti be ti ala , be ti ala kue ayeke gi na ndö ni ; me ala so ayeke sara ye alingbi na ye so Yingo aye , be ti ala kue ayeke gi na ndö ti aye ti Yingo .
45008006	Asioni nzara ti be ti zo ayeke gue na lo na kuâ ; me zo so be ti lo ayeke gi na ndö ti ye so Yingo aye , fade lo yeke duti na fini nga na siriri .
45008007	Azo so be ti ala ayeke gi na ndö ti asioni nzara ti be ti ala , ala yeke awato ti Nzapa ; ala ke ti sara ye alingbi na Ndia ti Nzapa , ala lingbi nga ti sara ni oko pepe .
45008008	Azo so ayeke sara ye alingbi na asioni nzara ti be ti ala , be ti Nzapa alingbi ti nzere na ala pepe .
45008009	Ti ala , ala yeke sara ye alingbi na asioni nzara ti be ti ala pepe , me ala yeke sara ye alingbi na ye so Yingo aye , ngbanga ti so Yingo ti Nzapa ayeke duti na be ti ala . Tongana zo ayeke na Yingo ti Christ pepe , lo yeke zo ti Christ pepe .
45008010	Tongana Christ ayeke na be ti ala , Yingo ti lo ayeke sara si ala duti na fini , ngbanga ti so , na le ti Nzapa , ala ga azo ti mbirimbiri awe , ataa so tere ti ala aduti ti ku gi kuâ ndali ti siokpari .
45008011	Nzapa azingo Jésus na kuâ . Tongana Yingo ti Nzapa ayeke duti na be ti ala , fade Nzapa so azingo Jésus Christ na kuâ ayeke sara titene tere ti ala so ayeke kui kuingo so aduti na fini na lege ti Yingo ti lo so aduti na be ti ala .
45008012	Ndani laa a-ita , ambeni ye ayeke daa so alingbi e sara ni , me e yeke sara ni ndali ti asioni nzara ti be ti e pepe : ti duti na fini na lege ti anzara ti be ni .
45008013	Tongana ala yeke duti na fini na lege ti asioni nzara ti be ti ala , fade ala yeke kui ; me na lege ti Yingo , tongana ala zi na ya ti fini ti ala asioni sarango ye ti ala ti zo , fade ala yeke duti na fini .
45008014	Biani , azo so Yingo ti Nzapa ayeke fa lege na ala , ala yeke amolenge ti Nzapa .
45008015	Yingo so ala wara ayeke Yingo ti sarango ala na ngbaa pepe , Yingo ti ziango mbeto na be ti ala pepe , me Yingo so ayeke sara titene ala ga amolenge ti Nzapa . Na lege ti lo , e yeke dekongo na Nzapa , e tene : “ Abba ! ” , so ti tene “ Babâ ! ”
45008016	Yingo-Vuru wani laa ayeke tene na yingo ti e , atene : e yeke amolenge ti Nzapa .
45008017	So e yeke amolenge ti Nzapa , e yeke wara nga anzoni ye ti lo so lo mu zendo ni na azo ti lo ; e na Christ laa e yeke wara anzoni ye ni . Biani , so e na Christ e yeke baa pasi legeoko so , fade e na lo nga , e yeke duti na ya ti gonda ti lo .
45008018	Mbi baa mbi tene , apasi so e yeke baa laso so , a lingbi ti haka ni na gonda ti Nzapa pepe , gonda so lo yeke fa ni na le ti e gbanda so .
45008019	Aye so kue Nzapa asara ayeke na nzara mingi ti ku ti baa amolenge ti Nzapa so lo yeke fa ande ala polele .
45008020	Andaa aye ni ati na gbe ti buba ye awe . Aye ni wani laa ayeda ti ti pepe , Nzapa laa azia ala titene ala ti . Me aye ni angba lakue ti ku ,
45008021	ngbanga ti so fade a yeke zi ala na gbe ti ye so ayeke sara ala na ngbaa si ayeke buba ala so . Tongaso ala yeke li na ya ti gonda so ayeke ti amolenge ti Nzapa so asigigi na gbe ti ngbaa .
45008022	Biani , e hinga so laso , aye ti dunia so kue Nzapa asara ayeke baa pasi si ala yeke dema tongana wali so ayeke du molenge .
45008023	Gi aye ti dunia oko pepe si ayeke dema : e so e wara Yingo tongana kozo nzoni ye so Nzapa amu na e , e nga , e yeke dema na ya ti be ti e ti ku titene Nzapa asara si e ga amolenge ti lo , so ti tene lo zi e na gbe ti ngbaa , e na tere ti e kue .
45008024	Andaa Nzapa asoo e na kuâ awe gi na lege so e zia be ti e ti ku ye so lo mu na e . Me ye so zo azia be ti lo ti ku ni , tongana lo baa ni awe , lo lingbi ti kiri ti zia be ti lo ti ku ni pepe . Tongana zo abaa ye awe , fade lo yeke kiri ti zia be ti lo ti ku ni ?
45008025	Me tongana e zia be ti e ti ku ye so le ti e ade ti baa pepe , fade e yeke kanga be ti e ti ku ni .
45008026	Yingo-Vuru nga ayeke mu maboko na e , e so e de ti kpengba pepe so . Biani , e hinga ti sambela na legeni pepe , me Yingo wani ayeke sambela ndali ti e , lo yeke dema na lege ti atënë so zo alingbi ti tene pepe .
45008027	Nzapa so ayeke baa ya ti be ti zo ahinga ye so Yingo aye . Biani , Yingo ayeke sambela ndali ti azo ti Nzapa na lege so Nzapa aye .
45008028	E hinga so , ye kue abongbi ti sara nzoni na azo so aye Nzapa , azo so lo iri ala na lege so be ti lo aye .
45008029	Biani , azo so Nzapa asoro ala kozoni , lo leke na be ti lo kozoni ti sara si ala ga tongana Molenge ti lo , tongaso si Molenge ni aga yaya ti a-ita mingi .
45008030	Azo so Nzapa aleke ye so kozoni na be ti lo ndali ti ala , lo iri nga ala , ala so lo iri ala , lo sara si ala ga nga mbirimbiri , ala so lo sara si ala ga mbirimbiri , lo gonda nga ala .
45008031	Tongaso , fade e yeke tene nyen na ndö ti tënë so ? Tongana Nzapa ayeke na e , zo wa laa alingbi ti ke e ?
45008032	Nzapa agbanzi Molenge ti lo na e pepe , me lo ka lo ndali ti e kue ; fade lo yeke ke ti mu na e aye kue tongana nyen ?
45008033	Azo so Nzapa asoro ala awe so , zo wa laa alingbi ti bi tënë na li ti ala ? Zo oko pepe , ngbanga ti so Nzapa asara si ala ga mbirimbiri awe .
45008034	Zo wa laa alingbi ti fâ ngbanga na li ti ala ? Zo oko pepe , ngbanga ti so Jésus Christ akui awe si na pekoni , lo zingo na kuâ , lo yeke duti na tere ti Nzapa , na mbage ti maboko ti lo ti koli si lo yeke sambela ndali ti e .
45008035	Zo wa laa alingbi ti kangbi e na ndoye ti Christ ? Pasi , wala mbeto , wala aye ti ngangu , wala nzara , wala dutingo na ye pepe , wala ye ti sioni so ayeke hara e wala kuâ ?
45008036	Tongana ti so Mbeti ti Nzapa atene : “ Lakue , ti londo na ndaperere ngbii asi na lakui , azo ayeke gi e ti fâ e ndali ti mo ; azo ayeke baa e tongana ataba so a yeke gue na ala na ndo ti fango ala . ”
45008037	Me na ya ti aye so kue , e hon na ngangu ndali ti Jésus so aye e .
45008038	Biani , mbi hinga so mbeni ye ti kangbi e na ndoye ti Christ ayeke daa pepe : ataa kuâ , ataa fini , ataa a-ange , ataa angangu yingo so ayeke sara komandema , ataa aye ti fadeso , ataa aye ti kekereke ,
45008039	ataa angangu ti nduzu , ataa angangu ti gbe ti sese , ataa mbeni ye oko so Nzapa asara , mbeni ye oko alingbi ti kangbi e pepe na ndoye so Nzapa afa na e na lege ti Jésus Christ , Kota Gbia ti e .
45009001	Na lege ti gango so mbi ga oko na Christ , mbi yeke tene taa-tënë , mbi yeke tene mvene pepe . Yingo-Vuru ayeke fa lege na be ti mbi si be ti mbi ayeke fa so ye ni ayeke taa-tënë :
45009002	mbi yeke na vundu mingi si be ti mbi ayeke so lakue .
45009003	Ti be ti mbi , mbi ye fade titene Nzapa adeba mbi si mbi wani mbi kangbi na Christ ndali ti a-ita ti mbi so ayeke azo ti mara ti mbi .
45009004	A-ita ti mbi ni ayeke azo ti Israel : Nzapa asara si ala ga amolenge ti lo , lo fa gonda ti lo na ala , lo leke mbuki ndali ti ala , lo fa Ndia ti lo na ala , lo fa lege ti vorongo lo na ala , lo mu azendo na ala ,
45009005	ala yeke ahale ti akotara , Christ asigigi na ya ti ala na lege ti dutingo ti lo ti zo , lo yeke Nzapa so ayeke na ndö ti aye kue . Ayeke nzoni azo agonda lo kpu na kpu ! Amen .
45009006	So aye ti tene pepe atene , peko ti tënë ti yanga ti Nzapa ayeke ngba senge . Biani , azo so ayeke ahale ti Israel , ala kue laa ayeke taa azo ti Israel pepe .
45009007	Azo so ayeke ahale ti Abraham , ala kue laa ayeke amolenge ti lo pepe , me Nzapa atene na Abraham : “ Na lege ti Isaac laa mo yeke wara ahale so mbi mu zendo ti ala na mo . ”
45009008	So ti tene : amolenge so Abraham adu ala tongana ti so azo kue ayeke du laa ayeke amolenge ti Nzapa pepe . Me gi ala so a du ala alingbi na zendo ti Nzapa laa ayeke taa ahale ti lo .
45009009	Nzapa amu zendo lani , lo tene : “ Gi na oko ngoi so , mbi yeke kiri ti ga , fade Sara ayeke du molenge-koli . ”
45009010	Na ndö ni kue , e dabe ti e nga na Rébecca ; lo du amolenge-koli use na Isaac , kotara ti e .
45009011	
45009012	Andaa ye so Nzapa aleke na be ti lo ayeke ti soro zo : lo yeke soro zo ndali ti sarango ye ti lo pepe , me tongana ti so be ti lo aye ; lo laa lo yeke iri zo . Titene Nzapa abata tënë ti yanga ti lo , lo tene na Rébecca : “ Fade kozo molenge ti mo ayeke sara kua na gbe ti ngambe ni . ” Nzapa atene tënë ni kozo titene Rébecca adu amolenge ni , andaa ala de ti sara nzoni wala sioni pepe .
45009013	Nilaa Mbeti ti Nzapa atene : “ Mbi ye Jacob , me mbi ke Ezau . ”
45009014	Tongaso , fade e yeke tene nyen ? Nzapa ayeke mbirimbiri pepe ? Oko pepe !
45009015	Biani , Nzapa atene na Moïse : “ Fade mbi yeke baa mawa ti zo so mbi ye ti baa mawa ti lo , mbi yeke sara nzoni be na zo so mbi ye ti sara nzoni be na lo . ”
45009016	Nzapa ayeke sara nzoni be na zo ndali ti ye so zo ni wani aye pepe wala ndali ti ngangu so zo ni ayeke sara pepe , me Nzapa ayeke sara nzoni be na zo ndali ti so lo baa mawa ti lo .
45009017	Na ya ti Mbeti ti Nzapa , Nzapa atene na Faraon : “ Taa ye so mbi mu mo ti ga gbia ndali ni ayeke titene mbi fa ngangu ti mbi na lege ti mo si azo gonda iri ti mbi na ndö ti sese kue . ”
45009018	Tongaso , Nzapa ayeke baa mawa ti zo so lo ye ti baa mawa ti lo , zo so lo ye ti sara si be ti lo akpengba , lo yeke sara ni .
45009019	Fade mo yeke hunda mbi , mo tene : “ So ye ni ayeke tongaso so , ngbanga ti nyen laa Nzapa angba ti bi tënë na li ti azo ? Zo wa laa alingbi ti ke ye so be ti Nzapa aye ? ”
45009020	Mo zo , mo yeke ti mo zo wa ti kiri tënë na Nzapa ? Ta ti sese so zo asara na maboko ti lo alingbi ti hunda zo so asara lo , atene : “ Ngbanga ti nyen si mo leke mbi tongaso ? ”
45009021	Wasarango-ta alingbi ti sara ta tongana ti so be ti lo aye . Gi na oko potopoto ti sese ni , lo yeke sara ata use : mbeni ayeke ta ti matanga , mbeni ayeke ti sarango na ye lakue lakue .
45009022	Nzapa aye ti fa ngonzo ti lo na azo si lo ye ti sara si ala hinga ngangu ti lo . Andaa azo so lo sara ngonzo na tere ti ala si ala yeke nduru titene lo fâ ngbanga ti kuâ na li ti ala , lo kanga be ti lo mingi na ala ,
45009023	tongaso si lo fa kota gonda ti lo na azo so lo baa mawa ti ala ; azo ni ayeke azo so lo leke ala kozoni ndali ti gonda ni .
45009024	Azo ni ayeke e so lo iri e ; ambeni , lo iri ala na popo ti azuife , gi ala oko pepe , me lo iri nga ambeni na popo ti azo ti amara nde .
45009025	Tënë so Nzapa atene na ya ti Mbeti ti Osée laa , lo tene : “ Azo so ayeke ando azo ti mbi pepe , fade mbi yeke iri ala azo ti mbi ; mara so mbi ye ni ando pepe , fade mbi yeke iri ni mara so mbi ye mingi .
45009026	Na ndo so a tene ando na ala , atene : ‘ ala yeke azo ti mbi pepe ’ , gi na ndo ni so laa a yeke iri ala amolenge ti Nzapa so ayeke na fini . ”
45009027	Ésaïe ato mbela na tënë na ndö ti azo ti Israel , lo tene : “ Ataa wungo ti azo ti Israel ayeke tongana wungo ti mbutu ti yanga ti kota ngu-ingo , fade gi ambeni kete laa ayeke soo kuâ .
45009028	Biani , ngbanga so Kota Gbia atene tënë ti fango ni na ndö ti azo ti sese so , fade lo yeke ninga ti sara ni pepe , lo yeke sara ni kue . ”
45009029	Ésaïe atene nga ando , atene : “ Tongana Kota Gbia Nzapa , lo so lo yeke na ndö ti dunia kue lo mu fade ahale na e pepe , ka ti e ahunzi awe tongana ti azo ti Sodome na ti Gomore . ”
45009030	Tongaso , fade e yeke tene nyen ? Fadeso azo ti amara nde aga mbirimbiri na le ti Nzapa awe ndali ti so ala ma na be . Andaa titene ala ga mbirimbiri , ala gi ando lege ni pepe .
45009031	Me azo ti Israel so ayeke gi ando ti ga mbirimbiri na le ti Nzapa na lege ti Ndia , ala girisa lege ti ye so Ndia afa tënë ni so awe .
45009032	Ala girisa ni ndali ti nyen ? Ndali ti so ala ye ti ga mbirimbiri na le ti Nzapa na lege ti anzoni ye so ala yeke sara , me ala gi ti ga mbirimbiri na lege ti mabe pepe . Ala pika gere ti ala na tere ti têne so asara si zo aye ti ti ,
45009033	tongana ti so Mbeti ti Nzapa atene : “ Baa , mbi zia na ya ti gbata ti Sion mbeni têne so asara si zo aye ti ti ; kota têne so ayeke kinda zo . Me zo so ama na be na lo , fade kamene ayeke sara lo pepe . ”
45010001	A-ita , tënë so agbu be ti mbi si mbi yeke sambela Nzapa ndali ti azuife , ayeke titene ala soo kuâ .
45010002	Biani , ye so mbi hinga si mbi yeke tene tënë ni ayeke so , azuife ayeke na nzara mingi ti sarango kua ti Nzapa , me ala hinga taa lege ti kua ni pepe .
45010003	Lege so Nzapa aleke titene zo amu si lo ga mbirimbiri na le ti lo , azuife ahinga ni pepe , ala leke lege ti ala wani ti ga mbirimbiri . Tongaso ala ke lege so Nzapa aleke titene zo amu si lo ga mbirimbiri .
45010004	Biani , Christ asara si Ndia ti Moïse asi na nda ni , tongaso si azo so kue ama na be , ala ga mbirimbiri na le ti Nzapa .
45010005	Na ndö ti tënë ti gango mbirimbiri na lege ti sarango ye so Ndia afa , Moïse asu na mbeti , atene : “ Zo so asara ye alingbi na atënë ti ndia , fade lo yeke na fini ndali ni . ”
45010006	Me tënë ti gango mbirimbiri na lege ti mabe , a tene tongaso : “ Ayeke nzoni mo tene na be ti mo pepe , mo tene : ‘ Zo wa laa ayeke gue ande na yayu ? ’ Tongana mo tene tongaso , andaa mo ye ti mu Christ ti zu na lo na sese .
45010007	Mo tene nga pepe , mo tene : ‘ Zo wa laa ayeke li ande na gbe ti sese ? ’ Tongana mo tene tongaso , andaa mo ye ti mu Christ na popo ti akuâ ti sigigi na lo . ”
45010008	Tënë ni atene : “ Tënë ni ayeke nduru na tere ti mo , tënë ni ayeke na yanga ti mo , tënë ni ayeke na be ti mo . ” Tënë ni ayeke tënë ti mabe so e yeke fa .
45010009	Tongana mo tene na yanga ti mo wani , mo tene : “ Jésus ayeke Kota Gbia ” si mo ma na be so Nzapa azingo lo na popo ti akuâ , fade mo yeke soo kuâ .
45010010	Biani , tongana zo ama na be , lo ga mbirimbiri ; tongana lo tene tënë ni na yanga ti lo , lo yeke soo kuâ .
45010011	Mbeti ti Nzapa atene : “ Zo so ama na be na lo , fade kamene ayeke sara lo pepe . ”
45010012	Tongaso , azuife na azo ti amara nde kue ayeke gi legeoko : Kota Gbia ti ala ayeke gi oko , lo yeke mu anzoni ye mingi na ala so kue airi lo titene lo mu maboko na ala .
45010013	Ndani laa , Mbeti ti Nzapa atene : “ Zo so kue ayeke iri Kota Gbia ti mu maboko na lo , fade lo yeke soo kuâ . ”
45010014	Me fade azo ayeke iri lo titene lo mu maboko na ala tongana nyen so ala ma na be na lo pepe so ? Fade ala yeke ma na be na lo tongana nyen so ala ma tënë ti lo pepe so ? Fade ala yeke ma tënë ti lo tongana nyen so zo ti fango tënë ti lo na ala ayeke daa pepe so ?
45010015	Fade azo ayeke fa tënë ni tongana nyen so a tokua ala pepe so ? Mbeti ti Nzapa atene nga : “ So ayeke nzoni ye mingi ti baa azo so aga ti fa anzoni tënë ! ”
45010016	Me azo kue laa ayeda na Nzoni Tënë ni pepe , nilaa Ésaïe atene : “ Kota Gbia , zo wa laa ayeda na tënë so e fa ? ”
45010017	Tongaso , mabe aga na lege ti mango tënë , mango tënë aga na lege ti fango tënë ti Christ .
45010018	Tongaso mbi hunda ndo , mbi tene : azo ti Israel ama tënë so a yeke fa so pepe ? Biani , ala ma tënë ni kue ! Mbeti ti Nzapa atene : “ Azo ama go ti azo ti fango tënë na ndö ti sese kue , tënë ti ala asi na nda ti dunia kue . ”
45010019	Mbi kiri mbi hunda ndo , mbi tene : azo ti Israel ade ti ma ya ti tënë so pepe ? Moïse ayeke kozo zo ti kiri tënë , lo tene : “ Fade mbi yeke sara si kota be asara ala na tere ti azo so mara ti ala ayeke taa mara pepe ; mbi yeke sara si be ti ala aso na tere ti azo ti mara so ahinga ndo pepe . ”
45010020	Ésaïe atene tënë ni na mbeto pepe , lo tene : “ Azo so agi mbi pepe , ala laa awara mbi ; azo so ahunda ye na mbi pepe , ala laa mbi fa tere ti mbi na ala . ”
45010021	Me na ndö ti tënë ti azo ti Israel , Nzapa atene : “ Lakue , ti londo na ndaperere ngbii asi na lakui , mbi yeke gi lege ti sara songo na azo , andaa azo ni ayeke azo ti kengo yanga , ala yeke nga azo ti ngangu li . ”
45011001	Mbi hunda ndo , mbi tene : Nzapa ake azo ti lo awe ? Oko pepe ! Mbi wani , mbi yeke nga zo ti Israel , mbi yeke hale ti Abraham , zo ti mara ti Benjamin .
45011002	Nzapa ake azo ti lo pepe , azo ti lo so lo soro ala kozoni so . Na ya ti Mbeti ti Nzapa , ala hinga pepe tënë ti Élie so adema tere ti lo na Nzapa ndali ti sarango ye ti azo ti Israel so ? Lo tene :
45011003	“ Kota Gbia , ala fâ awayanga ti mo awe si ala buba nga agbalaka ti mo awe ; mbi ngba gi mbi oko si ala yeke gi lege ti fâ mbi . ”
45011004	Me tënë ti nyen laa Nzapa akiri na ni na lo ? Nzapa atene : “ Azo saki mbarambara ayeke daa , mbi bata ala ndali ti mbi wani , ala yeke azo so ake ti kuku na gbe ti nzapa Baal . ”
45011005	Na ngoi ti fadeso nga , tanga ti ambeni zo angba , ala so Nzapa asoro ala na lege ti nzoni be ti lo .
45011006	Nzapa asoro azo na lege ti nzoni be ti lo , lo soro ala ndali ti sarango ye ti ala pepe . Tongaso pepe , ka nzoni be ti Nzapa angba nzoni be mbeni pepe .
45011007	Nyen ? Ye so azo ti Israel agi , ala wara ni pepe , gi azo so Nzapa asoro ala laa awara ye ni . Me ti tanga ti azo ni , Nzapa asara si mango ya ti tënë ni aga ngangu na ala ,
45011008	tongana ti so Mbeti ti Nzapa atene : “ Nzapa akanga lege ti hingango ndo ti ala , lo kanga le ti ala titene ala baa ndo pepe , lo kanga mê ti ala titene ala ma tënë pepe ; lo sara tongaso ngbii asi laso . ”
45011009	David atene nga , atene : “ Ayeke nzoni akobe ti matanga ti ala aga kuku ndali ti ala , aga gbanda ti gbungo ala , aga mbeni ye ti kindango ala , futa ti asioni ti ala !
45011010	Ayeke nzoni le ti ala avuko , ala kiri abaa ndo oko pepe ! Sara si peko ti ala aba bango lakue ! ”
45011011	Tongaso mbi hunda ndo , mbi tene : so azuife apika gere ti ala si ala ti so , ala ti biani biani awe ? Oko pepe ! Me ndali ti tingo ti azuife , azo ti amara nde awara lege ti soo kuâ , tongaso si kota be asara azuife .
45011012	Ndali ti so azuife ake ti ma yanga ti Nzapa , azo ti dunia awara anzoni ye mingi ; na lege ti tingo ti ala , azo ti amara nde awara nga anzoni ye mingi . Tongana azuife kue akiri ande ti soo kuâ , fade anzoni ye ni ayeke kiri ti hon ndoni pepe ?
45011013	Ala so ayeke azo ti amara nde , fadeso mbi yeke tene tënë na ala : mbi wani , mbi yeke watokua ti azo ti amara nde . Mbi yeke gonda kua ti mbi ni ,
45011014	ti sara si , tongana lege ayeke daa , azo ti mara ti mbi asara kota be si mbi soo ambeni na popo ti ala .
45011015	So Nzapa apusu azuife yamba so , ni laa asara si songo akiri na popo ti azo ti dunia na Nzapa . Tongana Nzapa akiri ande na azuife na tere ti lo , fade ye ni ayeke duti tongana nyen ? Ye ni ayeke duti tongana ti azo so akui si akiri na fini !
45011016	Tongana a zia akozo mapa nde ndali ti Nzapa , tanga ti mapa ni kue ayeke ti lo . Tongana zo amu gunda ti keke na Nzapa , amaboko ti keke ni kue ayeke nga ti lo .
45011017	Azo ti Israel ayeke tongana keke ti olive ti yaka so a fâ ambeni maboko ni . Ti mo , mo yeke tongana maboko ti keke ti olive ti ngonda ; a mu mo si a gerefe mo na popo ti amaboko so angba na ndö ti keke ti yaka ni . Fadeso mo lingbi nga ti baa nzoni legeoko na amaboko ti keke ti yaka ni ndali ti ngu so alondo na ya ti gunda ni .
45011018	Ndani laa , mo pika kate ti mo pepe , mo tene , mo laa mo hon amaboko ti keke so a fâ ni so . Mo ye ti gonda tere ti mo ? Mo laa mo yo gunda ti keke ni pepe , me gunda ti keke ni laa ayo mo !
45011019	Fade mo yeke tene : “ A fâ amaboko ti keke ni titene a gerefe mbi na ndö ti keke ni . ”
45011020	Tënë ni laa . Me a fâ amaboko ti keke ni , ngbanga ti so ala ma na be pepe . Ti mo , mo ngba na tere ti keke ni , ngbanga ti so mo ma na be . Tongaso , mo pika kete ti mo pepe , me mo sara gi hange .
45011021	Biani , so Nzapa afâ taa amaboko ti keke ni so , mo laa Nzapa ayeke bata ande mo ?
45011022	Baa , Nzapa ayeke Nzapa ti nzoni be , lo yeke nga Nzapa so fango ngbanga ti lo aso mingi . Fango ngbanga ti lo aso na tere ti azo so ati , me lo yeke sara nzoni be na mo . Alingbi mo ngba ti duti na ya nzoni be ti lo , tongaso pepe , fade a yeke zi nga mo tongana ti so a zi maboko ti keke so .
45011023	Ti azuife , tongana ala yeda ti ma na be , fade lo yeke kiri ti gerefe ala na ndö ti keke ni , ngbanga ti so lo yeke na ngangu ti kiri ti gerefe ala .
45011024	Mo , mo yeke tongana maboko ti keke ti olive ti ngonda so Nzapa afâ si agerefe ni na ndö ti keke ti olive ti yaka , ataa so lege ti sarango ni laa pepe . Ti azuife , ala yeke tongana amaboko ti keke ti olive ti yaka . Tongaso , fade Nzapa ayeke kiri ti gerefe ala nzoni mingi na ndö ti keke so ala sigigi lani daa !
45011025	A-ita , mbi ye titene ala hinga taa-tënë so a sigigi na nda ni awe , tongaso si ala baa tere ti ala tongana azo ti ndara pepe . Tënë ni ayeke so : fade ambeni zo ti Israel ayeke ngba ti sara ngangu li ngbii asi na ndembe so wungo ti azo ti amara nde alingbi , so ti tene ala so ayeke li na popo ti azo ti Nzapa .
45011026	Tongaso laa , fade a yeke soo azo ti Israel kue na kuâ , tongana ti so Mbeti ti Nzapa atene : “ Fade zo ti zingo azo ayeke londo na Sion ti ga , lo yeke zi asioni kue na popo ti azo ti mara ti Jacob .
45011027	Baa , mbuki so mbi na ala e yeke sara ni laa , tongana mbi yeke zi asiokpari ti ala . ”
45011028	Azuife ake Nzoni Tënë awe , nilaa ala ga awato ti Nzapa ; ye so asi ndali ti nzoni ti ala , azo ti amara nde . Me Nzapa asoro azuife titene ala ga azo ti lo , lo ye ala ndali ti akotara ti ala .
45011029	Biani , tongana Nzapa amu ye na zo awe , lo yeke kiri ti zi ni na maboko ti lo pepe ; tongana Nzapa airi mbeni zo awe , lo yeke kiri ti ke lo pepe .
45011030	Ando , ala azo ti amara nde , ala ke yanga ti Nzapa ; me fadeso , Nzapa abaa mawa ti ala , ndali ti so azuife ama yanga ti lo pepe .
45011031	Ti azuife , ye ni ayeke nga tongaso : fadeso , ala ke ti ma yanga ti Nzapa titene Nzapa abaa mawa ti ala , azo ti amara nde . Tongaso , ti fadeso , Nzapa alingbi ti baa nga mawa ti azuife .
45011032	Biani , Nzapa asara si azo kue aga azo ti kanga ndali ti kengo yanga , tongaso si lo baa mawa ti azo kue .
45011033	Anzoni ye ti Nzapa ayeke kota biani ! Ndara ti lo na hingango ye ti lo ayeke kota ahon ndoni ! Zo wa laa alingbi ti hinga nda ti fango ngbanga ti lo ? Zo wa laa alingbi ti hinga tënë ti be ti lo ?
45011034	Mbeti ti Nzapa atene : “ Zo wa laa ahinga tënë ti be ti Kota Gbia ? Zo wa laa alingbi ti mu wango na lo ?
45011035	Zo wa laa amu ye na Nzapa kozoni titene Nzapa akiri afuta mbeni ye na lo ? ”
45011036	Biani , ye kue alondo na Nzapa , ye kue ayeke duti na lege ti lo , ye kue ayeke ndali ti lo . Gonda ayeke ti lo kpu na kpu ! Amen .
45012001	A-ita , so Nzapa abaa mawa ti e ahon ndoni awe so , mbi hunda na ala mingi titene ala mu tere ti ala kue na Nzapa tongana sandaga so ayeke na fini , sandaga so ayeke nde , ayeke nzoni kue si anzere na lo . So mbirimbiri lege ti vorongo Nzapa laa .
45012002	Ala mu lege ti dutingo ti azo ti dunia so pepe , me ala zia Nzapa asanze fini ti ala , lo mu na ala fini gbungo li . Tongaso , fade ala lingbi ti hinga ye so Nzapa aye : ye so ayeke nzoni , ye so anzere na be ti lo , ye so ayeke nzoni kue .
45012003	Nzapa asara nzoni be na mbi . Ndani laa mbi tene na ala oko oko kue , mbi tene : ala baa tere ti ala wani tongana akota zo pepe ; me ala baa tere ti ala tongana asenge zo , alingbi na mabe so Nzapa amu na zo oko oko .
45012004	Biani , tere ti zo ayeke gi oko , me ambage ti tere ni ayeke mingi , kua ti ambage ti tere ti zo ayeke nde nde .
45012005	E nga , ataa so e yeke mingi , e ga tere oko awe na lege ti gango so e ga oko na Christ ; e kue e yeke bongbi na amba ti e na ya ti tere oko so , zo oko oko na ndo ti lo na ya ti tere ni .
45012006	Nzapa amu na e amatabisi nde nde na lege ti nzoni be ti lo . Zo so ayeke na matabisi ti tenengo peko ti tënë ti yanga ti Nzapa , alingbi lo sara kua ni alingbi na mabe so lo yeke na ni .
45012007	Zo so ayeke na matabisi ti sarango kua na amba ti lo , alingbi lo sara kua ni . Zo so ayeke na matabisi ti fango ye , alingbi lo fa ye .
45012008	Zo so ayeke na matabisi ti mungo wango , alingbi lo mu wango . Zo so ayeke mu ye na azo , alingbi lo mu ni na vurungo be . Zo so ayeke na li ti bongbi , alingbi lo mu be ti lo kue na kua ni . Zo so ayeke mu maboko na azo ti mawa , alingbi lo sara ni na nzerengo be .
45012009	Ala ye azo na be use pepe . Ala ke ye ti sioni na be ti ala oko , me ala mu tere ti ala kue na ye so ayeke nzoni .
45012010	Ala ye tere na popo ti ala tongana ti so a-ita ayeke ye tere ; zo oko oko agi lege ti ne mba ti lo kozoni .
45012011	Ala sara sopo pepe , me ala mu ngangu ti ala kue ti sara na kua ti Kota Gbia ; ala sara kua ni na be ti ala kue .
45012012	Ala duti na ngia ngbanga ti ye so ala zia be ti ala ti ku ; ala kanga be ti ala na ya ti aye ti pasi ; ala zia lege ti sambela pepe .
45012013	Ala mu maboko na azo ti Nzapa so ye atia ala , ala yamba agene nzoni .
45012014	Ala sara tufa na ndö ti azo so ayeke sara ngangu na ala ; ala sara tufa na ndö ti azo , me ala deba ala pepe .
45012015	Ala sara ngia na azo so ayeke na ngia , ala toto na azo so ayeke toto .
45012016	Ala ma tere na popo ti ala . Ala gi kota ndo pepe , me ala yeda ti sara asenge kua . Ala baa tere ti ala tongana azo ti ndara pepe .
45012017	Tongana mbeni zo asara sioni na ala , ala kiri peko ni na lo pepe . Ala gi lege ti sara ye so ayeke nzoni na le ti azo kue .
45012018	Tongana lege ayeke daa , tongana ala lingbi ti sara mbeni ye , ala duti na siriri na azo kue .
45012019	A-ita ti mbi so mbi ye ala mingi , tongana zo asara sioni na ala , ala wani akiri peko ti sioni ni na zo ni pepe ; me ala zia lege na ngonzo ti Nzapa ti sara ye na zo ni , ndali ti so na ya ti Mbeti ti Nzapa , Kota Gbia atene : “ Mbi laa mbi yeke kiri peko ti sioni na zo so asara sioni , mbi laa mbi yeke kiri peko ti ye alingbi na sarango ye ti zo . ”
45012020	Mbeti ni akiri atene : “ Tongana nzara asara wato ti mo , mu na lo kobe lo te ; tongana nzara ti ngu asara lo , mu na lo ngu lo nyon . Tongana mo sara tongaso , ye ni ayeke tongana le ti wâ laa mo yeke zia na li ti lo . ”
45012021	Mo zia sioni ye ahon ndö ti mo pepe ; me mo hon ndö ti sioni ye na lege ti sarango nzoni ye .
45013001	Alingbi azo kue ama yanga ti akota zo ti li ti kodro , ngbanga ti so komandema kue alondo na Nzapa ; akota zo ti li ti kodro , Nzapa laa azia ala na ndö ti mbata ti komandema .
45013002	Tongaso , zo so ake ti ma yanga ti akota zo ti li ti kodro , andaa lo ke ye so Nzapa aleke ni awe . Azo so asara ngangu li na akota zo ti li ti kodro , fade ala wani ayeke gi ngbanga na li ti ala .
45013003	Zo so ayeke sara nzoni ye , mbeto ti azo ti komandema alingbi ti sara lo pepe , me zo so asara sioni ye , lo laa lo lingbi ti sara mbeto ti azo ti komandema . Tongana mo ye titene mbeto ti akota zo ti li ti kodro asara mo pepe , ayeke nzoni mo sara nzoni ye si fade ala gonda mo .
45013004	Biani , akota zo ti li ti kodro ayeke sara kua na Nzapa ti pusu mo ti sara nzoni ye . Me tongana mo sara sioni ye , mo sara mbeto ti ala ! So ala yeke na ngangu ti fango ngbanga na li ti azo , nda ni ayeke daa : tongana ala yeke fâ ngbanga , ala yeke sara kua na Nzapa ti sara si ngonzo ti lo alondo na tere ti azo so asara sioni .
45013005	Ndani laa , ayeke nzoni ala ma yanga ti akota zo ti li ti kodro ; ala sara ni gi ti kpe ngonzo ti Nzapa pepe , me ngbanga ti so ala hinga na be ti ala atene , so ayeke na legeni .
45013006	Ndani so ala yeke futa nga lapo laa . Biani , azo ti rongo nginza ti lapo ayeke sara kua na Nzapa na ndembe so ala yeke sara kua ti ala .
45013007	Ala futa na zo oko oko ye so alingbi ala futa na lo : ala futa lapo na azo ti rongo nginza ti lapo , ala futa nga lapo ti ndö ti aye nde nde na azo so alingbi ala futa ni na ala . Ala kpe mbeto ti zo so alingbi ala kpe mbeto ti lo , ala ne zo so alingbi ala ne lo .
45013008	Ala sara si yongo ti mbeni zo angba na li ti ala pepe , me gi yongo ti yengo tere ti ala na popo ti ala . Zo so aye amba ti lo , andaa lo sara awe ye so kue Ndia atene tënë ni .
45013009	Biani , atënë ti ndia atene : “ Mo gi wali wala koli ti zo pepe , mo fâ zo pepe , mo nzi pepe , mo sara nzara ti ye ti zo pepe . ” Andaa atënë ti ndia so na atanga ni kue abongbi oko na ya ti tënë oko so atene : “ Mo ye mba ti mo zo tongana ti so mo ye tere ti mo wani . ”
45013010	Tongana zo aye mba ti lo , lo yeke sara sioni na mba ti lo ni pepe . Nilaa , zo so aye mba ti lo , andaa lo sara awe ye so kue Ndia atene tënë ni .
45013011	Ala sara tongaso , ndali ti so ala hinga ngoi so e yeke daa fadeso awe : ngoi titene ala zingo na lango alingbi awe ! Fadeso , ngoi titene Nzapa asoo e na kuâ aga nduru awe ahon ti lani so e ma na be .
45013012	Ndo avuko aninga awe , ndo aga nduru ti han . Tongaso , e zia lege ti sarango aye ti vukongo ndo , e yu aye ti bira ti kota lâ .
45013013	Alingbi fini ti e aduti na legeni mbirimbiri tongana ti azo so ayeke sara ye na kota lâ . E te kobe wala e nyon samba ahon ndoni pepe , e sara aye ti kirikiri wala aye ti ndumba pepe , e papa wala e sara kota be pepe .
45013014	Me ala yu Kota Gbia Jésus Christ tongana ye ti bira . Ala zia lege pepe na be ti ala so ayeke pusu ala ti sara ye alingbi na asioni nzara ti lo .
45014001	Zo so ama na be si ade ti kpengba pepe , ala yamba lo , ala kasa atënë ti be ti lo pepe .
45014002	Mbeni zo so ama na be abaa ti lo atene , ni lingbi ti te ye kue , me mbeni zo so ade ti kpengba pepe ayeke te ti lo gi akugbe ti kasa .
45014003	Zo so ayeke te ye kue , alingbi lo baa tongana zo ti buba pepe zo so ayeke te gi ambeni ye ; na mbage , zo so ayeke te ye kue , alingbi zo so ayeke te gi ambeni ye akasa lo pepe . Biani , Nzapa ayamba nga zo so ayeke te ye kue tongana zo ti lo .
45014004	Mo yeke ti mo zo wa ti kasa zo ti kua ti mbeni zo nde ? Ataa lo ngba na nduzu wala lo ti , so abaa gi wa ti lo . Fade lo yeke ngba na nduzu , ndali ti so Kota Gbia ayeke na ngangu ti sara si lo ngba na nduzu .
45014005	Mbeni zo abaa mbeni lango tongana kota lango ahon atanga ni ; mbeni zo abaa ti lo alango ni kue gi legeoko . Alingbi zo oko oko ahinga biani so tënë ti be ti lo ayeke na legeni .
45014006	Zo so abaa mbeni lango tongana kota lango ahon atanga ni , lo yeke sara tongaso ndali ti Kota Gbia ; zo so ayeke te ye kue , lo yeke te ni ndali ti Kota Gbia , ngbanga ti so lo yeke mu singila na Nzapa . Zo so ayeke te ye kue pepe , lo yeke sara tongaso ndali ti Kota Gbia , ngbanga ti so lo nga , lo yeke mu singila na Nzapa .
45014007	Biani , zo oko na popo ti e ayeke duti na fini gi ndali ti lo wani pepe , zo oko na popo ti e ayeke kui gi ndali ti lo wani pepe .
45014008	Tongana e ngba na fini , e ngba ndali ti Kota Gbia ; tongana e kui , e kui nga ndali ti Kota Gbia . Tongaso , ataa e ngba na fini wala e kui , e yeke azo ti Kota Gbia .
45014009	Christ akui si na pekoni , lo kiri na fini titene lo duti Kota Gbia ti akuâ na ti azo so angba na fini .
45014010	Me mo , mo yeke kasa mba ti mo ngbanga ti nyen ? Mo yeke baa amba ti mo tongana azo ti buba ngbanga ti nyen ? Fade e oko oko kue , e yeke luti na le ti Nzapa titene lo fâ ngbanga ti e .
45014011	Mbeti ti Nzapa atene : “ Mbi , Kota Gbia so mbi yeke na fini , mbi deba , mbi tene : fade azo kue ayeke kuku na gbe ti mbi si azo kue ayeke gonda mbi Nzapa . ”
45014012	Tongaso fade e oko oko kue , e yeke kiri tënë na Nzapa na ndö ti aye so kue e sara .
45014013	Tongaso , alingbi e zia ti kasa amba ti e . Me ye so ala lingbi ti leke na be ti ala ayeke so : ala zia na dawa ti ita ti ala pepe mbeni ye so lo lingbi ti pika gere ti lo daa ti ti na ya ti siokpari wala mbeni ye so alingbi ti pusu lo ti sara sioni ye .
45014014	Ti mbi , na lege ti gango so mbi ga oko na Kota Gbia Jésus , mbi hinga biani so mbeni ye oko so ayeke sioni ayeke daa pepe . Me tongana mbeni zo abaa mbeni ye tongana sioni , ye ni ayeke sioni gi na le ti zo ni .
45014015	Tongana mba ti mo awara vundu ndali ti mbeni kobe so mo yeke te , so afa atene , mo sara ye na lege ti ndoye pepe . Zo so Christ akui ndali ti lo , alingbi mo buba lege ti lo ndali ti tënë ti kobe pepe !
45014016	Ye so ala baa tongana nzoni ye ndali ti ala , alingbi aga sioni ye na le ti amba ti ala pepe .
45014017	Biani , Kodro-gbia ti Nzapa abaa tënë ti tengo kobe wala tënë ti nyongo ye pepe , me abaa tënë ti sarango ye ti mbirimbiri , ti siriri na ti ngia so Yingo-Vuru ayeke mu na zo .
45014018	Zo so ayeke sara kua na Christ tongaso , lo yeke nzoni na le ti Nzapa si azo ayeda na tënë ti lo .
45014019	Tongaso , alingbi e gi ye so ayeke ga na siriri si e oko oko kue , e kpengba na lege ti mabe .
45014020	Ndali ti tënë ti kobe , mo buba lege ti kua ti Nzapa pepe ! Biani , kobe kue ayeke nzoni , me tongana aga mbeni ye so zo ayeke pika gere ti lo daa ti ti na ya ti siokpari , andaa tengo kobe ti mo ni aga ye ti sioni awe .
45014021	Ye so ayeke nzoni ayeke titene mo te nyama pepe , mo nyon samba pepe , so ti tene mo ke ti sara ye so kue ita ti mo alingbi ti pika gere ti lo daa ti ti na ya ti siokpari .
45014022	Ye so mo hinga biani na be ti mo na ndö ti ye so , tënë ni angba na popo ti mo na Nzapa . Ti lo nzoni , zo so aye ti sara mbeni ye si lo bi tënë na li ti wani pepe !
45014023	Me zo so ayeke dekite na be ti lo ndali ti kobe so lo yeke te , Nzapa afâ ngbanga na li ti lo awe , ndali ti so sarango ye ti lo ayeke na lege ti mabe pepe . Biani , ye so kue zo asara na lege ti mabe pepe ayeke siokpari .
45015001	E so e yeke na ngangu , alingbi tënë ti azo so ayeke na ngangu pepe agbu be ti e si e sara na ala na ndo so ala yeke gi be ti ala daa . Alingbi e gi pepe gi ye so anzere na e wani .
45015002	E oko oko kue , e gi ti sara ye so anzere na amba ti e ndali ti nzoni ti ala , tongaso si ala kpengba na lege ti mabe .
45015003	Biani , Christ agi pepe ye so anzere na lo wani . Me tongana ti so Mbeti ti Nzapa atene : “ Zongango so azo azonga mo ati na ndö ti mbi . ”
45015004	Atënë so kue a su ando na ya ti Mbeti ti Nzapa , a su ni titene e hinga ye na lege ni . Mbeti ti Nzapa ayeke mu na e lege ti kanga be ti e , ti mu ngangu na be ti e si e zia be ti e ti ku ye so Nzapa atene tënë ni .
45015005	Nzapa so ayeke mu na zo lege ti kanga be ti lo na ti mu ngangu na be ti lo , asara si ala ma tere na popo ti ala tongana ti so Christ afa lege ni na ala .
45015006	Tongaso , na be oko nga na yanga oko , ala gonda Nzapa , lo so lo yeke Babâ ti Jésus Christ , Kota Gbia ti e .
45015007	Tongaso , ala yamba tere na popo ti ala , tongana ti so Christ ayamba ala ndali ti gonda ti Nzapa .
45015008	Biani , mbi tene na ala : Nzapa angba na ndö ti tënë so lo tene . Ndani laa Christ aga zo ti sarango kua na azuife ti sara ye alingbi na zendo so Nzapa amu ando na akotara ti e .
45015009	Christ asara nga tongaso ti mu lege na azo ti amara nde ti gonda Nzapa ndali ti nzoni be so lo sara na ala , tongana ti so Mbeti ti Nzapa atene : “ Ndani laa , fade mbi yeke sepela mo na popo ti amara nde , mbi yeke he bia ti gonda iri ti mo . ”
45015010	Mbeti ti Nzapa akiri atene : “ Ala amara nde , ala na azo ti Nzapa , ala sara ngia ! ”
45015011	Mbeti ti Nzapa akiri atene : “ Ala amara nde , ala gonda Kota Gbia ! Ala azo ti dunia kue , ala sepela lo ! ”
45015012	Ésaïe nga atene : “ Fade mbeni hale ti Yese ayeke ga , lo yeke londo ande ti duti gbia na ndö ti amara nde ; lo laa ala yeke zia be ti ala ti ku lo . ”
45015013	Nzapa so ayeke mu na zo lege ti zia be ti lo ti ku ye so lo tene tënë ni , ayeke nzoni lo sara si be ti ala asi na ngia nga na siriri ndali ti mabe so ala yeke na ni . Tongaso , na lege ti ngangu ti Yingo-Vuru , ala ngba ti zia be ti ala ti ku lo lakue .
45015014	A-ita ti mbi , mbi wani mbi hinga biani na be ti mbi so nzara ti sarango nzoni ye asi singo na be ti ala ; mbi hinga so , ala hinga ndo nzoni mingi si ala lingbi nga ti mu wango na popo ti tere .
45015015	Me na ya ti mbeti so mbi su si mbi tokua na ala , ambeni tënë ayeke daa so mbi tene na ala na kamene pepe ; mbi tene tënë ni na ala ti dabe ti ala na aye so a fa na ala awe . Mbi sara tongaso ndali ti so Nzapa asara nzoni be na mbi
45015016	si lo mu mbi ti ga zo ti kua ti Jésus Christ na popo ti azo ti amara nde . Lo zia mbi nde ti fa Nzoni Tënë ti Nzapa . Tongaso , azo ti amara nde alingbi ti ga nzoni sandaga na le ti Nzapa na lege ti Yingo-Vuru , lo so lo sara si ala ga nzoni kue .
45015017	So mbi ga oko na Jésus Christ , mbi lingbi ti pika kate ti mbi ndali ti kua ti Nzapa .
45015018	Biani , mbi lingbi ti tene mbeni tënë nde pepe , gi tënë ti ye so Christ asara na lege ti mbi ti sara si azo ti amara nde ama yanga ti Nzapa . Lo sara ye ni na lege ti fango tënë nga na lege ti sarango ye ti mbi ,
45015019	na lege ti aye ti kpene nga na lege ti aye ti dongo be so Yingo-Vuru asara . Tongaso , ti londo na Jérusalem ngbii asi na sese ti Ilirii , mbi tambula ti fa Nzoni Tënë kue ti Christ na azo .
45015020	Tënë so agbu be ti mbi si mbi ye mingi ti sara ni ayeke ti fa Nzoni Tënë ni gi na ndo so ambeni zo ade ti di iri ti Christ daa pepe . Mbi sara tongaso si mbi sara da pepe na ndö ti gere ti da so mbeni zo aleke kozoni awe .
45015021	Mbi sara ye so alingbi gi na tënë so Mbeti ti Nzapa atene : “ Azo so ambeni zo afa tënë ti lo na ala pepe , fade ala yeke baa lo . Azo so ama tënë ti lo pepe , fade ala yeke ma ya ti tënë ti lo . ”
45015022	Lege mingi , mbi ye ti gue na ala kâ , me ye so laa akanga lege na mbi .
45015023	Me fadeso , mbi hunzi kua ti mbi na ya ti akodro so ge kue awe . Ngu mingi mbi sara nzara ti si na ala kâ .
45015024	Na ndembe so mbi yeke hon ande ti gue na kodro ti Espanye , mbi ye ti baa ala titene e na ala , e duti kete si tere ti mbi anzere . Mbi ye nga titene ala mu na mbi maboko na guengo ti mbi kâ .
45015025	Me fadeso , mbi yeke gue na Jérusalem ti sara na azo ti Nzapa so ayeke kâ .
45015026	Biani , azo ti Christ ti Masedoane na ala ti Akayi aleke na be ti ala ti bi nginza ti tokua na azo ti Nzapa so ayeke na ya ti mawa .
45015027	Ala wani aleke na be ti ala ti sara ye ni , ye so alingbi titene ala sara ni fade laa . So azo ti amara nde awara nzoni ye ti Nzapa na lege ti azuife , ayeke nzoni titene azo ti amara nde amu nga mbage ti ye so ala yeke na ni na azuife so ayeke na ya ti mawa .
45015028	Tongana mbi sara ye so kue awe si na le ti azo kue mbi mu na ala nginza so azo abongbi so awe , fade mbi yeke gue na Espanye . Na hongo ni , fade mbi yeke si na ala kâ .
45015029	Mbi hinga so na singo ti mbi na ala kâ , fade Christ ayeke sara tufa gbani gbani na ndö ti ala na lege ti mbi .
45015030	A-ita , na iri ti Kota Gbia ti e Jésus Christ nga na lege ti ndoye so Yingo ayeke mu na e : mbi hunda na ala mingi ti bongbi oko na mbi ti tiri bira na lege ti sambelango Nzapa ndali ti mbi .
45015031	Ala sambela si azuife so ayeke na Judée so ake tënë ti Nzapa asara sioni na mbi pepe . Ala sambela nga si ye so mbi yeke gue na ni na Jérusalem , azo ti Nzapa so ayeke kâ alingbi ti yamba ni na ngia .
45015032	Tongaso , tongana Nzapa ayeda , fade mbi lingbi ti si na ala kâ na ngia si mbi duti na popo ti ala ti wu tere ti mbi kete .
45015033	Ayeke nzoni Nzapa so ayeke mu siriri na zo aduti na ala kue ! Amen .
45016001	Mbi hunda na ala ti yamba Febe , ita ti e ti wali , lo yeke diakre na Eglize ti Sankre .
45016002	Na lege ti gango so e ga oko na Kota Gbia , ala yamba lo tongana ti so azo ti Nzapa ayeke sara lakue . Tongana lo hunda na ala mbeni ye so atia lo , ala mu maboko na lo , ngbanga ti so lo mu maboko na azo mingi ; mbi nga , lo mu maboko na mbi .
45016003	Ala bara na mbi Priscille na Akilas , amba ti mbi so mbi na ala , e yeke sara kua ti Jésus Christ .
45016004	Angba kete ala wara kuâ ndali ti mbi na ndembe so ala ye ti soo mbi na kuâ . Gi mbi oko laa mbi yeke mu singila na ala pepe , me a-Eglize kue ti amara nde .
45016005	Ala bara na mbi azo ti Eglize so ayeke bongbi na da ti Priscille na Akilas . Ala bara na mbi Epainete so mbi ye lo mingi ; lo yeke kozo zo ti sese ti Azii so ama na be na Christ .
45016006	Ala bara na mbi Marie so asara kua mingi ndali ti ala .
45016007	Ala bara na mbi Andronikus na Yunias ; ala yeke azo ti sewa ti mbi so lani mbi na ala e yeke na da ti kanga ; ala yeke awatokua ti Christ so azo ahinga ala nzoni mingi , ala yeke azo so amu tere ti ala na Christ kozo ti mbi .
45016008	Ala bara na mbi Ampliatus so mbi ye lo mingi na lege ti gango so e ga oko na Kota Gbia .
45016009	Ala bara na mbi Urben , mba ti e so e na lo , e yeke sara kua ti Christ ; lo na Stakis , ita so mbi ye lo mingi .
45016010	Ala bara na mbi Apeles so afa biani so lo yeke taa zo ti Christ . Ala bara na mbi azo ti da ti Aristobule .
45016011	Ala bara na mbi Herodion , zo ti sewa ti mbi . Ala bara na mbi azo ti da ti Narcisse , ala so aga oko na Kota Gbia .
45016012	Ala bara na mbi Trifene na Trifoze so amu be ti ala kue ti sara kua na Kota Gbia . Ala bara na mbi Perside so mbi ye lo mingi , lo so lo mu be ti lo kue ti sara kua na Kota Gbia .
45016013	Ala bara na mbi Rufus so Kota Gbia asoro lo ; ala bara nga na mbi mama ti lo so ayeke nga tongana mama ti mbi .
45016014	Ala bara na mbi Asenkrite , Flegon , Hermes , Patrobas , Hermas na a-ita so kue ayeke na tere ti ala .
45016015	Ala bara na mbi Filologe na Julie , Nere na ita ti lo ti wali ; ala bara nga na mbi Olenpas na azo ti Nzapa so kue ayeke na tere ti ala .
45016016	Ala bara tere na popo ti ala na lege ti sungo ngbangba so ayeke nzoni na le ti Nzapa . A-Eglize ti Christ kue abara ala .
45016017	A-ita , ye so mbi hunda na ala mingi ayeke so : ala sara hange na azo so ayeke ga na tënë ti kangbi nga na tënë so asara si azo ati na ya ti siokpari ; azo ni azia lege ti tënë so e fa na ala so awe . Ala zia lege ti azo ni so ,
45016018	ngbanga ti so azo ni ayeke sara kua ti Christ , Kota Gbia ti e pepe , me ala yeke gi gi kobe ti ya ti ala . Anzoni tënë na anzerengo tënë ayeke sigigi na yanga ti ala ti handa na azo so le ti ala azi pepe .
45016019	Ti ala , a-ita , azo kue ahinga atene , ala yeke azo ti mango tënë . Tongaso be ti mbi anzere na ala , me mbi ye titene ala duti azo ti ndara ti sara ye so ayeke nzoni , ala duti nzoni ti ke lege ti ye ti sioni .
45016020	Nzapa so ayeke mu siriri na zo aga nduru ti nika Satan na gbe ti gere ti ala awe . Ayeke nzoni Kota Gbia ti e Jésus asara nzoni be na ala !
45016021	Timothée , mba ti mbi so mbi na lo e yeke sara kua abara ala . Lusius , Yason na Sosipater , azo ti sewa ti mbi nga abara ala .
45016022	Mbi Tersius , zo ti sungo mbeti so , mbi bara ala na iri ti Kota Gbia .
45016023	Gaius so ayamba mbi na da ti lo abara ala ; azo ti Eglize ayeke bongbi na da ti lo . Eraste , wabatango-nginza ti gbata ni , lo na Kartus , ita ti e , abara ala . [
45016024	Ayeke nzoni Kota Gbia ti e Jésus asara nzoni be na ala kue ! Amen . ]
45016025	Ayeke nzoni e gonda Nzapa ! Lo yeke na ngangu ti sara si ala kpengba na lege ti mabe so alingbi gi na Nzoni Tënë ti Jésus Christ so mbi yeke fa . Nzoni Tënë ni ayeke tënë so Nzapa ahonde ando ngu na ngu si lo fa ni na e fadeso .
45016026	Fadeso , a fa tënë ni polele na ya ti ambeti ti awayanga-Nzapa . Nzapa so ayeke kpu na kpu , lo mu yanga si a fa tënë so na azo ti amara kue titene ala ma na be si ala ma yanga ti lo .
45016027	Nzapa oko laa ayeke na ndara . Gonda ayeke ti lo kpu na kpu na lege ti Jésus Christ ! Amen .
46001001	Mbi Paul , Nzapa airi mbi tongana ti so be ti lo aye titene mbi ga watokua ti Jésus Christ ; mbi na ita Sostene laa e tokua mbeti so
46001002	na Eglize ti Nzapa so ayeke na gbata ti Korente , ala so aga azo ti Nzapa na lege ti gango so ala ga oko na Jésus Christ , ala so Nzapa airi ala si lo zia ala nde ndali ti lo wani . Lo iri nga azo so kue ayeke na ando nde nde si ala yeke di iri ti Kota Gbia ti e Jésus Christ , so lo yeke Kota Gbia ti ala si lo yeke nga Kota Gbia ti e .
46001003	Ayeke nzoni Nzapa Babâ ti e na Kota Gbia ti e Jésus Christ asara nzoni be na ala si amu na ala siriri !
46001004	Mbi yeke mu singila lakue na Nzapa ndali ti ala , ngbanga ti nzoni be so Nzapa asara na ala na lege ti gango so ala ga oko na Jésus Christ .
46001005	Biani , na lege ti gango so ala ga oko na Christ , Nzapa amu na ala anzoni ye kue gbani gbani , so ti tene anzoni lege kue ti tenengo tënë na ti hingango ndo .
46001006	Andaa tënë so ala ma na ndö ti Christ awara ndo na be ti ala .
46001007	Nilaa , mbeni matabisi ti Yingo oko atia ala pepe , ala so ayeke ku singo ti Jésus Christ , Kota Gbia ti e .
46001008	Lo laa lo yeke sara titene ala kpengba ngbii asi na ndani si na lango ti gango ti Jésus Christ , Kota Gbia ti e , ala duti azo so tënë ayeke na li ti ala pepe .
46001009	Nzapa ayeke sara ye alingbi na tënë ti yanga ti lo : lo laa lo iri e titene e duti na beoko na Molenge ti lo Jésus Christ , Kota Gbia ti e .
46001010	A-ita , mbi hunda na ala mingi na iri ti Kota Gbia ti e Jésus Christ titene ala kue ama tere si kangbi aduti na popo ti ala pepe ; ala duti gi tongana zo oko , tënë ti be ti ala nga na bango ndo ti ala ague gi oko .
46001011	Biani , a-ita ti mbi , azo ti Kloe atene na mbi atene , papa ayeke na popo ti ala .
46001012	Tënë so mbi ye ti tene ayeke so : na popo ti ala , mbeni ayeke tene , ni yeke zo ti Paul , mbeni ayeke tene , ni yeke zo ti Apolos , mbeni ayeke tene , ni yeke zo ti Sefas si mbeni ayeke tene , ni yeke zo ti Christ .
46001013	Ya ti Christ akangbi ? Paul laa akui na ndö ti keke ti kroa ndali ti ala ? Wala ala wara bateme na iri ti Paul ?
46001014	Mbi mu singila na Nzapa , ngbanga ti so mbi batize zo oko na popo ti ala pepe , gi Krispus na Gaius laa mbi batize ala .
46001015	Tongaso , mbeni zo alingbi ti tene pepe , lo wara bateme na iri ti mbi .
46001016	Âa ! Mbi dabe ti mbi so mbi batize nga azo ti sewa ti Stefanas . Ti atanga ni , mbi hinga pepe so mbi batize mbeni zo nde .
46001017	Christ atokua mbi ti batize azo pepe , me ti fa Nzoni Tënë ti lo na azo . Mbi fa Nzoni Tënë na lege ti ndara ti azo pepe , tongaso si kuâ ti Christ na ndö ti keke ti kroa aga ye senge pepe .
46001018	Biani , tënë ti keke ti kroa so e yeke fa ayeke buba tënë na le ti azo so ayeke mu lege ti kuâ ; me ti e so e yeke soo kuâ , tënë ni ayeke ngangu ti Nzapa .
46001019	Mbeti ti Nzapa atene : “ Fade mbi yeke buba ndara ti azo ti ndara , mbi yeke ke hingango ndo ti azo ti hingango ndo . ”
46001020	Zo ti ndara ayeke na ndo wa ? Wafango-ndia ayeke na ndo wa ? Zo ti bingbingo tënë ti ngoi so ayeke na ndo wa ? Nzapa asara si ndara ti dunia so aga gi buba ye .
46001021	Biani , azo ti dunia so , na ndara ti ala wani alingbi ti hinga Nzapa pepe , ataa na ndo so lo fa ndara ti lo daa . Ndani laa , lo leke na be ti lo ti soo azo so ama na be gi na lege ti tënë so e yeke fa si akpa buba tënë so .
46001022	Azuife ayeke hunda ti baa ambeni ye ti kpene ; agreke ayeke gi ti ma atënë ti ndara .
46001023	Me ti e , e yeke fa tënë ti Christ so a fâ lo na ndö ti keke ti kroa . Na le ti azuife , tënë ni ayeke tongana mbeni ye so azo ayeke pika gere ti ala daa ti ti , na le ti agreke , tënë ni ayeke buba tënë .
46001024	Me na le ti azo so Nzapa airi ala , ataa ala yeke azuife wala agreke , Christ laa ayeke ngangu nga na ndara ti Nzapa .
46001025	Biani , ye ti Nzapa so azo abaa na le ti ala tongana ye ti buba , ye ni ayeke na ndara ahon ti azo . Ye ti Nzapa so azo abaa na le ti ala tongana ye so ayeke na ngangu pepe , ye ni ayeke na ngangu ahon ti azo .
46001026	A-ita , ala yeke azo so Nzapa airi ala , ala dabe ti ala na ndö ti ala wani : na lege ti bango ndo ti zo , azo ti ndara ayeke mingi na popo ti ala pepe , azo ti ngangu ayeke mingi pepe , azo so a du ala na ya ti anzoni sewa ayeke nga mingi pepe .
46001027	Me Nzapa asoro ye so azo ti dunia so abaa na le ti ala tongana ye ti buba ti zia kamene na le ti azo ti ndara ; lo soro ye so azo ti dunia so abaa na le ti ala tongana ye so ayeke na ngangu pepe ti zia kamene na le ti azo ti ngangu .
46001028	Ye so azo ti dunia so abaa na le ti ala tongana kete ye , tongana mbumbuse ye , tongana ye so akpa ye oko pepe , Nzapa asoro ni ti buba na ye so azo ni abaa tongana kota ye na le ti ala .
46001029	Tongaso , mbeni zo alingbi ti pika kate ti lo na dawa ti Nzapa pepe .
46001030	Me Nzapa asara si ala , a-ita , ala ga oko na Jésus Christ si lo sara titene Christ aga ndara ti e . Na lege ti Christ , Nzapa asara si e ga mbirimbiri na le ti lo , e ga azo so ayeke duti nde ndali ti so lo laa lo zi e na ya ti siokpari .
46001031	Tongaso , tongana ti so Mbeti ti Nzapa atene : “ Zo so aye ti gonda tere ti lo , ayeke nzoni lo gonda tere ti lo ndali ti ye so Kota Gbia asara . ”
46002001	A-ita , na ndembe so mbi gue lani na ndo ti ala kâ , mbi sigigi na ala nda ti taa-tënë ti Nzapa so angba na hondengo ni ; mbi tene tënë na ala na lege ti angbongboro tënë wala atënë ti ndara pepe .
46002002	Biani , so mbi yeke na popo ti ala , mbi ye ti hinga mbeni ye nde pepe , gi Jésus Christ oko , Jésus Christ so a fâ lo na ndö ti keke ti kroa .
46002003	Ndani laa , so lani mbi yeke na popo ti ala , ngangu atia mbi , mbeto asara mbi si tere ti mbi ado mingi .
46002004	Tënë ti mbi na fango ye ti mbi ayeke pepe tongana ti azo so ayeke mu atënë ti ndara ti zo ti woko na be ti amba ti ala , me atënë ti mbi ayeke ngangu ti Yingo ti Nzapa so ayeke woko be ti zo .
46002005	Tongaso , mabe ti ala aluti na ndö ti ndara ti azo pepe , me na ndö ti ngangu ti Nzapa .
46002006	Andaa , tënë ti mbi ayeke tënë ti ndara so mbi yeke fa ni na azo ti Christ so aga kangba na lege ti mabe awe . Ndara ni ayeke ndara ti azo ti dunia so pepe wala ndara ti ala so ayeke na komandema na ndö ti dunia so . Ti azo ni , fade a yeke hunzi ala kue kue kue .
46002007	Mbi yeke fa tënë ti ndara ti Nzapa so zo ahinga ni pepe , so lo honde ni na azo . Nzapa aleke tënë ti ndara ni kozo si dunia abaa gigi , ti sara si e wara gonda daa .
46002008	Mbeni oko na popo ti ala so ayeke na komandema na ndö ti dunia so ahinga tënë ti ndara ni pepe . Tongana ala hinga ni fade , ka ala fâ Kota Gbia na ndö ti keke ti kroa pepe , Kota Gbia so alingbi na gonda .
46002009	Me , tongana ti so Mbeti ti Nzapa atene : “ Ye so le ti zo abaa pepe , ye so mê ti zo ama pepe , ye so tënë ni aga na li ti zo pepe , Nzapa aleke ni ndali ti azo so aye lo . ”
46002010	Me Nzapa asigigi na nda ti tënë so na e na lege ti Yingo . Biani , Yingo ayeke gi nda ti aye kue , ataa ye so ahonde na ya ti be ti Nzapa .
46002011	Zo wa laa ahinga ye so ayeke na be ti zo ? Gi yingo ti zo so ayeke na ya ti lo laa ahinga ni . Ye so ayeke na be ti Nzapa nga , zo oko alingbi ti hinga pepe , gi Yingo ti Nzapa oko laa ahinga ni .
46002012	Ti e , Yingo so e wara ayeke yingo ti dunia so pepe , me ayeke Yingo so alondo na Nzapa titene e hinga anzoni ye so Nzapa ayeke mu na azo na lege ti nzoni be ti lo .
46002013	Tongaso e yeke mu atënë ti ndara ti azo ti tene na tënë ni pepe , me e yeke tene tënë ni na lege ti atënë so Yingo ti Nzapa ayeke fa na e . Nilaa e yeke fa nda ti atënë ti Yingo ti Nzapa na azo so ayeke na Yingo so .
46002014	Zo so ayeke na Yingo ti Nzapa pepe , lo yeke yeda na aye ti Yingo ti Nzapa pepe : aye ni ayeke aye ti buba na le ti lo , lo lingbi ti ma ya ni pepe , ngbanga ti so zo alingbi ti hinga nda ni gi na lege ti Yingo .
46002015	Zo so ayeke na Yingo ti Nzapa alingbi ti hinga nda ti aye kue , me mbeni zo ti hinga nda ti lo ayeke daa pepe .
46002016	Tongana ti so Mbeti ti Nzapa atene : “ Zo wa laa ahinga tënë ti be ti Kota Gbia ? Zo wa laa alingbi ti fa ye na lo ? ” Ti e , tënë ti be ti Christ ayeke na be ti e .
46003001	Ti mbi , a-ita , mbi lingbi ti tene tënë na ala pepe tongana ti so mbi yeke tene tënë na azo so ayeke na Yingo ti Nzapa ; me mbi tene tënë ni na ala tongana ti so a yeke tene tënë na azo ti dunia so , wala na azo so aga oko na Christ , me ala ngba akete molenge na lege ti mabe .
46003002	Ngu ti me laa mbi mu na ala ti nyon , mbi mu na ala kpengbango kobe pepe , ngbanga ti so ala lingbi ti te ni pepe . Ataa fadeso , ala lingbi nga ti te ni pepe ,
46003003	ngbanga ti so ala ngba lakue ti sara ye gi tongana ti azo ti dunia so . So tënë ti kota be na papa angba na popo ti ala so , so afa atene , ala yeke sara ye gi na lege ti azo ti dunia so pepe ? Ala yeke sara ye gi tongana ti azo kue pepe ?
46003004	So mbeni zo na popo ti ala atene : “ Mbi yeke ti mbi zo ti Paul ” si mbeni atene : “ Mbi yeke ti mbi zo ti Apolos ” , so sarango ye tongana ti azo kue laa pepe ?
46003005	Apolos ayeke zo wa ? Paul ayeke zo wa ? Ala yeke gi azo ti kua so Nzapa amu ala ti sara si ala , azo ti Korente ama na be . Zo oko oko na popo ti azo ti kua ni asara gi ye so Kota Gbia amu na lo ti sarango ni .
46003006	Mbi laa mbi lu ye , Apolos atuku ngu na ndö ni , me Nzapa asara si ye ni asigigi si amai .
46003007	Tongaso , zo so alu ye ayeke ye pepe , zo so atuku ngu na ndö ni ayeke nga ye pepe ; me kota ye ni ayeke Nzapa so asara titene ye ni amai .
46003008	Zo so alu ye na zo so atuku ngu na ndö ni , ala kue ayeke gi legeoko . Fade Nzapa ayeke mu na zo oko oko futa ti lo alingbi na kua so lo sara .
46003009	Biani , e na Nzapa laa e yeke sara kua oko , ala yeke tongana yaka ti Nzapa . Ala yeke nga tongana da ti Nzapa .
46003010	Na lege ti nzoni be so Nzapa asara na mbi , mbi sara kua tongana nzoni wakode ti sarango da ; mbi leke gere ti da ni si mbeni zo nde asara da na ndö ni . Me ayeke nzoni zo oko oko asara hange na lege so lo yeke sara da na ndö ti gere ti da ni .
46003011	Mbeni zo alingbi ti leke mbeni gere ti da nde pepe , gi gere ti da so a leke ni kozo awe , so ayeke Jésus Christ .
46003012	Na ndö ti gere ti da ni , ambeni zo asara da na lôro , wala na wen ti nginza wala na atêne ti ngangu ngere , ambeni asara ti ala da ni na keke wala na amara ti holengo pere nde nde .
46003013	Fade a yeke fa kua ti zo oko oko na le ti azo kue na lango ti fango ngbanga . Na lango ni so , fade wâ ayeke tara kua ti zo oko oko ti fa wala kua ni ayeke nzoni wala sioni .
46003014	Zo so asara da si da ni angba , fade lo yeke wara futa ti kua ti lo .
46003015	Zo so da ti lo agbi , fade lo yeke wara ye pepe , lo wani lo yeke soo kuâ , me lo yeke soo kuâ ni tongana ti zo so asigigi na ya ti wâ .
46003016	Ala hinga pepe atene , ala yeke da ti Nzapa si Yingo ti Nzapa aduti na be ti ala ?
46003017	Tongana mbeni zo abuba da ti Nzapa , fade Nzapa ayeke buba lo . Biani , da ti Nzapa ayeke nde si ayeke nzoni kue , ala laa ayeke da ti Nzapa ni .
46003018	Ayeke nzoni mbeni zo ahanda tere ti lo wani pepe : tongana mbeni zo na popo ti ala abaa ti lo atene , ni yeke na ndara tongana ti azo ti dunia so , ayeke nzoni lo ga zo ti gbogbolinda , tongaso si lo ga taa zo ti ndara .
46003019	Biani , ndara ti azo ti dunia so ayeke ye ti buba na le ti Nzapa . A su na ya ti Mbeti ti Nzapa , atene : “ Lo yeke gbu azo ti ndara na lege ti mayere ti ala wani . ”
46003020	A kiri a su nga , atene : “ Kota Gbia ahinga tënë ti be ti azo ti ndara ; lo hinga lo tene , tënë ni ayeke gi asenge senge ye . ”
46003021	Ndani laa , ayeke nzoni zo oko apika kate ti lo ndali ti mbeni zo pepe , ngbanga ti so ye kue ayeke ti ala , a-ita :
46003022	ataa Paul , ataa Apolos wala Sefas , ataa dunia , ataa fini wala kuâ , ataa ye ti laso wala ti kekereke . Ye kue ayeke ti ala ,
46003023	me ala , ala yeke ti Christ si Christ ayeke ti Nzapa .
46004001	Ayeke nzoni ala baa e tongana azo ti kua ti Christ , awabatango taa-tënë ti Nzapa so angba na hondengo ni .
46004002	Me ye so a yeke hunda na awabatango-ye , ayeke titene ala sara kua ti ala na legeni .
46004003	Ti mbi , tongana ala ye ti fâ ngbanga ti mbi wala mbeni bongbi ti fango ngbanga nde , ngbanga ti mbi ayeke daa pepe ; mbi yeke fâ nga ngbanga ti mbi wani pepe .
46004004	Na be ti mbi , mbi baa mbeni sioni ye ayeke na li ti mbi oko pepe , me so laa asara si mbi ga zo ti mbirimbiri pepe . Kota Gbia laa ayeke fâ ngbanga ti mbi .
46004005	Ndani laa , alingbi ala fâ ngbanga na li ti zo kozo pepe si ngoi ni alingbi , ala ku Kota Gbia aga si . Ye so angba na hondengo ni na ya ti vukongo ndo , fade lo yeke fa ni na gigi polele ; aye so azo aleke na be ti ala ti sarango ni , fade lo sigigi na nda ni . Tongaso , Nzapa ayeke gonda zo oko oko alingbi na kua so lo sara .
46004006	A-ita , ndali ti ala , mbi mu ambeni tapande so ti tene tënë na ndö ti mbi na Apolos si ala manda nda ti mato so : “ Alingbi zo oko oko aluti gi na ndö ti tënë so a su na mbeti , awe . ” Tongaso si ala zia lege ti baba ti ala so asara si ala yeke mu mbage ti mbeni zo ti ke mbeni so .
46004007	Biani , zo wa laa atene na mo atene , mo hon azo kue ? Aye so mo yeke na ni so , Nzapa laa amu ni na mo pepe ? Tongana Nzapa laa amu ni na mo , ngbanga ti nyen laa mo yeke gonda tere ti mo daa , mo baa mo tene , aye so mo yeke na ni so a mu na mo mungo pepe ?
46004008	Ka so ala wara aye so kue ala ye ni awe so ! Ka so ala ga azo ti mosoro awe so ! Ala ga agbia awe si e ngba ti e asenge zo so ma ? Ti be ti mbi , mbi ye titene ala ga agbia biani si e na ala kue , e le-gbia !
46004009	Mbi baa ti mbi , mbi tene , Nzapa amu e awatokua azia e ndangba ti azo kue . E yeke tongana azo so a fâ ngbanga ti kuâ na li ti ala awe : e ga ye ti ngia na le ti azo ti dunia kue , na le ti a-ange nga na le ti azo .
46004010	Ndali ti Christ , e ga azo so li ti ala ayeke daa pepe , me ti ala , ala ga azo ti ndara na lege ti gango so ala ga oko na Christ . E yeke ti e na ngangu pepe , me ti ala , ala yeke na ngangu . Azo ayeke ne ala , me ti e , azo ayeke baa e tongana ambumbuse zo .
46004011	Nzara ti kobe ayeke sara e , nzara ti ngu ayeke sara e , e yeke na bongo pepe , azo ayeke sara sioni na e , e yeke tambula gi na nduzu na nduzu , ngbii asi fadeso .
46004012	E yeke wara kobe ti yanga ti e na gbiki ti li ti e . Azo ayeke zonga e , me e yeke sara tufa na ndö ti ala ; azo ayeke sara ngangu na e , me e yeke kanga be ti e ;
46004013	azo ayeke tene sioni tënë na tere ti e , e yeke sara si be ti azo ade . E yeke tongana azende ti dunia so , afungo ye so azo ayeke bi na ngonda , ngbii asi fadeso .
46004014	Mbi su mbeti so na ala ti zia kamene na le ti ala pepe , me ti mu wango na ala tongana ti so zo ayeke sara na amolenge ti lo so lo ye ala mingi .
46004015	Biani , ataa azo saki baleoko laa afa lege na ala si ala ga oko na Christ , ala yeke na ababâ mingi pepe : mbi laa mbi du ala si ala ga oko na Christ na lege ti Nzoni Tënë so mbi fa na ala .
46004016	Tongaso , mbi hunda na ala mingi titene ala sara ye tongana mbi .
46004017	Ndali ti tënë so , mbi tokua Timothée na ala , molenge ti mbi so mbi ye lo mingi , lo ngba lakue ti mu lege ti Kota Gbia . Fade lo yeke dabe ti ala na lege so mbi mu peko ti Christ na peko ti so mbi ga oko na lo ; lo yeke dabe ti ala na aye so mbi yeke fa ni na ndo kue , na ya ti a-Eglize kue .
46004018	Ambeni zo na popo ti ala abaa ti ala atene , mbi yeke kiri ti si na ndo ti ala pepe , nilaa baba ti azo ni ahon ndoni so .
46004019	Me tongana Kota Gbia ayeda , fade mbi yeke si na ala kâ fafadeso . Tongana mbi si ande , mbi ye ti ma tënë ti azo ti baba so pepe , me mbi ye ti baa ngangu ti ala ti sarango na ye .
46004020	Biani , Kodro-gbia ti Nzapa ayeke dikongo gba ti atënë pepe , me ayeke ngangu ti sarango na ye .
46004021	Ala ye nyen ? Ala ye mbi mu fimbo si mbi ga na ni na tere ti ala ? Wala ala ye mbi sara ngangu na ala pepe , ti fa na ala so mbi ye ala ?
46005001	Na ndo kue , azo ayeke ma atene , gingo wali wala gingo koli kirikiri ahon ndoni na popo ti ala . Ataa na popo ti azo so ahinga Nzapa pepe , mbeni zo ti sarango mara ti ye tongaso ayeke daa pepe ! Azo atene , mbeni zo na popo ti ala ayeke duti na wali ti babâ ti lo !
46005002	Na ndö ni kue , ala yeke pika kate ti ala daa ! Ala lingbi fade ti duti na vundu ndali ti ye so pepe ? Alingbi fade titene ala zi zo so asara mara ti ye tongaso na popo ti ala !
46005003	Ti mbi , ataa so mbi yeke na popo ti ala pepe , na lege ti yingo , mbi yeke na popo ti ala . Tongaso mbi fâ ngbanga na li ti zo so asara mara ti ye ti sioni so awe , mbi sara ni tongana zo so ayeke na popo ti ala .
46005004	Tongana ala yeke bongbi ande tere ti ala , mbi yeke na popo ti ala na lege ti yingo . Na iri ti Kota Gbia Jésus nga na ngangu ti lo ,
46005005	mbi hunda na ala ti zia mara ti zo tongaso na maboko ti Satan si Satan abuba tere ti lo , tongaso si yingo ti zo ni alingbi ti soo kuâ na lango ti gango ti Kota Gbia .
46005006	Ye so ala yeke pika kate ti ala daa so , anzere oko pepe ! Ala hinga pepe atene , gi kete mama ti mapa laa ayeke sara titene mapa ni kue alondo ?
46005007	Ala zi angbene mama ti mapa titene ala ga nzoni ! Tongaso , fade ala yeke ga tongana fini farini so a gbu ya ni si a zia mama ti mapa daa pepe . Biani , ala ga tongana fini farini so a gbu ya ni awe , ngbanga ti so Christ ayeke taba ti Pake ti e so a mu lo na sandaga awe .
46005008	Tongaso , e sara matanga ti Pake ni na ngbene mama ti mapa pepe , so ti tene na asiokpari na aye ti sioni ; me e sara matanga ni na mapa so asara na mama ni pepe , so ti tene na vurungo be nga na tenengo taa-tënë .
46005009	Na ya ti mbeti so mbi tokua na ala kozoni , mbi tene : “ Azo so ayeke gi wali wala koli kirikiri so , ala sara songo na ala pepe . ”
46005010	Tënë so mbi tene lani so abaa pepe azo ti dunia so , so ti tene azo ti gingo awali wala akoli kirikiri , azo so kota nzara ti warango ye ayeke na be ti ala , azo ti nzi , wala azo ti vorongo anzapa nde . Tongaso pepe , alingbi fade titene ala sigigi na popo ti azo ti dunia so !
46005011	Me mbi su mbeti so lani na ala si zo so atene , ni yeke ita ti ala , zo ti Christ si lo yeke gi wali wala koli kirikiri , kota nzara ti warango ye ayeke na be ti lo , lo yeke voro anzapa nde , lo yeke du mvene na li ti amba ti lo , lo yeke ngbaa ti samba , wala lo yeke zo ti nzi , alingbi ala sara songo na lo pepe , ala te nga kobe na mara ti zo tongaso pepe !
46005012	Mbi laa mbi lingbi ti fâ ngbanga ti azo ti gigi ? Alingbi ala fâ ngbanga ti azo ti ya ni !
46005013	Ti azo ti gigi , Nzapa laa ayeke fâ ande ngbanga ti ala . Mbeti ti Nzapa atene : “ Ala zi zo ti sioni so ayeke na popo ti ala . ”
46006001	Na popo ti ala , tongana mbeni zo ayeke na tënë na mba ti lo , ngbanga ti nyen laa lo yeke gue na tënë ni ngbii na gbe ti azo so ahinga Nzapa pepe so ? Lo lingbi fade ti gue na ni na gbe ti azo ti Nzapa pepe ?
46006002	Ala hinga pepe atene , azo ti Nzapa laa ayeke fâ ande ngbanga ti azo ti dunia so ? So ala laa ayeke fâ ande ngbanga ti azo ti dunia so , ala lingbi ti fâ ngbanga ti akete kete tënë pepe ?
46006003	Ala hinga pepe atene , e laa e yeke fâ ande ngbanga ti a-ange ? Tongana ye ni ayeke tongaso , atënë so ayeke londo na popo ti ala so , ala lingbi ti fâ ngbanga ni pepe ?
46006004	Tongana amara ti tënë tongaso ayeke londo na popo ti ala , ngbanga ti nyen si ala yeke gue na tënë ni na gbe ti azo so Eglize ayeke baa ala tongana asenge zo so ?
46006005	Mbi tene tënë so ti bi kamene na le ti ala . Na popo ti ala , mbeni zo ti ndara ti fâ ngbanga ti atënë na popo ti a-ita ti lo , azo ti Christ , ayeke daa pepe ?
46006006	Mbeni zo ti Christ ague na mba ti lo na ngbanga , lo gue na lo na gbe ti azo ti so ama na be pepe !
46006007	So atënë ti guengo na azo na ngbanga ayeke na popo ti ala so , so afa atene , ala ti biani awe . Tongana azo aye ti sara sioni na ala wala ti nzi aye ti ala , ngbanga ti nyen laa ala ye ti kanga be ti ala daa pepe ?
46006008	Me ala laa ayeke sara sioni na amba ti ala si ala yeke nzi aye ti azo ! Andaa azo ni so ayeke a-ita ti ala , azo ti Christ !
46006009	Ala hinga pepe ? Azo ti sarango sioni , fade Kodro-gbia ti Nzapa ayeke ga ti ala pepe . Ala handa tere ti ala pepe : azo ti gingo wali wala gingo koli kirikiri , azo ti vorongo anzapa nde , azo ti gingo wali wala koli ti amba ti ala , akoli so ayeke lango na amba ti ala akoli ,
46006010	azo ti nzi , azo so kota nzara ti warango ye ayeke na be ti ala , azo so ayeke ngbaa ti samba , azo ti dungo mvene na li ti amba ti ala , azo ti gbungo ye ti azo na ngangu , fade Kodro-gbia ti Nzapa ayeke ga ti ala pepe .
46006011	Ambeni zo na popo ti ala ayeke ando tongaso . Me Nzapa asukula asioni ti ala awe , lo sara si ala ga nzoni kue si lo zia ala nde ; lo sara si ala ga mbirimbiri na le ti lo na iri ti Kota Gbia Jésus Christ nga na lege ti Yingo ti Nzapa ti e .
46006012	Ambeni zo ayeke tene : “ A mu na mbi lege ti sara ye kue . ” Taa-tënë , me ye kue laa ayeke sara nzoni na zo pepe . “ A mu na mbi lege ti sara ye kue ” , me mbi ye ti ga ngbaa ti mbeni ye oko pepe .
46006013	Ambeni zo ayeke tene nga : “ Kobe ayeke ndali ti ya si ya ayeke ndali ti kobe . ” Taa-tënë , me Nzapa ayeke buba ande ya na kobe kue . Andaa tere ti zo ayeke titene lo sara na aye ti kirikiri pepe : tere ti zo ayeke ndali ti Kota Gbia si Kota Gbia ayeke ndali ti tere ti zo .
46006014	Nzapa so azingo Kota Gbia na kuâ , fade lo yeke zingo nga e na kuâ na lege ti ngangu ti lo .
46006015	Ala hinga pepe atene , tere ti ala ayeke mbage ti tere ti Christ ? Fade mbi yeke mu mbage ti tere ti Christ ti sara si aga mbage ti tere ti wali-ndumba ? Oko pepe !
46006016	Ala hinga pepe atene , zo so aduti na wali-ndumba , lo na wali ni aga tere oko ? Mbeti ti Nzapa atene : “ Fade ala use kue ayeke ga gi tere oko . ”
46006017	Me zo so abongbi oko na Kota Gbia , lo na Kota Gbia aga oko na lege ti yingo .
46006018	Ala kpe lege ti gingo wali wala gingo koli kirikiri ! Atanga ti siokpari so kue zo ayeke sara ayeke ndu tere ti lo wani pepe ; me zo so agi wali wala koli kirikiri , andaa lo sara sioni na tere ti lo wani .
46006019	Ala hinga pepe atene , tere ti ala ayeke da so Yingo-Vuru ayeke duti daa ? Yingo-Vuru so alondo na Nzapa si ayeke na ya ti ala . Ala yeke duti gi ndali ti ala wani pepe .
46006020	Nzapa avo ala na kota ngere . Tongaso ala mu tere ti ala ti gonda na Nzapa .
46007001	Fadeso mbi yeke kiri tënë na ndö ti atënë so ala hunda na mbi na ya ti mbeti so ala tokua so . Ayeke nzoni titene koli amu wali pepe .
46007002	Me ti sara si azo agi wali wala koli kirikiri pepe , ayeke nzoni koli oko oko ayeke na wali ti lo si wali oko oko ayeke na koli ti lo .
46007003	Ayeke nzoni koli asara aye so kue alingbi lo sara na wali ti lo si wali asara nga aye so kue alingbi lo sara na koli ti lo .
46007004	Wali ayeke na komandema na ndö ti tere ti lo wani pepe , me koli ti lo ; koli nga ayeke na komandema na ndö ti tere ti lo wani pepe , me wali ti lo .
46007005	Ala gbanzi tere ti ala na ndö ti gbogbo pepe , gi tongana ala ma tere na ya ti mbeni kete ngoi ti sambela . Na pekoni , ala kiri ti duti tongana ti kozo ; tongaso pepe , fade ala yeke na ngangu ti kangango nzara ti tere pepe si Satan awara lege ti handango ala .
46007006	Tënë so mbi yeke tene na ala so , mbi yeke mu yanga na ala pepe , me mbi yeke mu na ala lege ti sarango ni .
46007007	Ti be ti mbi , mbi ye si azo kue aduti tongana mbi ; me zo oko oko ayeke na matabisi so Nzapa amu na lo : mbeni amu wali wala koli si mbeni amu wali wala koli laoko pepe .
46007008	Ala so ade ti mu wali wala koli pepe , na awali-mua , ayeke nzoni ala duti tongana mbi .
46007009	Me tongana ala yeke na ngangu ti kangango nzara ti tere pepe , ayeke nzoni ala mu wali wala koli , ngbanga ti so mungo wali wala koli ayeke nzoni ahon titene nzara ti tere ahon ndö ti ala .
46007010	Ti azo so amu wali wala koli awe , mbi yeke mu yanga so na ala ( mbi laa mbi mu yanga ni pepe , me Kota Gbia laa amu yanga ni ) : alingbi wali akangbi na koli ti lo pepe .
46007011	Tongana wali akangbi na koli ti lo , ayeke nzoni lo kiri lo mu mbeni koli pepe , wala lo kiri lo leke songo na koli ti lo . Ayeke nzoni koli atumba wali ti lo pepe .
46007012	Ti atanga ti azo ni , mbi yeke tene tënë so na ala ( tënë ni alondo na Kota Gbia pepe , me na mbi wani ) : tongana mbeni ita ayeke na wali so ama na be pepe si wali ni aye ti ngba ti duti na lo , alingbi lo tumba lo pepe .
46007013	Tongana mbeni wali ayeke na koli so ama na be pepe si koli ni aye ti ngba ti duti na lo , alingbi lo tumba lo pepe .
46007014	Biani , koli so ama na be pepe aga nduru na Nzapa na lege ti wali ti lo si wali so ama na be pepe aga nduru na Nzapa na lege ti koli ti lo . Tongana ye ni ayeke tongaso pepe , ka amolenge ti ala ayeke yongoro na Nzapa ; andaa amolenge ni ayeke nduru na lo .
46007015	Me tongana zo so ama na be pepe aye ti kangbi na wali ti lo wala na koli ti lo , lo lingbi ti sara ni senge . Zo so ama na be so , mbeni ye ti kanga lo na koli ni wala na wali ni ayeke daa pepe , ngbanga ti so Nzapa airi e ti duti na siriri .
46007016	Mo wali so mo ma na be , mo hinga biani so mo yeke soo ande koli ti mo ? Mo koli so mo ma na be , mo hinga biani so mo yeke soo ande wali ti mo ?
46007017	Ti tanga ti azo ni , alingbi zo oko oko angba na lege ti dutingo ti lo so Kota Gbia amu na lo , alingbi lo ngba na lege ti dutingo ti lo ni na ndembe so Nzapa airi lo . Ye so mbi yeke mu yanga daa na a-Eglize kue laa .
46007018	Mbeni zo afâ ganza awe si Nzapa airi lo ? Alingbi lo honde tënë ti ganza ti lo ni pepe . Mbeni zo ade ti fâ ganza pepe si Nzapa airi lo ? Alingbi a fâ lo na ganza pepe .
46007019	Fango ganza ayeke ye pepe , fango ganza pepe ayeke nga ye pepe . Kota ye ni ayeke titene zo asara ye alingbi na atënë ti yanga ti Nzapa .
46007020	Alingbi zo oko oko angba na lege ti dutingo ti lo tongana ti so lo yeke na ni na ndembe so Nzapa airi lo .
46007021	Mo yeke ando ngbaa si Nzapa airi mo ? Mo gi be ti mo daa pepe . Me tongana lege ti sigigi na gbe ti ngbaa ni ayeke daa , ayeke nzoni mo sigigi .
46007022	Biani , zo so ayeke ngbaa si Kota Gbia airi lo , andaa Kota Gbia azi lo na gbe ti ngbaa ni awe . Zo so ayeke ngbaa pepe si Kota Gbia airi lo , lo ga ngbaa ti Christ awe .
46007023	Nzapa avo ala na kota ngere ; ala kiri aga ngbaa ti azo pepe .
46007024	A-ita , alingbi zo oko oko angba na lege ti dutingo ti lo na le ti Nzapa tongana ti so lo yeke na ni na ndembe so Nzapa airi lo .
46007025	Ti ala so ade ti mu koli wala wali pepe , Kota Gbia amu na mbi yanga na ndö ti ala pepe ; me mbi yeke fa tënë ti be ti mbi tongana ti zo so ala lingbi ti zia be ti ala na ndö ti tënë lo , ngbanga ti so Kota Gbia asara nzoni be na mbi .
46007026	Ti be ti mbi , mbi tene : tongana zo aduti gi lo oko , so ayeke nzoni ndali ti so gigi ni aga ngangu fadeso awe . Taa-tënë , mbi baa ti mbi , mbi tene , ayeke nzoni zo aduti gi lo oko .
46007027	Mo mu wali awe ? Mo gi ti kangbi na lo pepe . Mo de ti mu wali pepe ? Mo gi ti mu wali pepe .
46007028	Me tongana mo mu wali , so ayeke siokpari pepe . Tongana mbeni maseka-wali amu koli , so ayeke siokpari pepe . Me azo so amu koli wala wali , ala yeke na nengo kungba na ndö ti go ti ala ; mbi ye si ala yo kungba ni pepe .
46007029	A-ita , tënë so mbi ye ti tene ayeke so : ngoi angba mingi pepe . Ti fadeso , akoli so ayeke na wali , alingbi ala duti tongana ti so ala yeke fade na wali pepe .
46007030	Azo so ayeke toto , alingbi ala duti tongana ti so ala yeke toto fade pepe . Azo so be ti ala ayeke na ngia , alingbi ala duti tongana ti so be ti ala ayeke fade na ngia pepe . Azo so ayeke vo ye , alingbi ala duti tongana ti so ala yeke fade na ye pepe .
46007031	Azo so ayeke wara anzoni ye ti dunia so , alingbi ala duti tongana ti so ala wara fade ni pepe . Biani , dunia ti fadeso , tongana ti so e yeke baa so ayeke hon hongo .
46007032	Mbi ye titene ala gi be ti ala pepe . Koli so amu wali pepe , be ti lo ayeke gi na ndö ti aye ti Kota Gbia , lo yeke gi titene be ti Kota Gbia anzere na lo .
46007033	Me koli so amu wali awe , be ti lo ayeke gi na ndö ti aye ti dunia so , lo yeke gi titene be ti wali ti lo anzere na lo ;
46007034	tongaso be ti lo ayeke na ndö ti aye use . Wali so amu koli pepe , na maseka-wali nga , be ti ala ayeke gi na ndö ti aye ti Kota Gbia titene ala bata tere ti ala na yingo ti ala nde ndali ti Nzapa . Me wali so amu koli awe , be ti lo ayeke gi na ndö ti aye ti dunia so , lo yeke gi titene be ti koli ti lo anzere na lo .
46007035	Mbi yeke tene tënë so ndali ti nzoni ti ala wani , me mbi ye ti zia kuku na dawa ti ala pepe ; mbi ye titene ala sara ye so ayeke na legeni mbirimbiri si ala mu be ti ala kue na Kota Gbia , gi na lo oko .
46007036	Fadeso , tongana mbeni maseka-koli na mbeni maseka-wali so aleke tënë ti mungo tere , lo baa so lo lingbi ti sara sioni na maseka-wali ni , tongana nzara ti maseka-wali ni ahon ndö ti lo si lo leke na be ti lo ti mu lo ti ga wali ti lo , alingbi lo sara tongana ti so be ti lo aye ; lo sara siokpari pepe . Ala use kue alingbi ti mu tere senge .
46007037	Me koli ni alingbi ti leke na be ti lo ti zia lege ti mungo wali ni , ti duti na lo koli na wali pepe , lo sara nzoni . Tongana lo leke na be ti lo biani tongaso , so ti tene mbeni zo agbu lo na ngangu pepe si lo yeke na ngangu ti kanga nzara ti tere ti lo , ayeke nzoni lo na wali ni amu tere pepe .
46007038	Tongaso , koli so amu tere na maseka-wali so lo ye ti mu lo , lo sara nzoni ; me koli so amu tere pepe na maseka-wali ni , lo sara nzoni mingi .
46007039	Wali so amu koli ayeke ngba na koli ti lo na ngoi so kue koli ni ayeke na fini . Tongana koli ni akui awe , lo lingbi ti mu mbeni koli nde senge tongana ti so be ti lo aye ; gi ye oko , ayeke nzoni koli ni ayeke zo ti Christ .
46007040	Me ti be ti mbi , tongana wali ni aduti gi lo oko , fade lo yeke duti na ngia mingi . Mbi nga , mbi hinga mbi tene , mbi yeke na Yingo ti Nzapa .
46008001	Âdu tënë ti anyama so a yeke ya na sandaga na anzapa nde , taa-tënë , tongana ti so ala yeke tene : “ E kue e yeke azo ti hingango ye . ” Hingango ye so ayeke sara si baba ahon ndö ti zo , me ndoye ayeke sara si zo ti Christ amai .
46008002	Tongana mbeni zo abaa atene ni hinga ye , andaa lo de ti hinga ye alingbi na taa hingango ye pepe .
46008003	Me tongana zo aye Nzapa , Nzapa ahinga lo awe .
46008004	Tongaso , e lingbi ti te kasa ti anyama so azo aya na sandaga na anzapa nde so ? E hinga so mbeni nzapa nde ayeke na dunia so pepe , Nzapa ayeke gi oko .
46008005	Taa-tënë , ambeni ye ayeke na yayu wala na sese so azo abaa atene ayeke anzapa — anzapa na akota gbia ayeke mingi .
46008006	Ti e , Nzapa ayeke gi oko , lo yeke Babâ so ye kue alondo na lo si e yeke na fini ndali ti lo . E yeke nga gi na Kota Gbia oko , Jésus Christ so na lege ti lo , ye kue abaa gigi si e yeke na fini na lege ti lo .
46008007	Me azo kue laa ahinga ye so pepe . Ambeni zo ayeke gue ando na peko ti anzapa nde ngbii asi fadeso . Nilaa ala ngba ti te akasa ti nyama so a ya na sandaga , ala baa ti ala atene a mu anyama so na anzapa nde . Ndali ti so tënë ti be ti ala ade ti kpengba pepe , ala baa ti ala atene , ala ga sioni awe ndali ti nyama so ala te so .
46008008	Kobe laa ayeke sara titene e ga nduru na Nzapa pepe . Ataa e te ni pepe , e yeke girisa ye oko daa pepe , ataa e te ni , e yeke wara ye oko daa pepe .
46008009	A mu lege na ala ti sara ye kue , me ala sara hange si ndali ti sarango ye ti ala ni , mbeni zo so mabe ti lo akpengba pepe so ati pepe .
46008010	Biani , mo so mo tene , mo yeke zo ti hingango ye , tongana mbeni zo so tënë ti be ti lo akpengba pepe abaa mo na tengo kobe na ya ti da ti anzapa nde , fade sarango ye ti mo ayeke pusu lo ti te nyama so a ya na sandaga na anzapa nde pepe ?
46008011	Ndali ti hingango ye ti mo , ita ti mo so akpengba pepe , lo so Christ akui ndali ti lo so , ayeke girisa lege .
46008012	So ala yeke sara siokpari tongaso na tere ti a-ita ti ala si ala yeke buba tënë ti be ti a-ita ti ala so akpengba pepe so , andaa ala sara siokpari ti ke Christ .
46008013	Ndani laa , tongana tengo mbeni kobe laa asara si ita ti mbi ati , fade mbi yeke zia lege ti tengo nyama biani biani , tongaso si ita ti mbi ati pepe .
46009001	Mbi yeke ngbaa ? Mbi yeke watokua pepe ? Mbi baa Jésus Kota Gbia ti e lani pepe ? Kua so mbi sara na Kota Gbia so , ala laa ayeke ye ti peko ni pepe ?
46009002	Tongana ambeni zo abaa mbi tongana watokua pepe , ti ala , azo ti Eglize ti Korente , mbi yeke watokua biani ! Biani , ala laa afa atene , mbi yeke watokua na lege so ala ga oko na Kota Gbia awe .
46009003	Tënë so mbi yeke kiri na ni na azo so ayeke bi tënë na li ti mbi ayeke so :
46009004	E lingbi fade ti te ye wala ti nyon ye pepe ?
46009005	E lingbi fade ti mu wali so ayeke zo ti Christ na tere ti e na ya ti atambula ti e pepe ? Atanga ti awatokua , a-ita ti Kota Gbia na Pierre ayeke sara ni !
46009006	Gi mbi na Barnabas laa e lingbi ti ngba ti sara kua ti wara na kobe ti yanga ti e ?
46009007	Zo wa laa ali na kua ti turugu awe si ayeke te ye na nginza ti bozo ti lo wani ? Zo wa laa ayeke fâ yaka ti vinye si lo yeke te ale ti vinye ni pepe ? Zo wa laa ayeke bata abagara si lo yeke nyon ngu ti me ti abagara ni pepe ?
46009008	Gi ye so azo ayeke sara ka ni laa mbi yeke tene tënë ni ? Ndia ti Moïse atene nga tënë ni pepe ?
46009009	Biani , a su na ya ti Ndia ti Moïse , atene : “ Bagara so ayeke do ale ti ble na le ti lakere , alingbi ala kanga yanga ti lo pepe . ” Tënë ti abagara laa agbu be ti Nzapa ?
46009010	Gi ndali ti e oko laa lo tene tënë so pepe ? Biani , ndali ti e laa a su tënë so na mbeti . Andaa zo so ayeke fâ yaka , alingbi lo hinga so lo yeke wara ye na peko ni ; zo so ayeke fâ ale ti kobe , alingbi lo hinga so lo yeke wara ti lo mbage ti ale ti kobe ni .
46009011	E lu anzoni ye ti Yingo na be ti ala . Tongaso , tongana e ko mbage ti anzoni ye ti ala ti sese so , fade ala yeke tene : e yeke hunda ye mingi ?
46009012	So ambeni zo alingbi ti hunda ye so na ala , ka ti e ni , e lingbi ti hunda ye ahon ti azo ni so pepe ? Me e sara tongaso pepe . Ataa aye so kue ayeke si na e , e yeke kanga be ti e , ngbanga ti so e ke ti sara mbeni ye so alingbi ti kanga lege na Nzoni Tënë ti Christ .
46009013	Ala hinga pepe ? Azo so ayeke sara kua na ya ti kota da ti Nzapa ayeke wara kobe ti ala gi na lege ti kua ni ; azo so ayeke sara kua ti yango sandaga na ndö ti gbalaka ayeke wara mbage ti ye so azo ayeke mu na sandaga !
46009014	Legeoko nga , Kota Gbia amu yanga atene , azo so ayeke fa Nzoni Tënë , alingbi ala wara aye ti ala gi na lege ti fango Nzoni Tënë .
46009015	Ataa so mbi lingbi fade ti hunda ye na maboko ti ala , mbi sara ni pepe , mbi yeke su nga mbeti so na ala ti hunda ye pepe . Titene mbi kui , ayeke fade nzoni ahon titene mbi hunda ye na ala . Nda ni so mbi yeke pika kate ti mbi laa , mbeni zo alingbi ti zi ni pepe !
46009016	Ndali ti fango Nzoni Tënë so mbi yeke fa , mbi lingbi ti pika kate ti mbi pepe . Fango Nzoni Tënë ayeke ye so Nzapa amu na mbi yanga ti sara . Mawa na mbi tongana mbi fa Nzoni Tënë ni pepe !
46009017	Tongana mbi wani laa mbi soro fade ti sara kua ni so , ka alingbi ti futa mbi . Me a hunda na mbi na ngangu ti sara kua ni , ngbanga ti so Nzapa laa azia ni na maboko ti mbi .
46009018	Tongaso , futa ti mbi ayeke nyen ? Futa ti mbi ayeke ti fa Nzoni Tënë na azo gi senge senge . Ataa so Nzoni Tënë amu na mbi lege fade ti hunda ye na maboko ti ala , mbi sara so pepe .
46009019	Mbi yeke ngbaa ti mbeni zo oko pepe ; me mbi sara tere ti mbi ngbaa ti azo kue ti gi lege ti wara azo mingi .
46009020	Tongana mbi yeke na popo ti azuife , mbi yeke sara ye tongana zuife titene mbi wara azuife . Tongana mbi yeke na popo ti azo so ayeke na gbe ti Ndia ti Moïse , mbi yeke sara ye tongana zo so ayeke na gbe ti Ndia ni , ataa so mbi yeke na gbe ti Ndia ni pepe . Mbi sara tongaso ti wara azo so ayeke na gbe ti Ndia ni .
46009021	Tongana mbi yeke na popo ti azo so ayeke na gbe ti Ndia ti Moïse pepe , mbi yeke sara ye tongana zo so ayeke na gbe ti Ndia ni pepe . Mbi sara tongaso ti wara azo so ayeke na gbe ti Ndia ni pepe . Andaa mbi ke ndia ti Nzapa pepe , ngbanga ti so mbi yeke sara ye alingbi na ndia ti Christ .
46009022	Tongana mbi yeke na popo ti azo so mabe ti ala akpengba pepe , mbi yeke sara ye tongana zo so mabe ti lo akpengba pepe . Mbi sara tongaso ti wara azo so mabe ti ala akpengba pepe . Tongana mbi yeke na popo ti azo kue , mbi yeke sara ye tongana azo kue titene mbi sara kue ti soo ambeni na popo ti ala .
46009023	Mbi yeke sara ye so kue ndali ti Nzoni Tënë titene mbi wara anzoni ye so Nzoni Tënë ayeke mu .
46009024	Ala hinga pepe ? Na lando ti awanguru , azo ti kpengo loro kue laa ayeke kpe loro ni , me gi zo oko laa ayeke wara kangu ti wen ! Ala kpe loro na lege so ala lingbi ti wara kangu ti wen .
46009025	Awanguru kue ayeke ke ambeni ye mingi ti leke tere ti ala ndali ti mandako . Ala yeke sara ni ti wara na peko ni nzoni ye so ayeke buba bubango . Ti e , e yeke sara ni ti wara nzoni ye so ayeke buba ande pepe .
46009026	Ndani laa mbi yeke kpe loro , le ti mbi angba gi na ndö ti ye so mbi ye ti wara . Mbi yeke tongana zo ti kpongo gobo so ayeke pika ya ti pupu pepe .
46009027	Me mbi yeke sara pasi na tere ti mbi , mbi yeke kanga tere ti mbi ngangu . Tongaso pepe , fade a yeke zi mbi na ya ti mandako ni , ataa so mbi fa Nzoni Tënë na azo .
46010001	A-ita , mbi ye ti dabe ti ala na ye so asi ando na akotara ti e : ala kue atambula na gbe ti mbinda , ala kue ahon na ya ti kota ngu-ingo na gere .
46010002	Akotara ti e ni kue awara bateme na ya ti mbinda nga na ya ti kota ngu-ingo , ngbanga ti so ala ga oko na Moïse .
46010003	Ala kue ate gi oko kobe ti yingo ,
46010004	ala kue anyon nga gi oko ngu ti yingo , ngbanga ti so ala yeke nyon ando ngu so alondo na ya ti kota têne ti yingo so ayeke tambula na peko ti ala , kota têne ni ayeke Christ .
46010005	Me ambeni mingi na popo ti ala ayeke nzoni na le ti Nzapa pepe , ndani laa , ala kui kirikiri na ya ti benyama .
46010006	Aye so asi na ala titene e manda ye na lege ni si nzara ti aye ti sioni so asara ala ando so asara e pepe .
46010007	Ala azo ti Christ , ala voro anzapa nde pepe tongana ti so ambeni zo na popo ti akotara ti ala avoro ala ando . Mbeti ti Nzapa atene : “ Azo ni aduti ti te , ti nyon si na pekoni , ala londo ti sara ngia . ”
46010008	E mu tere ti e pepe ti gi na wali wala koli kirikiri tongana ti so ambeni zo na popo ti akotara asara ando si azo saki baleuse na ota akui na ya ti lango oko so .
46010009	E tara be ti Christ pepe tongana ti so ambeni na popo ti akotara asara ando si angbo ate ala , ala kui so .
46010010	Ti hunzi na ni , ala diko tënë na gbe ti go ti ala pepe tongana ti so ambeni na popo ti akotara asara ando si ange ti kuâ afâ ala so .
46010011	Aye so asi ando na akotara ti e titene e manda ye na lege ni . A su ni na mbeti ti gboto mê ti e , ngbanga ti so e yeke na ngoi so nda ti aye kue aga nduru ti si awe .
46010012	Tongaso , zo so abaa atene , lo yeke luti na nduzu , lo sara hange si lo ti pepe .
46010013	Aye ti tarango be so kue asi na ala ayeke aye so ayeke si na azo kue . Nzapa ayeke sara ye alingbi na tënë ti yanga ti lo : lo lingbi ti zia ala titene aye ti tarango be ahon ngangu ti ala pepe . Me tongana ye ti tarango be asi , fade Nzapa ayeke mu na ala ngangu titene ala kanga be ti ala daa , lo yeke mu nga na ala lege ti sigingo na ya ni .
46010014	Ndani laa , a-ita ti mbi so mbi ye ala mingi , ala kpe lege ti vorongo anzapa nde !
46010015	Mbi yeke tene tënë so na ala tongana azo ti hingango ndo . Ala wani agbu li ti ala na ndö ti tënë so mbi tene so .
46010016	Kopo so e yeke mu singila na Nzapa ndali ni si e yeke nyon ni so , ni laa ayeke sara titene e duti na beoko na mene ti Christ pepe ? Mapa so e yeke fâ ya ni , ni laa ayeke sara titene e duti na beoko na tere ti Christ pepe ?
46010017	So mapa ni ayeke gi oko , e kue e bongbi , e ga tere oko , ngbanga ti so e kue e yeke te gi mapa oko so .
46010018	Ala baa azo ti Israel : ala so ayeke te anyama so a ya na sandaga na Nzapa na ndö ti gbalaka , ala yeke na beoko na Nzapa .
46010019	Tënë ti nyen laa mbi ye ti tene ? Nyama so a ya na sandaga na anzapa nde ayeke mbeni ye ? Wala mbeni nzapa nde ayeke mbeni ye ?
46010020	Oko pepe ! Me asandaga so azo ayeke mu , ala yeke mu ni na asioni yingo , me na Nzapa pepe . Andaa mbi ye pepe titene ala sara beoko na asioni yingo .
46010021	Ala lingbi ti nyon ye na ya ti kopo ti Kota Gbia nga na ya ti kopo ti asioni yingo legeoko pepe ; ala lingbi ti te kobe ti Kota Gbia na kobe ti asioni yingo legeoko pepe .
46010022	Wala e ye ti sara ye tongaso titene Nzapa asara mbanda ? Ala baa ti ala atene , e yeke na ngangu e hon lo ?
46010023	Ambeni zo ayeke tene : “ A mu na zo lege ti sara ye kue ” . Taa-tënë , me ye kue laa ayeke sara nzoni na zo pepe . “ A mu na zo lege ti sara ye kue ” , me ye kue laa asara si Eglize amai pepe .
46010024	Alingbi zo oko oko agi gi nzoni ti lo wani pepe , me lo gi nzoni ti amba ti lo .
46010025	Ala lingbi ti te aye so kue a yeke ka na gara , me ala hunda nda ni pepe , ataa so ala yeke gi be ti ala .
46010026	Biani , sese na aye so kue ayeke na ndö ni ayeke ti Kota Gbia .
46010027	Tongana mbeni zo so ahinga Nzapa pepe airi ala ti te kobe si ala yeda ti gue , ayeke nzoni ala te ye so kue lo yeke mu na ala ; me ala hunda nda ni pepe , ataa so ala yeke gi be ti ala .
46010028	Me tongana mbeni zo atene na ala : “ Kasa ti nyama ni ayeke ti nyama so azo aya na sandaga na anzapa nde ” , ala te ni pepe , ndali ti zo so atene tënë ni na ala so , tongaso si be ti zo ni agi ti lo pepe .
46010029	Mbi yeke tene tënë ti be ti ala pepe , me mbi yeke tene tënë ti be ti zo so atene tënë ni na ala so . Ye so mbeni zo abaa na be ti lo tongana nzoni ye wala sioni ye , ngbanga ti nyen si alingbi ti kanga lege na mbi ti sara ye so be ti mbi aye ?
46010030	Tongana mbi mu singila na Nzapa ndali ti kobe so mbi yeke te , ngbanga ti nyen azo ayeke kasa mbi ndali ti kobe so mbi mu singila ndali ni ?
46010031	Tongaso , ataa ala yeke te , ataa ala yeke nyon , ataa ye so kue ala yeke sara , ala sara ni kue ndali ti gonda ti Nzapa .
46010032	Na lege ti sarango ye ti ala , ala sara si mbeni zuife , wala mbeni zo ti mbeni mara nde , wala mbeni zo ti Eglize ti Nzapa ati pepe .
46010033	Ala sara ye tongana mbi : mbi yeke gi lege ti sara kue titene mbi ga nzoni na le ti azo kue . Mbi yeke gi gi nzoni ti mbi wani pepe , me mbi yeke gi nzoni ti azo mingi si ala soo kuâ .
46011001	Ala sara ye tongana mbi , tongana ti so mbi yeke sara ye tongana Christ .
46011002	Mbi gonda ala , ngbanga ti so na ngoi kue , ala yeke dabe ti ala na mbi si ala yeke sara ye alingbi na atënë so mbi fa na ala .
46011003	Me mbi ye ala hinga so Christ ayeke makonzi ti koli kue ; koli ayeke makonzi ti wali si Nzapa ayeke makonzi ti Christ .
46011004	Koli so ayeke sambela wala ayeke tene peko ti tënë ti yanga ti Nzapa si lo kanga mbeni ye na li ti lo , andaa lo ke ti ne Christ , makonzi ti lo .
46011005	Me wali so ayeke sambela wala ayeke tene peko ti tënë ti yanga ti Nzapa si lo kanga mbeni ye na li ti lo pepe , andaa lo ke ti ne koli ti lo so ayeke makonzi ti lo ; lo yeke legeoko tongana wali so akio kua ti li ti lo .
46011006	Tongana wali akanga ye na li ti lo pepe , ayeke nzoni lo fâ kua ti li ti lo . Me tongana fango kua ti li wala kiongo kua ti li ayeke ye ti kamene , ayeke nzoni lo kanga ye na li ti lo .
46011007	Ti koli , alingbi lo kanga mbeni ye na li ti lo pepe , ngbanga ti so lo yeke limo ti Nzapa si lo yeke fa gonda ti Nzapa . Me wali ayeke fa gonda ti koli .
46011008	Biani , Nzapa amu mbage ti tere ti wali si lo sara na koli pepe , me lo mu mbage ti tere ti koli si lo sara na wali .
46011009	Nzapa asara koli ndali ti wali pepe , me lo sara wali ndali ti koli .
46011010	Ndani laa , ndali ti a-ange , alingbi wali akanga ye na li ti lo ti fa so lo yeke na gbe ti koli .
46011011	Me so e na Kota Gbia e ga oko , tongana koli ayeke daa pepe , wali ayeke daa pepe ; tongana wali ayeke daa pepe , koli ayeke daa pepe .
46011012	Biani , Nzapa amu mbage ti tere ti koli si lo sara na wali , me wali laa ayeke du koli . Ye kue alondo na Nzapa .
46011013	Ala wani agbu li ti ala na ndö ti tënë so : tongana wali akanga ye na li ti lo pepe si lo sambela , so ayeke na legeni ?
46011014	Tongana koli ayeke na yongoro kua ti li , lo bi tere ti lo na sese awe . Gigi laa ayeke fa na ala ye so pepe ?
46011015	Ti wali , yongoro kua ti li ayeke ye ti nengo lo , ngbanga ti so Nzapa amu ni na lo tongana ye ti kangango na li ti lo .
46011016	Me tongana mbeni zo aye ti ke tënë so , ayeke nzoni lo hinga lo tene , mbeni lege nde ayeke daa pepe so e na a-Eglize ti Nzapa , e yeke sara ka na ni .
46011017	Tënë so mbi ye ti tene fadeso na ala , mbi yeke gonda ala pepe . Bongbingo tere ti ala ayeke sara nzoni na ala pepe , me ayeke sara sioni mingi na ala .
46011018	Kozo ye so mbi ye ti tene na ala ayeke so : azo atene na mbi atene , tongana ala yeke bongbi tere ti ala , akangbi ayeke na popo ti ala . Mbi hinga so ayeke mvene kue pepe .
46011019	Ti tene taa-tënë , alingbi kangbi aduti na popo ti ala , tongaso si a hinga azo so na popo ti ala ayeke sara ye na legeni .
46011020	Na ndembe so ala yeke bongbi , ye so ala yeke te ayeke kobe ti Kota Gbia pepe .
46011021	Biani , zo oko oko ayeke do tere ti te kobe ti lo wani , ambeni zo ayeke ngba na nzara si samba ayeke sara ambeni .
46011022	Ala yeke na ada ti ala titene ala te si ala nyon na ya ni pepe ? Wala ala baa Eglize ti Nzapa na le ti ala tongana buba ye ? Ala ye ti zia kamene na le ti azo so ayeke na ye pepe so ? Fade mbi yeke tene na ala nyen ? Mbi gonda ala ? Oko pepe ! Mbi yeke gonda ala na ndö ti tënë so pepe .
46011023	Ti mbi , tënë so mbi ma na yanga ti Kota Gbia si mbi fa na ala ayeke so : na bi so ala ka lo , Kota Gbia Jésus amu mapa ,
46011024	lo mu singila na Nzapa , lo fâ ya ni si lo tene : “ So ayeke tere ti mbi so mbi mu ndali ti ala . Ala sara ye so ti dabe ti ala na mbi . ”
46011025	Na peko ti tengo kobe , lo mu kopo si lo kiri lo sara gi tongaso , lo tene : “ Kopo so ayeke fini mbuki na lege ti mene ti mbi . Lakue tongana ala yeke nyon ni , ala sara ye so ti dabe ti ala na mbi . ”
46011026	Biani , lakue tongana ala yeke te mapa so si ala yeke nyon kopo so , ala yeke fa tënë ti kuâ ti Kota Gbia ti ku na gango ti lo .
46011027	Ndani laa , zo so ate mapa so si anyon kopo ti Kota Gbia na lege so ane lo pepe , fade tënë ayeke na li ti lo ndali ti tere na mene ti Kota Gbia .
46011028	Ayeke nzoni zo oko oko abaa be ti lo nzoni kozoni si lo te mapa so si lo nyon kopo so ,
46011029	ngbanga ti so zo so ate mapa ni si anyon kopo ni , lo baa na le ti lo tongana tere ti Kota Gbia pepe , andaa lo yeke te , lo yeke nyon ti fâ ngbanga na li ti lo wani .
46011030	Ndani laa , na popo ti ala , azo ti kobela na azo so mbage ti tere ti ala abuba ayeke mingi si ambeni mingi akui .
46011031	Tongana e wani e baa fade be ti e nzoni kozoni , ka Kota Gbia afâ ngbanga na li ti e pepe .
46011032	Me Kota Gbia afâ ngbanga ti e si lo pika e titene lo fâ ngbanga na li ti e tongana ti tanga ti azo ti dunia so pepe .
46011033	Tongaso a-ita , tongana ala bongbi ti te kobe ti Kota Gbia , ala ku amba ti ala .
46011034	Tongana nzara asara mbeni zo , alingbi lo te kobe na da ti lo , tongaso si ala bongbi ti iri ngbanga ti Nzapa na li ti ala pepe . Tongana mbi si kâ , fade mbi yeke leke tanga ti atënë ni .
46012001	A-ita , tënë na ndö ti amatabisi ti Yingo-Vuru , mbi ye si ala hinga ni nzoni .
46012002	Na ndembe so ala de ando ti hinga Nzapa pepe , a gboto ala ti gue na peko ti anzapa nde so ayeke tene tënë laoko pepe .
46012003	Ndani laa , mbi tene na ala : zo so Yingo ti Nzapa ayeke tene tënë na lege ti lo , lo lingbi ti tene sioni tënë na iri ti Jésus pepe . Tongana Yingo-Vuru ayeke na zo pepe , zo ni alingbi ti tene pepe : “ Jésus ayeke Kota Gbia ” .
46012004	Amatabisi ayeke nde nde , me ala kue alondo gi na Yingo oko .
46012005	Alege ti sarango na Kota Gbia ayeke nde nde , me Kota Gbia ayeke gi oko .
46012006	Akua ayeke nde nde , me gi oko Nzapa so laa ayeke mu ngangu na azo kue ti sara akua ni kue .
46012007	Yingo ayeke sara kua na ya ti zo oko oko na lege ti matabisi so a mu na zo ni ndali ti nzoni ti atanga ti azo ni kue .
46012008	Yingo ayeke mu na mbeni zo tënë ti ndara si na mbeni zo , lo yeke mu tënë ti hingango ye ;
46012009	gi oko Yingo so ayeke mu na mbeni zo matabisi ti mabe ; gi oko Yingo so ayeke mu na mbeni zo matabisi ti kaingo kobela ;
46012010	lo yeke mu na mbeni zo ngangu ti sarango aye ti kpene ; lo yeke mu na mbeni zo lege ti tenengo peko ti tënë ti yanga ti Nzapa ; lo yeke mu na mbeni zo lege ti hingango ye so alondo na Yingo na ye so alondo na Yingo pepe ; lo yeke mu na mbeni zo lege ti tenengo tënë na ambeni yanga nde so zo ahinga ni pepe ; lo yeke mu na mbeni zo lege ti kiringo peko ti ayanga ni na amba ti lo .
46012011	Me gi oko Yingo so laa ayeke sara aye so kue ; lo laa lo yeke kangbi amatabisi so kue na azo tongana ti so be ti lo aye .
46012012	Tere ti zo ayeke oko , me ambage ti tere ni ayeke mingi . Ataa so ambage ti tere ti zo ayeke mingi , ala kue abongbi aga gi tere oko . Ti Christ , ye ni ayeke nga gi tongaso .
46012013	Ataa e yeke azuife wala e yeke azuife pepe , ataa e yeke angbaa wala angbaa pepe , e kue e wara bateme ti Yingo oko titene e bongbi e ga tere oko ; Nzapa amu na e kue gi oko Yingo so .
46012014	Biani , mbage ti tere oko laa ayeke ngbongboro tere ti zo pepe , me ambage ni mingi laa abongbi aga tere ni .
46012015	Tongana gere atene : “ Ka so mbi yeke maboko pepe so , mbi yeke mbage ti tere pepe ” , so laa asara si lo ngba mbage ti tere ni pepe ?
46012016	Tongana mê atene : “ Ka so mbi yeke le pepe so , mbi yeke mbage ti tere pepe ” , so laa asara si lo ngba mbage ti tere ni pepe ?
46012017	Tongana tere kue ayeke fade gi le , ka zo ayeke ma ndo na nyen ? Tongana tere kue ayeke fade gi mê , ka zo ayeke ma fion ti ye na nyen ?
46012018	Me Nzapa azia ambage ti tere ti e oko oko na ndo so be ti lo aye .
46012019	Tongana mbage ti tere ti zo ayeke fade gi oko , ka ngbongboro tere ni ayeke na ndo wa ?
46012020	Tongaso , ambage ti tere ti zo ayeke mingi , me tere ni ayeke gi oko .
46012021	Le alingbi ti tene na maboko pepe , atene : “ Ngba na ti mo ni kâ ! ” Li nga alingbi ti tene na gere pepe , atene : “ Ngba na ti mo ni kâ ! ”
46012022	Me ambage ti tere so zo abaa ni tongana ye so ayeke na ngangu pepe so , ala laa ayeke bata tere ni na fini .
46012023	Ambage ti tere so na le ti e , e yeke ne ni pepe so , ala laa e yeke ne ala mingi . Ambage ti tere so zo ayeke di iri ni kirikiri pepe so , ala yeke sara nzoni ;
46012024	ti atanga ti mbage ti tere so ayeke pendere , tënë ayeke daa pepe . Me Nzapa aleke tere ti zo si lo mu nengo na ambage ti tere ni so azo ayeke ne ni pepe .
46012025	Nzapa asara tongaso titene kangbi aduti na popo ti ambage ti tere ni pepe si ambage ti tere ni oko oko amu maboko na amba ti ala .
46012026	Tongana mbeni mbage ti tere oko ayeke baa pasi , atanga ni kue ayeke baa pasi legeoko na lo . Tongana a ne mbeni mbage ti tere oko , fade ayeke ne nga atanga ni kue .
46012027	Biani , ala kue , ala yeke tere ti Christ , ala oko oko kue ayeke ambage ti tere ti lo .
46012028	Tongaso , lege so Nzapa azia azo na ya ti Eglize laa : kozoni , lo zia awatokua ; use ni , lo zia awayanga-Nzapa ; ota ni , lo zia awafango-ye ; na pekoni , lo zia azo so lo mu na ala matabisi ti sarango aye ti kpene , ti kaingo kobela , ti mungo maboko na amba ti ala , ti dutingo na li ti amba ti ala , ti tenengo tënë na ayanga nde nde so ala hinga ni pepe .
46012029	Azo kue laa ayeke awatokua ? Azo kue laa ayeke awayanga-Nzapa ? Azo kue laa ayeke awafango-ye ? Azo kue laa ayeke sara aye ti kpene ?
46012030	Azo kue laa ayeke na matabisi ti kaingo kobela ? Azo kue laa ayeke tene tënë na ayanga nde ? Azo kue laa ayeke kiri peko ti ayanga ni na amba ti ala ?
46012031	Na popo ti amatabisi so Yingo ayeke mu na azo , ala gi lege ti wara amatabisi so ayeke nzoni ahon atanga ni . Me fadeso , mbi yeke fa na ala mbeni lege so ayeke nzoni ahon atanga ni kue .
46013001	Tongana mbi tene ayanga ti kodro ti azo na ayanga ti a-ange si mbi ye amba ti mbi pepe , andaa mbi yeke tongana gbagba ngo so ayeke toto wala mbeni wen so ayeke toto mingi .
46013002	Tongana mbi yeke na matabisi ti tenengo peko ti tënë ti yanga ti Nzapa , tongana mbi hinga nda ti aye so kue angba na hondengo ni , tongana mbi hinga ye kue , tongana mbi yeke na mabe ti sara si ahoto alondo ahon si mbi ye amba ti mbi pepe , mbi yeke ye oko pepe .
46013003	Tongana mbi kangbi aye ti mbi kue na azo ti mawa , tongana mbi mu tere ti mbi titene azo agbi ni na wâ si mbi ye amba ti mbi pepe , mbi yeke wara ye oko na pekoni pepe .
46013004	Ndoye ayeke kanga be ti lo , lo yeke sara nzoni , lo yeke sara kota be pepe , lo yeke pika kate ti lo pepe , lo yeke sara baba pepe ;
46013005	lo yeke sara ye ti kamene pepe , lo yeke gi gi nzoni ti lo wani pepe , lo yeke sara ngonzo hio hio pepe , lo yeke bata zo na be pepe ;
46013006	lo wara ngia na lege ti ye ti sioni pepe , me lo wara ngia na lege ti taa-tënë .
46013007	Ndoye ayeke kanga be ti lo na ndö ti asioni kue , lo yeke bata mabe ti lo na ya ti aye kue , lo yeke zia be ti lo kue ti ku na ya ti aye kue , lo yeke kanga be ti lo na ya ti aye kue .
46013008	Ndoye ayeke hunzi laoko pepe . Fade tenengo peko ti tënë ti yanga ti Nzapa ayeke hunzi , matabisi ti tenengo tënë na ayanga nde ayeke hunzi , hingango ye ayeke hunzi .
46013009	Biani , mbage ti hingango ye ti e atia , mbage ti atënë ti peko ti yanga ti Nzapa so e yeke tene atia ;
46013010	me tongana ye so ayeke nzoni kue ayeke si ande , ye so mbage ni atia ayeke hunzi .
46013011	Na ndembe so mbi de molenge , mbi yeke tene tënë tongana molenge , gbungo li ti mbi ayeke tongana ti molenge , tënë ti be ti mbi ayeke tongana ti molenge . Na ndembe so mbi ga koli awe , mbi zia lege ti sarango ye ti molenge .
46013012	Ti fadeso , ye so e yeke baa ayeke tongana ye so zo ayeke baa na ya ti tatara ; e yeke baa ye ni nzoni kue pepe . Me gbanda , e yeke baa Nzapa le na le . Ti fadeso , mbage ti hingango ye ti mbi atia ; me gbanda , mbi yeke hinga ye kue tongana ti so Nzapa ahinga na mbi so .
46013013	Fadeso , aye ota so ayeke ngba : mabe , ziango be ti ku ye na ndoye ; me ndoye ayeke kota ahon atanga ni kue .
46014001	Ala gi lege ngangu ti ye amba ti ala . Ala sara nga nzara ti wara amatabisi ti Yingo , me matabisi so ala lingbi ti gi lege ni mingi ayeke tenengo peko ti tënë ti yanga ti Nzapa .
46014002	Zo so ayeke tene tënë na mbeni yanga nde , lo yeke tënë ni na azo pepe , me na Nzapa . Zo oko ayeke ma ya ti tënë so lo yeke tene so pepe . Na lege ti Yingo-Vuru , lo yeke tene ambeni tënë so angba na hondengo ni .
46014003	Me zo so ayeke tene peko ti tënë ti yanga ti Nzapa , lo yeke tënë ni na azo ; lo yeke sara titene azo akpengba , lo yeke mu wango na ala si lo yeke sara titene be ti ala ade .
46014004	Zo so ayeke tene tënë na mbeni yanga nde , lo yeke sara titene lo wani lo kpengba ; me zo so ayeke tene peko ti tënë ti yanga ti Nzapa , lo yeke sara titene Eglize akpengba .
46014005	Mbi ye titene ala kue atene tënë na ayanga nde nde , me mbi ye mingi titene ala tene peko ti tënë ti yanga ti Nzapa . Zo so ayeke tene peko ti tënë ti yanga ti Nzapa asara nzoni na azo ahon zo so ayeke tene tënë na ambeni yanga nde . Zo ti tenengo tënë na ambeni yanga nde ayeke sara nzoni na azo gi tongana mbeni zo na ya ti bongbi ni ayeke kiri peko ti tënë ni na azo na yanga ti kodro ti ala , ti sara titene Eglize ni akpengba .
46014006	A-ita , tongana mbi si na popo ti ala si mbi tene tënë na ala na ambeni yanga nde , fade nzoni ye ti nyen laa ala yeke wara na mbage ti mbi ? Mbi yeke sara nzoni na ala gi tongana mbi fa na ala mbeni ye so Nzapa afa na mbi , wala mbi fa na ala mbeni ye so ala hinga pepe , wala mbi tene na ala peko ti tënë ti yanga ti Nzapa , wala mbi fa na ala mbeni ye !
46014007	E mu tapande ti aye ti mozoko tongana ngoli na kundi : tongana ala toto nzoni pepe , fade zo ahinga go ti bia so ngoli wala kundi ayeke sigigi na ni so tongana nyen ?
46014008	Tongana zo ahuru tatalita si azo ama ya ti tënë ni nzoni pepe , zo wa laa alingbi ti leke tere ti lo ti gue na bira ?
46014009	Ala nga , tongana ala tene tënë so le ni avuru pepe , fade azo ayeke ma ya ti tënë ni tongana nyen ? Ala yeke tene tënë ni gi na ya ti pupu !
46014010	Ayanga ti kodro ayeke mingi na ndö ti dunia so si yanga oko oko ayeke fa nda ti mbeni ye .
46014011	Me tongana mbi ma yanga ti kodro ti mbeni zo pepe , zo ni ayeke baa mbi tongana wande si mbi nga , mbi yeke baa lo tongana wande .
46014012	So ala yeke na nzara mingi ti wara amatabisi ti Yingo , ayeke nzoni ala gi ti wara amatabisi so ayeke sara titene Eglize akpengba .
46014013	Ndani laa , zo so ayeke tene tënë na ambeni yanga nde , alingbi lo sambela titene Nzapa amu na lo matabisi ti kiri peko ti tënë ni si azo ama .
46014014	Tongana mbi yeke sambela na ambeni yanga nde , yingo ti mbi ayeke sambela , me hingango ndo ti mbi ayeke sara kua oko pepe .
46014015	Fade mbi yeke sara nyen ? Mbi yeke sambela na lege ti yingo , me mbi yeke sambela nga na lege so azo alingbi ti ma ya ni ; mbi yeke he bia na lege ti yingo , me mbi yeke he nga bia na lege so azo alingbi ti ma ya ni .
46014016	Tongana mo yeke sambela ti mu singila na Nzapa gi na lege ti yingo ti mo , fade senge zo ti ya ti bongbi ni ayeke wara lege ti tene “ Amen ” na peko ti sambela ti mo ni tongana nyen , so lo ma ya ti tënë ti mo ni pepe so ?
46014017	Ataa sambela ti mo ayeke nzoni mingi , fade sambela ni ayeke kpengba mba ti mo pepe .
46014018	Mbi mu singila na Nzapa , ngbanga ti so mbi yeke tene tënë na ambeni yanga nde , mbi hon ala kue .
46014019	Me tongana mbi yeke na ya ti Eglize , mbi ye ti tene atënë oku so azo alingbi ti ma ya ni ahon titene mbi tene atënë saki baleoko na ambeni yanga nde . Tongaso mbi yeke fa nga ye na atanga ti azo .
46014020	A-ita , ayeke nzoni gbungo li ti ala ayeke tongana ti amolenge pepe . Tongana ayeke tënë ti sarango sioni , ala ga tongana akete molenge so ahinga ti sara sioni pepe ; me ayeke nzoni gbungo li ti ala ayeke tongana ti akota zo .
46014021	Na ya ti mbeti ti Ndia , “ Kota Gbia atene : “ Fade mbi yeke mu azo so ayeke tene tënë na mbeni yanga nde titene ala tene peko ti tënë ti mbi na azo so ; mbi yeke tene tënë na ala na lege ti yanga ti awande . Ataa so kue , ala yeke ma tënë ti mbi pepe . ”
46014022	Tongaso , ti tenengo tënë na ambeni yanga nde so Yingo ayeke mu na zo , ye ni ayeke tongaso : ti azo so ama na be , ayeke fa ye ti Nzapa na ala pepe , me ti azo so ama na be pepe , ayeke fa ye ti Nzapa na ala . Me ti tenengo peko ti tënë ti yanga ti Nzapa , ye ni ayeke tongaso : ti azo so ama na be pepe , tënë ni ayeke ndali ti ala pepe , me ti azo so ama na be , tënë ni ayeke ndali ti ala .
46014023	Tongana azo ti Eglize kue abongbi si azo kue ayeke tene tënë na ambeni yanga nde , tongana ambeni senge zo wala azo so ama na be pepe ali na popo ti ala , fade azo ni ayeke tene , mbeni ye asara li ti ala sarango pepe ?
46014024	Me tongana ala kue ayeke tene peko ti tënë ti yanga ti Nzapa si mbeni senge zo wala zo so ama na be pepe ali na popo ti ala , fade atënë so kue lo ma so ayeke fâ ngbanga na li ti lo si ayeke sara titene lo hinga sioni ti lo ;
46014025	atënë ti be ti lo asigigi polele si lo yeke kuku na sese ti voro Nzapa ; lo yeke tene na yanga ti lo , lo tene : “ Nzapa ayeke na popo ti ala biani . ”
46014026	Tongaso a-ita , fade e yeke sara tongana nyen ? Tongana ala bongbi , mbeni zo na popo ti ala alingbi ti he mbeni bia , mbeni afa ye wala lo tene tënë ti mbeni ye so Nzapa afa na lo , mbeni atene tënë na ambeni yanga nde , mbeni akiri peko ti tënë ni na yanga ti kodro titene azo ama ya ni . Aye so kue ala yeke sara , alingbi ala sara ni titene azo ti Eglize akpengba .
46014027	Tongana ala yeke tene tënë na ambeni yanga nde , alingbi azo use wala ota laa atene tënë , so alingbi . Mbeni atene ti lo ahunzi awe si mbeni atene ti lo , me alingbi mbeni zo akiri peko ti tënë ni na yanga ti kodro so ala yeke ma ya ni .
46014028	Tongana zo ti kiringo peko ni na yanga ti kodro ayeke daa pepe , alingbi ita ni akai na ya ti bongbi ni : lo tene tënë ni na ya ti be ti lo ndali ti lo wani , nga ndali ti Nzapa .
46014029	Ti azo so ayeke tene peko ti tënë ti yanga ti Nzapa , alingbi azo use wala ota laa atene tënë , atanga ni ama ni si ala gi ya ni .
46014030	Tongana Nzapa afa mbeni ye na mbeni zo ti ya ti bongbi ni , alingbi zo so ayeke tene tënë akai .
46014031	Ala kue alingbi ti tene peko ti tënë ti yanga ti Nzapa , me ayeke nzoni mbeni zo atene ti lo tënë ni ahunzi awe si mbeni atene ti lo . Tongaso si azo kue amanda ye si ala kpengba .
46014032	Zo so ayeke tene peko ti tënë ti yanga ti Nzapa , lo yeke na ngangu na ndö ti matabisi so Yingo amu na lo .
46014033	Biani , Nzapa ayeke Nzapa ti wusuwusu pepe , me lo yeke Nzapa ti siriri . Tongana ti so azo ayeke sara na ya ti a-Eglize ti Nzapa kue ,
46014034	alingbi awali akai na ya ti bongbi : a mu lege na ala ti tene tënë pepe ; ala ma yanga tongana ti so Ndia afa .
46014035	Tongana ala ye ti hinga nda ti mbeni ye , ala hunda akoli ti ala na yanga-da . So ayeke na legeni pepe titene wali atene tënë na ya ti abongbi .
46014036	Tënë ti Nzapa alondo na ala si aga ? Gi ala oko laa tënë ni asi na ala ?
46014037	Tongana mbeni zo abaa atene , ni yeke wayanga-Nzapa wala zo so Yingo ti Nzapa ayeke na ya ti lo , alingbi lo hinga lo tene , tënë so mbi yeke su na mbeti ti tokua na ala so , ayeke tënë ti yanga ti Kota Gbia .
46014038	Tongana mbeni zo ahinga ye so pepe , Nzapa ahinga nga lo pepe .
46014039	Tongaso a-ita , ala gi lege ti tenengo peko ti tënë ti yanga ti Nzapa , me tongana azo atene tënë na ambeni yanga nde , ala kanga lege na ala pepe .
46014040	Ala sara ye kue na legeni , me na ya ti wusuwusu pepe .
46015001	A-ita , mbi yeke kiri ti dabe ti ala na ndö ti Nzoni Tënë so mbi fa na ala , ala yamba ni si be ti ala ayeke gi na ndö ni so .
46015002	Tongana ala bata Nzoni Tënë ni tongana ti so mbi fa na ala , fade ala yeke soo kuâ gi na lege ni . Tongana ala bata ni na legeni pepe , andaa mabe ti ala ayeke senge senge .
46015003	Kozo ye so mbi fa na ala ayeke tënë so mbi wani mbi ma : Christ akui ndali ti siokpari ti e tongana ti so Mbeti ti Nzapa atene .
46015004	A lu lo , na lango ota ni , lo zingo na kuâ tongana ti so Mbeti ti Nzapa atene .
46015005	Lo si na Pierre , na pekoni , lo si na adisiple baleoko na use .
46015006	Na pekoni , lo si na azo so wungo ti ala ahon ngbangbo oku — mingi na popo ti ala angba na fini laso , ambeni akui awe — .
46015007	Na pekoni , lo si na Jacques , na pekoni , lo si na awatokua kue .
46015008	Tanga ti zo so lo si na lo ayeke mbi , mbi so mbi yeke tongana mbeni molenge so a du lo kozo si ngoi ti dungo lo alingbi .
46015009	Biani , mbi yeke kete ahon awatokua kue ; mbi lingbi nga titene a iri mbi watokua pepe , ngbanga ti so mbi sara ngangu na azo ti Eglize ti Nzapa .
46015010	Me ndali ti nzoni be ti Nzapa , mbi ga zo so ala yeke baa lo laso so ; nzoni be so Nzapa asara na mbi , peko ni angba senge pepe . Mbi sara kua ahon atanga ti awatokua kue , andaa mbi laa mbi sara kua ni pepe , me Nzapa so ayeke na mbi laa asara kua ni na lege ti nzoni be ti lo .
46015011	Tongaso , ataa mbi wala ambeni watokua ni , tënë so e yeke fa laa , tënë so ala ma na be na ni nga laa , a-ita .
46015012	So e yeke fa tënë e tene , Christ azingo na kuâ awe so , asara tongana nyen si ambeni zo na popo ti ala ayeke tene akuâ ayeke zingo ande pepe so ?
46015013	Tongana zingongo ti akuâ ayeke daa pepe , andaa Christ nga azingo na kuâ pepe .
46015014	Tongana Christ azingo na kuâ pepe , andaa tënë so e yeke fa ayeke senge senge , mabe ti e nga ayeke gi senge senge .
46015015	Tongana akuâ ayeke zingo biani pepe , so afa atene , Nzapa azingo Christ na kuâ pepe . Tongana ye ni ayeke tongaso , andaa e yeke azo ti tenengo mvene na li ti Nzapa , ngbanga ti so e tene , lo zingo Christ na kuâ .
46015016	Tongana akuâ ayeke zingo pepe , so aye ti tene , Christ nga azingo na kuâ pepe .
46015017	Tongana Christ azingo na kuâ pepe , andaa mabe ti ala ayeke senge senge , siokpari ti ala angba na li ti ala .
46015018	So aye ti fa nga atene , ala so aga oko na Christ si ala kui so , ala girisa biani awe .
46015019	Tongana ye so e zia be ti e ti ku na maboko ti Christ ayeke gi fini so e yeke na ni laso , andaa e yeke azo ti mawa ahon azo kue !
46015020	Me ye ni ayeke tongaso pepe : Christ azingo na kuâ kozoni ti fa biani so azo so akui ayeke zingo ande na kuâ .
46015021	Biani , so kuâ aga na dunia so na lege ti zo oko , na lege ti zo oko nga si lege ti zingongo ti akuâ azi na azo .
46015022	Tongana ti so azo kue ayeke kui ndali ti so ala yeke oko na Adam , legeoko nga fade azo kue ayeke wara lege ti duti na fini ndali ti gango so ala ga oko na Christ .
46015023	Me fade zo oko oko ayeke zingo na kuâ tongana ngoi ti lo alingbi : kozo zo so azingo na kuâ ayeke Christ ; na pekoni , fade azo ti Christ laa ayeke zingo na kuâ na lango ti gango ti lo .
46015024	Na peko ti so Christ akinda ngangu ti ayingo so kue ayeke na komandema awe , fade aye kue ayeke si na ndani si Christ ayeke kiri na mbata ti gbia ni na Nzapa Babâ .
46015025	Biani , alingbi Christ ale-gbia ngbii Nzapa azia awato ti lo kue na gbe ti gere ti lo .
46015026	Ndangba wato so lo yeke nika lo ayeke kuâ .
46015027	Biani , Mbeti ti Nzapa atene : “ Nzapa azia ye kue na gbe ti gere ti lo . ” Me so aye ti tene , Nzapa so azia ye kue na gbe ti Christ so , lo wani lo yeke na gbe ti Christ pepe .
46015028	Tongana ye kue aga na gbe ti Christ awe , fade Molenge ni ayeke duti na gbe ti Nzapa so asara titene ye kue aga na gbe ti lo so . Tongaso laa Nzapa ayeke le-gbia biani na ndö ti ye kue .
46015029	Tongana ye ni ayeke tongaso pepe , nyen laa azo so ayeke wara bateme ndali ti akuâ so ayeke gi ? Tongana akuâ ayeke zingo pepe , ngbanga ti nyen si azo ni ayeke hunda titene ala wara bateme ndali ti akuâ ni ?
46015030	Me ti e , ngbanga ti nyen laa na ngoi kue , e yeke gue na le ti kuâ so ?
46015031	Lakue , kuâ ayeke gi mbi gingo , taa-tënë , a-ita ! Taa-tënë , mbi yeke gonda tere ti mbi ndali ti ala , ala so e na ala e ga oko na Kota Gbia ti e Jésus Christ awe .
46015032	Tongana mbi zia be ti mbi gi na ndö ti tënë ti azo , nda ti tiri so mbi tiri na azo so ayeke tongana asioni nyama ti ngonda na gbata ti Efeze so ayeke nyen ? Tongana akuâ ayeke zingo pepe , tongana ti so ambeni zo ayeke tene : “ E te , e nyon , ngbanga ti so kekereke , e yeke kui ti e kuingo . ”
46015033	Ala handa tere ti ala pepe . “ Mo mu peko ti zo ti sioni , mo yeke ga zo ti sioni . ”
46015034	Ala sara ye tongana azo so li ti ala ayeke daa , ala sara siokpari pepe ! Biani , ambeni zo na popo ti ala ahinga Nzapa pepe . A-ita , mbi yeke tene tënë so ti zia kamene na le ti ala .
46015035	Fade mbeni zo ayeke hunda ndo , atene : “ Fade akuâ ayeke zingo tongana nyen ? Tere wa laa ala yeke duti na ni ? ”
46015036	Zo ti buba , gbu li ti mo kete si ! Le ti kobe so mo yeke lu , tongana akui si fini ni asigigi na peko ni .
46015037	Ye so mo yeke lu ayeke keke ti kobe ni pepe , me ayeke gi asenge le ni , le ti ble wala mbeni le ti kobe nde .
46015038	Na pekoni , Nzapa ayeke mu mbeni tere na le ti kobe ni tongana ti so be ti lo aye ; le ti kobe oko oko ayeke wara tere so alingbi na lo wani .
46015039	Tere ti aye so kue ayeke na fini ayeke nde nde : tere ti azo ayeke nde , tere ti anyama ayeke nde , tere ti andeke ayeke nde si tere ti asusu nga ayeke nde .
46015040	Tere ti aye ti yayu ayeke daa si tere ti aye ti sese ayeke nga daa ; pendere ti aye ti yayu ayeke nde na pendere ti aye ti sese .
46015041	Pendere ti lâ ayeke nde , pendere ti nze ayeke nde , pendere ti atongoro ayeke nde ; ataa na popo ti atongoro , pendere ti ala ayeke nde nde .
46015042	Fade ye ni ayeke duti tongaso na zingongo ti akuâ . Tere so a lu ni , ayeke tere so ayeke buba ; tere so a zingo ni na kuâ , ayeke kiri ti buba pepe .
46015043	Tere so a lu ni , ayeke tere so zo ayeke na nzara ti baa ni pepe ; tere so a zingo ni na kuâ , ayeke tere so a yeke gonda ni ; tere so a lu ni , ayeke tere so awoko ; tere so a zingo ni na kuâ ayeke tere so ayeke na ngangu .
46015044	Tere so a lu ni , ayeke tere ti senge zo ti sese ; tere so a zingo ni na kuâ , ayeke tere so Yingo ti Nzapa amu fini na ni . Tongaso , tere ti senge zo ti sese ayeke daa ; tere so Yingo ti Nzapa ayeke mu fini na ni , ayeke nga daa .
46015045	Ndani laa Mbeti ti Nzapa atene : “ Adam so ayeke kozo zo , aga zo so ayeke na fini ” ; me Christ so ayeke nga Adam ti ndani , ayeke Yingo so ayeke mu fini na zo .
46015046	Zo so aga kozoni ayeke zo ti Yingo pepe , me senge zo ti sese ; zo ti Yingo aga na pekoni .
46015047	Kozo zo so Nzapa amu sese si asara na lo , ayeke zo ti sese ; use zo ni alondo ti lo na yayu si aga .
46015048	Azo ti sese ayeke gi tongana lo so Nzapa amu sese si asara na lo . Azo ti yayu ayeke gi tongana lo so alondo na yayu si aga .
46015049	Tongana ti so e kpa tere na lo so Nzapa amu sese asara na lo , fade e yeke kpa tere na lo so alondo na yayu si aga .
46015050	A-ita , tënë so mbi tene ayeke so : tere ti e ti zo alingbi ti li na ya ti Kodro-gbia ti Nzapa pepe ; ye so ayeke buba bubango alingbi ti wara lege ti ngba na fini lakue lakue pepe .
46015051	Mbi ye ti fa na ala mbeni ye so angba na hondengo ni : fade e yeke kui kue pepe , me fade tere ti e kue ayeke ga nde
46015052	gi hio tongaso , tongana ti so zo ayeke ko le ti lo na ndembe so tanga ti tatalita ayeke toto . Biani , na ndembe so tatalita ni ayeke toto , akuâ ayeke zingo na mbeni tere so ayeke kiri ti buba pepe ; ti e , tere ti e ayeke ga nde .
46015053	Alingbi tere so ayeke buba aga tere so ayeke kiri ti buba pepe ; tere so ayeke kui aga tere so alingbi ti kui pepe .
46015054	Tongana tere so ayeke buba aga tere so akiri ti buba pepe si tere so ayeke kui aga tere so alingbi ti kui pepe , fade tënë so Mbeti ti Nzapa atene ayeke ga taa-tënë . Mbeti ni atene : “ A buba kuâ biani biani awe , a so benda na ndö ti lo biani awe ! ”
46015055	“ Kuâ , ngangu so mo yeke hon ndö ti azo na ni so ayeke na ndo wa ? Kuâ , ye so mo yeke fâ azo na ni so ayeke na ndo wa ? ”
46015056	Ye so kuâ ayeke fâ azo na ni ayeke siokpari ; ye so amu ngangu na siokpari ayeke ndia .
46015057	Me e mu singila na Nzapa so ayeke sara titene , na lege ti Kota Gbia ti e Jésus Christ , e so benda !
46015058	Tongaso , a-ita ti mbi so mbi ye ala mingi , ala luti ngangu , ye ayingi ala pepe ! Ala ngba lakue na sarango kua ti Kota Gbia . Ayeke nzoni , ala hinga atene , kua so ala yeke sara na Kota Gbia , peko ni ayeke ngba senge pepe .
46016001	Tënë ti bongbingo nginza ti mu maboko na azo ti Nzapa , ayeke nzoni ala sara ni gi tongana ti so mbi mu yanga na a-Eglize ti Galasii ti sara .
46016002	Na layenga , fade zo oko oko ayeke mu mbeni nginza , lo zia ni nde na da ti lo alingbi na ye so lo wara . Tongaso , ala to nda ti bongbi nginza ni kozoni si mbi si .
46016003	Tongana mbi si kâ , fade mbi yeke sara mbeti , mbi mu na azo so ala soro ala so si mbi yeke tokua ala na Jérusalem na aye so ala bongbi so .
46016004	Tongana alingbi titene mbi nga , mbi gue , fade mbi na ala , e yeke gue senge .
46016005	Mbi yeke hon na mbage ti sese ti Masedoane ti si na ala kâ ; mbi yeke fâ ya ti sese ti Masedoane ti hon .
46016006	A-ita , tongana lege ayeke daa , fade mbi yeke ngba ti duti na ala kete , wala mbi duti na ala kâ na ngoi ti de kue titene ala mu na mbi maboko ndali ti tambula ti mbi .
46016007	Mbi ye ti si gi ti baa ala ti hon pepe , me mbi ye ti duti na ala kete , tongana Kota Gbia ayeda .
46016008	Me mbi yeke ngba ande na gbata ti Efeze ngbii lango ti Pantekote alingbi si ,
46016009	ngbanga ti so Nzapa azi na mbi nzoni lege ti sara kota kua kâ , me awato ayeke mingi .
46016010	Tongana Timothée asi na ala kâ , ayeke nzoni ala sara titene lo duti na popo ti ala na mbeto pepe , ngbanga ti so lo yeke sara nga kua ti Kota Gbia tongana mbi .
46016011	Alingbi zo oko abaa lo tongana senge zo pepe . Ala mu na lo maboko titene lo kiri na tere ti mbi na siriri , ngbanga ti so mbi na a-ita e yeke ku lo .
46016012	Ti ita ti e Apolos , mbi tene tënë na lo mingi titene lo na a-ita ague abaa ala , me ti be ti lo , lo ye ti gue fadeso pepe . Tongana ndembe ni alingbi , fade lo yeke gue .
46016013	Le ti ala akpengba , ala gbu ngangu na lege ti mabe , ala duti tongana akoli , ala kpengba !
46016014	Na ya ti aye so kue ala yeke sara , ala ye amba ti ala .
46016015	A-ita , ala hinga atene , Stefanas na azo ti sewa ti lo ayeke akozo zo ti Akayi so ama na be si ala mu tere ti ala kue ti sara nzoni na azo ti Nzapa . Mbi hunda na ala mingi , a-ita ,
46016016	ti ma yanga ti azo tongaso . Ambeni zo na a-ita ni so ayeke sara kua si ala yeke baa pasi legeoko : ala ma nga yanga ti azo ni .
46016017	Mbi yeke na ngia ndali ti gango ti Stefanas , Fortunatus na Akaikus . Ala , a-ita ti Korente , ala yeke na tere ti mbi pepe , me azo ota so asara ye so ala , a-ita , alingbi fade ti sara na mbi ,
46016018	ngbanga ti so a-ita ota so asara si be ti mbi na ti ala so angba kâ ade . Ala gi ti hinga nzoni ye so azo tongaso ayeke sara !
46016019	A-Eglize so ayeke na sese ti Azii abara ala . Akilas na Priscille , na azo ti Eglize so ayeke bongbi na da ti ala abara ala mingi na iri ti Kota Gbia so asara si e na ala e ga oko .
46016020	A-ita so kue ayeke ge abara ala . Ala bara tere na popo ti ala na lege ti sungo ngbangba so ayeke nzoni na le ti Nzapa .
46016021	Mbi Paul , mbi wani laa mbi su atënë so : mbi bara ala .
46016022	Tongana mbeni zo aye Kota Gbia pepe , ayeke nzoni a deba lo ! Maranata ! — Kota Gbia , mo ga ! —
46016023	Ayeke nzoni Kota Gbia Jésus asara nzoni be na ala !
46016024	Na lege ti gango so e ga oko na Jésus Christ , mbi ye ala kue .
47001001	Mbi Paul , mbi yeke watokua ti Jésus Christ na lege so be ti Nzapa aye . Mbi na ita Timothée laa e tokua mbeti so . E tokua mbeti ni na Eglize ti Nzapa so ayeke na gbata ti Korente nga na azo ti Nzapa so ayeke na sese ti Akayi kue .
47001002	Ayeke nzoni Nzapa Babâ ti e na Kota Gbia Jésus Christ asara nzoni be na ala si amu na ala siriri .
47001003	E gonda Nzapa , Babâ ti Kota Gbia ti e Jésus Christ , Babâ so ayeke baa mawa ti azo mingi si lo yeke de be ti zo na ya ti aye kue !
47001004	Lo yeke de be ti e na ya ti apasi so kue e yeke baa . Tongaso si e wani , e ga azo so alingbi ti de be ti azo so kue ayeke na ya ti pasi , e lingbi ti de be ti azo gi tongana ti so Nzapa ade be ti e so .
47001005	Biani , legeoko tongana ti so e na Christ e baa pasi ahon ndoni , Christ ayeke de be ti e nga ahon ndoni .
47001006	Tongana e yeke baa pasi , so ayeke sara si be ti ala ade si ala soo kuâ . Tongana be ti e ade , so ayeke sara si be ti ala ade si ala kanga be ti ala na ya ti amara ti pasi so e nga , e yeke baa so .
47001007	E zia be ti e kue na ndö ti ala , ngbanga ti so e hinga e tene , pasi so e yeke baa so , ala nga ayeke baa ni , nilaa fade be ti ala ayeke de tongana ti so be ti e ade .
47001008	A-ita , e ye titene ala hinga tënë na ndö ti apasi so e baa na sese ti Azii : e baa lani pasi ngangu mingi , pasi ni aye ti hon ngangu ti e ; ti be ti e , e tene , ti e ahunzi awe .
47001009	E baa ti e , e tene , a fâ ngbanga ti kuâ na li ti e awe . Me ye ni asara si e kiri e zia be ti e na ndö ti ngangu ti e wani pepe , me e zia be ti e na ndö ti Nzapa so ayeke zingo azo na kuâ .
47001010	Lo laa lo zi e na ya ti kuâ , fade lo yeke kiri ti zi e na ya ni . Biani , e zia be ti e ti ku lo , fade lo yeke kiri ti zi e .
47001011	Ala nga , ala yeke mu maboko na e na lege ti sambela ti ala . Tongaso , fade Nzapa ayeke ma sambela so azo mingi ayeke sambela ndali ti e si lo yeke sara ande nzoni be na e . Ndani laa azo mingi ayeke mu singila na lo ndali ti e .
47001012	Ye so e yeke gonda tere ti e daa ayeke so : be ti e afa na e atene , dutingo ti e na dunia so , e duti na vuru be nga na be so sioni oko ayeke daa pepe . E duti tongaso mbirimbiri na mbage ti ala na lege ti ndara ti azo pepe , me na lege ti nzoni be ti Nzapa .
47001013	Na ya ti ambeti so kue e tokua na ala , e su gi tënë so ala lingbi ti diko si ala ma ya ni . Mbi hinga mbi tene , gbaa ala yeke ma ya ti tënë ni kue .
47001014	Andaa ti fadeso , ala de ti ma ya ti atënë ti e ni kue pepe . Ye so ala lingbi ti ma ya ni ayeke so : na lango ti kiringo ti Kota Gbia ti e Jésus , fade ala yeke gonda tere ti ala ndali ti e si e nga , e yeke gonda tere ti e ndali ti ala .
47001015	Mbi hinga biani mbi tene , ye ni ayeke tongaso , nilaa mbi ye lani ti si kozoni na popo ti ala titene ala wara nzoni ye fani use .
47001016	Na pekoni , mbi ye lani ti londo na ala kâ ti gue na Masedoane . Ti hunzi na ni , mbi ye ti londo na Masedoane ti kiri na ala kâ si ala mu na mbi maboko ndali ti tambula ti mbi ti gue na Judée .
47001017	So mbi leke na be ti mbi tënë ti tambula so , mbi mu tënë ni tongana tënë ti ngia ? Wala aye so mbi leke na be ti mbi ti sara so , mbi leke ni na lege ti anzara ti be ti mbi si gi mbi oko so , mbeni be ti mbi atene : “ een ” si mbeni be ti mbi atene : “ ên-en ” ?
47001018	Na le ti Nzapa , tënë so mbi tene na ala , mbi tene ge “ een ” si mbi tene kâ “ ên-en ” pepe .
47001019	Jésus Christ , Molenge ti Nzapa , so mbi , Silas na Timothée , e fa tënë ti lo na popo ti ala , lo ga ti tene “ een ” si na mbage lo tene ‘ ên-en ’ pepe ; me tënë ti lo ayeke gi “ een ” .
47001020	Na lege ti lo laa Nzapa atene “ een ” ti mu na e aye so kue lo mu ando zendo ni . Na lege ti lo nga laa e yeke tene “ amen ” ti gonda Nzapa .
47001021	Nzapa laa ayeke sara titene mbi na ala kue , e kpengba na lege ti gango so e ga oko na Christ . Lo laa lo zia e nde ndali ti lo ;
47001022	lo nga laa lo zia nzoroko ti lo na ndö ti e , lo zia Yingo ti lo na be ti e ti fa atene , anzoni ye so lo bata ndali ti e , fade lo yeke mu ni kue na e .
47001023	Mbi tene taa-tënë , Nzapa ayeke ma mbi . Tongana mbi tene mvene , ayeke nzoni Nzapa afâ mbi ! Mbi zia lege ti kiringo na Korente , ngbanga ti so mbi ye ti sara pasi na ala pepe .
47001024	E ye ti duti makonzi na ndö ti mabe ti ala pepe , ngbanga ti so ala kpengba na lege ti mabe awe , me e ye ti sara kua maboko na maboko titene ala duti na ngia .
47002001	Ndani laa , mbi leke na be ti mbi ti kiri ti si na popo ti ala pepe , ngbanga ti so mbi ye fade ti zia vundu na be ti ala pepe .
47002002	Tongana mbi yeke zia vundu na be ti ala , zo wa laa ayeke kiri ti zia ngia na be ti mbi , zo wa ? Andaa gi ala laa alingbi fade ti zia ngia na be ti mbi , ala so mbi zia vundu na be ti ala so !
47002003	Nda ti mbeni mbeti so mbi tokua na ala so ayeke so : na singo ti mbi na popo ti ala , mbi ye titene azo so alingbi fade ti zia ngia na be ti mbi , ala ga azo ti zia vundu na be ti mbi pepe . Ti ala , mbi hinga na be ti mbi , mbi tene , ngia so ayeke na be ti mbi so ayeke nga na be ti ala kue .
47002004	Biani , na ndembe so mbi su mbeti ti tokua na ala , be ti mbi ayeke na vundu , mbi yeke na siriri pepe , mbi yeke na ngu ti le na le ti mbi . Mbi su mbeti ni ti zia vundu na be ti ala pepe , me titene ala hinga atene , mbi ye ala ahon ndoni .
47002005	Tongana mbeni zo azia vundu na be ti mba ti lo , mbi laa lo zia vundu na be ti mbi pepe , me na be ti ala kue . Ti tene tënë ahon ndoni pepe , lo zia vundu gi na be ti ambeni zo na popo ti ala .
47002006	Mara ti zo tongaso , azo mingi na popo ti ala ade ngbanga na li ti lo , so alingbi awe .
47002007	Ndani laa , ti fadeso alingbi ala zi tënë na li ti lo , ala de be ti lo , tongaso si vundu akiri ahon ndö ti lo pepe .
47002008	Tongaso mbi hunda na ala ti fa na lo atene , ala ye lo .
47002009	Biani , nda ni so mbi tokua lani mbeti na ala ayeke so : mbi ye ti tara be ti ala ti hinga wala ala yeke sara ye so kue mbi hunda na ala .
47002010	Tongana ala zi tënë na li ti mbeni zo , mbi nga mbi yeke zi tënë na li ti lo . Tongana mbi zi tënë na li ti zo — tongana ti so mbi wara lege ti sarango ni — mbi zi ni ndali ti ala , na le ti Christ .
47002011	Mbi sara tongaso titene Satan ahon ndö ti e pepe ; e hinga mbirimbiri aye so Satan aye ti sara .
47002012	Mbi si na gbata ti Troas ti fa Nzoni Tënë ti Christ , me ataa so Kota Gbia azi lege kota na mbi titene mbi sara kua ,
47002013	be ti mbi angba gi na nduzu , ngbanga ti so mbi baa ita ti mbi Tite pepe . Ndani laa mbi bara azo ni si mbi hon , mbi gue na sese ti Masedoane .
47002014	E mu singila na Nzapa , ngbanga ti so na lege ti gango so e ga oko na Christ , lo yeke zia e lakue na ya ti molongo ti azo so atambula na peko ti Christ so aso benda awe . Tongaso , Nzapa ayeke sara titene azo ahinga Christ na ndo kue ndali ti e ; ye ni ayeke tongana fion ti yombo so amu ndo kue .
47002015	Biani , ti Nzapa , e yeke tongana nzoni yombo ti Christ ndali ti azo so ayeke soo kuâ nga ndali ti azo so agirisa .
47002016	Ti azo so ayeke girisa , fion ti yombo ni ayeke fion ti kuâ so ayeke sara titene zo akui . Ti azo so ayeke soo kuâ , fion ni ayeke fion ti fini so ayeke mu fini na zo . Me zo wa laa alingbi ti sara mara ti kua so ?
47002017	Azo mingi ayeke mu tënë ti Nzapa ti de buze na ni ; e yeke tongana ala pepe . Ti e , Nzapa laa atokua e , nilaa na lege ti gango so e ga oko na Christ , e yeke tene taa-tënë na le ti Nzapa .
47003001	E yeke kiri ti tene nzoni tënë na iri ti e wani ? Wala e yeke mu ambeti so atene nzoni tënë na ndö ti e tongana ti so ambeni zo ayeke sara so ? E mu ambeti ni ti gue na ni na ala , wala e mu ni na maboko ti ala ?
47003002	Ala laa ayeke mbeti ti e , mbeti so a su ni na ndö ti be ti e titene azo kue ahinga si ala diko ni .
47003003	Biani , ye ni ayeke na hondengo ni pepe : ala yeke tongana mbeti so Christ asu ni si e gue na ni na azo . A su mbeti ni na ngu ti sungo na mbeti pepe , me a su ni na Yingo ti Nzapa , lo so lo yeke na fini ; a su ni na ndö ti têne pepe , me na ndö ti be ti azo .
47003004	E yeke tene tënë so , ngbanga ti so e zia be ti e kue na ndö ti Nzapa na lege ti Christ .
47003005	E baa tere ti e pepe , e tene , e lingbi ti sara kua ni na ngangu ti e wani , me e lingbi ti sara kua ni na ngangu so alondo na Nzapa .
47003006	Lo laa lo sara si e ga azo so alingbi ti sara kua ti fini mbuki so alondo na ndia so a su ni sungo pepe , me so alondo na Yingo-Vuru . Ndia so a su ni sungo ayeke gue na zo na kuâ , me Yingo ayeke mu fini na zo .
47003007	A de atënë ti ndia na ndö ti atêne si gonda ti Nzapa aza ahon ndoni na ndembe ni so . Ndali ti zango ti gonda ni , azo ti Israel alingbi ti baa le ti Moïse pepe , ataa so gonda ni ayeke gi ndali ti kete ngoi . Tongana ndia so ayeke gue na zo na kuâ asara si lo wara gonda ahon ndoni ,
47003008	fade kua so Yingo ayeke sara , gonda ni ayeke kiri ti hon gonda ti ndia mingi !
47003009	Tongana kua ti ndia so ayeke fâ fade ngbanga na li ti azo ayeke na gonda mingi , fade kua ti Yingo so ayeke sara si azo aga mbirimbiri na le ti Nzapa ayeke na gonda mingi ahon ndoni !
47003010	Gonda so aza ando so , tongana a haka ni na gonda ti fadeso , ayeke mbeni ye oko pepe , so ti tene , gonda ti fadeso ahon ti kozoni .
47003011	Biani , so ye so ahon hongo ayeke lani na gonda , fade ye so ayeke ngba lakue lakue ayeke na gonda ahon ndoni !
47003012	So e zia be ti e kue ti ku nzoni ye tongaso , mbeto ti ye oko asara e pepe .
47003013	E yeke sara ye tongana Moïse pepe so abi ando bongo na le ti lo , tongaso si azo ti Israel alingbi ti baa pepe gonda so ayeke gi ndali ti kete ngoi si ayeke hon hongo .
47003014	Me lege ti hingango ndo ti ala akanga ando ! Ndani laa , ti londo na ndembe ni so ngbii asi laso , tongana ala yeke diko mbeti ti Kozo Mbuki , bongo ni angba ti kanga le ti ala ; a de azi bongo ni so pepe . A yeke zi bongo ni gi na le ti zo so aga oko na Christ .
47003015	Ti londo na ndembe ni so ngbii asi laso , azo ni angba lakue ti diko mbeti ti Moïse , me mbeni bongo akanga lege ti hingango ndo ti ala .
47003016	Gi tongana zo azia ngbene lege ti sarango ye ti lo ti mu peko ti Kota Gbia si bongo ni ayeke zi na le ti lo .
47003017	Andaa Kota Gbia ayeke Yingo ; ndo so Yingo ti Kota Gbia ayeke daa , ye ti zingo zo na gbe ti ngbaa ayeke daa .
47003018	E so kue a zi bongo ni na le ti e awe , azo ayeke baa gonda ti Kota Gbia na ndö ti le ti e tongana ti so zo ayeke baa ye na ya ti tatara . Yingo ti Kota Gbia ayeke sara titene e ga nde , e kpa Kota Gbia si gonda ti e ayeke gue guengo lakue na nduzu .
47004001	Nzapa asara nzoni be na e si lo mu na e kua ni so , nilaa be ti e awoko pepe .
47004002	E ke tënë ti aye ti kamene so azo ayeke sara na gbe mingo ; e yeke sara ye ti handa na azo pepe , e yeke buba ya ti tënë ti Nzapa pepe . Me e yeke fa taa-tënë na azo , tongaso si na le ti Nzapa , azo kue azia be ti ala na ndö ti e .
47004003	Tongana Nzoni Tënë so e yeke fa so angba na hondengo ni , angba na hondengo ni ndali ti azo so ayeke girisa lege ,
47004004	azo so ake ti ma na be . Sioni nzapa ti sese so akanga lege ti hingango ndo ti ala titene ala baa zango ti Nzoni Tënë pepe . Andaa Nzoni Tënë ni ayeke fa gonda ti Christ , lo so lo yeke limo ti Nzapa .
47004005	Biani , tënë so e yeke fa , e yeke fa ni na ndö ti e wani pepe , me na ndö ti Jésus Christ , lo so lo yeke Kota Gbia . Ti e , e yeke fa na ala so , e yeke azo ti kua ti ala ndali ti Jésus .
47004006	Nzapa so atene ando , atene : “ Ayeke nzoni lumiere aza na ya ti vukongo ndo ” , lo wani laa lo za na be ti e titene le ti e azi si e hinga gonda ti lo so ayeke za na ndö ti le ti Christ .
47004007	Ye so ayeke kota mosoro so alondo na Nzapa , me e so e yeke yo mosoro ni , e yeke tongana asenge ta ti sese . Tongaso si azo ahinga atene , kota ngangu so ahon angangu kue alondo na Nzapa , me na e pepe .
47004008	Aye ti ngangu apete e mbage na mbage , me anika e pepe ; alege kue akanga na e , me e hon ;
47004009	azo atumba peko ti e , me ala wara e pepe ; azo akinda e , me ala fâ e pepe .
47004010	Na ngoi kue , e yeke yo na ya ti tere ti e kuâ ti Jésus , tongaso si azo alingbi ti baa fini ti Jésus na ya ti tere ti e ti zo .
47004011	Biani , e so e de na fini , azo ayeke ka e na kuâ lakue ndali ti Jésus , tongaso si azo abaa nga Jésus so ayeke na fini na ya ti tere ti e so ayeke kui ande kuingo so .
47004012	Tongaso , kuâ ayeke sara kua na ya ti tere ti e , fini ayeke sara kua na ya ti tere ti ala .
47004013	Mbeti ti Nzapa atene : “ Mbi yeke tene tënë , ngbanga ti so mbi ma na be . ” Tënë ti be ti e ayeke oko na ti zo so atene tënë so , nilaa e nga , e ma na be si e yeke tene tënë so .
47004014	Biani , e hinga so , Nzapa so azingo Kota Gbia Jésus na kuâ , fade lo yeke zingo nga e na Jésus si lo yeke zia e na ala titene e duti na tere ti lo .
47004015	Aye so kue ayeke si na e ndali ti ala titene azo so Nzapa asara nzoni be na ala , wungo ti ala ayeke gue gi na nduzu , tongaso si gba ti azo amu singila na lo si ala gonda lo .
47004016	Ndani laa be ti e awoko pepe . Ataa so tere ti e ti zo ayeke buba kete na kete , fini so ayeke na be ti e kâ ayeke wara ti lo ngangu lakue .
47004017	Pasi so e yeke baa fadeso ayeke gi ndali ti kete ngoi . Pasi ni ayeke leke e ndali ti kota gonda so ayeke ngba lakue lakue si ayeke kota ahon ndoni .
47004018	Ye so le ti zo ayeke baa , ni laa e yeke gi pepe , me e yeke gi ye so le ti zo ayeke baa ni pepe . Ye so le ti zo ayeke baa ayeke gi ndali ti kete ngoi , me ye so le ti zo ayeke baa pepe , ni laa ayeke ngba lakue lakue .
47005001	Biani , na ndö ti sese so , tere ti e ti zo akpa da ti bongo so ayeke buba mbeni lâ ; me e hinga e tene , na yayu , e yeke na da so ayeke ngba lakue lakue . Nzapa laa asara ni , maboko ti zo laa asara ni pepe .
47005002	E yeke dema si e yeke gi lege ngangu ti yu mbeni bongo ni , so ti tene da ti e so ayeke na yayu .
47005003	Kota ye ni ayeke titene bongo aduti na tere ti e si tere ti e ni angba senge pepe .
47005004	Biani , na ngoi so kue e yeke na ya ti da ti bongo so , so ti tene na ya ti tere ti e ti zo , e yeke dema na gbe ti mbeni nengo kungba . E ye ti zia tere ti e ti zo so pepe , me e ye titene a yu bongo ti yayu na ndö ti tere ni so , tongaso si fini amene ye so ayeke kui so .
47005005	Nzapa wani laa asara e ndali ti fini so ; lo mu nga na e Yingo ti lo ti fa atene , anzoni ye so lo bata ndali ti e , fade lo yeke mu ni kue na e .
47005006	Tongaso be ti e awoko laoko pepe . E hinga e tene , na ngoi so kue e ngba na ya ti tere so , e yeke duti yongoro na Kota Gbia .
47005007	— E yeke duti na fini na lege ti mabe , me na lege ti ye so e yeke baa pepe — .
47005008	Be ti e awoko oko pepe , e ye mingi ti zia tere so e yeke na ni so ti gue ti duti na tere ti Kota Gbia .
47005009	Me taa ye so e ye ayeke titene dutingo ti e azia ngia na be ti lo , ataa e ngba na ya ti tere so wala e sigigi na ya ni .
47005010	Biani , fade e kue e yeke si na le ti ngbanga ti Christ titene zo oko oko awara ye ti peko ti aye so lo sara na ngoi so lo yeke na fini na ndö ti sese so : nzoni ni wala sioni ni .
47005011	E hinga lege ti kpengo mbeto ti Kota Gbia awe , nilaa e yeke gi lege ti sara kue titene azo ayeda na tënë ti lo . Nzapa ahinga e nzoni mingi , mbi hinga mbi tene , gbaa na be ti ala kâ , ala nga ahinga mbi nzoni mingi .
47005012	E yeke kiri ti tene nzoni tënë na ndö ti e wani na ala pepe , me e ye ti mu na ala lege titene ala gonda tere ti ala ndali ti e . Tongaso , fade ala yeke wara tënë ti kiri na ni na azo so ayeke gonda tere ti ala ndali ti ye so le ti zo ayeke baa ; me ye so ayeke na be ti zo , ni laa ala yeke gonda tere ti ala daa pepe .
47005013	Tongana e yeke azo so li ti ala ayeke daa pepe , e yeke tongaso ndali ti Nzapa . Tongana e yeke azo so li ti ala ayeke daa , e yeke tongaso ndali ti ala , a-ita .
47005014	Biani , ndoye ti Christ ahon ndö ti e awe , tongana e dabe ti e na tënë so : zo oko akui ndali ti azo kue , zo ni ayeke Christ , tongaso azo kue laa akui legeoko na lo .
47005015	Lo kui ndali ti azo kue titene azo so angba na fini , ala ngba na fini ndali ti ala wani pepe , me ndali ti lo so lo kui si lo zingo na kuâ ndali ti ala .
47005016	Ndani laa , ti fadeso , e yeke kiri ti baa zo oko na le ti e na bango ndo ti zo pepe . Ataa so e baa Christ ando na le ti e na bango ndo ti zo , ti fadeso e yeke kiri ti baa lo tongaso pepe .
47005017	Tongaso , tongana mbeni zo aga oko na Christ , lo ga fini zo awe ; ngbene ye ahon awe , fini ye asi .
47005018	Ye kue alondo na Nzapa , lo so lo sara si songo akiri na popo ti e na lo na lege ti Christ . Lo mu na e kua ti sara si songo akiri na popo ti lo na azo .
47005019	Biani , Nzapa laa asara si songo akiri na popo ti lo na azo na lege ti Christ . Lo kanga le ti lo na ndö ti asiokpari ti azo , lo zia tënë ti lekengo songo na yanga ti e ti tene ni na azo .
47005020	Tongaso , e yeke sara kua ti lembe na iri ti Christ ; Nzapa wani laa airi ala na lege ti e : e voro ala na iri ti Christ , ala yeda titene songo akiri na popo ti ala na Nzapa .
47005021	Christ asara siokpari oko pepe , me Nzapa asara si siokpari ti e akiri na li ti lo . Tongaso na lege ti Christ , Nzapa asara si e ga mbirimbiri .
47006001	So e na Nzapa e yeke sara kua oko so , e voro ala , e tene : “ Nzoni be so Nzapa asara na ala , ala zia ni angba senge pepe . ”
47006002	Biani , Nzapa atene : “ So ngoi ni alingbi , mbi sara na mo ye so mo hunda . So lango ti songo azo na kuâ alingbi , mbi mu na mo maboko . ” Baa , taa nzoni ngoi ni alingbi awe , taa lango ti songo azo na kuâ alingbi awe .
47006003	E ye titene azo awara mbeni sioni tënë ti tene na ndö ti kua ti e pepe , nilaa e sara kue titene mbeni zo ati ndali ti e pepe .
47006004	Me na ya ti aye kue , e yeke fa so e yeke taa azo ti kua ti Nzapa . Tongaso , e yeke kanga be ti e ti sara kua na ya ti pasi , na ya ti aye ti ngangu , na ya ti aye ti dongo be ;
47006005	azo apika e , ala bi e na da ti kanga , ala tomboka na tere ti e , e woko na peko ti sarango kua , e lango pepe , e duti na nzara .
47006006	E fa nga so e yeke azo ti kua ti Nzapa na lege ti dutingo ti e na vuru be , na lege ti hingango ndo ti e , na lege ti kangango be ti e , na lege ti nzoni be ti e , na lege ti Yingo-Vuru , na lege ti taa yengo tere na popo ti e ,
47006007	na lege ti taa-tënë so e yeke fa nga na lege ti ngangu ti Nzapa . Ye ti bira ti e na ye ti batango tere ti e ayeke sarango ye so ayeke mbirimbiri .
47006008	Ambeni zo ayeke ne e si ambeni ayeke zia kamene na le ti e ; ambeni zo ayeke tene nzoni tënë na iri ti e si ambeni ayeke tene sioni tënë na iri ti e . Azo abaa e tongana azo ti mvene , andaa e yeke tene taa-tënë ,
47006009	azo abaa e tongana azo so ala hinga ala pepe , andaa ala hinga e kue ; azo abaa e tongana azo so ayeke kui kuingo , andaa e ngba na fini ; ala pika e , me ala fâ e pepe .
47006010	Azo azia vundu na be ti e , me e yeke lakue na ngia ; azo abaa e tongana azo ti mawa , me e yeke sara titene azo mingi aga azo ti mosoro ; azo abaa e tongana azo so ayeke na ye oko pepe , me e yeke na ye kue .
47006011	A-ita azo ti Korente , e tene tënë na ala polele awe , e zi be ti e kue na ala .
47006012	E ke ti zi be ti e na ala pepe , me ala laa ake ti zi be ti ala na e .
47006013	Tongaso , mbi yeke tene tënë na ala tongana ti so ala yeke fade amolenge ti mbi : ala nga , ala zi be ti ala kue na e !
47006014	Azo so ama na be pepe , ala bongbi oko na ala ti sara kua pepe . Ye ti mbirimbiri na ye ti sioni ayeke bongbi oko tongana nyen ? Zango ndo na vukongo ndo ayeke duti na ndo oko ?
47006015	Christ na Zabolo alingbi ti ma tere ? Zo so ama na be na zo so ama na be pepe , nyen laa abongbi ala , nyen ?
47006016	Nyen laa abongbi da ti Nzapa na anzapa nde , nyen ? E yeke tongana da ti Nzapa , lo so lo yeke na fini . Nzapa wani atene : “ Fade mbi yeke duti na popo ti azo ni si mbi yeke tambula na popo ti ala ; mbi yeke duti Nzapa ti ala si ala yeke duti azo ti mbi . ”
47006017	Ndani laa Kota Gbia Nzapa atene : “ Ala sigigi na popo ti azo ni , ala duti yongoro ! Ala ndu mbeni ye ti sioni oko pepe , tongaso , fade mbi yeke yamba ala . ”
47006018	Kota Gbia so ngangu ti lo ahon angangu kue atene : “ Mbi yeke duti Babâ ti ala si ala yeke duti amolenge ti mbi ti koli na ti wali . ”
47007001	A-ita ti mbi so mbi ye ala mingi , azendo so kue ayeke ndali ti e . Tongaso , e sukula sioni so kue ayeke na tere ti e nga na be ti e . Na lege ti kpengo mbeto ti Nzapa , e gi lege ti mu tere ti e kue na lo .
47007002	Ala leke ndo na be ti ala ndali ti e ! E sara sioni na zo oko pepe , e buba lege ti dutingo ti zo oko pepe , e mu ye ti zo oko na mbana pepe .
47007003	Mbi yeke tene tënë so ti fâ ngbanga na li ti ala pepe . Biani , mbi tene na ala kozoni , mbi tene : ataa e ngba na fini wala e kui , e ye ala mingi .
47007004	Mbi zia be ti mbi kue na ndö ti ala , mbi yeke gonda tere ti mbi mingi ndali ti ala . Be ti mbi ade mingi ; na ya ti pasi so kue e yeke baa , be ti mbi asi singo na ngia .
47007005	Biani , na ngoi so e si na Masedoane , e wara lege ti wu tere ti e pepe , me e baa amara ti pasi kue : azo atiri na e , mbeto ayeke na ya ti e .
47007006	Me Nzapa so ayeke de be ti azo so be ti ala awoko kue , lo sara si gango ti Tite ade be ti e .
47007007	Be ti e ade gi ndali ti gango ti lo oko pepe , me be ti e ade nga ndali ti so ala mu ngangu na be ti lo . Lo tene na e lo tene , ala yeke na nzara mingi ti baa mbi , ala yeke toto mbi mingi , ala yeke na nzara ti gbu koko ti mbi . So mbi ma tënë ni , be ti mbi akiri asi na ngia ahon ndoni .
47007008	Biani , mbeti so mbi tokua lani na ala azia vundu na be ti ala , me be ti mbi aso daa pepe . Mbi baa so mbeti ni azia vundu na be ti ala na ya ti kete ngoi si be ti mbi aso lani daa ,
47007009	me fadeso be ti mbi anzere . Be ti mbi anzere ndali ti vundu ti ala pepe , me ngbanga ti so vundu ti ala ni asara si ala zia ngbene lege ti sarango ye ti ala . Vundu ti ala ni , Nzapa laa ayeda na ni . Tongaso , e sara ye ti sioni oko na ala pepe .
47007010	Vundu so Nzapa ayeda na ni ayeke sara titene zo azia ngbene lege ti sarango ye ti lo si lo lingbi ti soo kuâ . Mara ti vundu so , be ti zo alingbi ti so daa pepe . Me vundu so asara si zo azia ngbene lege ti sarango ye ti lo pepe , ni laa ayeke gue na zo na kuâ .
47007011	Ala baa , aye so vundu so Nzapa ayeda na ni asara na popo ti ala laa : ala baa lege ti akua hio ! Ala fa peko ti tënë so ayeke na li ti ala ! Ngonzo agbu ala na bango ye ti sioni ! Mbeto ayeke na be ti ala ! Ala yeke na nzara mingi ti baa mbi ! Ala yeke na nzara ti sara kua ! Ala fâ ngbanga na li ti azo so asara sioni ! Na lege ti aye so kue , ala fa atene , tënë ayeke na li ti ala pepe .
47007012	Ndali ti zo so asara sioni na mba ti lo wala lo so mba ti lo asara sioni na lo laa mbi su mbeti so na ala pepe ; me mbi su ni ti fa na le ti Nzapa so , ala yeke azo so ayeke baa lege ti e hio .
47007013	So laa asara si be ti e ade . Be ti e akiri aduti na ngia mingi ngbanga ti so Tite awara ngia . Lo wara ngia mingi ndali ti so , ala kue asara si be ti lo aduti na siriri .
47007014	Lani , mbi gonda tere ti mbi ndali ti ala na le ti lo , me kamene ni asara mbi pepe . Tongana ti so lakue e yeke tene na ala taa-tënë , gondango tere ti e ndali ti ala na le ti Tite aga nga taa-tënë awe .
47007015	Tongana lo kiri lo dabe ti lo na lege so ala ma yanga ti lo si ala yamba lo na mbeto na be ti ala nga na dongo tere , be ti lo akiri aye ala mingi .
47007016	Be ti mbi ayeke na ngia , ngbanga ti so mbi lingbi ti zia be ti mbi na ndö ti ala na ya ti ye kue .
47008001	A-ita , e ye ti fa na ala tënë ti nzoni be so Nzapa asara na a-Eglize so ayeke na sese ti Masedoane .
47008002	A-Eglize ni ayeke na ya ti pasi mingi , me be ti azo ni asi singo na ngia ; ataa so ala yeke na ya ti kota mawa , ala mu ye ahon ndoni .
47008003	Mbi wani mbi baa na le ti mbi , ala mu ye so alingbi na kate ti ala si ala kiri amu ye ni ahon ti so alingbi na kate ti ala . Na be ti ala wani ,
47008004	ala voro e mingi titene e zia nga na ala lege ti mu nginza ndali ti azo ti Nzapa so ayeke na Judée .
47008005	Ye so ala sara ayeke kota ahon ye so e zia be ti e fade ti ku titene ala sara ni : ala mu tere ti ala wani kozoni na Kota Gbia si na pekoni , ala mu tere ti ala na e tongana ti so Nzapa aye .
47008006	Ndani laa e mu wango mingi na Tite titene lo hunzi kua ti nzoni be so lo to nda ni na ndo ti ala , azo ti Eglize ti Korente .
47008007	E hinga so ala yeke na ye kue gbani gbani : ala yeke na mabe , ala hinga ti tene tënë nzoni , ala hinga ye , ala yeke na nzara ti sarango kua si ala ye e . Tongaso , ala fa atene , ala yeke na ye mingi na lege ti mungo ye na nzoni be .
47008008	Mbi yeke tene tënë so ti mu yanga na ala pepe ; me mbi yeke tene na ala tënë ti azo ti ambeni Eglize so nzara ti kua ayeke na be ti ala . Mbi yeke sara so ti baa wala ala azo ti Korente , ala ye amba ti ala biani .
47008009	Biani , ala hinga nzoni be ti Kota Gbia ti e Jésus Christ : lo yeke lani zo ti mosoro , me lo yeda ti ga zo ti mawa ndali ti ala titene na lege ti mawa ti lo , ala ga azo ti mosoro .
47008010	Mbi ye ti fa na ala tënë ti be ti mbi na ndö ti tënë so : ye so ayeke nzoni ndali ti ala ayeke so , na ngu so ahon , ala yeke akozo zo so aleke na be ti ala ti mu ye si ala yeke nga akozo zo so amu ye ni .
47008011	Tongaso , ye so ala to nda ni lani so , ala hunzi ni fadeso alingbi na ye so ala yeke na ni . Na ndembe so ala leke lani na be ti ala ti sara ni , ala yeke na nzara mingi na be ti ala . Na oko nzara so lani ayeke na be ti ala , ala sara ye ni ngbii asi na ndani .
47008012	Biani , tongana zo ayeke na nzara ti mu ye si lo mu ni alingbi na ye so lo yeke na ni , Nzapa ayeke yamba ye ni ; me ye so zo ayeke na ni pepe , Nzapa ayeke hunda ni pepe .
47008013	Mbi hunda na ala titene na mungo maboko na a-ita ti ala , ala ga awayere pepe , me alingbi lege ti mungo ye alingbi tere .
47008014	Ti fadeso , ala azo ti Korente , ala yeke na ye gbani . Ayeke nzoni ala mu mbage ni ti mu maboko na azo so ye atia ala . Mbeni lâ , tongana azo ni ayeke na ye mingi si ye atia ala , azo ti Korente , fade azo ni ayeke mu nga maboko na ala . Tongaso laa lege ti mungo ye ayeke lingbi tere .
47008015	Tongana ti so Mbeti ti Nzapa atene : Zo so abongbi ye mingi , lo yeke na ye ahon ndoni pepe ; zo so abongbi ye kete , ye oko atia lo pepe .
47008016	E mu singila na Nzapa so azia na be ti Tite nzara ti sara na ala tongana ti so e nga , e yeke na nzara ti sara na ala .
47008017	Lo yeda ti sara ye so e hunda na lo ; me ye so lo sara , lo sara ni ahon ti so e hunda na lo : lo wani na be ti lo laa lo mu lege , lo gue na ala ndo ti ala .
47008018	E tokua nga ita so azo ti a-Eglize kue ayeke tene nzoni tënë ti lo ndali ti kua so lo sara ndali ti Nzoni Tënë ; e tokua lo titene lo na Tite ague .
47008019	Gi so oko pepe , me azo ti a-Eglize asoro lo titene e na lo , e tambula ti gue na aye so ala mu na nzoni be . Kua so e yeke sara , e yeke sara ni ti gonda na Kota Gbia wani ; e yeke sara nga ni ti fa nzara ti be ti e .
47008020	E yeke sara kue titene azo akasa e pepe ndali ti lege so e yeke sara ye na kota nginza so a zia na maboko ti e .
47008021	Ye so agbu be ti e ayeke titene e sara ye mbirimbiri gi na le ti Kota Gbia oko pepe , me nga na le ti azo .
47008022	Na tere ti azo so , e tokua nga ita ti e so fani mingi na lege ti aye nde nde , e baa nzara ti kua so ayeke na be ti lo . Fadeso , nzara ti kua ni ahon ndö ti lo , ngbanga ti so lo zia be ti lo kue na ndö ti ala .
47008023	Ti Tite , lo yeke zo so mbi na lo e yeke tambula , lo yeke mba ti mbi so mbi na lo , e yeke sara kua ndali ti ala . Ti a-ita so lo na ala ayeke gue so , ala yeke azo so a-Eglize atokua ala , ala yeke sara kua ndali ti gonda ti Christ .
47008024	Tongaso a-ita , ala fa na azo ni na le ti a-Eglize atene , ala ye azo ni biani . Tongaso , fade azo ahinga atene , e yeke gonda tere ti e na legeni ndali ti ala , azo ti Korente .
47009001	Tongana ayeke tënë ti mungo maboko na azo ti Nzapa so ayeke na Judée , so ayeke mbeni ye titene mbi tokua mbeti na ala ngbanga ni pepe .
47009002	Mbi hinga nzara ti be ti ala si mbi gonda tere ti mbi ndali ti ala na le ti azo ti Masedoane , mbi tene : “ Azo ti Akayi aleke ye ti ala kue na ngu so ahon so awe . ” Nilaa nzara ti sarango nzoni ye ti ala azia nga nzara na be ti azo ti ambeni Eglize mingi .
47009003	Mbi yeke tokua a-ita so na ala titene ala , azo ti Korente , ala leke aye kue biani tongana ti so mbi tene tënë ni so si gondango tere ti mbi angba gi senge gondango tere pepe .
47009004	Tongana ala de ti leke aye ni pepe si mbi na azo ti Masedoane e si kâ , fade kamene ayeke sara e , ngbanga ti so e tene na azo e tene , ala leke ye kue awe . Ti ala kamene ni , mbi yeke zi yanga ti mbi daa pepe !
47009005	Ndani laa , mbi baa nzoni na le ti mbi ti hunda na a-ita so ti hon kozoni na ndo ti ala kâ si ala leke aye so ala ye ti mu ni . Tongaso , na ndembe so mbi yeke si ande , aye so lani ala mu zendo ti mungo ni so , andaa ala leke ni kue awe . Ye so laa ayeke fa atene , ala yeke mu ye na nzoni be , me na sioni be pepe .
47009006	Alingbi ala hinga ye so : zo so alu ale ti kobe gi kete kete , fade lo yeke fâ ni nga gi kete kete ; zo so alu ale ti kobe mingi mingi , fade lo yeke fâ ni nga mingi mingi .
47009007	Alingbi zo oko oko amu ye tongana ti so lo leke na be ti lo , na vundu pepe , wala mbeni zo agbu lo na ngangu pepe titene lo mu ni . Biani , Nzapa aye zo so ayeke mu ye na ngia .
47009008	Nzapa ayeke na ngangu ti mu na ala mara ti anzoni ye kue ahon ndoni . Tongaso , ala yeke na ye lakue so alingbi na ala si ala yeke nga na mbeni na ndö ni ti sara na anzoni kua kue .
47009009	Tongana ti so Mbeti ti Nzapa atene : “ Lo kangbi ye na nzoni be na azo ti mawa , mbirimbiri ti lo angba kpu na kpu . ”
47009010	Nzapa so ayeke mu ale ti kobe na zo ti lungo ni si lo yeke mu kobe na zo titene lo te , lo yeke mu nga ale ti kobe na ala si lo yeke sara titene ale ti kobe ni akiri aga mingi . Lo yeke sara titene azo awara ye mingi na lege ti nzoni be ti ala .
47009011	Fade lo yeke sara titene lakue , ala wara anzoni ye mingi si ala sara nga nzoni be lakue . Tongaso si azo mingi awara lege ti mu singila na Nzapa ndali ti aye so ala , azo ti Korente ayeke mu ni si e yeke mu na azo so .
47009012	Ye so ala bongbi so ayeke gi ndali ti mungo maboko na azo ti Nzapa so ye atia ala so pepe , me ayeke nga ti sara si azo mingi amu singila na Nzapa ndali ni .
47009013	Fade azo ni ayeke baa ye so ala sara so si ala yeke gonda Nzapa ndali ti so , ala azo ti Korente , ala ma Nzoni Tënë ti Christ si ala yeke sara ye alingbi na ni . Azo ni ayeke gonda nga Nzapa ndali ti so ala bongbi aye ti ala oko na nzoni be ti mu na azo ti Nzapa so ayeke na Jérusalem nga na azo ti Nzapa kue .
47009014	Ndali ti nzoni be so Nzapa asara na ala mingi so , azo ni ayeke ye tënë ti ala , azo ti Korente mingi si azo ni ayeke sambela ndali ti ala .
47009015	E mu singila na Nzapa ndali ti nzoni ye so lo mu na e , mbeni ye ti lingbi na ni ayeke daa pepe !
47010001	Mbi Paul , mbi wani mbi yeke hunda na ala mbeni ye na iri ti Christ , lo so lo yeke sara ye na nzoni be , me na ngangu pepe . Azo ayeke tene : tongana mbi yeke na popo ti ala , mbi yeke zo so ade mingi , me tongana mbi yeke yongoro na ala , mbi yeke so na ndö ti ala mingi .
47010002	Mbi voro ala , mbi tene : ala pusu mbi pepe titene mbi so na ndö ti ala tongana mbi si na popo ti ala kâ ! Ambeni zo abaa ti ala atene , mbi yeke sara ye gi tongana ti azo ti dunia so . Biani , mbi leke na be ti mbi ti so ngangu na ndö ti azo ni .
47010003	Taa-tënë , e yeke azo ti sese so , me e yeke tiri bira tongana ti azo ti sese so pepe .
47010004	Aye ti bira ti e alondo na zo ti sese so pepe , me ngangu ti aye ti bira ti e alondo na Nzapa si ayeke buba angangu gbagba ti bira . Atënë ti gbungo li ti azo so ayeke na legeni pepe , e yeke buba ni .
47010005	E yeke buba nga aye so kue azo ti baba ayeke mu ti kanga lege na amba ti ala ti hinga Nzapa . E yeke kanga lege na atënë ti be ti azo kue ti sara si atënë ti be ti ala aga ngbaa si ala ma yanga ti Christ .
47010006	Tongana ala , azo ti Korente , ala ma yanga ti Christ nzoni , fade e yeke duti nduru ti fâ ngbanga na li ti azo so kue ake ti ma yanga .
47010007	Ala yeke baa aye na le ti ala gi tongana ti so zo ayeke baa na ye . Tongana mbeni zo abaa atene , ni yeke zo ti Christ , ayeke nzoni lo hinga tënë so laso biani : tongana lo yeke zo ti Christ , e nga e , e yeke azo ti Christ .
47010008	Ataa so mbi pika kate ti mbi ndali ti ngangu so Kota Gbia amu na e , kamene asara mbi pepe . Nda ti ngangu ni ayeke ti sara si Eglize ti ala akpengba , me ayeke ti sara si Eglize ni ati pepe .
47010009	Mbi ye titene ala baa mbi tongana zo so ayeke zia mbeto na be ti ala na lege ti ambeti ti lo pepe .
47010010	Biani , ambeni zo atene : “ Atënë ti ya ti ambeti ti Paul ane mingi si ayeke nga ngangu mingi ; me tongana Paul ayeke na popo ti e , lo yeke na ngangu pepe si tënë ti yanga ti lo ayeke ye oko pepe . ”
47010011	Zo so atene mara ti tënë so , ayeke nzoni lo hinga lo tene : lani so e ngba yongoro si e tokua mbeti na ala , tënë ti yanga ti e aso ; sarango ye ti e ayeke so ande nga gi tongaso , tongana e yeke si na ala kâ .
47010012	Biani , ambeni zo abaa tere ti ala tongana akota zo , e kpa ti haka tere ti e na ala pepe , e lingbi na ala pepe . Na le ti ala wani , ala baa tere ti ala tongana azo so alingbi awe si ala mu lege ti dutingo ti ala ti haka na azo kue . Andaa , li ti ala ayeke daa pepe !
47010013	Ti e , e yeke gonda tere ti e ahon ndoni pepe ; e yeke gonda tere ti e asi na ndo so Nzapa afa na e ti sara kua ti lo daa , e yeke sara nga kua ni ngbii e si na ni na ndo ti ala .
47010014	E yeke sara kua ni ti hon ndo so a fa na e so pepe . Tongana e si fade na popo ti ala pepe , ka e sara ye ahon so e lingbi ti sara so . Taa-tënë , e laa e gue na Nzoni Tënë ti Christ kozoni na ala .
47010015	Kua so ambeni zo nde asara , e yeke gonda tere ti e ahon ndoni ndali ni pepe . Me ye so e zia be ti e daa ti ku ayeke so : tongana mabe ti ala akono , e yeke sara ande kota kua mingi na popo ti ala ; me e yeke sara kua ni angba gi na ndo so Nzapa afa na e .
47010016	Na pekoni , e yeke gue na Nzoni Tënë na ya ti ambeni kodro so ayeke na peko ti ala kâ . Tongaso si ndo so ambeni zo asara kua daa kozoni awe , e ye ti kiri ti sara kua na ndo so pepe ; kua so ambeni zo asara ni , e ye nga ti gonda tere ti e ndali ni pepe .
47010017	Mbeti ti Nzapa atene : “ Zo so aye ti gonda tere ti lo , ayeke nzoni lo gonda tere ti lo ndali ti ye so Kota Gbia asara . ”
47010018	Taa nzoni zo ti kua ayeke zo so ayeke tene nzoni tënë na ndö ti lo wani pepe , me zo so Kota Gbia laa ayeke tene nzoni tënë na ndö ti lo .
47011001	Ala kanga be ti ala na mbi tongana mbi ga tongana zo so mbeni ye asara li ti lo ! Biani , ala kanga be ti ala na mbi ma !
47011002	Mbi ye ala mingi , nilaa mbi yeke sara mbanda ti ala ; yengo so mbi ye na ala so alondo na Nzapa . Biani , ala yeke tongana maseka-wali so ade ti hinga koli pepe ; mbi mu zendo ti mu ala gi na koli oko , koli ni ayeke Christ .
47011003	Me ala dabe ti ala na ye so : ngbo ahanda ando Eve na lege ti mayere ti lo si Eve agirisa lege . Mbeto asara mbi titene be ti ala ague kirikiri si ala zia peko ti Christ so ala mu lani tere ti ala kue na lo na vurungo be so .
47011004	Biani , ala yeke kanga be ti ala titene mbeni zo kirikiri aga afa na ala mbeni Jésus nde na Jésus so e fa tënë ti lo na ala . Ala yeke lakue nduru ti yamba mbeni yingo nde na Yingo so ala wara kozoni , ala yeke yeda nga na mbeni nzoni tënë nde na Nzoni Tënë so ala ma kozoni !
47011005	Ti akota kota watokua ti ala ni so , mbi baa ti mbi mbeni ye so ala hon mbi na ni pepe .
47011006	Mbi hinga ti tene tënë nzoni pepe , so mbi hinga ; me tongana ayeke tënë ti hingango ndo , so ayeke mbeni tënë nde : e fa ni na ala polele na ya ti aye kue .
47011007	So mbi sara tere ti mbi kete ti fa Nzoni Tënë ti Nzapa na ala gi senge senge ti sara si ala ga akota zo so , andaa sioni laa mbi sara so ?
47011008	Mbi hunzi aye kue ti ambeni Eglize nde na lege so a-Eglize ni afuta mbi si mbi sara kua na popo ti ala , azo ti Korente .
47011009	Na ngoi so mbi yeke lani na popo ti ala kâ , tongana mbeni ye atia mbi , mbi te ye ti mbeni zo senge senge pepe . A-ita so alondo na Masedoane si aga , ala mu na mbi aye so kue alingbi na mbi . Na ya ti aye kue , mbi bata tere ti mbi titene mbi ga tongana kungba na ndö ti zo oko pepe , mbi yeke ngba ti bata tere ti mbi lakue tongaso .
47011010	Na lege ti taa-tënë ti Christ so ayeke na yanga ti mbi , mbi tene : fade mbeni zo alingbi ti kanga lege na mbi pepe ti gonda tere ti mbi na sese ti Akayi kue .
47011011	Mbi tene tënë so ngbanga ti nyen ? Mbi tene tënë so , ngbanga ti so mbi ye ala pepe ? Nzapa ahinga so mbi ye ala !
47011012	Ye so mbi yeke sara laso so , fade mbi yeke ngba lakue ti sara ni , tongaso si azo so aye ti wara mbeni ye ti luti na ndö ni ti gonda tere ti ala tongana ti so e yeke gonda tere ti e , fade ala wara ye ni pepe .
47011013	Azo ni so ayeke awatokua ti mvene ; ala yeke tene mvene na ndo ti kua so ala yeke sara si ala yeke sara tere ti ala tongana awatokua ti Christ .
47011014	So ayeke mbeni fini ye pepe : Satan wani ayeke sara tere ti lo tongana ange ti lumiere .
47011015	Tongaso , azo ti kua so asara tere ti ala tongana azo so ayeke sara ye ti mbirimbiri , so ayeke fini ye pepe . Ye so ayeke si ande na ala na nda ti gigi ti ala ayeke lingbi gi na aye so ala sara .
47011016	Mbi kiri mbi tene : ayeke nzoni mbeni zo abaa mbi pepe tongana zo so mbeni ye asara li ti lo . Wala , tongana ala baa mbi tongaso , ayeke nzoni ala yeda si mbi nga , mbi gonda tere ti mbi kete .
47011017	Tënë so mbi ye ti tene so , ti be ti Kota Gbia laa pepe , me mbi yeke tene tënë ni tongana zo so mbeni ye ayeke sara li ti lo . Mbi hinga biani so , mbi yeke na ye so mbi lingbi ti gonda tere ti mbi ndali ni .
47011018	So azo mingi ayeke gonda tere ti ala ndali ti ye so ayeke ti zo , mbi nga , mbi ye ti gonda tere ti mbi .
47011019	Ala azo ti Korente , ala yeke azo so li ti ala ayeke daa . Ataa so kue , ala yeda ti kanga be ti ala ti ma azo so mbeni ye asara li ti ala !
47011020	Azo ayeke sara ala na ngbaa , azo ayeke te ye ti ala , azo ayeke nzi ala , azo ayeke baa ala tongana ambumbuse zo , azo ayeke pika le ti ala , me ala yeke kanga be ti ala na ya ti aye so kue !
47011021	Kamene ahon ndö ti mbi ti tene tënë so eên : mo baa mo tene , e sara ye tongana akoli pepe ! Tongana mbeni zo akpa ti gonda tere ti lo ndali ti mbeni ye , mbi nga , mbi kpa ti gonda tere ti mbi . — Mbi yeke tene tënë so tongana zo so mbeni ye asara li ti lo — .
47011022	Azo ni ayeke azo ti mara ti Hebro ? Mbi nga ! Ala yeke azo ti mara ti Israel ? Mbi nga ! Ala yeke ahale ti Abraham ? Mbi nga !
47011023	Ala yeke azo ti kua ti Christ ? So nzoni , me mbi hon ala ! — Mbi yeke tene tënë so tongana zo so mbeni ye asara li ti lo — . Mbi sara kua mbi hon ala kue , mbi sara kanga mbi hon ala kue , azo apika mbi , mara ni use pepe , lege mingi , mbi kui kue .
47011024	Fani oku , azuife apika mbi lege baleota na gumbaya .
47011025	Fani ota , azo ti Rome apika mbi na fimbo , fani oko , azo abo mbi na têne ti fâ mbi ; fani ota , mangboko alinda ngu na mbi , mbi sara lango oko na bi oko na ya ti ngu .
47011026	Mbi tambula na gere mingi , aye ti sioni ahara mbi lege mingi : abale asuku amu ndo kue , asioni zo , azo ti mara ti mbi na azo ti amara nde aye ti sara sioni na mbi ; na ya ti agbata , na ya ti abenyama nga na le ti kota ngu-ingo , aye ti sioni aye ti si na mbi , a-ita ti mvene aye ti sara sioni na mbi .
47011027	Mbi sara angangu kua mingi , aye ti ngangu asi na mbi mingi , lege mingi lango akpe na le ti mbi ; nzara ti kobe na ti ngu asara mbi ; lege mingi mbi lango nzara ; lege mingi de asara mbi , bongo atia mbi .
47011028	Mbi lingbi ti diko tanga ti aye ni kue pepe . Tënë so agbu be ti mbi si mbi yeke gi be ti mbi na ndö ni bi na lâ , ayeke tënë ti a-Eglize kue .
47011029	Tongana mbeni zo ayeke na ngangu pepe , mbi nga , mbi yeke na ngangu pepe . Tongana mbeni zo asara si mba ti lo ati na ya ti siokpari , tënë ni aso be ti mbi mingi .
47011030	Tongana ayeke tënë ti gondango tere , mbi yeke gonda tere ti mbi , ngbanga ti so mbi yeke na ngangu pepe .
47011031	Nzapa , Babâ ti Kota Gbia Jésus ahinga so , mbi yeke tene mvene pepe . Gonda ayeke ti lo kpu na kpu !
47011032	Na ngoi so mbi yeke ando na Damas , govoronere so ayeke sara kua ndali ti gbia Aretas azia aturugu na ayanga ti gbata ni kue titene ala gbu mbi .
47011033	Me a zia mbi na ya ti sakpa si a yoro mbi na mbeni du so ayeke na tere ti gbagba ni , a zu mbi na sese si mbi kpe na maboko ti aturugu ni , mbi hon .
47012001	Alingbi mbi gonda tere ti mbi , ataa so zo alingbi ti wara ye daa pepe . Me mbi ye ti tene tënë ti aye so Kota Gbia afa na mbi na ya ti mbeni ye tongana bango-li si lo sara titene mbi hinga ni .
47012002	Mbi hinga mbeni zo ti Christ ; asara ngu baleoko na osio so Nzapa amu lo ague na lo na ota yayu . — Wala lo mu lo na ngbongboro tere ti lo kue , mbi hinga pepe ; wala zo ni asigigi na ya ti tere ti lo si a hon na lo , mbi hinga pepe , Nzapa oko laa ahinga . —
47012003	Mbi hinga so Nzapa amu lo ahon na lo . — Wala lo mu lo na ngbongboro tere ti lo kue , mbi hinga pepe ; wala zo ni asigigi na ya ti tere ti lo si a hon na lo , mbi hinga pepe , Nzapa oko laa ahinga . —
47012004	Nzapa amu zo ni so ague na lo ngbii asi na lo na paradi . Kâ , zo ni ama ambeni tënë so tenengo ni akara zo si a gbanzi lege na zo ti tene tënë ni .
47012005	Fade mbi yeke gonda tere ti mbi ndali ti zo so ; me ti mbi , fade mbi yeke gonda tere ti mbi , ngbanga ti so mbi yeke na ngangu pepe .
47012006	Tongana mbi ye fade ti gonda tere ti mbi , ka mbi yeke pepe tongana zo so ye asara li ti lo , ka mbi tene gi taa-tënë . Me mbi ye ti gonda tere ti mbi pepe , ngbanga ti so mbi ye titene azo abaa mbi tongana kota zo ahon ndoni pepe , me ala baa mbi alingbi gi na ye so mbi yeke sara wala ye so ala yeke ma na ndö ti mbi .
47012007	Aye so Nzapa afa na mbi si mbi baa ni so ayeke aye ti ndima . Titene mbi gonda tere ti mbi ndali ti aye ni pepe , Nzapa azia mbeni ye tongana ki na ya ti tere ti mbi : ki ni ayeke tongana mbeni zo so Satan atokua lo ti pika mbi si mbi gonda tere ti mbi pepe .
47012008	Lege ota , mbi sambela Kota Gbia titene lo zi ki ni na ya ti tere ti mbi .
47012009	Me lo tene na mbi : “ Nzoni be so mbi sara na mo so alingbi awe . Na ndembe so zo ayeke na ngangu pepe , ngangu ti mbi alingbi ti sara ye kue . ” Tongaso , mbi yeke gonda tere ti mbi , gi ngbanga ti so mbi yeke na ngangu pepe , tongaso si ngangu ti Christ aduti na ya ti tere ti mbi .
47012010	Ndani laa mbi yeke duti na ngia na ndembe so mbi yeke na ngangu pepe , nga na ndembe so azo ayeke zonga mbi , wala aye ayeke gi mbi mbage na mbage , wala azo ayeke sara ngangu na mbi , wala mbi yeke na kpale mingi ndali ti Christ . Biani , na ndembe so mbi yeke na ngangu pepe , na ndembe so laa mbi yeke na ngangu .
47012011	Mbi ga tongana zo so mbeni ye asara li ti lo awe ! Ala laa asara si mbi ga tongaso . Ala laa alingbi fade ti tene nzoni tënë na ndö ti mbi . Ataa mbi yeke ye pepe , akota kota watokua ti ala so ahon mbi na ye oko pepe .
47012012	Aye so afa atene , mbi yeke watokua ti Christ , ala baa ni na popo ti ala kâ awe : mbi kanga be ti mbi na ya ti aye kue ; ala baa aye ti kpene , aye ti dongo be na aye so Nzapa asara ti fa ngangu ti lo .
47012013	Nyen laa ambeni Eglize awara si ala wara ti ala pepe so ? Gi ye so mbi sara na ala pepe , ayeke so mbi ga tongana kungba na ndö ti ala pepe . Ala zi tënë na li ti mbi ndali ti sioni so mbi sara so !
47012014	Fadeso , mbi leke tere ti mbi ti gue na ndo ti ala kâ ti fani ota ni . Mbi yeke ga ande tongana kungba na ndö ti ala pepe , ngbanga ti so mbi yeke gi anzoni ye ti ala pepe , me ala wani laa mbi yeke gi ala . Kua ti amolenge ayeke ti gi ye pepe ti bata na babâ na mama ti ala , me babâ na mama laa ayeke gi ye ti bata na amolenge ti ala .
47012015	Ti mbi , fade mbi yeke buba aye ti mbi kue si mbi yeke ka fini ti mbi ndali ti ala . Tongana mbi ye ala ahon ndoni , fade ala yeke ye mbi gi kete ?
47012016	Taa-tënë , mbi ga tongana kungba na ndö ti ala pepe . Me ambeni zo atene , mbi yeke zo ti handango zo si mbi mu ala na lege ti poroso .
47012017	Na popo ti azo so mbi tokua ala na ala , azo ti Korente , kâ so , mbi sara titene mbeni oko ate ye ti ala ?
47012018	Mbi tene tënë mingi na Tite si mbi tokua lo , lo na mbeni ita [ so mbi tene tënë ti lo ] so . So Tite ague so , lo te mbeni ye ti ala ? E na lo kue , be ti e ayeke gi oko pepe ? E na lo kue , sarango ye ti e ayeke gi oko pepe ?
47012019	Aninga mingi , ala baa ti ala atene , e yeke gi ti ga mbirimbiri na le ti ala ? Oko pepe . Ndali ti gango so e ga oko na Christ , e yeke tene tënë so na le ti Nzapa . A-ita ti mbi so mbi ye ala mingi , ye so kue mbi sara so , mbi sara ni titene Eglize ti ala akpengba .
47012020	Mbeto asara mbi titene tongana mbi si na ala kâ , mbi baa dutingo ti ala ayeke nde na ti so be ti mbi aye si ala nga , ala baa dutingo ti mbi ayeke nde na ti so be ti ala aye . Mbeto asara mbi titene aye tongaso aduti na popo ti ala : papa , kota be , ngonzo , kangbingo tere , zongango zo na asioni tënë , fonongo na iri ti zo , baba , sarango aye ti wusuwusu .
47012021	Mbeto asara nga mbi titene tongana mbi kiri mbi si na ala kâ , Nzapa azia kamene na le ti mbi na dawa ti ala . Mbi hinga pepe , fade mbi yeke toto ndali ti azo mingi na popo ti ala so angba ti sara siokpari tongana ti ando ; ala ngba na lege ti sarango aye ti sioni , aye ti kamene na aye ti ndumba .
47013001	Fani ota titene mbi gue na ndo ti ala kâ laa . Andaa Mbeti ti Nzapa atene : “ Na lege ti tënë ti yanga ti azo use wala ota so ahinga tënë ni laa alingbi ti leke tënë ni nzoni . ”
47013002	Mbi yeke tene tënë so na azo so asara siokpari kozo so , ala na atanga ni kue ; fadeso mbi yeke na popo ti ala pepe , me mbi kiri ti tene gi tënë so mbi tene lani na ala na ndembe so mbi gue na ndo ti ala ti fani use ni : tongana mbi kiri ande ti gue , fade mbi yeke zia zo oko senge pepe ,
47013003	ngbanga ti so ala ye ti baa mbeni ye so afa atene , Christ laa ayeke tene tënë na lege ti mbi . Tongana Christ ayeke baa lege ti ala , lo yeke woko pepe , me lo yeke fa ngangu ti lo na popo ti ala .
47013004	Biani , a fâ lo na ndö ti keke ti kroa ndali ti so lo yeke na ngangu pepe , me fadeso , lo yeke na fini na lege ti ngangu ti Nzapa . Ndali ti so e ga oko na lo , e nga , e yeke na ngangu pepe , me fade e yeke fa na ala so , e yeke na fini na lege ti ngangu ti Nzapa .
47013005	Ala wani abaa be ti ala nzoni , ala gi ti hinga biani wala ala yeke duti na lege ti mabe . Ala hinga pepe atene , Jésus Christ ayeke na be ti ala ? Tongana ye ni ayeke tongaso , ye so afa atene , ala yeke na mabe ayeke daa pepe .
47013006	Ti e , e lingbi ti fa ni ; mbi hinga mbi tene , ala yeke yeda ande .
47013007	E yeke sambela Nzapa titene ala sara ye ti sioni oko pepe . E ye ti fa na ala pepe e tene , sarango ye ti e ayeke na legeni ; me e ye ti baa ala na sarango ye ti nzoni . Tongana azo ayeke baa ala na sarango ye ti nzoni si azo ni atene , e yeke sara kua nzoni pepe , so ayeke senge .
47013008	Biani , e lingbi ti kanga lege na taa-tënë pepe , me kua ti e ayeke ti sara si azo ahinga taa-tënë .
47013009	Lakue , be ti e ayeke na ngia tongana e yeke na ngangu pepe si ala yeke ti ala na ngangu . Ye so e yeke sambela ndali ni ayeke titene ala ga nzoni kue .
47013010	Ndani laa , so mbi de yongoro na ala , mbi yeke su mbeti so ti tokua na ala . Tongaso , tongana mbi si na popo ti ala , mbi yeke so na ndö ti ala pepe . Kota Gbia amu na mbi ngangu ti sara si Eglize ti ala akpengba , me ti buba Eglize ni pepe .
47013011	Ti hunzi na ni , a-ita , ala duti na ngia ! Ala gi lege ti ga nzoni kue , ala mu wango ti kpengba na amba ti ala , ala ma tere na popo ti ala , ala duti na siriri si Nzapa so aye zo si ayeke mu siriri na zo , fade lo yeke duti na ala .
47013012	Ala bara tere na popo ti ala na sungo ngbangba so ayeke nzoni na le ti Nzapa . Azo ti Nzapa kue abara ala .
47013013	
47013014	Ayeke nzoni Kota Gbia Jésus Christ asara nzoni be na ala ! Ndoye ti Nzapa aduti na ala si Yingo-Vuru asara titene ala kue aduti na beoko .
48001001	Mbi Paul laa mbi tokua mbeti so ; azo laa airi mbi ti ga watokua pepe . So Nzapa airi mbi ti ga watokua , mbi ma tënë ni na yanga ti mbeni zo pepe , me na yanga ti Jésus Christ wani , lo na Nzapa Babâ so azingo lo na popo ti akuâ .
48001002	A-ita azo ti Christ so kue ayeke ge abongbi na mbi ti tokua mbeti so na a-Eglize ti sese ti Galasii .
48001003	Ayeke nzoni Nzapa Babâ na Kota Gbia Jésus Christ asara nzoni be na ala si amu na ala siriri .
48001004	Jésus aka tere ti lo ndali ti siokpari ti e , ti zi e na ya ti ngoi ti sioni so e yeke daa laso ; lo sara tongana ti so be ti Nzapa Babâ ti e aye .
48001005	Gonda ayeke ti lo kpu na kpu ! Amen .
48001006	Mbi gi li ti mbi gbaa na ye so ala sara so : gi hio tongaso , ala zia lege ti lo so airi ala na lege ti nzoni be ti Christ so awe ti mu peko ti mbeni nzoni tënë nde !
48001007	Ti tene taa-tënë , mbeni nzoni tënë nde ayeke daa pepe ! Mbi tene tënë so , ngbanga ti so ambeni zo ayeke sara titene li ti ala aga kirikiri , ala ye ti buba ya ti Nzoni Tënë ti Christ .
48001008	Tongana mbeni zo afa na ala mbeni nzoni tënë nde na ti so e fa na ala kozoni , ataa ayeke e wani wala mbeni ange so alondo na yayu , ayeke nzoni Nzapa adeba lo !
48001009	E tene tënë so na ala kozoni awe , mbi yeke kiri na ndö ni : tongana mbeni zo afa na ala mbeni nzoni tënë nde na ti so ala ma kozoni , ayeke nzoni Nzapa adeba lo !
48001010	Mbi yeke gi lege fadeso titene azo agonda mbi ? Oko pepe , mbi ye titene Nzapa laa agonda mbi . Mbi yeke gi ti ga nzoni na le ti azo ? Tongana mbi yeke gi fade titene azo agonda mbi , andaa mbi yeke zo ti kua ti Christ pepe .
48001011	A-ita , mbi tene na ala , mbi tene : Nzoni Tënë so mbi yeke fa alondo na zo pepe .
48001012	Mbeni zo laa afa Nzoni Tënë ni na mbi pepe , mbeni zo nga laa afa nda ti Nzoni Tënë ni na mbi pepe , me Jésus Christ wani laa asara si mbi hinga ni .
48001013	Biani , a-ita , ala ma tënë ti sarango ye ti mbi na ndembe so mbi yeke voro ando Nzapa tongana ti azuife . Ala hinga so mbi sara ando ngangu mingi na Eglize ti Nzapa si mbi ye nga ti buba Eglize ni biani .
48001014	Na lege ti vorongo Nzapa ti azuife , amba ti mbi azuife so ngu ti mbi na ala ayeke oko , mbi hon ala kue . Mbi yeke na nzara mingi ti sara ye alingbi na aye ti akotara ti e .
48001015	So mbi de na ya ti mama ti mbi , Nzapa azia mbi nde , lo iri mbi na lege ti nzoni be ti lo . Na ndembe so Nzapa aye
48001016	ti fa Molenge ti lo na mbi titene mbi hinga lo si mbi fa Nzoni Tënë ti lo na azo ti amara nde , mbi hunda na wango na mbeni zo pepe .
48001017	Mbi gue nga na Jérusalem pepe ti baa azo so ayeke awatokua kozo ti mbi . Me mbi gue hio na sese ti Arabii , na pekoni , mbi kiri na gbata ti Damas .
48001018	Ngu ota na pekoni , mbi gue na Jérusalem ti baa Pierre titene e na lo e hinga tere . Mbi ngba na ndo ti lo lango baleoko na oku .
48001019	Mbi baa mbeni watokua nde pepe , me zo so mbi baa lo ayeke gi Jacques , ita ti Kota Gbia .
48001020	Tënë so mbi su na mbeti na ala so ayeke taa-tënë : na le ti Nzapa , mbi yeke tene mvene pepe .
48001021	Na pekoni , mbi gue na sese ti Sirii na ti Silisii .
48001022	Na ndembe ni so , azo ti a-Eglize ti Christ so ayeke na Judée ade ti baa le ti mbi laoko pepe .
48001023	Ala ma gi tënë so azo atene : “ Koli so ayeke sara ando ngangu na e so , fadeso lo yeke fa na azo tënë ti mabe so lo ye ando ti buba lege ni so . ”
48001024	Nilaa , azo ti Christ ayeke gonda Nzapa ndali ti mbi .
48002001	Ngu baleoko na osio na pekoni , mbi kiri mbi gue na Jérusalem , mbi na Barnabas ; mbi mu nga Tite na tere ti mbi .
48002002	Mbi gue kâ ndali ti so Nzapa afa na mbi ti gue . Kâ , na ya ti mbeni bongbi so mbi sara gi na azo ti li ti Eglize , mbi fa na ala nda ti Nzoni Tënë so mbi yeke fa ka na popo ti azo ti amara nde . Mbi sara ni , ngbanga ti so mbi ye titene ye so mbi sara kozoni na ti so mbi yeke sara fadeso , peko ni angba senge pepe .
48002003	Ataa Tite , mba ti mbi so mara ti lo ayeke greke , mbeni zo agbu lo na ngangu pepe titene lo fâ ganza .
48002004	Me ambeni ita ti mvene ali na popo ti e tongana azo ti nzi , ala ye titene a fâ Tite na ganza . Ala ga ti gi ti hinga lege ti dutingo ti e na peko ti so e sigigi na gbe ti ngbaa si e ga oko na Christ . Ala ye ti kiri ti sara e na ngbaa .
48002005	E yeda na tënë ti azo so oko pepe , ataa na ya ti kete ngbonga oko , ngbanga ti so e ye ti bata na ala , a-ita , taa-tënë ti Nzoni Tënë .
48002006	Ambeni zo ayeke daa so a baa ala tongana akota zo . — Ataa ala yeke lani kota wala ala yeke kota pepe , ngbanga ti mbi ayeke daa pepe , Nzapa ayeke gonda zo ndali ti le ti zo ni pepe . — Akota zo so agbu mbi na ngangu pepe titene mbi sara mbeni ye nde .
48002007	Me ala hinga atene , Nzapa amu na mbi Nzoni Tënë ti fa na azo ti amara nde , tongana ti so lo mu ni na Pierre ti fa na azuife so .
48002008	Biani , Nzapa so amu ngangu na Pierre ti ga watokua ndali ti azuife , gi lo oko laa lo mu nga na mbi ngangu ti ga watokua ndali ti azo ti amara nde .
48002009	Jacques , Pierre na Jean , so azo ti Christ abaa ala tongana akota zo , ahinga atene , Nzapa amu kua so na mbi biani . Ndani laa , ala bara mbi na Barnabas ti fa atene , e na ala e yeke na beoko . E ma tere so fade e yeke gue ti e na mbage ti azo ti amara nde , ala yeke gue ti ala na mbage ti azuife .
48002010	Ye oko so ala hunda na e ti sara ayeke titene e girisa ti mu maboko na azo ti mawa pepe ; ye so mbi zia be ti mbi kue ti sarango ni laa .
48002011	Me na ndembe so Pierre asi na Antioshe , mbi ke tënë na le ti lo polele , ndali ti so lo sara ye na legeni pepe .
48002012	Kozoni , lo na ambeni zo ti amara nde ayeke te kobe . Me gi na peko ti so ambeni zo alondo na mbage ti Jacques si asi , lo gboto tere ti lo si lo yeke duti nde , lo kiri lo te kobe na ala pepe . Ndali ti so azo ayeke sara ye alingbi na tënë ti ndia ti fango ganza , mbeto ti ala asara lo .
48002013	Ambeni ita zuife amu peko ti lo na sioni mayere ti sarango ye ni so ; ataa Barnabas kue ati na peko ti ala na sarango mara ti ye ni so !
48002014	So mbi baa ala yeke sara ye mbirimbiri alingbi na Nzoni Tënë pepe , mbi tene na Pierre na le ti azo kue , mbi tene : “ Mo so mo yeke zuife , mo yeke sara ye tongana azo ti amara nde , mo yeke sara ye tongana zuife pepe . Asara tongana nyen si mo yeke gbu azo ti amara nde na ngangu titene ala sara ye tongana azuife so ? ”
48002015	Ti e , a du e zuife , e yeke azo ti amara nde pepe , ala so ayeke azo ti siokpari so ahinga Ndia ti Nzapa pepe so !
48002016	Me ye so e hinga ayeke so : zo aga mbirimbiri na le ti Nzapa gi na lege so lo ma na be na Jésus Christ , me sarango ye alingbi na Ndia pepe . E nga , e ma na be na Jésus Christ awe , e ga mbirimbiri na le ti Nzapa na lege ti mabe ; sarango ye alingbi na Ndia laa asara si e ga mbirimbiri pepe . Biani , sarango ye alingbi na Ndia laa asara si zo oko aga mbirimbiri na le ti Nzapa pepe .
48002017	E yeke gi lege ti ga mbirimbiri na le ti Nzapa na lege ti gango so e ga oko na Christ . So e yeke sara tongaso , e baa so e nga , e yeke azo ti siokpari tongana azo ti amara nde . So afa atene , Christ asara si e ga azo ti siokpari ? Oko pepe .
48002018	Biani , Ndia so mbi do na sese awe so , tongana mbi kiri ti leke ni na nduzu , andaa mbi wani mbi sara si mbi ga zo ti kengo Ndia awe .
48002019	Ti mbi , mbi kui kuâ ti Ndia lani awe si mbi sigigi na gbe ti Ndia ni titene fini so mbi yeke na ni ayeke ndali ti Nzapa . So ti tene , na ndembe so Christ akui na ndö ti keke ti kroa , mbi na lo laa e kui .
48002020	Nilaa , mbi laa mbi yeke na fini mbeni pepe , me Christ laa ayeke na fini na ya ti mbi . Na dutingo ti mbi ti zo , mbi yeke duti fadeso na fini gi na lege ti mabe so mbi yeke na ni na Molenge ti Nzapa , lo ye mbi si lo ka tere ti lo na kuâ ndali ti mbi .
48002021	Mbi ye titene ye so Nzapa amu na e na nzoni be aga senge ye pepe . Tongana mbeni zo aga mbirimbiri na le ti Nzapa na lege ti Ndia , andaa Christ akui gi senge senge !
48003001	Ala azo ti Galasii , so buba ti nyen ? Zo wa laa aturne li ti ala , zo wa ? Andaa , a fa na ala polele tënë ti kuâ ti Christ na ndö ti keke ti kroa !
48003002	Mbi ye titene ala kiri tënë na mbi na ndö ti tënë oko so si : ala wara Yingo ti Nzapa ndali ti so ala sara ye alingbi na Ndia wala na lege ti Nzoni Tënë so ala ma si ala ma na be na ni ?
48003003	Buba ti ala ahon ndoni ! Ala to nda ti sara ye na ngangu ti Yingo ti Nzapa , fadeso ala ye ti hunzi ye ni na ngangu ti ala ti zo ?
48003004	Aye so kue asi ando na ala so , asi gi senge ? Mbi baa ti mbi , mbi tene , ayeke senge pepe .
48003005	Nzapa ayeke mu na ala Yingo ti lo si lo yeke sara aye ti kpene na popo ti ala ! Lo yeke sara aye so kue ndali ti so ala sara ye alingbi na Ndia wala ndali ti so ala ma Nzoni Tënë si ala ma na be na ni ?
48003006	Mbeti ti Nzapa atene tënë na ndö ti Abraham , atene : “ Abraham azia be ti lo na Nzapa , ndani laa Nzapa abaa lo tongana zo ti mbirimbiri na lege ti mabe ti lo . ”
48003007	Tongaso , alingbi ala hinga , atene : azo so aduti na fini na lege ti mabe , ala laa ayeke taa ahale ti Abraham .
48003008	Mbeti ti Nzapa atene tënë ti ye ni so kozoni awe : fade Nzapa ayeke sara si azo ti amara nde ayeke ga mbirimbiri na le ti lo na lege ti mabe . Mbeti ni atene nzoni tënë so kozoni na Abraham , atene : “ Na lege ti mo , fade Nzapa ayeke sara tufa na ndö ti amara kue . ”
48003009	Tongaso , azo so kue ama na be , Nzapa ayeke sara tufa na ndö ti ala tongana ti so lo sara tufa na ndö ti Abraham so ama na be .
48003010	Me azo so azia be ti ala gi na ndö ti sarango aye alingbi na Ndia , deba ti Nzapa ayeke na li ti ala . Biani , Mbeti ti Nzapa atene : “ Deba aga na li ti zo so sara ye pepe alingbi na atënë kue ti ya ti mbeti ti Ndia ! ”
48003011	Tënë so ayeke taa-tënë biani : zo oko alingbi ti ga mbirimbiri pepe na le ti Nzapa na lege ti Ndia . Mbeti ti Nzapa atene : “ Zo so aga mbirimbiri na le ti Nzapa na lege ti mabe , fade lo yeke duti na fini . ”
48003012	Andaa Ndia ayeke luti na ndö ti mabe pepe . Me Mbeti ti Nzapa atene : “ Zo so asara ye alingbi na atënë ti Ndia , fade lo yeke na fini ndali ni . ”
48003013	Christ afuta kota ngere ti zi e na gbe ti deba awe . Deba so Ndia aga na ni na li ti e , lo yo deba ni na li ti lo wani ndali ti e . Biani , Mbeti ti Nzapa atene : “ Zo so a kanga lo na nduzu na ndö ti keke , deba ayeke na li ti lo . ”
48003014	Christ asara tongaso titene anzoni ye so Nzapa amu zendo ni na Abraham so , azo ti amara nde nga awara ni na lege ti Christ . Tongaso na lege ti mabe , e wara Yingo so Nzapa amu zendo ni .
48003015	A-ita , mbi ye ti mu tapande ti mbeni ye so azo ayeke sara ka na popo ti ala : tongana ambeni zo ama tere na ndö ti mbeni tënë si ala leke gere ti tënë ni mbirimbiri awe , mbeni zo alingbi ti buba ya ni pepe , mbeni zo alingbi nga ti zia mbeni tënë na ndö ni pepe .
48003016	Legeoko nga , Nzapa amu azendo na Abraham na hale ti lo . Mbeti ti Nzapa atene tënë ti “ ahale ti lo ” pepe ; a tene tënë ti azo mingi pepe , gi tënë ti zo oko : “ na hale ti mo ” , so ti tene Christ .
48003017	Tënë so mbi ye ti tene ayeke so : Nzapa asara mbuki na popo ti lo na Abraham , lo leke gere ti mbuki ni mbirimbiri . Ngu ngbangbo osio na baleota na pekoni si Ndia abaa gigi . Ndia alingbi ti mingo ngangu ti mbuki ni pepe si peko ti zendo ti Nzapa aga senge ye pepe .
48003018	Tongana Nzapa ayeke mu fade ye na azo ndali ti so ala sara ye alingbi na Ndia , ka lo mu ye ni na lege ti zendo pepe . Andaa na lege ti zendo laa Nzapa asara nzoni be na Abraham .
48003019	Tongaso , kua ti Ndia ayeke nyen ? Nzapa azia Ndia na tere ti mbuki ni titene e hinga ye so ake Ndia . Nzapa amu Ndia ti ku na gango ti hale ti Abraham , lo so Nzapa amu zendo ti mungo ye ni na lo . A-ange laa amu Ndia ni aga na ni na azo si mbeni zo ayeke walekengo-songo .
48003020	Tongana zo ayeke gi lo oko , lege titene mbeni zo aduti walekengo-songo ayeke daa pepe . Andaa Nzapa ayeke gi oko .
48003021	So ti tene Ndia ake tënë ti azendo ti Nzapa ? Oko pepe ! Tongana mbeni ndia alingbi fade ti mu fini na zo , ka azo aga mbirimbiri biani na le ti Nzapa na lege ti ndia awe .
48003022	Me Mbeti ti Nzapa atene , azo kue ayeke na gbe ti ngangu ti siokpari . Ndani laa , ye so Nzapa amu zendo ni , lo yeke mu ni na azo so ama na be na Jésus Christ , lo mu ni na ala ndali ti mabe ti ala .
48003023	Kozo titene ngoi ti mabe asi , e yeke lani tongana azo ti kanga na gbe ti Ndia ti ku ngoi so Nzapa ayeke sara titene e hinga tënë ti mabe .
48003024	Tongaso , Ndia ayeke tongana mbeni zo so ayeke baa ndo na ndö ti e ti ku na gango ti Christ titene e ga mbirimbiri na le ti Nzapa na lege ti mabe .
48003025	Me fadeso , so ngoi ti mabe asi awe , e yeke na gbe ti Ndia mbeni pepe , Ndia so ayeke tongana zo ti bango ndo na ndö ti e so .
48003026	Biani , ala kue aga amolenge ti Nzapa na lege so ala ma na be na Jésus Christ .
48003027	Ala kue awara bateme awe , ala ga oko na Christ . Tongaso , lege ti dutingo ti ala aga tongana ti Christ awe .
48003028	Tongaso , zuife wala zo ti amara nde ayeke daa mbeni pepe , ngbaa wala zo so ayeke ngbaa pepe ayeke daa mbeni pepe , koli wala wali ayeke daa mbeni pepe . Biani , ala kue ayeke oko , ngbanga ti so ala ga oko na Jésus Christ awe .
48003029	Tongana ala yeke azo ti Christ , andaa ala yeke ahale ti Abraham , ala yeke wara ande ye so Nzapa amu zendo ni .
48004001	Tënë so mbi ye ti tene ayeke so : tongana mbeni babâ aleke amosoro ndali ti molenge ti lo , na ngoi so molenge ni angba ti kono , dutingo ti lo ayeke tongana ti mbeni ngbaa , ataa so amosoro ni kue ayeke ti lo .
48004002	Na ndembe so lo de molenge , lo yeke na gbe ti ambeni zo so ayeke bata lo na aye ti lo ni kue , ti ku na lango so babâ ti lo afa .
48004003	E nga , e yeke ando tongaso : e yeke tongana amolenge , e yeke na gbe ti ngbaa ti ayingo so ayeke na ngangu na ndö ti dunia so .
48004004	Me so ndembe ni alingbi na le ti Nzapa awe , lo tokua Molenge ti lo ; wali laa adu lo , lo duti na gbe ti Ndia ti azuife
48004005	titene lo zi azo so ayeke na gbe ti ngangu ti Ndia ni si e kue , e ga amolenge ti Nzapa .
48004006	Ti fa so ala yeke amolenge ti lo biani , Nzapa atokua Yingo ti Molenge ti lo na be ti e kue , Yingo ni ayeke dekongo atene : “ Abba ! ” so ti tene “ Babâ ! ”
48004007	Nilaa mo yeke ngbaa mbeni pepe , me mo yeke molenge ti Nzapa . So mo yeke molenge ti lo , fade Nzapa ayeke mu na mo aye so kue lo leke ndali ti amolenge ti lo .
48004008	Ando , ala hinga Nzapa pepe , ala yeke angbaa ti aye so ala baa ti ala atene , ayeke anzapa , andaa aye ni so ayeke anzapa biani pepe .
48004009	Me fadeso ala hinga Nzapa awe — ti tene taa-tënë , Nzapa laa ahinga ala — . Ayingo so ayeke na ngangu pepe si ala yeke nga ye oko pepe so , ala ye ti kiri ti mu peko ti ayingo ni so tongana nyen ? Ngbanga ti nyen si ala azo ti Nzapa , ala ye ti kiri ti ga angbaa ti ala ?
48004010	Ala yeke mu ambeni lango , ambeni nze , ambeni ngoi nga na ambeni ngu tongana kota ye mingi na le ti ala !
48004011	Mbeto ti ye so ala yeke sara so agbu mbi ; so ti tene aye so kue mbi sara ngbanga ti ala so , peko ni ayeke ngba gi senge senge ?
48004012	A-ita , mbi gbu gere ti ala , ala ga tongana mbi , tongana ti so mbi nga , mbi ga lani tongana ala . Lani ala sara sioni oko na mbi pepe .
48004013	Ala hinga kue : ndali ti songo tere ti mbi laa mbi wara lege ti fa Nzoni Tënë na ala ti kozo ni .
48004014	Ataa so songo tere ti mbi ni aga na ala pasi mingi , ala zere mbi pepe , ala ke nga mbi pepe . Me ala yamba mbi , mo baa mo tene , mbi yeke mbeni ange ti Nzapa wala Jésus Christ .
48004015	Ando tere ti ala anzere ahon ndoni ! Ti fadeso , nyen laa asi na ala , nyen ? Biani , mbi lingbi ti tene nzoni tënë ti ala , mbi tene : ala ye fade ti sara ye kue ndali ti mbi , tongana ayeke fade titene ala zi amboma ti le ti ala ti mu na mbi , ka ala sara ni !
48004016	So mbi tene taa-tënë na ala so , mbi ga fadeso wato ti ala awe ?
48004017	Azo ni ayeke mu tere ti ala mingi na ala , azo ti Galasii , me tënë ti be ti ala ayeke nde ; azo ni aye ti kangbi popo ti mbi na ala . Azo ni ayeke sara tongaso titene ala , azo ti Galasii amu tere ti ala kue gi na ala .
48004018	Biani , so ayeke nzoni mingi titene zo amu tere ti lo kue ti sara nzoni ye ; ayeke nzoni lo sara ni na ngoi kue , me lo sara ni pepe gi na ndembe so mbi yeke na popo ti ala .
48004019	Amolenge ti mbi , tongana ti so mama ti ngo ayeke baa pasi na ndembe ti dungo ni , mbi nga , mbi yeke baa pasi ndali ti ala ngbii dutingo ti ala aga tongana ti Christ .
48004020	Mbi ye fade mingi ti duti nduru na tere ti ala , tongaso si mbi hinga lege ti tene tënë na ala . Me ti fadeso , mbi gi li ti mbi na ye so mbi lingbi ti sara na ala gbaa .
48004021	Ala tene na mbi mbirimbiri , ala so aye ti kiri na gbe ti Ndia so : ala ma tënë so Ndia atene so pepe ?
48004022	Biani , a su na ya ti mbeti ti Ndia atene : Abraham ayeke na amolenge use ; lo du oko na wali so ayeke ngbaa si lo du oko na wali so ayeke ngbaa pepe .
48004023	Molenge so lo du na wali so ayeke ngbaa , lo du lo na lege so azo kue ayeke du na ni , me molenge so lo du na wali so ayeke ngbaa pepe , lo du lo na lege ti zendo ti Nzapa .
48004024	Nda ti tënë so alinda mingi : awali use so ayeke tongana ambuki use . Oko ni ayeke mbuki so abaa gigi na ndö ti hoto ti Sinai ; lo du amolenge ti lo so ayeke angbaa : Agar laa .
48004025	Agar ayeke hoto ti Sinai so ayeke na sese ti Arabii . Lo yeke tapande ti Jérusalem ti laso , ndali ti so lo na amolenge ti lo kue ayeke angbaa .
48004026	Me Jérusalem ti yayu ayeke na gbe ti ngbaa pepe ; Jérusalem so laa ayeke mama ti e .
48004027	Biani , Mbeti ti Nzapa atene : “ Mo , wali so mo du pepe , ayeke nzoni mo duti na ngia ! Mo so mo hinga songo ti dungo ni pepe , ayeke nzoni mo dekongo na ngia , ndali ti so wali so koli ake lo , lo yeke wara amolenge mingi ahon wali so angba na da ti koli ! ”
48004028	Ti ala , a-ita ti mbi , ala yeke amolenge so a du ala na lege ti zendo ti Nzapa tongana ti Isaac .
48004029	Ando , molenge so a du lo tongana ti so azo kue ayeke du na ni asara ngangu na molenge so a du lo na lege ti Yingo ti Nzapa . Laso , ye ni ayeke gi tongaso .
48004030	Me tënë ti nyen laa Mbeti ti Nzapa atene ? Mbeti ni atene : “ Tumba wali so ayeke ngbaa so , lo na molenge ti lo kue ! Biani , alingbi molenge ti wali so ayeke ngbaa so awara mosoro ti ya ti da legeoko pepe na molenge ti wali so ayeke ngbaa pepe so ! ”
48004031	Tongaso , a-ita , wali so ayeke ngbaa so , e yeke amolenge ti lo pepe , me e yeke amolenge ti wali so ayeke ngbaa pepe so .
48005001	Christ azi e awe titene e sigigi na gbe ti ngbaa biani . Tongaso , ala luti ngangu ! Ala yeda titene a kiri na ala na gbe ti ngbaa pepe !
48005002	Mbi Paul , mbi yeke tene na ala , mbi tene : tongana ala yeda titene zo afâ ala na ganza , andaa ye so Christ asara ndali ti ala aga senge senge .
48005003	Mbi kiri ti tene polele na zo so kue ayeda titene a fâ lo na ganza , mbi tene : alingbi lo sara ye alingbi na Ndia kue .
48005004	Ala azo so kue ayeke gi ti ga mbirimbiri na le ti Nzapa na lege ti Ndia , ala kangbi na Christ awe ; lege ti nzoni be ti Nzapa akanga na ala awe .
48005005	Ti e , e yeke zia be ti e ti ku titene Nzapa wani asara si e ga mbirimbiri na le ti lo . Yingo ti Nzapa laa ayeke sara titene e yeke ku ye ni na lege ti mabe .
48005006	Biani , tongana zo aga oko na Jésus Christ , ataa zo ni afâ ganza wala lo fâ ganza pepe , so kota ye ni laa pepe ! Kota ye ni ayeke titene zo aduti na mabe so ayeke sara titene lo ye amba ti lo .
48005007	Kozoni , ala to nda ti sara ye nzoni mingi ! Zo wa laa akanga lege na ala si ake na ala ti sara ye alingbi na taa-tënë , zo wa ?
48005008	Nzapa so airi ala , lo laa lo handa ala pepe ti sara ye so .
48005009	Azo atene : “ Gi kete mama ti mapa laa ayeke sara si mapa ni kue asuku . ”
48005010	Ti mbi , mbi zia be ti mbi na ndö ti ala : na lege ti gango so e ga oko na Christ , mbi hinga so ala yeke mu ande mbeni lege nde pepe . Me zo so ayeke buba li ti ala , ataa lo yeke zo wa , fade Nzapa ayeke fâ ngbanga na li ti lo .
48005011	Ti mbi , a-ita , mbi ngba ti fa tënë na azo , mbi tene : “ Alingbi ala fâ ganza ? ” Tongana mbi ngba fade ti sara ni , ngbanga ti nyen si azo ayeke sara ngangu na mbi ? Tongana tënë ti ganza laa ayeke kota ye , tënë ti kuâ ti Christ na ndö ti keke ti kroa ayeke kiri ti so be ti zo tongana nyen ?
48005012	Azo so ayeke buba li ti ala so , ayeke nzoni ala fâ gi ganza pepe , me ala ga ambaiwa ma !
48005013	Ala a-ita , Nzapa airi ala titene ala sigigi na gbe ti ngbaa . Gi ye oko , ayeke nzoni sigingo na gbe ti ngbaa ni aga mbeni ye titene ala luti na ndö ni ti sara aye alingbi na asioni nzara ti be ti ala pepe . Me na lege ti ndoye , ala sara kua na amba ti ala na popo ti ala .
48005014	Biani , Ndia kue abongbi na ya ti tënë oko so : “ Alingbi mo ye mba ti mo zo tongana ti so mo ye tere ti mo wani . ”
48005015	Me tongana ala yeke sara ye tongana ti anyama , ala yeke suru tere ti ala si ala yeke te tere na popo ti ala , ala sara hange : tongaso pepe , ala yeke fâ tere ti ala kue !
48005016	Tënë so mbi ye ti tene na ala ayeke so : ala zia Yingo ti Nzapa afa lege na fini ti ala , tongaso si ala sara ye na lege ti asioni nzara ti be ti ala pepe .
48005017	Biani , asioni nzara ti be ti zo ayeke tiri na aye so Yingo aye , aye so Yingo aye ayeke tiri na anzara ti be ti zo . Aye ti Yingo na anzara ti be ti zo ayeke ma tere pepe , so kue ayeke sara si ye so ala ye , ala lingbi ti sara ni pepe .
48005018	Me tongana Yingo ti Nzapa laa afa lege na ala , ala yeke na gbe ti Ndia mbeni pepe .
48005019	Aye so asioni nzara ti be ti zo ayeke sara ni si azo ahinga ni kue ayeke : gingo wali wala gingo koli kirikiri , sarango ye ti ndumba , sarango ye ti kamene ,
48005020	vorongo anzapa nde , guengo na zo na gbe ti yoro , kengo zo , papa , kota be , ngonzo , gbugburungo tere ti gi na kota ndo , mungo mbage ti mbeni zo , kangbi ,
48005021	sarango nzara ti ye ti zo , nyongo samba na tengo kobe butuma , na ambeni mara ti ye tongaso . Mbi tene tënë so na ala kozoni awe , mbi yeke kiri na ndö ni : azo ti sarango aye tongaso , Kodro-gbia ti Nzapa ayeke ga ti ala pepe .
48005022	Me aye so Yingo ti Nzapa ayeke du ayeke so : ndoye , ngia , siriri , kangango be , nzoni be , sarango nzoni na azo , mabe ,
48005023	sarango ngangu na zo pepe nga na ngangu ti kanga nzara ti tere . Ndia ake aye tongaso pepe .
48005024	Azo ti Christ akanga na ndö ti keke ti kroa awe asioni nzara ti be ti ala so ayeke pusu ala ti sara aye kirikiri .
48005025	Yingo laa asara si e duti na fini , nilaa ayeke nzoni e mu lege na lo ti fa lege na fini ti e .
48005026	E sara kuru baba pepe ! E gi yanga ti amba ti e pepe , e sara kota be na popo ti e pepe !
48006001	Ala , a-ita so Yingo ti Nzapa ayeke fa lege na fini ti ala , tongana ala baa mbeni zo na sarango ye ti sioni , ayeke nzoni na wokongo be , ala kiri na zo ni na nzoni lege . Ita ti mbi , sara hange si mo nga , mbeni ye atara be ti mo pepe !
48006002	Ala yo kungba ti amba ti ala na popo ti ala : so lege ti sarango ye alingbi na ndia ti Christ laa .
48006003	Zo so ayeke gi senge zo si lo yeke baa tere ti lo tongana kota zo , andaa lo yeke handa tere ti lo wani !
48006004	Ayeke nzoni zo oko oko agbu li ti lo na ndö ti sarango ye ti lo wani . Titene lo gonda tere ti lo ndali ti mbeni ye , ayeke nzoni lo wara ye ni na ya ti fini ti lo wani , me lo haka sarango ye ti lo na ti mbeni zo pepe .
48006005	Biani , fade zo oko oko ayeke kiri tënë na ndö ti ye so lo wani lo sara .
48006006	Zo so mba ti lo ayeke fa na lo nda ti tënë ti Nzapa , alingbi lo mu mbage ti aye ti lo na zo so ayeke fa ye na lo .
48006007	Ala handa tere ti ala pepe : zo ayeke he Nzapa pepe . Ye so zo alu , fade lo yeke ko lengo ni .
48006008	Zo so alu ye ndali ti sioni nzara ti be ti lo , fade lo yeke ko lengo ti ye ti nzara ti be , so ti tene kuâ ; me so zo alu ye ndali ti Yingo , fade lo yeke ko lengo ti ye ti Yingo , so ti tene fini so angba lakue lakue .
48006009	Be ti e awoko pepe na sarango nzoni ye , ndali ti so tongana ndembe ni alingbi si e ngba na lege ni , fade e yeke ko lengo ni .
48006010	Tongaso , na ya ti ngoi so angba na e , e sara nzoni na azo kue , mbirimbiri na azo so , e na ala e ga sewa oko na lege ti mabe .
48006011	Fadeso , mbi laa mbi su mbeti so na maboko ti mbi wani , nilaa agere ti mbeti ni ayeke kota kota so .
48006012	Azo so ayeke gbu ala na ngangu titene ala fâ ganza so , aye gi titene a gonda ala ndali ti ye so zo ayeke baa tongana kota ye . Azo ni aye gi ye oko : ala yeke kpe titene azo asara ngangu na ala ndali ti keke ti kroa ti Christ .
48006013	Ataa so azo ni afâ ganza , ala yeke sara ye alingbi na Ndia pepe ! Azo ni aye ti fâ ala na ganza ti wara lege ti gondango tere ndali ti ye so azo ni asara na tere ti ala , a-ita .
48006014	Ti mbi , mbi ye ti gonda tere ti mbi gi ndali ti keke ti kroa ti Kota Gbia ti e Jésus Christ . Na lege ti keke ti kroa ni , aye ti dunia so aga tongana ye so akui awe ndali ti mbi si mbi nga , mbi kui awe ndali ti aye ti dunia so .
48006015	Ndani laa , ataa zo afâ ganza wala lo fâ ganza pepe , so ayeke senge . Kota ye ni ayeke so Nzapa asara si e ga afini zo !
48006016	Mbi tene na azo so kue ayeke sara ye alingbi na ye so mbi fa so , mbi tene : siriri ti Nzapa na nzoni be ti lo aduti na ala , nga na azo so kue ayeke taa mara ti lo !
48006017	Ti fadeso , alingbi mbeni zo akiri aso li ti mbi pepe ! Biani , apeko ti ka so ayeke na tere ti mbi afa atene , mbi yeke zo ti Jésus .
48006018	A-ita , ayeke nzoni Kota Gbia ti e Jésus Christ asara nzoni be na ala ! Amen .
49001001	Mbi Paul , mbi yeke watokua ti Jésus Christ na lege so be ti Nzapa aye ; mbi tokua mbeti so na azo ti Nzapa so ayeke na gbata ti Efeze , ala so ama na be na Jésus Christ si ala ga oko na lo .
49001002	Ayeke nzoni Nzapa Babâ ti e na Kota Gbia Jésus Christ asara nzoni be na ala si amu na ala siriri .
49001003	E gonda Nzapa , Babâ ti Kota Gbia ti e Jésus Christ ! Lo mu na e anzoni ye ti Yingo so kue ayeke na yayu , na lege ti gango so e ga oko na Christ .
49001004	Kozo si dunia abaa gigi , Nzapa asoro e titene e ga azo ti lo na lege ti gango so e ga oko na Christ , tongaso si e ga azo so ayeke nde si ayeke nzoni kue , azo so na le ti lo , tënë ayeke na li ti ala pepe . Na lege ti ndoye ti lo ,
49001005	Nzapa aleke na be ti lo kozoni ti sara si e ga amolenge ti lo na lege ti Jésus Christ . Na lege ti nzoni be ti lo , ye so lo ye ti sara laa .
49001006	Ayeke nzoni e sepela gonda ti Nzapa ndali ti anzoni ye so lo mu na e gbani gbani na nzoni be na lege ti molenge ti lo so lo ye lo mingi .
49001007	Na lege ti gango so e ga oko na Christ , a zi e na ya ti sioni na lege ti mene ti lo ; a zi nga asiokpari na li ti e na lege ti nzoni be ti lo so ahon ndoni .
49001008	Nzapa amu na e anzoni ye mingi na lege ti nzoni be ti lo ; lo mu na e ndara na hingango ndo kue .
49001009	Ye so lo leke na be ti lo si angba na hondengo ni , lo sara si e hinga ni : so ti tene , ye so lo leke kozoni na lege ti nzoni be ti lo ti sara ni na lege ti Christ .
49001010	Lo leke na be ti lo titene , tongana lango ni alingbi awe , lo yeke bongbi ye kue ti yayu na ti sese na gbe ti makonzi oko so ayeke Christ .
49001011	Na lege ti gango so e ga oko na Christ , Nzapa asoro e kozoni titene e ga azo ti lo alingbi na ye so lo leke na be ti lo , lo sara ye so kue tongana ti so be ti lo aye .
49001012	Tongaso , e sepela gonda ti Nzapa , e so e yeke akozo zo ti zia be ti e ti ku Christ !
49001013	Na lege ti gango so ala ga oko na Christ , ala nga , ala ma taa-tënë so ayeke Nzoni Tënë si ayeke soo ala na kuâ ; ala ma na be si Nzapa asara nzoroko na tere ti ala , nzoroko ni ayeke Yingo-Vuru so lo mu ando zendo ni .
49001014	Yingo so e wara afa atene , anzoni ye so Nzapa abata ndali ti e , e yeke wara ni kue na ndembe so a yeke zi e na ya ti sioni biani biani . Tongaso , ayeke nzoni e sepela gonda ti Nzapa !
49001015	Mbi ma tënë ti mabe ti ala na ndö ti Kota Gbia Jésus nga na tënë ti ndoye ti ala ndali ti azo ti Nzapa kue . Ndani laa , ti londo na ndembe so mbi ma atënë so ,
49001016	mbi yeke ngba ti mu singila lakue na Nzapa ndali ti ala si mbi yeke zia ala na ya ti asambela ti mbi .
49001017	Mbi hunda na Nzapa ti Kota Gbia ti e Jésus Christ , Babâ so ayeke na gonda , titene lo mu na ala Yingo ti ndara . Fade Yingo ni ayeke fa Nzapa na ala , tongaso si ala hinga lo nzoni .
49001018	Mbi hunda nga titene lumiere ti Nzapa aza na ya ti hingango ndo ti ala , tongaso si ala lingbi ti hinga ye so lo iri ala ngbanga ni si lo yeke leke ti ku na ala so . Tongaso , fade ala hinga atene , aye so lo bata ndali ti azo ti lo ayeke anzoni ye ahon ndoni ,
49001019	ala hinga nga so lo yeke ngangu mingi , ngangu ti lo ayeke sara ye mingi na ya ti fini ti e , azo ti lo . Gi na ngangu so laa
49001020	Nzapa azingo Christ na kuâ . So Jésus azingo na kuâ awe , Nzapa azia lo ti duti na tere ti lo kâ na yayu na mbage ti maboko ti lo ti koli .
49001021	Kâ , Christ ayeke na ndö ti ayingo so ayeke na komandema , ala so ayeke na ngangu nga na ala so ayeke amakonzi . Lo yeke na ndö ti aye so kue e yeke ma iri ni na dunia ti laso nga na dunia so ayeke ga .
49001022	Nzapa azia ye kue na gbe ti Christ ; lo so lo yeke na ndö ti aye kue , lo zia lo kota makonzi na li ti Eglize .
49001023	Eglize ayeke tere ti Christ ; Christ asi singo na ya ni si Christ asi singo na ya ti aye kue , na ndo kue .
49002001	Ando na le ti Nzapa , ala yeke azo so akui awe ndali ti asioni ye na asiokpari so ala sara .
49002002	Ala yeke sara ye ando tongana ti azo ti dunia so ; ala yeke ma gi yanga ti makonzi ti asioni yingo so ayeke na popo ti nduzu na sese , yingo so laa ayeke sara kua na be ti azo so ake ti ma yanga ti Nzapa .
49002003	E nga kue , e yeke ando tongana ala : e yeke sara aye na lege ti asioni nzara ti be ti e , e yeke sara ye so be ti e aye na ye so anzere na be ti e . E nga , ngonzo ti Nzapa alingbi ti ti na li ti e tongana tanga ti azo kue ndali ti so a du e zo .
49002004	Me Nzapa abaa mawa ti e ahon ndoni , lo ye e mingi .
49002005	Ataa so na le ti Nzapa e yeke ando azo so akui awe ngbanga ti sioni ti e , lo kiri lo mu na e fini legeoko na Christ . Ndali ti nzoni be ti Nzapa si ala soo kuâ .
49002006	Na lege ti gango so e ga oko na Jésus Christ , Nzapa azingo e na kuâ legeoko na lo titene e na Christ e duti oko na yayu .
49002007	Lo sara nzoni ye so na e na lege ti Jésus Christ titene na ya ti angoi so kue ayeke ga , azo alingbi ti baa so nzoni be ti lo ahon ndoni .
49002008	Biani , ndali ti nzoni be ti Nzapa si ala soo kuâ , na lege ti mabe , mbeni ye so ala sara titene ala soo kuâ ndali ni ayeke daa pepe . Songo kuâ ayeke nzoni ye so lo mu na ala senge senge .
49002009	Songo kuâ ni aga na lege ti akua so ala sara pepe , tongaso si mbeni zo alingbi ti pika kate ti lo daa pepe .
49002010	Taa-tënë , Nzapa laa asara e ; na gango so e ga oko na Jésus Christ , Nzapa aleke e titene e mu tere ti e kue ti sara anzoni ye so lo leke kozoni titene e sara .
49002011	Azuife ayeke azo so afâ ganza ; ganza ni ayeke ye so maboko ti zo laa asara , ala ye titene azo airi ala “ aganza ” . Ala so a du ala amara nde , ala yeke fâ ganza pepe si azuife ayeke iri ala “ apopö . ” Ayeke nzoni ala dabe ti ala na lege ti dutingo ti ala ti kozoni :
49002012	ando , ala yeke yongoro na Christ , mbeni ye ti ala oko so ala lingbi ti wara na popo ti azo ti Israel ayeke daa pepe . Nzapa asara si azo so lo mu zendo na ala , lo sara ambuki na ala ; me ala azo ti amara nde , ala yeke na ya ti ambuki so pepe . Mbeni ye so ala lingbi ti zia be ti ala daa ti ku na dunia so ayeke daa pepe ; ala hinga Nzapa pepe .
49002013	Ando , ala so ayeke yongoro na Nzapa , fadeso , na lege ti gango so ala ga oko na Christ , ala ga nduru na Nzapa , ngbanga ti so mene ti Christ atuku ndali ti ala .
49002014	Biani , Christ wani laa ayeke mu na e siriri , lo laa lo sara titene azuife na azo ti amara nde aga oko . Ando , kengo tere na popo ti e aga tongana mbeni gbagba so akangbi e , me na lege so lo ka tere ti lo na kuâ , gbagba ni akungbi awe .
49002015	Ndia ti Moïse so atene na zo , atene : “ Mo sara so , mo sara so ! ” , Christ amingo ni awe . Lo sara tongaso ti bongbi azuife na azo ti amara nde titene ala ga mara oko , na lege ti gango so ala use kue aga oko na lo ; Christ asara so ti zia siriri na popo ti ala .
49002016	Na lege ti kuâ so Christ akui na ndö ti keke ti kroa , lo sara si songo akiri na popo ti ala na Nzapa , amara use so aga tere oko . Na lege ti keke ti kroa , lo sara si kengo tere ahunzi .
49002017	Lo ga ti fa Nzoni Tënë ti siriri na ala , azo ti amara nde so ayeke ando na yongoro ndo nga na ala so ayeke nduru .
49002018	Biani , ndali ti lo si e , azuife , na ala azo ti amara nde , e ga nduru na Nzapa Babâ , na lege ti oko Yingo-Vuru .
49002019	Tongaso , ala azo ti amara nde , ala yeke awande mbeni pepe , wala azo so aga gango pepe . Me fadeso , ala na azo ti Nzapa ayeke amolenge ti kodro oko , ala yeke azo ti sewa ti Nzapa .
49002020	Ala yeke da so Nzapa asara ; gere ti da ni ayeke awatokua na awayanga-Nzapa si Jésus Christ wani ayeke ngangu têne ti gere ti da ni .
49002021	Lo laa lo sara si da ni kue aluti ngangu . Na lege ti lo laa da ni alondo na nduzu , aga da so a zia ni nde ndali ti Kota Gbia si ayeke nzoni kue .
49002022	Na lege ti gango so ala ga oko na lo , a mu ala na atanga ni kue ti sara na da so Yingo ti Nzapa wani ayeke duti daa .
49003001	Ndani laa mbi Paul , mbi yeke sambela Nzapa ngbanga ti ala . Mbi yeke na da ti kanga ndali ti Jésus Christ ngbanga ti ala , azo ti amara nde .
49003002	Ala hinga atene , Nzapa azia kua so na maboko ti mbi na lege ti nzoni be ti lo titene mbi sara ni ndali ti ala .
49003003	Ye so angba na hondengo ni , lo sara si mbi hinga ni ; mbi su nduru tënë na ndö ni na li ni kâ kete awe .
49003004	Tongana ala diko mbeti so , fade ala lingbi ti hinga biani atene , mbi hinga nda ti tënë ti Christ so angba na hondengo ni .
49003005	Na ya ti angoi so ahon , Nzapa afa tënë ni na azo pepe ; me fadeso , na lege ti Yingo ti lo , lo fa tënë ni na awatokua ti lo nga na awayanga-Nzapa so lo zia ala nde ndali ti lo .
49003006	Tënë ni ayeke so : na lege ti Nzoni Tënë , azo ti amara nde awara anzoni ye ti Nzapa legeoko na azuife ; ala na azuife ayeke na ya ti tere oko . Na lege ti gango so ala ga oko na Jésus Christ , ala kue ayeke ku oko ye so Nzapa amu zendo ni .
49003007	Na lege ti nzoni be ti Nzapa , lo sara si mbi ga zo ti kua ti fango Nzoni Tënë . Nzapa asara ye so na lege ti ngangu ti lo .
49003008	Na popo ti azo ti Nzapa kue , mbi laa mbi yeke kete zo ahon atanga ni kue , me Nzapa amu na mbi lege ti fa Nzoni Tënë na azo ti amara nde , so ti tene gba ti anzoni ye ti Christ so zo agi li ti lo na nda ni gbaa .
49003009	Lo mu nga na mbi lege ti fa polele na azo kue lege so Nzapa ayeke sara titene aye so lo leke na hondengo ni ayeke si ande . Aye ni so , Nzapa so asara ye kue , lo honde tënë ni na be ti lo na ngoi kue .
49003010	Me fadeso , lo fa ye ni na lege ti Eglize titene ayingo so ayeke na nduzu si ayeke na komandema ahinga atënë ti ndara nde nde kue ti Nzapa .
49003011	Nzapa asara ye ni alingbi gi na ye so lo leke ando na be ti lo si ayeke lakue lakue ; lo sara ni awe na lege ti Kota Gbia ti e Jésus Christ .
49003012	Na lege so e ga oko na Jésus Christ si e ma na be na lo , e lingbi ti ga nduru na Nzapa na mbeto pepe .
49003013	Tongaso , mbi hunda na ala : be ti ala awoko pepe ndali ti apasi so mbi yeke baa ndali ti ala ; apasi ni ayeke ndali ti nzoni ti ala .
49003014	Ndani laa mbi kuku na gbe ti Nzapa Babâ ,
49003015	lo so lo mu iri na aye so kue ayeke na fini na yayu nga na ndö ti sese .
49003016	Mbi hunda na lo titene lo mu ngangu na ala na lege ti Yingo ti lo alingbi na gonda ti lo so ayeke kota ahon ndoni , tongaso si be ti ala awara ngangu .
49003017	Mbi hunda titene Christ aduti na be ti ala na lege ti mabe ! Ayeke nzoni sarango ye ti ala kue aluti na ndö ti ndoye tongana ti so gere ti keke ali sese wala tongana ti so da aluti ngangu na ndö ti gere ni .
49003018	Tongaso , fade ala na tanga ti azo ti Nzapa kue alingbi ti hinga ndoye ti Christ so ayeke kota ahon ndoni , zo alingbi ti haka ni pepe .
49003019	Fade ala yeke hinga ndoye ti Christ so ahon ngangu ti hingango ndo ti zo . Tongaso , fade ala yeke si singo na aye kue kue kue ti Nzapa .
49003020	Nzapa alingbi ti sara na e ye ahon ye so kue e yeke hunda na lo wala ye so kue e yeke gbu li ti e daa ! Lo yeke sara ni na lege ti ngangu ti lo wani so ayeke na ya ti e .
49003021	Ayeke nzoni azo so aga oko na Jésus Christ agonda lo na ya ti Eglize ; azo ti ngoi kue agonda lo kpu na kpu ! Amen .
49004001	Tongaso , mbi so mbi yeke na da ti kanga ndali ti kua ti Kota Gbia , mbi hunda na ala mingi titene sarango ye ti ala alingbi na iringo so lani Nzapa airi ala .
49004002	Ala baa tere ti ala tongana akota zo pepe , ala sara ye na amba ti ala na ngangu pepe , ala kanga be ti ala . Na lege ti ndoye , ala kanga be ti ala na amba ti ala .
49004003	Yingo-Vuru asara si ala ga oko ; ala gi lege ngangu ti ngba na beoko na lege ti dutingo na siriri na popo ti ala .
49004004	E kue e yeke gi tere oko si Yingo ayeke nga gi oko ; legeoko nga , gi ye oko laa Nzapa airi ala titene ala zia be ti ala ti ku ni .
49004005	Kota Gbia ayeke gi oko , mabe ayeke gi oko , bateme ayeke gi oko .
49004006	Nzapa ayeke gi oko , lo yeke Babâ ti azo kue , lo yeke gbia na ndö ti azo kue , lo yeke sara kua na lege ti azo kue , lo yeke duti na ya ti azo kue .
49004007	Me e kue , e wara amatabisi ; Jésus Christ laa akangbi amatabisi ni na zo oko oko kue alingbi na nzoni be ti lo .
49004008	Mbeti ti Nzapa atene : “ So lo ga ti gue yongoro kâ na nduzu , lo mu azo so lo gbu ala na ngbaa , lo gue na ala ; lo mu aye senge senge na azo . ”
49004009	“ Lo gue na nduzu ” ; nda ti tënë so aye ti tene nyen ? Nda ni atene : lo zu kozoni na sese , so ti tene lo li na gbe ti sese yongoro kâ .
49004010	Lo so lo zu na sese , gi lo laa lo ma yongoro na peko ti anduzu kâ titene lo mu ya ti dunia kue .
49004011	Lo laa lo mu amatabisi na azo ; lo mu lege na ambeni ti ga awatokua , wala awayanga-Nzapa , wala azo ti fango Nzoni Tënë , wala azo ti batango azo ti Eglize wala awafango-ye .
49004012	Lo sara tongaso titene azo ti Nzapa aga azo so alingbi ti sara kua si Eglize so ayeke tere ti Christ amai ,
49004013	ngbii e kue , e ga oko na lege ti mabe nga na lege ti hingango Molenge ti Nzapa . Tongaso , fade e yeke ga akangba na lege ti mabe si fini ti e kue ayeke ga tongana ti Christ .
49004014	Fade e yeke kiri ti duti tongana akete molenge pepe so mapo ti atënë nde nde ayingi ala , so pupu ti azo ti mvene nga na fango ye ti ala na lege ti mayere ahon na ala kirikiri tongana ngo na le ti ngu .
49004015	Me tongana e yeke tene taa-tënë na lege ti ndoye , fade e yeke kono na ya ti aye kue ngbii e ga tongana Christ so ayeke li ti Eglize .
49004016	Na lege ti lo laa ambage ti tere nde nde abongbi si aga tere oko tongana ti so akamba ti tere atengbi si aga tere oko . Tongana ambage ti tere ni oko oko kue asara kua ti ala nzoni , tere ni kue ayeke kono si ayeke leke tere ti lo na lege ti ndoye .
49004017	Tongaso , na iri ti Kota Gbia , mbi yeke tene tënë so biani na ala : ala kiri asara ye tongana ti azo ti amara nde pepe , ngbanga ti so atënë ti be ti azo ti amara nde ayeke buba ye .
49004018	Hingango ndo ti ala ayeke na ya ti vukongo ndo ; fini so Nzapa ayeke mu na zo , ala wara ni pepe , ngbanga ti so be ti ala akpengba si ala hinga ndo pepe .
49004019	Ala hinga popo ti sioni na nzoni pepe , nilaa ala mu tere ti ala ti sara gi aye ti ndumba si ala yeke hon gi hongo na peko ti asioni ye , kamene asara ala oko pepe .
49004020	Ti ala , ye so a fa na ala na ndö ti Christ laa pepe !
49004021	Mbi hinga biani so ala ma atënë kue na ndö ti lo si ndali ti so ala yeke azo ti lo , a fa na ala taa-tënë so ayeke na Jésus .
49004022	Tongaso , alingbi ala zia ngbene lege ti dutingo ti ala . Ando , anzara ti be ti ala ayeke handa si ayeke buba ala . Alingbi ala zia ngbene dutingo ti ala ti zo tongana ti so zo ayeke zi gbagba bongo na tere ti lo .
49004023	Alingbi ala zia lege titene be ti ala na yingo ti ala aga fini ni .
49004024	Tongana ti so zo ayeke yu fini bongo , ala ga afini zo so a sara ala tongana ti so be ti Nzapa aye ; lo ye titene taa-tënë asara si ala ga mbirimbiri , ala ga nde si ala ga nzoni kue .
49004025	Ndani laa , ala zia lege ti tenengo mvene ! Zo oko oko atene taa-tënë na mba ti lo , ngbanga ti so e oko oko kue e yeke gi na ya ti tere oko .
49004026	Tongana ala sara ngonzo , ala sara hange si ala sara siokpari pepe ; ala bata ngonzo na be ti ala ngbii asi na lakui pepe .
49004027	Ala zia ndo na Zabolo pepe .
49004028	Zo so lani ayeke zo ti nzi , lo kiri lo nzi pepe ; me ayeke nzoni lo mu tere ti lo ti sara kua na maboko ti lo wani na legeni si lo wara ye ti mu maboko na azo ti mawa .
49004029	Alingbi sioni tënë oko asigigi na yanga ti ala pepe . Me tongana lege ayeke daa , ala tene gi nzoni tënë so alingbi ti mu lege na amba ti ala ti kpengba si asara nzoni na azo so ayeke ma ala .
49004030	Ala mu vundu na Yingo-Vuru pepe . Yingo-Vuru ayeke tongana nzoroko so Nzapa azia na tere ti ala ti fa so ala yeke ti lo . Na lege ti Yingo-Vuru , Nzapa akiri afa so mbeni lâ , fade lo yeke zi ala na ya ti siokpari biani biani .
49004031	Batango zo na be , songo be , ngonzo , dekongo na li ti zo , zongango zo , sarango sioni na zo , alingbi aye tongaso ayeke na popo ti ala mbeni pepe .
49004032	Ala sara nzoni na popo ti ala , ala baa mawa ti amba ti ala ; ala zi tënë na li ti amba ti ala na popo ti ala tongana ti so Nzapa azi tënë na li ti ala , ngbanga ti gango so ala ga oko na Christ .
49005001	Ala yeke amolenge so Nzapa aye ala mingi . Tongaso , ayeke nzoni ala sara ye tongana lo .
49005002	Ala sara ye na lege ti yengo tere tongana ti so Christ aye e si lo mu tere ti lo wani na Nzapa ndali ti e tongana sandaga so fion ni afun nzoni si anzere na be ti Nzapa .
49005003	Ala yeke azo so ayeke nde si ayeke nzoni kue . Tongaso , sarango ye ti ndumba , sarango aye ti kamene nde nde wala kota nzara ti warango ye , akpa titene a ma tënë ti aye tongaso na popo ti ala pepe .
49005004	Asioni tënë , abuba tënë na atënë na ndö ti sarango ye ti kamene asigigi na yanga ti ala pepe . Me ala mu gi singila na Nzapa .
49005005	Alingbi ala hinga nzoni atene , azo ti sarango ye ti ndumba , azo ti sarango ye ti kamene nga na azo so kota nzara ti warango ye ayeke na be ti ala , Kodro-gbia ti Christ na ti Nzapa ayeke ga ti ala pepe . — Andaa sarango kota nzara ti warango ye ayeke mbeni lege ti vorongo anzapa nde . —
49005006	Ala zia mbeni zo ahanda ala na asenge senge tënë pepe . Asioni ye tongaso asara si ngonzo ti Nzapa ayeke ga na ndö ti azo so ake yanga ti lo .
49005007	Tongaso , ala yoro tere ti ala na ya ti sarango ye ti azo tongaso pepe .
49005008	Ando , ala yeke na ya ti vukongo ndo . Ndali ti so ala ga oko na Kota Gbia , fadeso ala yeke na ya ti lumiere . Ayeke nzoni sarango ye ti ala ayeke tongana ti azo so ayeke na ya ti lumiere .
49005009	Lumiere ni asara si zo aduti na nzoni be , lo yeke sara ye mbirimbiri si lo yeke tene taa-tënë .
49005010	Ala gi lege ti hinga ye so anzere na be ti Kota Gbia .
49005011	Aye so azo ayeke sara na ya ti vukongo ndo ayeke sara nzoni na zo oko pepe . Ala azo ti Nzapa , ala yoro tere ti ala na ya ni pepe , me ala sigigi na nda ti aye ni .
49005012	Biani , kamene ayeke gbu zo ti tene tënë ti aye so azo ni ayeke sara na hondengo ni so .
49005013	Me tongana a sigigi na nda ti aye ni kue , fade nda ni kue ayeke sigigi polele ,
49005014	ngbanga ti so ye so a fa ni na gigi polele aga ye so ayeke na ya ti lumiere . Ndani laa , a tene : “ Mo zingo , mo so mo yeke lango . Mo londo na popo ti akuâ , fade Christ aza lumiere ti lo na ndö ti mo . ”
49005015	Ala sara hange na lege ti dutingo ti ala . Ala duti tongana abuba zo pepe , me tongana azo ti ndara .
49005016	Ala zia ngoi ti ala ahon senge senge pepe , ngbanga ti so alango so e yeke daa so ayeke sioni .
49005017	Ndani laa , ala duti tongana abuba zo pepe , me ala gi lege ti hinga ye so Kota Gbia aye .
49005018	Ala nyon samba ahon ndö ti ala pepe : nyongo samba ahon ndoni ayeke buba gigi ti ala ; me ala zia lege na Yingo-Vuru ti si ala singo .
49005019	Tongana ala bongbi , ala he abia ti Mbeti ti Nzapa , abia ti gondango Nzapa na abia so Yingo ayeke mu na ala . Ala he abia si ala sepela Kota Gbia na be ti ala kue .
49005020	Ala mu singila lakue na Nzapa Babâ ndali ti aye kue , na iri ti Kota Gbia ti e Jésus Christ .
49005021	Ala ma yanga na popo ti ala ndali ti mbeto ti Christ so ayeke na be ti ala .
49005022	Awali , ala ma yanga ti akoli ti ala tongana ti so ala yeke ma yanga ti Kota Gbia ,
49005023	ngbanga ti so koli ayeke na li ti wali ti lo tongana ti so Christ ayeke na li ti Eglize . Christ wani laa ayeke Wasongo Eglize so ayeke tere ti lo .
49005024	Ndani laa , alingbi awali ama yanga ti akoli ti ala na ya ti aye kue , tongana ti so Eglize ayeke ma yanga ti Christ .
49005025	Akoli , ala ye awali ti ala tongana ti so Christ aye Eglize si lo ka tere ti lo ndali ti Eglize ni .
49005026	Lo sara tongaso titene Eglize ni aga nde si aga nzoni kue . Titene Eglize ni avuru tarara , lo sukula ni na ngu nga na lege ti tënë ti lo ,
49005027	ngbanga ti so lo ye si Eglize ni aluti na le ti lo , pendere , sarate ayeke daa pepe , le ti lo akpa ti mbakoro pepe , mbeni sioni ye oko ayeke daa pepe . Lo ye si Eglize ni aduti nde si aduti nzoni kue , tënë ayeke na li ti lo pepe .
49005028	Alingbi akoli nga aye awali ti ala tongana ti so ala ye tere ti ala wani . Zo so aye wali ti lo , andaa lo ye tere ti lo wani .
49005029	Biani , zo ade ti ke tere ti lo wani laoko pepe ; me lo yeke te kobe ti bata na tere ti lo nzoni , tongana ti so Christ ayeke bata Eglize ti lo .
49005030	Andaa e yeke ambage ti tere ti lo .
49005031	Mbeti ti Nzapa atene : “ Ndani laa , fade koli ayeke londo na gbe ti babâ na mama ti lo ti bongbi oko na wali ti lo si ala use kue ayeke ga gi tere oko . ”
49005032	Tënë so ayeke kota mingi , azo alingbi ti hinga nda ni kue pepe . Tënë so mbi yeke tene so ayeke tënë ti Christ na Eglize ,
49005033	me tënë ni ayeke nga ti ala azo ti Nzapa : ayeke nzoni koli oko oko aye wali ti lo tongana ti so lo ye tere ti lo wani si wali oko oko akpe koli ti lo .
49006001	Amolenge , ye so Kota Gbia aye ayeke titene ala ma yanga ti ababâ na amama ti ala ; so sarango ye ti mbirimbiri laa .
49006002	“ Alingbi mo ne babâ na mama ti mo ” ; kozo tënë ti ndia so zendo ayeke daa laa .
49006003	“ Tongaso , fade mo yeke duti nzoni si gigi ti mo ayo na ndö ti sese so . ”
49006004	Ala ababâ na amama , ala sara ye ti zia ngonzo na be ti amolenge ti ala pepe . Me ala bata amolenge ni nzoni , ala fa lege na ala si ala mu na ala wango so alingbi na tënë ti Kota Gbia .
49006005	Angbaa , ala ma yanga ti awa ti ala ti ndö ti sese so tongana ti so ala yeke ma yanga ti Christ so . Ala kpe awa ti ala , ala sara mbeto ti awa ti ala si ala sara kua ti awa ti ala ni na be ti ala oko .
49006006	Ala sara kua ni gi ndali ti le ti awa ti ala pepe , mo baa mo tene , ala yeke gi ti ga nzoni na le ti azo ; me ala sara kua ni tongana angbaa ti Christ so amu be ti ala kue ti sara ye so be ti Nzapa aye .
49006007	Ala sara kua ti ala na nzerengo be , tongana ti so ala yeke sara kua ti Kota Gbia so ; ala baa kua ni tongana kua ti zo pepe .
49006008	Ayeke nzoni ala hinga atene , tongana mbeni zo asara nzoni kua , fade Kota Gbia ayeke futa lo , ataa zo ni ayeke ngbaa wala lo yeke ngbaa pepe .
49006009	Ala awa ti angbaa , ala sara nga tongaso na angbaa ti ala ; ala zia ti suku na ala . Ayeke nzoni ala hinga atene , ala na angbaa ti ala kue , ala yeke amolenge ti Kota Gbia so ayeke na yayu ; lo yeke mu mbage ti mbeni zo pepe .
49006010	Ti hunzi na ni , ala kpengba na lege ti kota ngangu ti Kota Gbia , ngbanga ti so ala ga oko na lo .
49006011	Ala mu aye ti bira ti Nzapa kue , ala yu ni titene ala luti ngangu ti ke aye ti mayere ti Zabolo .
49006012	Biani , e yeke tiri bira ni na azo pepe , me na ayingo so ayeke na komandema , ala so ayeke na ngangu na ndö ti dunia so ayeke na ya ti vukongo ndo , so ti tene asioni yingo so ayeke na le ti nduzu .
49006013	Ndani laa , ala mu aye ti bira ti Nzapa kue . Tongaso , na ya ti sioni ngoi , ala lingbi ti luti nganganga na le ti wato , ala kiri na peko pepe , me ala tiri bira ni ngbii asi na ndani .
49006014	Ala luti na nduzu ! Ala kanga taa-tënë tongana kamba ti ndö ti bongo ti ala ; ala yu sarango ye ti mbirimbiri tongana kazaka ti wen ;
49006015	ala yu nzara ti fango Nzoni Tënë ti siriri tongana ti so zo ayeke yu poro ti hon na ndo kue .
49006016	Lakue , ala mu mabe tongana vala ti ala : na lege ni si ala lingbi ti kinda ale ti kokora ti wâ so Sioni wato ayeke tokua na ndö ti ala .
49006017	Ala mu songo so Nzapa asoo ala tongana kpoto ti wen ti batango na li ti ala . Ala mu nga tënë ti Nzapa tongana yongoro zeme so Yingo amu na ala .
49006018	Na ya ti aye so kue , ala sambela Nzapa titene lo mu na ala maboko ; ala sambela na ngoi kue na lege ti Yingo . Ndani laa , le ti ala akpengba , ala sambela ndali ti azo ti Nzapa kue , ala ngba daa lakue .
49006019	Ala sambela nga ndali ti mbi titene Nzapa azia tënë ti lo na yanga ti mbi si mbi fa Nzoni Tënë na azo na mbeto pepe ; Nzoni Tënë so angba fade na hondengo ni .
49006020	Ataa so mbi yeke na da ti kanga , mbi yeke sara kua ti lembe ndali ti Nzoni Tënë . Ala sambela si mbi lingbi ti fa tënë ni na legeni , na mbeto pepe .
49006021	Mbi ye si ala nga , ala hinga asango na ndö ti mbi nga na ndö ti aye so mbi yeke sara . Tishike , ita ti e so mbi ye lo mingi si lo yeke sara kua ti Kota Gbia na legeni , fade lo yeke fa na ala atënë so kue .
49006022	Mbi tokua lo na ala gi titene lo tene tënë ti dutingo ti e na ala si lo mu nga ngangu na be ti ala .
49006023	Ayeke nzoni Nzapa Babâ , na Kota Gbia Jésus Christ amu na a-ita siriri , ndoye na mabe !
49006024	Ayeke nzoni Nzapa asara nzoni be na azo so kue aye Kota Gbia ti e Jésus Christ si ala ngba lakue ti ye lo !
50001001	Mbi Paul , mbi na Timothée , so e yeke azo ti kua ti Jésus Christ laa e tokua mbeti so na azo ti Nzapa so aga oko na Jésus Christ si ala yeke na gbata ti Filipe . E tokua nga mbeti so na azo so ayeke na li ti Eglize , ala na adiakre .
50001002	Ayeke nzoni Nzapa Babâ ti e , lo na Kota Gbia Jésus Christ asara nzoni be na ala si amu na ala siriri !
50001003	Lakue tongana be ti mbi ati na ndö ti ala , mbi yeke mu singila na Nzapa ti mbi .
50001004	Lakue tongana mbi yeke sambela ndali ti ala kue , mbi yeke sambela na ngia na be ti mbi ,
50001005	ndali ti so ala mu na mbi maboko , ti londo na lango so mbi to nda ti fango Nzoni Tënë ngbii asi fadeso .
50001006	Mbi hinga biani mbi tene , Nzapa so ato nda ti sara nzoni kua na ya ti fini ti ala , fade lo yeke sara ni ngbii ahunzi na lango ti kiringo ti Jésus Christ .
50001007	So ayeke na legeni titene be ti mbi angba na ndö ti ala , ngbanga ti so tënë ti ala agbu be ti mbi mingi . Biani , ala kue awara nga aye so Nzapa amu na mbi na lege ti nzoni be ti lo , ataa fadeso mbi yeke na da ti kanga , wala na ngoi so mbi yeke lani na da ti kanga pepe si mbi yeke gbu koko ti Nzoni Tënë titene azo ama na be na ni na be ti ala kue .
50001008	Na le ti Nzapa , mbi ye ala kue na be ti mbi oko tongana ti so Jésus Christ aye na ala .
50001009	Mbi yeke sambela titene ndoye so ala yeke na ni akiri ague gi na nduzu na nduzu , tongaso si le ti ala azi si ala hinga nga ye mbirimbiri ;
50001010	tongaso si ala hinga ye so ayeke nzoni ahon atanga ni . Tongaso , fade ala yeke ga nzoni kue si na lango ti kiringo ti Christ , mbeni tënë ayeke na li ti ala pepe .
50001011	Fade sarango ye ti mbirimbiri so alondo na Jésus Christ ayeke si singo na ya ti fini ti ala ; na lege so laa ala yeke gonda Nzapa si ala yeke sepela lo .
50001012	A-ita , mbi ye titene ala hinga atene , ye so asi na mbi , asara si Nzoni Tënë ague gi guengo na dawa .
50001013	Aturugu ti yangbo ti gbia kue , na azo so kue ayeke ge so ahinga atene , a kanga mbi ndali ti Christ .
50001014	Mingi ti a-ita so abaa mbi na da ti kanga , be ti ala akiri awara ngangu ti zia be ti ala na ndö ti Kota Gbia . Tongaso , ala yeke fa tënë ti Nzapa na mbeto pepe , ala kiri asara ni ahon ti kozoni .
50001015	Mbi hinga so ambeni zo ayeke fa tënë ti Christ gi na kota be wala ti gi na yanga ti mbi ; me ambeni ayeke fa tënë ni na nzoni be .
50001016	Ala so ayeke fa tënë ni na nzoni be , ngbanga ti so ala ye mbi si ala hinga atene , Nzapa laa amu mbi titene mbi gbu koko ti Nzoni Tënë .
50001017	Ambeni ayeke fa tënë ni gi ti gi na kota ndo , be ti ala ayeke sioni ; ala tene na be ti ala atene , ala yeke sara si pasi ti mbi akiri ahon ndoni na da ti kanga .
50001018	Me so ayeke senge ! Ataa ala fa tënë ni na sioni be , wala na nzoni be , kota ye ni ayeke so , ala yeke fa tënë ti Christ ! Ndani laa be ti mbi ayeke na ngia ! Fade be ti mbi ayeke ngba ti duti na ngia .
50001019	Biani , mbi hinga : fade ye so kue ayeke sara titene mbi soo kuâ ndali ti sambela ti ala nga ndali ti maboko so Yingo ti Jésus Christ ayeke mu na mbi .
50001020	Ndali ti ye so mbi yeke ku si mbi zia be ti mbi ti ku ni , kamene ayeke gbu ande mbi pepe . Me ti londo laso ngbii asi na tanga ti alango kue , ataa mbi kui wala mbi ngba na fini , mbi hinga biani na be ti mbi , mbi tene , dutingo ti mbi ayeke fa ande na azo so Christ ayeke kota mingi .
50001021	Ti mbi , taa fini ayeke Christ si na le ti mbi , kuâ ayeke lege ti warango ye !
50001022	Me tongana ngbango ti mbi na fini na sese so alingbi ti mu na mbi lege ti sara mbeni kua so zo alingbi ti wara ye na peko ni , mbi hinga ye so mbi lingbi ti soro ni pepe .
50001023	Be ti mbi ayeke use use : mbi yeke na nzara ti gue ti duti na tere ti Christ , so laa ayeke nzoni ahon ye kue .
50001024	Me ngbango ti mbi na fini na sese so ayeke sara ande nzoni mingi na ala .
50001025	Mbi hinga biani na be ti mbi so fade mbi yeke ngba na fini , mbi yeke duti nduru na tere ti ala kue ti mu maboko na ala si kua ti ala ague na nduzu , ala duti na mabe na ngia na be ti ala .
50001026	Tongaso , na ngoi so mbi yeke kiri ande na tere ti ala , tere ti ala ayeke nzere mingi ndali ti mbi na lege ti gango so ala ga oko na Jésus Christ .
50001027	Gi ye oko , ayeke nzoni lege ti dutingo ti ala alingbi na ti so Nzoni Tënë ti Christ afa . Tongaso , ataa mbi ga mbi baa ala , ataa mbi ga pepe , me mbi ma atënë ti ala , fade mbi yeke hinga mbi tene , ala ngba ti luti nganganga , tënë ti be ti ala kue ayeke gi oko si ala bongbi oko ti tiri ndali ti mabe so aga na lege ti Nzoni Tënë .
50001028	Ala mu lege na awato ti ala ti zia mbeto na be ti ala oko pepe . So laa ayeke fa atene , lege ti awato ti ala ni ayeke gue na ala na kuâ ; me ti ala , azo ti Filipe , ye ni ayeke ga ande ye ti songo ala na kuâ , ngbanga ti so Nzapa laa asara titene ala soo kuâ .
50001029	Nzapa asara nzoni be na ala gi titene ala ma na be na Christ pepe , me ti baa nga pasi ndali ti lo .
50001030	Ala nga atiri gi mara ti bira so ala baa ando mbi na tiringo ni si ala ma atene , mbi ngba ti tiri ni so .
50002001	Gango so ala ga oko na Christ asara si ala kpengba . Ndoye ti lo asara si be ti ala awara ngangu , ala yeke na beoko na Yingo , ala ye tere si ala yeke sara nzoni be na azo .
50002002	Tongaso , mbi hunda na ala titene ala sara si be ti mbi aduti na ngia ahon ndoni na lege ti dutingo ti ala : ala ma tere , ala ye tere , ala duti na beoko si tënë ti be ti ala ague gi oko .
50002003	Ala sara ye na gbugburungo tere ti gi na kota ndo pepe , ala sara nga ye na lege ti kuru baba pepe . Me ala baa tere ti ala tongana akete zo , ala baa amba ti ala tongana azo so ayeke kota ahon ala .
50002004	Ayeke nzoni zo oko oko asara ye ndali ti nzoni ti lo wani pepe , me lo sara ye ndali ti nzoni ti amba ti lo .
50002005	Ayeke nzoni sarango ye na popo ti ala alingbi na ti azo so aga oko na Jésus Christ .
50002006	Lo so lo yeke lakue lakue legeoko na Nzapa , na le ti lo , dutingo legeoko na Nzapa ayeke mbeni ye ti gbu na ngangu pepe .
50002007	Me lo zia aye so kue lo yeke na ni , lo sara tere ti lo tongana zo ti kua , lo ga legeoko na azo kue ; na bango lo , dutingo ti lo alingbi na ti zo .
50002008	Lo sara tere ti lo kete , lo ga zo ti mango yanga ti Nzapa ngbii asi na kuâ , kuâ ti ndö ti keke ti kroa .
50002009	Ndani laa , Nzapa amu lo na nduzu , azia lo na kota ndo , amu na lo iri so ayeke kota ahon a-iri kue .
50002010	Tongaso , ala so ayeke na yayu , ala so ayeke na sese , ala so ayeke na gbe ti sese akuku na likunu ti ala ti gonda iri ti Jésus
50002011	si ala kue atene na yanga ti ala , atene : Jésus Christ ayeke Kota Gbia si ala gonda Nzapa Babâ .
50002012	Tongaso , a-ita ti mbi so mbi ye ala mingi , ala so ayeke ma yanga ti Nzapa lakue so , ayeke nzoni ala ma yanga ti lo gi ndali ti le ti mbi pepe . Me so mbi yeke na tere ti ala pepe , fadeso ayeke kota ye mingi titene ala ngba ti ma yanga ti lo . Ala sara kua na mbeto , na dongo tere si ala soo kuâ .
50002013	Biani , Nzapa laa ayeke zia nzara ti sarango ye na be ti ala si lo yeke mu na ala lege ti sarango ni alingbi na ye so lo leke na be ti lo .
50002014	Aye so kue ala yeke sara , ala sara ni na dikongo tënë na gbe ti go ti ala pepe wala na papa pepe .
50002015	Tongaso , fade ala yeke duti azo so tënë ayeke na li ti ala pepe , azo so ayeke nzoni kue , amolenge ti Nzapa so ayeke sioni pepe na popo ti azo ti fadeso so ayeke sioni si ayeke sara kirikiri . Na popo ti azo ni , ala yeke duti tongana wâ so ayeke za na dunia so .
50002016	Ala laa ayeke fa tënë so ayeke mu fini na zo . Tongaso , na lango ti kiringo ti Christ , fade tere ti mbi ayeke nzere ndali ti ala , ngbanga ti so akua ti mbi na pasi ti mbi , peko ni ayeke senge pepe !
50002017	Mabe ti ala asara si ala yeke mu sandaga na Nzapa . Mbi hinga pepe , tongana a fâ mbi si mene ti mbi atuku , fade ayeke ga tongana sandaga na ndö ti so ala yeke mu . Tongana ye ni ayeke tongaso , be ti mbi ayeke nzere si mbi na ala kue , e yeke na ngia .
50002018	Ala nga , be ti ala anzere si ala duti na ngia legeoko na mbi !
50002019	Mbi zia be ti mbi na ndö ti Kota Gbia Jésus titene lo mu na mbi lege ti tokua Timothée na ala na ya ti alango so ayeke ga . Tongaso , na lege ti asango ti ala so mbi yeke ma na yanga ti lo , be ti mbi awara ngangu .
50002020	Gi lo oko laa tënë ti be ti lo ayeke tongana ti ti mbi si tënë ti ala agbu be ti lo mingi .
50002021	Atanga ti azo ni kue ayeke gi gi nzoni ti ala wani ; ala yeke gi nzoni ti Jésus Christ pepe .
50002022	Ala wani ahinga anzoni ye so Timothée asara awe : lo sara kua ndali ti Nzoni Tënë na tere ti mbi , tongana ti so molenge ayeke sara kua na tere ti babâ ti lo .
50002023	Tongana mbi baa nda ti tënë ti mbi nzoni awe , lo laa mbi ye ti tokua lo na ala .
50002024	Na lege ti gango so e ga oko na Kota Gbia , mbi hinga biani na be ti mbi so fade mbi nga , mbi yeke si na ala kâ na ya ti alango so ayeke ga .
50002025	Me mbi baa so , ayeke nzoni titene mbi kiri mbi tokua na ala ita ti e Epafrodite , lo so lo yeke mba ti mbi zo ti kua ; e na lo , e yeke tiri bira ndali ti Nzapa . Ala laa atokua lo titene lo mu maboko na mbi , ngbanga ti so aye atia mbi lani .
50002026	Lo yeke na nzara mingi ti kiri ti baa ala kue , me be ti lo aduti nzoni pepe , ngbanga ti so ala ma tënë ti kobela ti lo .
50002027	Taa-tënë , tere ti lo aso lani ngangu , angba kete ka lo kui ; me Nzapa abaa mawa ti lo . Nzapa abaa gi mawa ti lo oko pepe , me lo baa nga mawa ti mbi si mbi kiri mbi wara vundu pepe , na peko ti tere , na peko ti tere .
50002028	Ndani laa , mbi tokua lo hio na ala si na bango lo , ala kiri awara ngia , tongaso si be ti mbi ade kete .
50002029	Na lege ti gango so ala ga oko na Kota Gbia , ayeke nzoni ala yamba lo na ngia mingi . Ala ne amara ti azo tongaso ,
50002030	ngbanga ti so angba kete lo kui ndali ti kua ti Christ . Lo ka tere ti lo titene lo ga lo sara na mbi ye so ala wani alingbi fade ti sara ndali ti mbi .
50003001	Tongaso , a-ita ti mbi , na lege ti gango so ala ga oko na Kota Gbia , ayeke nzoni ala duti na ngia . Titene mbi kiri mbi su na ala atënë so mbi tene kozoni awe so , mbi yeke sara ni senge ; so si asara titene ala kpengba .
50003002	Ala sara hange na azo ti sarango sioni kua ! Ala sara hange na ambo so ! Ala sara hange na azo so afâ mbirimbiri ganza pepe so !
50003003	E so , e yeke voro Nzapa na lege ti Yingo ti lo si e yeke gonda tere ti e ndali ti gango so e ga oko na Jésus Christ so , e laa e fâ mbirimbiri ganza ; e yeke zia be ti e na ndö ti e wani pepe .
50003004	Mbi nga , mbi lingbi fade ti zia be ti mbi na ndö ti mbi wani . Tongana mbeni zo atene na be ti lo atene , ni lingbi ti zia be ti ni na ndö ti ni wani , mbi hon zo ni so mingi .
50003005	Mbi yeke taa zo ti mara ti Israel , zo ti mara ti Benjamin , akotara ti mbi kue ayeke azuife . Lango miombe na peko ti so a du mbi , a fâ mbi na ganza . Na lege ti batango ndia , mbi yeke taa farizien .
50003006	Na lege ti sarango kua ti Nzapa , mbi mu ando be ti mbi kue daa si mbi sara pasi na azo ti Eglize mingi . Na lege ti batango ndia ti ga mbirimbiri na legeni , zo ayeke wara mbeni tënë ti bi na li ti mbi pepe .
50003007	Me aye so kue mbi yeke wara nzoni ando daa , mbi baa ni fadeso tongana buba ye ndali ti Christ .
50003008	Biani , mbi baa aye so kue ayeke abuba ye tongana mbi haka ni na hingango Jésus Christ , Kota Gbia ti mbi . Ti hinga Jésus ayeke nzoni ahon ye kue . Ndali ti lo laa mbi zia aye ti mbi kue abuba ; mbi baa aye ni kue tongana zende titene mbi wara Christ
50003009	si mbi na lo e ga oko . Batango ndia ti ga mbirimbiri , so laa amu lege na mbi ti ga oko na Christ pepe , me mbi ga oko na Christ na lege ti mabe . Nzapa laa ayeke mu na zo lege ti gango mbirimbiri tongana zo ni ama na be .
50003010	Ye so mbi ye , ayeke ti hinga Christ , lo na ngangu so azingo lo na kuâ , ti baa pasi legeoko na lo si mbi ga tongana lo na ndembe ti kuâ ti lo .
50003011	Tongaso , ye so mbi zia be ti mbi ti ku ayeke so : mbi nga , fade mbi yeke zingo na kuâ .
50003012	So ti tene , mbi de ti si na nda ti lege ni pepe wala mbi de ti ga nzoni kue pepe . Me mbi ngba ti kpe loro , mbi yeke sara kue ti gue ti gbu ye so ayeke ku mbi , ngbanga ti so Jésus Christ wani agbu mbi awe .
50003013	A-ita , mbi hinga mbi tene , mbi de ti gbu ye ni pepe ; me ye oko so agbu be ti mbi ayeke so : mbi ye ti girisa ye so ayeke na peko ti mbi ti gi gi ye so ayeke na li ni .
50003014	Mbi yeke kpe loro ngangu ti si na nda ti lege ni , ti wara nzoni ye so Nzapa airi e ti wara ni na yayu , na lege ti gango so e ga oko na Jésus Christ .
50003015	E so kue e ga akangba na lege ti aye ti Yingo , ayeke nzoni tënë ti be ti e kue aga gi oko . Tongana mbeni tënë ayeke daa si tënë ti be ti ala ague nde , fade Nzapa ayeke zi le ti ala na ndö ni .
50003016	Me gi ye oko : e ngba ti tambula gi na lege so e tambula daa ngbii asi fadeso !
50003017	A-ita ti mbi , ala mu tapande ti mbi . Le ti ala angba na ndö ti tapande ti azo so ayeke sara ye alingbi na ti so ala baa e na sarango ni .
50003018	Mbi tene tënë so na ala lege mingi kozoni awe ; laso mbi kiri ti tene na ala na ngu ti le : ambeni zo mingi ayeke daa so sarango ye ti ala afa so ala ke tënë ti keke ti kroa ti Christ awe .
50003019	Lege ti kuâ laa ala yeke gue daa so . Nzapa ti ala ayeke gi ya ti ala , ye so ayeke zia kamene na le ti azo ni so , ala yeke wara ti ala gonda daa . Ala zia be ti ala kue gi na ndö ti aye ti dunia so .
50003020	Ti e , kodro ti e ayeke na yayu . E yeke ku titene Kota Gbia ti e Jésus Christ , lo so lo yeke Wasongo e alondo na yayu , aga .
50003021	Lo laa lo yeke mu tere ti e so ayeke tere ti pasi ti sara ni alingbi na tere ti lo ti gonda . Lo yeke sara tongaso na lege ti ngangu so lo yeke na ni ti sara si aye kue aduti na gbe ti komandema ti lo .
50004001	Tongaso , a-ita ti mbi so mbi ye ala mingi , nzara ti kiri ti baa ala asara mbi mingi ! Ala zia ngia na be ti mbi mingi si tere ti mbi anzere mingi ndali ti ala ! A-ita ti mbi so mbi ye ala mingi , na lege ti gango so ala ga oko na Kota Gbia , ayeke nzoni ala ngba ti gbu tënë ti Nzapa ngangu tongaso .
50004002	Mbi hunda mingi na Évodie nga na Sentish titene ala ma tere ndali ti gango so ala ga oko na Kota Gbia .
50004003	Ti mo , so mo yeke taa mba ti mbi zo ti kua , mbi hunda na mo titene mo mu maboko na awali use so , ngbanga ti so ala sara kua ngangu na tere ti mbi ti fa Nzoni Tënë na azo , ala na Clément nga na ambeni mba ti mbi , azo ti kua so kue iri ti ala ayeke na ya ti mbeti so a su iri ti azo so ayeke na taa fini daa .
50004004	Ala duti na ngia lakue , ngbanga ti so ala ga oko na Kota Gbia awe ! Mbi kiri mbi tene : ala duti na ngia !
50004005	Ala sara titene azo kue abaa so ala yeke azo ti nzoni be . Kota Gbia aga nduru ti si awe .
50004006	Ala gi be ti ala ndali ti mbeni ye oko pepe , me na ya ti ye kue , ala fa na Nzapa ye so ala ye , na lege ti sambela , na vorongo tere nga na mungo singila na lo .
50004007	Tongaso , fade siriri ti Nzapa so ahon hingango ndo ti azo kue ayeke bata be ti ala na yingo ti ala oko na Christ .
50004008	A-ita , ti hunzi na ni , alingbi ala zia be ti ala na ndö ti ye so ayeke taa-tënë , ye so ayeke ye ti nengo ni , ye so ayeke mbirimbiri , ye so ayeke nzoni kue , ye so zo alingbi ti ye ni , ye so zo alingbi ti gonda ni , ye so kue ayeke nzoni mingi , ye so zo alingbi ti tene nzoni tënë ni na le ti azo .
50004009	Ye so mbi fa na ala , ye so ala ma ni si ala baa mbi na sarango ni , ayeke nzoni ala sara ni . Fade Nzapa so ayeke mu siriri na zo ayeke duti na ala .
50004010	So mbi ga oko na Kota Gbia awe , be ti mbi anzere mingi ndali ti so ala kiri afa na mbi atene , be ti ala angba ti ye mbi . Mbi hinga so be ti ala aye ando mbi , me lege ti sara na mbi ayeke daa pepe .
50004011	Ndali ti so mbeni ye atia mbi si mbi yeke tene tënë tongaso ? Oko pepe . Mbi hinga ti zia be ti mbi gi na ndö ti ye so mbi yeke na ni .
50004012	Mbi hinga lege ti duti na ya ti mawa , mbi hinga nga lege ti duti na ye mingi . Na ndo kue , na ndembe kue , mbi hinga ti duti na ngia , ataa ya ti mbi asi wala mbi duti na nzara , ataa mbi yeke na gba ti ye wala ye atia mbi .
50004013	Mbi lingbi ti sara aye so kue , ngbanga ti so Christ laa amu na mbi ngangu .
50004014	Me ala sara nzoni si ala yo mbage ti kungba ti mawa ti mbi so .
50004015	Ala azo ti Eglize ti Filipe , ala wani ahinga atene , na ndembe so mbi londo lani na Masedoane , na ngoi so a to nda ti fango Nzoni Tënë , gi ala oko laa amu na mbi maboko , ala mu ye na mbi na peko ti ye so mbi mu na ala ; mbeni Eglize nde asara tongaso pepe .
50004016	So mbi yeke na Tesalonike , ala laa atokua na mbi ye so atia mbi ; ala sara ni gi fani oko pepe .
50004017	Mbi yeke tumba peko ti ye ti azo pepe ; me ye so mbi yeke gi ayeke titene azo ni awara nzoni mingi na lege ti kua so ala yeke sara .
50004018	Na ndembe so , mbi wara aye so alingbi na mbi awe ; mbi kiri mbi wara ahon ndoni . Mbi yeke na ye mingi na peko ti so Epafrodite aga na aye so ala tokua na mbi so . Aye so ala tokua so ayeke tongana yombo so afun nzoni , ayeke nga tongana sandaga so Nzapa aye tënë ni si anzere na be ti lo .
50004019	Fade Nzapa ti mbi ayeke mu na ala ye so kue atia ala ; lo yeke mu ni na ala na lege ti Jésus Christ , ngbanga ti so lo yeke na anzoni mosoro ahon ndoni .
50004020	E gonda Nzapa Babâ ti e kpu na kpu ! Amen .
50004021	Na lege ti gango so e ga oko na Jésus Christ , ala bara na mbi azo ti Nzapa oko oko kue . A-ita so ayeke na tere ti mbi ge abara ala .
50004022	Azo ti Nzapa so ayeke ge kue abara ala , mbirimbiri ala so ayeke na ya ti yangbo ti kota gbia ti Rome abara ala mingi .
50004023	Ayeke nzoni Kota Gbia Jésus Christ asara nzoni be na ala kue !
51001001	Mbi Paul , mbi yeke watokua ti Jésus Christ na lege ti so be ti Nzapa aye , mbi na ita Timothée
51001002	si e tokua mbeti so na a-ita , azo ti Nzapa so ayeke na gbata ti Kolose , ala so ama na be na Christ si ala ga oko na lo . Ayeke nzoni Nzapa Babâ ti e asara nzoni be na ala si amu na ala siriri .
51001003	Tongana e yeke sambela ndali ti ala , e yeke mu singila lakue na Nzapa , Babâ ti Kota Gbia ti e Jésus Christ .
51001004	Biani , e ma tënë ti mabe ti ala so ala yeke na ni na Jésus Christ nga na yengo so ala ye na azo ti Nzapa kue .
51001005	Na ndembe so taa-tënë so ayeke Nzoni Tënë asi kozoni na popo ti ala , na ya ti tënë ni , ala ma tënë ti ye so ala zia be ti e ti ku na yayu . Ye so ala zia be ti ku asara si ala zia be ti ala na ndö ti Jésus Christ si ala ye azo ti Nzapa .
51001006	Nzoni Tënë asi na popo ti ala , azo ti Kolose . Na ndö ti dunia kue , Nzoni Tënë ni ayeke gue gi na nduzu si azo ayeke baa aye ti peko ni . Ye ni ayeke gi tongaso na popo ti ala , ti londo na ndembe so ala yamba Nzoni Tënë ni si ala hinga taa-tënë na ndö ti lege so Nzapa ayeke sara nzoni be na azo .
51001007	Epafras , mba ti e zo ti kua so e ye lo mingi afa tënë so na ala ; lo yeke nga taa zo ti kua ti Christ ndali ti ala .
51001008	Lo fa nga na e tënë ti ndoye so Yingo azia na be ti ala .
51001009	Ndani laa , ti londo na lango so e ma tënë so , e nga , e ngba ti sambela lakue ndali ti ala . E yeke hunda na Nzapa titene lo sara si ala hinga tënë ti be ti lo kue kue kue si ala wara ndara kue na hingango ye so Yingo ti lo ayeke mu na azo .
51001010	Tongaso , fade dutingo ti ala ayeke lingbi na ti so be ti Kota Gbia aye si ala sara ye so anzere na be ti lo . Ye ti peko ni ayeke so ala yeke sara mara ti anzoni ye nde nde si hingango so ala hinga na Nzapa ayeke gue lakue na nduzu .
51001011	Fade Nzapa ayeke sara titene ala kpengba mingi na lege ti ngangu ti lo so ayeke fa gonda ti lo . Tongaso , na ya ti aye ti ngangu kue , ala lingbi ti gbu ngangu , ala kanga be ti ala ti ku .
51001012	Na ngia na be , ala mu singila na Nzapa Babâ so asara si ala lingbi ti wara anzoni ye so lo leke ndali ti azo ti lo na ya ti lumiere .
51001013	Nzapa azi e na gbe ti ngangu ti makonzi ti vukongo ndo si lo zia e na ndo so Molenge ti lo so lo ye lo mingi ayeke gbia daa .
51001014	Na lege ti Molenge ti lo , lo zi e na ya ti sioni si lo zi siokpari na li ti e kue .
51001015	Christ ayeke limo ti Nzapa so zo ade ti baa lo pepe ; lo yeke kozo Molenge , lo yeke na li ti aye so kue Nzapa asara .
51001016	Na lege ti lo , Nzapa asara aye so kue ayeke na yayu na aye so kue ayeke na sese , aye so zo ayeke baa na aye so zo ayeke baa pepe , ayingo so aduti gbia , ala so ayeke makonzi na ala so ayeke na komandema . Nzapa asara aye kue na lege ti Christ , ndali ti Christ .
51001017	Christ ayeke ando daa kozoni na ye kue , ye kue angba ti duti gi na lege ti lo .
51001018	Lo laa lo yeke li ti Eglize so ayeke tere ti lo , ye kue ato nda ni na lege ti lo ; lo laa lo zingo na kuâ kozo titene , na ya ti ye kue , lo duti na kozo ndo .
51001019	Biani , Nzapa ayeda ti duti kue kue kue na ya ti Molenge ti lo .
51001020	Nzapa ayeda nga si songo akiri na popo ti lo na aye ti dunia kue na lege ti Molenge ti lo . Lo mu siriri na aye kue na lege ti mene ti Molenge ti lo so ayuru na ndö ti keke ti kroa . Tongaso , songo akiri na popo ti lo na aye kue , ataa aye ti sese , ataa aye ti yayu kue .
51001021	Ala azo ti Nzapa , ala yeke ando azo so akangbi na lo , ala yeke awato ti lo ndali ti sioni tënë ti be ti ala nga na aye ti kirikiri so ala sara .
51001022	Me fadeso , na lege ti Molenge ti lo so amu tere ti zo si akui , songo akiri na popo ti ala na Nzapa . Tongaso , ala lingbi ti luti na le ti Nzapa tongana azo so ayeke nde si ayeke nzoni kue , azo so tënë ayeke na li ti ala pepe , azo so mbeni ye ti sioni ayeke na tere ti ala pepe .
51001023	Me alingbi ala ngba na lege ti mabe , ala luti ngangu na ndö ni si ala kpengba . Na ndembe so ala ma Nzoni Tënë , ala wara lege ti zia be ti ala ti ku , ala zia lege ni , ala hon nde pepe . A fa Nzoni Tënë so na azo ti dunia kue si mbi Paul , mbi ga zo ti kua ti fango Nzoni Tënë ni .
51001024	A-ita , fadeso , mbi yeke na ngia ndali ti pasi so mbi yeke baa ndali ti ala , ngbanga ti so na lege ti pasi ni , mbi yeke hunzi tanga ti pasi ti Christ so lo baa ndali ti Eglize so ayeke tere ti lo .
51001025	Mbi ga zo ti kua ti Eglize alingbi na kua so Nzapa amu na mbi ti sara ndali ti ala : kua ni ayeke kua ti fango tënë ti Nzapa kue kue kue .
51001026	Nzapa ahonde tënë ni ngu na ngu na azo kue si lo zi le ni fadeso na azo ti lo .
51001027	Nzapa aye si ala hinga mosoro na gonda so lo leke na hondengo ni ndali ti azo so ayeke azuife pepe . Ye so lo leke ayeke so : Christ ayeke na be ti ala si ala zia be ti ala ti ku titene ala duti ande na ya ti gonda ti lo .
51001028	Tënë ti lo laa e yeke fa na azo . E yeke mu wango na azo kue si e yeke fa na ala ye na lege ti ndara kue , tongaso si zo oko oko na lege ti gango so lo ga oko na Christ aga kangba na lege ti Yingo .
51001029	Ndali ni , mbi yeke sara kua si mbi yeke tiri ti hunzi kua ni na ngangu so Christ amu na mbi , ngangu so asara si mbi kpengba na ya ti kua ni .
51002001	Biani , mbi ye titene ala hinga tënë ti ngangu bira so mbi yeke tiri ndali ti ala , ndali ti azo ti Laodise nga ndali ti azo so kue ade ti baa le ti mbi laoko pepe .
51002002	Mbi ye titene be ti ala awara ngangu , ala ga oko na lege ti yengo tere si ala wara lege ti mango ya ti tënë nzoni kue . Tongaso , fade ala yeke hinga nda ti tënë ti Nzapa so angba fade na hondengo ni : tënë ni ayeke Christ .
51002003	Nzapa ahonde amosoro kue ti ndara na ti hingango ndo na ya ti Christ .
51002004	Mbi yeke tene tënë so na ala titene zo oko ahanda ala na anzerengo tënë pepe .
51002005	Biani , mbi wani mbi yeke na popo ti ala pepe , me be ti mbi angba na ndö ti ala . Mbi yeke na ngia ti baa so , ala yeke sara ye na legeni si mabe ti ala angba ti kpengba na ndö ti Christ .
51002006	So ala yeda titene Jésus Christ aga Kota Gbia ti ala awe , ayeke nzoni ala sara ye tongana azo so aga oko na lo .
51002007	Tongana ti so gere ti keke ali na ya ti sese wala da aluti ngangu na ndö ti gere ni , ala luti ngangu na ndö ti Christ . Ala kpengba na lege ti mabe alingbi na ye so a fa na ala , ala mu singila mingi na Nzapa .
51002008	Le ti ala akpengba si mbeni zo ahanda ala na atënë ti ndara ti sese so pepe ! Atënë so ayeke asenge senge tënë alondo na lege ti tënë ti akotara wala na lege ti ayingo so ayeke na ngangu na ndö ti dunia so , me alondo na Christ oko pepe .
51002009	Biani , Nzapa aduti kue kue kue na ya ti tere ti Christ so aga zo .
51002010	Na lege ti Christ so ayeke na li ti ayingo so kue ayeke na komandema , ala wara fini so ye oko atia na ya ni pepe .
51002011	So ala ga oko na Christ , a fâ ala na ganza awe . Ganza so a fâ ala na ni , azo laa afâ ala na ni pepe , me ganza ni alondo na Christ wani . Ganza ni azi ala na gbe ti ngangu ti siokpari so ayeke na ya ti tere ti ala ti zo .
51002012	So ala wara bateme , a lu ala na Christ awe si a zingo ala na kuâ legeoko na lo , ngbanga ti so ala ma na be na ngangu ti Nzapa so azingo lo na kuâ .
51002013	Ando , ala yeke azo so akui awe ndali ti asioni so ala sara nga ndali ti so ala fâ ganza ti tere pepe . Me fadeso , Nzapa akiri na ala na fini , ala na Christ . Lo zi asiokpari so ayeke na li ti e kue awe .
51002014	Mbeti ti mbela so abi tënë na li ti e si afâ ngbanga ti kuâ na li ti e so , Nzapa amingo ngangu ni , lo kanga ni na ndö ti keke ti kroa .
51002015	Nzapa azi ngangu ti ayingo so ayeke na komandema ; lo mu ala , lo fa ala polele na le ti azo , lo gboto ala tongana azo ti kanga na ya ti molongo ti azo so atambula na peko ti Molenge ti lo so aso benda awe .
51002016	Tongaso , alingbi mbeni zo afâ ngbanga na li ti ala pepe ndali ti tënë ti kobe , wala ye ti nyongo ni , wala ndali ti alango ti Nzapa , wala amatanga ti fini nze wala alango ti wungo tere .
51002017	Ye so kue ayeke tongana gbe ti de ti ye so ayeke ga gbanda , me taa ye ni ayeke Christ .
51002018	A-ita , alingbi ala zia amara ti azo tongaso afâ ngbanga na li ti ala pepe . Ambeni zo ni aye ti sara tere ti ala lakue na le ti azo tongana akete zo si ala yeke voro a-ange , ala zia be ti ala gi na ndö ti aye so ala baa na ya ti mbeni ye tongana bango-li . Hingango ndo ti ala ayeke senge gbungo li ti azo , asara si ala baa tere ti ala kota ahon azo kue .
51002019	Azo tongaso angba na tere ti Christ pepe so lo yeke tongana li ti zo . Ndali ti li laa tere kue ayeke wara ye so kue alingbi na lo ; ndali ti lo laa ando so abio atengbi daa nga na akamba ti tere abongbi , aga oko si amai nzoni tongana ti so Nzapa aye .
51002020	So ala na Christ akui awe , a zi ala na gbe ti ngangu ti ayingo ti dunia so awe . Ngbanga ti nyen si ala ngba ti sara ye tongana ti azo ti dunia so ? Ngbanga ti nyen si ala yeda titene mbeni zo afa na ala mara ti ndia tongaso :
51002021	“ Mu ye so pepe ! ” , “ Tara ye so pepe ! ” , “ Ndu ye so pepe ! ”
51002022	So kue ayeke gi andia so a leke ndali ti aye so ayeke hon hongo na peko ti so azo asara kua na ni . So ayeke gi andia na afango ye ti li ti azo laa !
51002023	Biani , na le ti azo , andia so akpa ye ti ndara : vorongo Nzapa ti li ti zo wani , sarango tere tongana kete zo , sarango tere na pasi ; me so kue ayeke gi asenge senge ye ndali ti so , aye ni alingbi ti sara si zo akanga anzara ti be ti lo pepe .
51003001	So ala na Christ azingo na kuâ awe , ala gi lege ti wara aye so ayeke na yayu , ndo so Christ aduti na tere ti Nzapa na mbage ti maboko ti lo ti koli .
51003002	Ala zia be ti ala na aye ti yayu , me na aye ti sese pepe .
51003003	Biani , ala kui awe si fini ti ala ahonde legeoko na ti Christ kâ na tere ti Nzapa .
51003004	Christ ayeke fini ti ala . Na lango so lo yeke si , fade ala nga , ala yeke si legeoko na lo ti duti na ya ti gonda ti lo .
51003005	Tongaso , ala zi anzara ti sarango asioni ye ti dunia so na be ti ala : sarango ye ti ndumba , sarango ye ti kamene , nzara ti tere , nzara ti sarango asioni ye nga na kota nzara ti warango ye ; so ayeke mbeni lege ti vorongo anzapa nde .
51003006	Asioni ye tongaso laa asara si ngonzo ti Nzapa ayeke londo [ na tere ti azo so ake yanga ti lo ] .
51003007	Ala a-ita , ala yeke sara ando mara ti aye tongaso na ndembe so siokpari ayeke lani ye ti tere ti ala .
51003008	Me fadeso , ala nga , ala zia aye so kue : ngonzo , songo be , sioni be , zongango ndo ; abuba tënë asigigi na yanga ti ala pepe .
51003009	Ala tene mvene na popo ti ala pepe , ngbanga ti so ala zi ngbene dutingo ti ala ti zo na asarango ti lo awe , tongana ti so zo ayeke zi gbagba bongo na tere ti lo .
51003010	Ala yu fini dutingo ti zo awe tongana ti so zo ayeke yu fini bongo . Nzapa so asara ala si ala ga afini zo , lo yeke sara titene ala ngba lakue ti ga tongana lo , tongaso si ala yeke hinga lo mbirimbiri .
51003011	Nilaa greke wala zuife ayeke daa mbeni pepe , zo so afâ ganza wala zo so afâ ganza pepe , zo ti amara nde wala basanzi , ngbaa wala zo so ayeke ngbaa pepe ayeke daa mbeni pepe ; me kota ye ni ayeke so : Christ ayeke ye kue si lo yeke na be ti azo ti lo kue .
51003012	Nzapa asoro ala , ala ga azo ti lo si lo ye ala . Tongaso , alingbi ala baa mawa ti azo , ala sara nzoni be na azo , ala baa tere ti ala tongana akota zo pepe , ala sara ngangu na azo pepe , ala kanga be ti ala ti ku .
51003013	Ala kanga be na amba ti ala na popo ti ala . Tongana mbeni zo ayeke na tënë na mba ti lo , ala zi tënë na li ti amba ti ala na popo ti ala , tongana ti so Christ azi tënë na li ti ala ; ala nga ala sara tongaso !
51003014	Ye so ahon tanga ti aye ni kue ayeke yengo tere so ayeke bongbi azo nzoni .
51003015	Ayeke nzoni siriri so alondo na Christ afa lege na ala na ya ti atënë ti be ti ala ! Ndali ti siriri so laa Nzapa airi ala kue ti ga tere oko . Ala mu singila na Nzapa .
51003016	Ayeke nzoni tënë ti Christ so anzoni ye asi singo daa aduti na ya ti fini ti ala . Ala fa ye si ala mu wango na amba ti ala na popo ti ala na lege ti ndara kue . Ala he abia na Nzapa na be ti ala kue ti mu singila na lo , ala he abia ti Mbeti ti Nzapa , abia ti vorongo Nzapa na abia so Yingo ayeke mu na ala .
51003017	Atënë so kue ala yeke tene , wala aye so kue ala yeke sara , ala sara ni na iri ti Kota Gbia Jésus , ala mu singila na Nzapa Babâ na lege ti lo .
51003018	Awali , ala ma yanga ti akoli ti ala ; ye so azo ti Kota Gbia alingbi ti sara laa .
51003019	Akoli , ala ye awali ti ala ; ala sara ye na sioni be na tere ti awali ti ala pepe .
51003020	Amolenge , ala ma yanga ti ababâ na amama ti ala na ya ti aye kue ; ye so anzere na be ti Kota Gbia laa .
51003021	Ababâ , ala sara ye ti songo be na amolenge ti ala pepe , ngbanga ti be ti amolenge ni awoko .
51003022	Angbaa , ala ma yanga ti awa ti ala ti ndö ti sese so na ya ti aye kue . Ala sara kua ni gi ndali ti le ti awa ti ala pepe , mo baa mo tene , ala yeke gi ti ga nzoni na le ti azo ; me ala sara kua ti ala na be ti ala oko ndali ti so , ala yeke kpe mbeto ti Kota Gbia .
51003023	Ataa kua ni ayeke tongana nyen , ala sara ni na be ti ala kue , ngbanga ti so kua ni ayeke gi ndali ti azo pepe , me ndali ti Kota Gbia .
51003024	Ayeke nzoni ala hinga atene , Kota Gbia ayeke futa ande ala ; so ti tene ala yeke wara anzoni ye so Kota Gbia ayeke bata ni ndali ti azo ti lo . Taa Gbia so ala yeke sara kua na lo ayeke Christ .
51003025	Zo so asara ye ti sioni , fade lo yeke wara futa ti peko ti sioni ti lo , ngbanga ti so Nzapa ayeke mu mbage ti mbeni zo pepe .
51004001	Ala awa ti angbaa , ala sara na angbaa ti ala ye so ayeke mbirimbiri na ye so ayeke na legeni . Ayeke nzoni ala hinga atene , ala nga , ala yeke na wa ti ala na yayu .
51004002	Ala ngba lakue ti sambela . Le ti ala akpengba na lege ti sambela ni , ala mu singila na Nzapa .
51004003	Ala sambela nga mingi ndali ti e , tongaso si Nzapa azi na e lege ti fa tënë ti lo , ti fa tënë ti Christ so angba na hondengo ni . Biani , ndali ti tënë so laa mbi yeke na da ti kanga .
51004004	Ala sambela si mbi lingbi ti fa nda ti tënë ni polele , na legeni .
51004005	Ala duti na ndara na popo ti azo so ahinga Nzapa pepe ; ala zia ngoi ti ala ahon senge senge pepe .
51004006	Ayeke nzoni atënë ti yanga ti ala anzere nzerengo , asara nzoni na zo ; ala hinga ti kiri tënë na zo na legeni .
51004007	Tishike , ita ti e so mbi ye lo mingi ayeke fa na ala tënë kue na ndö ti dutingo ti mbi . Lo yeke sara kua na tere ti mbi tongana taa zo ti kua ti Kota Gbia .
51004008	Mbi tokua lo na ala gi titene lo tene tënë ti e na ala si lo mu ngangu na be ti ala .
51004009	Onezime , taa ita ti e so mbi ye lo mingi , lo na Tishike laa ague ; lo yeke mbeni zo ti ala . Fade a-ita use so ayeke fa na ala tënë ti aye so kue ayeke si ge .
51004010	Aristarke so mbi na lo e yeke na da ti kanga abara ala . Marc , sewa ti Barnabas abara nga ala . A mu lani yanga na ala ndali ti lo atene , tongana lo si na ndo ti ala , ala yamba lo nzoni .
51004011	Jésus , so mbeni iri ti lo ayeke Yustus , lo nga , lo bara ala . Gi azuife ota so e na ala e sara kua ndali ti Kodro-gbia ti Nzapa so laa . A-ita so amu ngangu na be ti mbi mingi .
51004012	Epafras so ayeke mbeni zo ti ala abara ala ; lo yeke zo ti kua ti Jésus Christ , lo ngba ti tiri bira na lege ti sambela ndali ti ala . Lo yeke hunda na Nzapa titene ala luti ngangu , ala ga kangba na lege ti Yingo si ala yeke lakue nduru ti sara ye so kue be ti Nzapa aye .
51004013	Biani , mbi yeke tene nzoni tënë ti lo , mbi tene : lo yeke sara kua ngangu ndali ti ala , ndali ti azo ti Laodise na ti Hierapolis .
51004014	Luc , wanganga so e ye lo mingi , lo na Demas abara ala .
51004015	Ala bara na e a-ita so kue ayeke na Laodise . Ala bara nga Nenfa na azo ti Eglize so ayeke bongbi na da ti lo .
51004016	Tongana ala diko mbeti so awe , ala tokua ni na Eglize ti Laodise titene azo ni kâ adiko nga ni . Ti ala azo ti Kolose , ala diko nga mbeti so alondo na Laodise si asi na ala so .
51004017	Ti hunzi na tënë ti mbi , ala tene na Arshipe : “ Sara hange na kua so Kota Gbia amu na mo ! Mo sara ni nzoni . ”
51004018	Mbi Paul , mbi wani laa , mbi su atënë so : mbi bara ala . Ala dabe ti ala so mbi yeke na da ti kanga ! Ayeke nzoni Nzapa asara nzoni be na ala !
52001001	Mbi Paul , mbi na Silas na Timothée laa e tokua mbeti so na azo ti Eglize so ayeke na gbata ti Tesalonike . Ala yeke azo ti Nzapa Babâ na ti Kota Gbia Jésus Christ . Ayeke nzoni Nzapa asara nzoni be na ala si lo mu na ala siriri !
52001002	E yeke mu singila lakue na Nzapa ndali ti ala kue si e yeke zia ala lakue na ya ti asambela ti e .
52001003	Na le ti Nzapa Babâ ti e , e yeke dabe ti e lakue na kua so ala yeke sara na lege ti mabe ; e yeke dabe ti e na ndoye so ayeke sara titene ala sara kua ngangu nga na be ti ala so ala zia ti ku Kota Gbia ti e Jésus Christ .
52001004	A-ita , e hinga so Nzapa aye ala mingi si lo soro ala .
52001005	Biani , ala hinga atene , Nzoni Tënë so e fa na ala , e fa ni gi na yanga pepe , me e fa ni na ngangu nga na lege ti kua ti Yingo-Vuru . E hinga biani na be ti e , e tene , Nzoni Tënë so e fa ayeke taa-tënë . Ala kue ahinga lege ti dutingo ti e na popo ti ala laa , e sara ye so kue ndali ti nzoni ti ala .
52001006	Ti ala , ala sara ye tongana ti e nga tongana ti Kota Gbia ; ataa so ala wara tënë ti Nzapa na ya ti pasi mingi , Yingo-Vuru azia ngia na be ti ala .
52001007	Tongaso , ala ga tapande ndali ti azo ti Masedoane na ti Akayi so ama na be .
52001008	Biani , tënë ti Kota Gbia alondo na ndo ti ala si ague asi na sese ti Masedoane na ti Akayi kue . Gi so oko pepe , so ala ma na be na Nzapa , sango ni angba gi na ando use so pepe , me amu ndo kue . Tongaso , e yeke kiri ti tene tënë na ndö ni pepe .
52001009	Azo kue ayeke tene tënë ti yambango so ala yamba lani na e na ndembe so e si na ndo ti ala . Azo atene nga tënë ti ziango so ala zia lege ti anzapa nde ti kiri na mbage ti Nzapa titene ala sara kua na lo , lo so lo yeke na fini si lo yeke taa Nzapa .
52001010	Fadeso ala yeke ku Jésus , Molenge ti lo so ayeke londo na yayu ti ga . Nzapa azingo Molenge ti lo ni na kuâ , lo so lo yeke zi e na gbe ti ngonzo ti Nzapa so ayeke ga .
52002001	A-ita , ala wani ahinga atene , guengo ti e lani na ndo ti ala ayeke senge pepe .
52002002	Ala hinga nga atene , kozoni na gbata ti Filipe , azo azonga e si e baa pasi . Me na ya ti aye ti ngangu mingi , Nzapa amu ngangu na be ti e ti fa Nzoni Tënë ti lo na ala , azo ti Tesalonike .
52002003	Tënë so e yeke fa na azo aluti na ndö ti tënë ti mvene pepe , aluti nga na ndö ti sioni tënë ti be ti zo wala tënë ti handango zo pepe .
52002004	Me e yeke fa tënë ni tongana ti so be ti Nzapa aye , ngbanga ti so lo tara e awe si lo mu na e kua ti fango Nzoni Tënë . E yeke gi lege ti zia ngia na be ti azo pepe , me ti zia ngia na be ti Nzapa , lo so lo yeke tara be ti e .
52002005	Ala hinga kue : laoko e tene mbeni tënë ti handango na zo pepe ; laoko e honde nzara ti warango aye na peko ti fango tënë ti e pepe , Nzapa ahinga ni !
52002006	E gi lege pepe titene azo agonda e , ataa na popo ti ala , ataa na popo ti ambeni zo nde .
52002007	Taa na legeni , e lingbi fade ti ga kungba na ndö ti ala , ngbanga ti so e yeke awatokua ti Christ . Me na ndembe so lani e yeke na popo ti ala , e sara ngangu na ala pepe , e duti tongana mbeni mama so ayeke gbu amolenge ti lo na kate ti lo ti mu me na ala .
52002008	Ndali ti yengo so e ye ala , e ye lani ti fa na ala gi Nzoni Tënë pepe , me e ye nga ti ka tere ti e na kuâ ndali ti ala , ngbanga ti so tënë ti ala agbu be ti e mingi !
52002009	A-ita , ala dabe ti ala na akua so lani e sara nga na ngangu so ahunzi na e . Na ndembe so e fa Nzoni Tënë na ala , e sara kua bi na lâ titene e ga kungba na ndö ti mbeni zo na popo ti ala pepe .
52002010	Ye so e sara , ala hinga ni awe , Nzapa nga ahinga ni awe : dutingo ti e na popo ti ala so ama na be ayeke nzoni kue , ayeke mbirimbiri , tënë oko ayeke na li ti e pepe .
52002011	Ala hinga nga atene , e sara na zo oko oko tongana ti so babâ ayeke sara na amolenge ti lo .
52002012	E mu na ala wango , e sara titene be ti ala akpengba , e hunda na ala mingi titene lege ti dutingo ti ala alingbi na ti so be ti Nzapa aye , lo so lo iri ala ti li na ya ti Kodro-gbia ti lo nga na ya ti gonda ti lo .
52002013	Ndani laa , e nga , e yeke mu singila na Nzapa lakue ndali ti ye so : na ndembe so e fa lani na ala tënë ti Nzapa , ala ma ni si ala yamba ni tongana tënë ti zo pepe , me tongana tënë ti Nzapa biani : tënë ni ayeke tënë ti Nzapa so ayeke sara kua na be ti ala so ama na be .
52002014	Biani , a-ita , azo ti Tesalonike , ala sara ye awe gi tongana ti azo ti Eglize ti Nzapa so ayeke na sese ti Judée , ala so aga oko na Jésus Christ so . Ala baa pasi na maboko ti azo ti kodro ti ala wani tongana ti so azo ti Eglize ti Judée abaa pasi na maboko ti azuife .
52002015	Azuife laa afâ Kota Gbia Jésus na awayanga-Nzapa , ala sara nga ngangu na e . Ala yeke sara ye so azia ngia na be ti Nzapa pepe , ala yeke awato ti azo kue !
52002016	Ala yeke kanga lege na e ti fa tënë ti Nzapa na azo ti amara nde , tënë so alingbi ti soo ala na kuâ . Tongaso , azuife ayeke sara si siokpari ti ala akiri ahon ndoni . Me na ndani , Nzapa asara ngonzo na tere ti ala .
52002017	A-ita , e na ala , e kangbi gi na ya ti mbeni kete ngoi : ataa so e yeke na tere ti ala kâ pepe , be ti e ayeke na ndö ti ala ! E yeke na nzara mingi ti kiri ti baa ala , nilaa e sara kue ti kiri ti si na ala kâ .
52002018	Ndani laa , e ye ti gue na ndo ti ala kâ ; mbi Paul , mbi gi lege fani mingi ti gue kâ , me Satan akanga lege na e .
52002019	Biani , na lango ti gango ti Kota Gbia Jésus , nyen laa e yeke zia be ti e ti ku , nyen laa ayeke ngia ti e , nyen laa ayeke fa atene , e so benda awe ? Gi ala pepe ?
52002020	Taa-tënë , ala laa asara si e yeke na gonda si e yeke duti na ngia !
52003001	Na ndani , e lingbi ti kanga be ti e ti ku ngbii pepe . Tongaso , e leke na be ti e ti ngba gi e oko na Athènes .
52003002	Nilaa e tokua ita ti e Timothée na ala ; lo na Nzapa laa ayeke sara kua ti fa Nzoni Tënë ti Christ . E tokua lo na ala ti sara si ala kpengba , ti mu wango na ala si ala gbu ngangu na lege ti mabe ti ala .
52003003	Tongaso , pasi so e yeke baa fadeso asara si mbeni zo oko na popo ti ala ati pepe . Ala wani ahinga so , amara ti pasi tongaso ayeke aye so Nzapa aleke ni ndali ti e kozoni .
52003004	Na ndembe so e ngba na popo ti ala , e tene na ala e tene , fade e yeke baa pasi mingi ; pasi ni laa asi awe so , ala hinga tënë ni awe .
52003005	Ndani laa , so mbi lingbi ti kanga be ti mbi ti ku ngbii pepe , mbi tokua Timothée titene lo gue lo hinga tënë na ndö ti mabe ti ala . Mbeto agbu mbi si mbi hunda tere ti mbi , mbi tene : wala Zabolo ahanda ala si akua so kue e sara so aga gi senge senge ?
52003006	Me fadeso , Timothée alondo na ndo ti ala kâ , lo kiri na e awe . Lo tene na e nzoni tënë na ndö ti mabe ti ala nga na ndö ti ndoye ti ala . Lo tene nga na e , lo tene , ala yeke dabe ti ala na e lakue si ala yeke na nzara ti kiri ti baa e tongana ti so e nga , e yeke na nzara ti kiri ti baa ala .
52003007	Tongaso , a-ita , na ya ti aye so kue azia mbeto na be ti e nga na ya ti apasi ti e , e wara ngangu na lege ti ala , ndali ti mabe ti ala .
52003008	Fadeso tere ti e akiri ayapu , ngbanga ti so ala ngba ti gbu ngangu na lege so ala ga oko na Kota Gbia .
52003009	Singila ti nyen laa e yeke mu ande na Nzapa ti e ndali ti ala alingbi na kota ngia so ala zia na be ti e na le ti lo so ?
52003010	Bi na lâ , e yeke hunda mingi na Nzapa titene lo sara si e kiri e baa le ti ala si na lege ti e , ala yeke wara aye so atia mabe ti ala .
52003011	Ayeke nzoni Nzapa , Babâ ti e , lo na Kota Gbia ti e Jésus azi na e lege si e gue ti baa ala !
52003012	Ayeke nzoni Kota Gbia asara si yengo so ala ye tere na popo ti ala nga na yengo so ala ye na azo kue ague gue na nduzu , alingbi na yengo so e ye na ala !
52003013	Ayeke nzoni lo mu ngangu na be ti ala , tongaso si , na lango so Kota Gbia ti e Jésus ayeke kiri ti ga na azo ti lo kue , fade ala duti azo so tënë ayeke na li ti ala pepe , azo so ayeke nde si ayeke nzoni kue na le ti Nzapa , Babâ ti e . [ Amen . ]
52004001	Ti hunzi na ni , a-ita , e fa na ala lani lege ti dutingo so ala lingbi ti duti na ni si anzere na be ti Nzapa . Biani , ala duti tongaso awe . Me fadeso , e yeke hunda na ala si e voro ala na iri ti Kota Gbia Jésus titene lege ti dutingo ti ala akiri aga nzoni ahon ti kozoni .
52004002	Biani , ye so e fa na ala na peko ti yanga ti Kota Gbia Jésus , ala hinga ni awe .
52004003	Ye so be ti Nzapa aye , ayeke titene ala ga azo so ayeke nde si ayeke nzoni kue , ala zia lege ti gingo wali wala gingo koli kirikiri .
52004004	Ayeke nzoni zo oko oko ahinga ti mu wali na lege so ayeke nzoni kue nga na lege ti nengo tere .
52004005	Ala sara ye na lege ti asioni nzara ti be ti ala pepe , tongana ti azo ti amara nde so ahinga Nzapa pepe .
52004006	Na ya ti tënë so , ayeke nzoni zo oko asara mbeni ye ti songo be wala ye ti kirikiri na mba ti lo pepe . E tene tënë so na ala awe , e gboto mê ti ala na ndö ni awe : azo so asara mara ti asioni ye tongaso , fade Kota Gbia ayeke zia peko ni angba senge pepe .
52004007	Biani , Nzapa airi e ti duti na ya ti ye ti potopoto pepe , me lo iri e ti ga azo so ayeke nde si ayeke nzoni kue .
52004008	Ndani laa , zo so ake ti sara ye alingbi na atënë so , zo laa lo ke lo pepe , me lo ke Nzapa so ayeke mu Yingo-Vuru ti lo na ala .
52004009	Tënë ti yengo tere na popo ti ala tongana a-ita , so ayeke ye titene mbeni zo akiri asu mbeti na ala na ndö ni pepe , ngbanga ti so Nzapa afa na ala lege ti yengo tere awe .
52004010	Ye so ala yeke sara laa : ala ye a-ita ti ala , azo ti Christ ti sese ti Masedoane kue ; me e yeke hunda na ala mingi , a-ita , titene ala kiri asara ahon so .
52004011	Ala gi lege ngangu ti duti na siriri , zo oko oko abaa lege ti akua ti lo wani , ala gi kobe ti yanga ti ala na lege ti kua ti maboko ti ala , alingbi na yanga so e mu na ala .
52004012	Tongaso , na lege ti dutingo ti ala , fade azo so ama na be pepe ayeke ne ala ; na ndö ni , ala yeke ku ti wara ye gi na maboko ti ambeni zo pepe .
52004013	A-ita , e ye si ala hinga taa-tënë na ndö ti azo so akui awe , tongaso si vundu asara ala pepe tongana ti tanga ti azo so azia be ti ala ti ku mbeni ye pepe so .
52004014	E ma na be so Jésus akui si azingo na kuâ awe . Legeoko nga , e ma na be so , azo so ama na be na Jésus si ala kui , fade Nzapa ayeke zingo ala na kuâ si lo yeke bongbi ala na Jésus na ndo oko .
52004015	Baa , e yeke tene na ala mbeni tënë so Kota Gbia atene na e : e so e yeke ngba ande na fini ngbii asi na lango ti gango ti Kota Gbia , fade e yeke hon kozo ti azo so akui awe so pepe .
52004016	Fade Nzapa ayeke mu yanga na kota go , azo ayeke ma go ti makonzi ti a-ange nga na tatalita ti Nzapa . Tongaso , Kota Gbia wani ayeke londo na yayu ti zu . Azo so ama na be na Christ si akui so , ala laa ayeke zingo na kuâ kozo .
52004017	Na pekoni , e so e yeke ngba ande na fini , fade a yeke mu e na ala kue ti gue na e na ya ti ambinda titene e tengbi na Kota Gbia na nduzu kâ . Tongaso , e yeke duti na tere ti Kota Gbia lakue lakue .
52004018	Tongaso , ala mu ngangu na be ti ala na popo ti ala na lege ti atënë so .
52005001	A-ita , tongana ayeke tënë ti ngoi wala lango so ye ni ayeke si ande na ni , so ayeke mbeni ye titene zo akiri asu mbeti na ala ndali ni pepe .
52005002	Ala wani , ala hinga tënë ni nzoni mingi : lango ti gango ti Kota Gbia ayeke duti tongana gango ti zo ti nzi na bi .
52005003	Na ndembe so azo ayeke tene ande , atene : “ E yeke na siriri , mbeni ye ti sarango e ayeke daa pepe ! ” , gi na ndembe so laa kota kpale ayeke ti na ndö ti ala fafade tongana songo ya ti mama ti ngo so aga nduru ti du . Fade ala yeke wara lege ti sigigi na ya ni pepe .
52005004	Me ti ala , a-ita , ala yeke na ya ti vukongo ndo pepe titene lango ni so awara ala tongana zo ti nzi .
52005005	Biani , ala kue ayeke azo ti lumiere , ala yeke azo ti kota lâ . E yeke azo ti bi pepe wala azo ti vukongo ndo pepe .
52005006	Tongaso , alingbi e lango tongana tanga ti azo pepe , me le ti e akpengba , e sara ye ahon ndoni pepe , me na legeni .
52005007	Azo so ayeke lango , ala yeke lango na bi ; azo so ayeke nyon samba si ahon ndö ti ala , ala yeke nyon ni na bi .
52005008	Me e so e yeke azo ti kota lâ , alingbi e sara ye ahon ndoni pepe , me na legeni . Alingbi mabe na ndoye aga tongana kazaka ti wen so e yeke yu na kate ti e , ye so e zia be ti e ti ku ti soo kuâ aga tongana kpoto ti wen na li ti e .
52005009	Nzapa asoro e titene ngonzo ti lo ati na ndö ti e pepe , me lo soro e titene e soo kuâ na lege ti Kota Gbia ti e Jésus Christ
52005010	so akui ndali ti e , tongaso si , ataa e ngba na fini wala e kui , e duti na fini oko na lo
52005011	Tongaso , ala mu ngangu na be ti ala na popo ti ala , ala sara si amba ti ala akpengba tongana ti so ala yeke sara ni so .
52005012	A-ita , e hunda na ala ti ne azo so ayeke mu tere ti ala kue ti sara kua na popo ti ala : azo so laa ayeke fa lege na ala na iri ti Kota Gbia si ayeke mu wango na ala .
52005013	Ala ne azo ni mingi , ala ye nga ala ndali ti kua so ala yeke sara . A-ita , ala duti na siriri na popo ti ala .
52005014	A-ita , e hunda na ala ti suku na azo so ayeke sara ye ti kirikiri ; azo so be ti ala awoko , ala sara si be ti ala akiri awara ngangu , ala mu maboko na azo so ayeke na ngangu pepe , ala kanga be ti ala na azo kue .
52005015	Ala sara hange si mbeni zo akiri peko ti sioni na mba ti lo pepe , me ala gi lakue ti sara nzoni na popo ti ala nga na azo kue .
52005016	Ala duti lakue na ngia ,
52005017	ala ngba ti sambela lakue ,
52005018	ala mu singila na Nzapa na ya ti aye kue . Ye so Nzapa aye titene ala so aga oko na Jésus Christ asara laa .
52005019	Ala kanga lege na Yingo-Vuru pepe ti sara kua ti lo ,
52005020	ala baa atënë ti awayanga-Nzapa tongana abuba tënë pepe .
52005021	Me ala gi ya ti atënë ni kue mbirimbiri si ye so ayeke nzoni , ala bata ni ;
52005022	ala kpe ye so kue ayeke ye ti sioni .
52005023	Ayeke nzoni Nzapa wani so ayeke mu siriri na zo asara si ala ga nde si ala ga nzoni kue . Ayeke nzoni lo bata yingo ti ala , be ti ala nga na tere ti ala nzoni kue si mbeni tënë oko ayeke na li ti ala pepe na lango ti gango ti Kota Gbia ti e Jésus Christ .
52005024	Nzapa so airi ala , lo yeke sara ye alingbi na tënë ti yanga ti lo : fade lo yeke sara ye so kue .
52005025	A-ita , ala sambela Nzapa nga ndali ti e .
52005026	Ala bara a-ita kue na sungo ngbangba so ayeke nzoni na le ti Nzapa .
52005027	Mbi hunda na ala na ngangu na iri ti Kota Gbia titene ala diko mbeti so na a-ita , azo ti Christ kue .
52005028	Ayeke nzoni Kota Gbia ti e Jésus Christ asara nzoni be na ala !
53001001	Mbi Paul , mbi na Silas na Timothée si e tokua mbeti so na azo ti Eglize so ayeke na gbata ti Tesalonike . Ala yeke azo ti Nzapa Babâ ti e na ti Kota Gbia Jésus Christ .
53001002	Ayeke nzoni Nzapa Babâ na Kota Gbia Jésus Christ asara nzoni be na ala si amu na ala siriri .
53001003	A-ita , alingbi e ngba ti mu singila lakue na Nzapa ndali ti ala . So ayeke na legeni , ngbanga ti so mabe ti ala ayeke gue lakue na nduzu si yengo so ala ye tere na popo ti ala ayeke mai lakue .
53001004	Ndani laa , e yeke pika kate ti e ngbanga ti ala na ya ti a-Eglize ti Nzapa , ngbanga ti so ala ngba ti kanga be ti ala si ala ngba ti bata mabe ti ala na ya ti pasi nga na ya ti aye ti ngangu so kue ayeke si na ala .
53001005	Ye so kue afa atene , fango ngbanga ti Nzapa ayeke mbirimbiri . Biani , ye ni ayeke sara titene ala lingbi na Kodro-gbia ti Nzapa so ala yeke baa pasi ndali ni .
53001006	Taa-tënë , Nzapa ayeke mbirimbiri : fade lo yeke kiri na peko ti pasi na azo so asara pasi na ala .
53001007	Ala so ayeke baa pasi , fade lo yeke mu na ala lege ti wungo tere , e na ala kue . Lo yeke sara ye ni tongaso na ndembe so Kota Gbia Jésus ayeke londo na yayu ti si , lo na angangu ange ti lo ;
53001008	lo yeke ga ande na ya ti menga ti wâ . Biani , azo so ahinga Nzapa pepe si ala ke Nzoni Tënë ti Kota Gbia ti e Jésus so , lo yeke kiri na peko ti sioni ti ala na ala .
53001009	Ngbanga so a yeke fâ na li ti azo ni ayeke so : Nzapa ayeke buba ande ala lakue lakue , ala yeke duti yongoro na le ti Kota Gbia nga na kota gonda ti lo
53001010	na ndembe so lo yeke ga . Fade azo ti lo ayeke gonda lo , azo so kue ama na be ayeke baa lo na ngia . Ala nga , a-ita , fade ala yeke duti na popo ti azo ni , ngbanga ti so ala ma na be na tënë so e fa .
53001011	Ndani laa e yeke sambela lakue ndali ti ala titene Nzapa ti e asara si ala lingbi na iringo so lo iri ala . E hunda titene na lege ti ngangu ti lo , ala sara aye ti nzoni so kue ala yeke na nzara ti sarango ni si kua so ala yeke sara na lege ti mabe asi na ndani .
53001012	Tongaso , fade ala yeke sara si iri ti Kota Gbia ti e Jésus awara gonda , lo yeke sara si ala nga awara gonda . Ye so nzoni be ti Nzapa ti e na ti Kota Gbia Jésus Christ ayeke sara laa .
53002001	A-ita , Kota Gbia ti e Jésus Christ ayeke kiri ti ga si e yeke bongbi na tere ti lo . Na ndö ti tënë so , e hunda na ala :
53002002	tongana mbeni zo atene , lango ti Kota Gbia asi awe , li ti ala aga kirikiri hio pepe , ala sara nga mbeto pepe . Ataa azo ni atene , tënë ni alondo na yanga ti Nzapa , wala tënë ni alondo na e , wala e laa e tokua mbeti ni na ala , ala yeda na ni pepe .
53002003	Ala zia zo oko ahanda ala na mbeni tënë pepe . Biani , kozoni si lango so alingbi , fade ambeni ye ayeke si : gba ti azo ayeke zia lege ti Nzapa , Zo ti sioni ayeke si , lo so a yeke buba ande lo na ndo so wâ ayeke gbi daa lakue .
53002004	Zo ti sioni so ayeke londo ti tiri bira na aye so kue azo ayeke baa ni tongana anzapa , na aye so kue azo ayeke voro ni . Lo yeke gue ande ngbii ti duti na ya ti kota da ti Nzapa si lo yeke tene , ni wani laa ni yeke Nzapa .
53002005	Mbi tene tënë so na ala na ndembe so mbi de lani na popo ti ala ; ala girisa ni awe ?
53002006	Me fadeso , ye so agbanzi lo titene lo si , ala hinga ni awe . Tongana ngoi ti lo alingbi , fade lo yeke si .
53002007	Ngangu ti Zo ti sioni ato nda ti sara kua ti lo awe ; e lingbi ti ma ya ni , ngbanga ti so Nzapa afa ni na e awe . Tongana lo so ayeke gbanzi lege na Zo ti sioni ahon awe , fade ye ni ayeke si .
53002008	Fade Zo ti sioni ayeke si , Kota Gbia Jésus ayeke fâ lo biani biani na pupu ti yanga ti lo . Lo yeke mingo lo biani biani na lege ti zango ndo ti gango ti lo .
53002009	Na gango ti Zo ti sioni so , fade Satan ayeke sara aye ti ngangu nde nde : Zo ti sioni ayeke sara akota ye , aye ti kpene na aye ti dongo be ti handa na azo .
53002010	Fade lo yeke sara aye ti sioni nde nde ti handa na azo so ayeke mu lege ti kuâ . Ala yeke na lege ti kuâ , ngbanga ti so ala ke ti yamba taa-tënë so alingbi fade ti soo ala na kuâ , ala ke nga ti ye taa-tënë ni .
53002011	Ndani laa Nzapa ayeke tokua na ala mbeni ngangu ye ti sara si ala girisa lege si ala zia be ti ala na ndö ti tënë ti mvene .
53002012	Tongaso , ala so kue ama na be na taa-tënë pepe si be ti ala ayeke nzere na sarango sioni ye , fade Nzapa ayeke fâ ngbanga na li ti ala .
53002013	Ti e , alingbi e ngba ti mu singila lakue na Nzapa ndali ti ala , a-ita , ala so Kota Gbia aye ala . Biani , ti londo na ndembe so dunia abaa gigi , Nzapa asoro ala titene ala soo kuâ na lege ti Yingo-Vuru so azia ala nde ndali ti Nzapa , ala soo nga kuâ na lege so ala ma na be na taa-tënë .
53002014	Ye so lo iri ala ndali ni laa ; lo iri ala na lege ti Nzoni Tënë so e fa ni na ala titene ala wara gonda ti Kota Gbia ti e Jésus Christ .
53002015	Tongaso , a-ita , ala gbu ngangu , ala bata tënë so e fa na ala kozoni na yanga ti e wani , wala na ya ti mbeti so e tokua na ala .
53002016	Nzapa Babâ ti e aye e . Na lege ti nzoni be ti lo , lo mu ngangu na be ti e si angba lakue lakue , lo mu na e nzoni ye so e zia be ti e daa ti ku . E hunda na lo nga na Kota Gbia ti e Jésus Christ
53002017	ti mu ngangu na be ti ala , ti sara si ala kpengba na ya ti aye so kue ala yeke sara , nga na lege ti atënë so ala yeke tene ti sara nzoni na azo !
53003001	Ti hunzi na ni , a-ita , ala sambela ndali ti e si tënë ti Kota Gbia angba ti hon na ndo kue si azo agonda tënë ni tongana ti so azo ayeke gonda ni na ndo ti ala , a-ita .
53003002	Ala sambela nga si Nzapa azi e na maboko ti azo ti kirikiri na azo ti sioni . Biani , azo kue laa ama na be pepe .
53003003	Me Kota Gbia ayeke sara ye alingbi na tënë ti yanga ti lo : fade lo yeke sara titene ala kpengba , lo yeke bata ala si Sioni wato asara sioni na ala pepe .
53003004	Na lege ti gango so e ga oko na Kota Gbia , e zia be ti e na ndö ti ala : ye so e mu yanga na ala ti sarango ni , ala yeke sara ni si ala yeke ngba ande ti sara ni .
53003005	Ayeke nzoni Kota Gbia azia na be ti ala ti ye Nzapa , lo fa na ala lege ti kanga be ti ala legeoko tongana ti Christ !
53003006	A-ita , e hunda na ala na iri ti Kota Gbia Jésus Christ ti kpe lege ti a-ita so kue ayeke azo ti sopo , so sarango ye ti ala ayeke nde na tënë so e fa na ala kozoni so .
53003007	Tia ala , ala hinga lege ti sarango ye tongana ti e awe . So e duti ando na popo ti ala , e sara sopo pepe .
53003008	Kobe so e te , e hunda ni na mbeni zo pepe ti mu na e senge senge . Me bi na lâ , e sara kua ngangu , na gbiki ti li ti e si e ga kungba na ndö ti mbeni zo oko na popo ti ala pepe .
53003009	Biani , e lingbi fade ti hunda ye na maboko ti ala , me e hunda ni pepe ; e sara kua titene e ga tapande si ala sara nga tongana e .
53003010	Biani , so lani e yeke na ndo ti ala , e mu yanga na ala , e tene : “ Tongana mbeni zo aye ti sara kua pepe , alingbi lo te nga kobe pepe . ”
53003011	Andaa e yeke ma atene , ambeni zo na popo ti ala ayeke azo ti sopo , ala yeke sara kua oko pepe , me ala yeke yoro yanga ti ala na ya ti atënë ti azo .
53003012	Azo tongaso , e mu yanga na ala si e mu wango na ala na iri ti Kota Gbia Jésus Christ : ala duti kpoo , ala sara kua ti ala si ala te kobe ti peko ti kua ti ala wani .
53003013	Ti ala , a-ita , be ti ala awoko na lege ti sarango nzoni ye pepe .
53003014	Tongana mbeni zo ake ti ma tënë so e tene na ya ti mbeti so , ala su iri ti lo na mbeti , ala sara songo na lo pepe , tongaso si kamene agbu lo .
53003015	Ye oko , ala baa lo tongana wato ti ala pepe , me ala mu wango na lo tongana ti so ala yeke sara fade na mbeni ita , zo ti Christ .
53003016	Ayeke nzoni Kota Gbia wani , so siriri alondo na lo , amu na ala siriri lakue na ya ti aye kue ! Ayeke nzoni Kota Gbia aduti na ala kue !
53003017	Mbi Paul , mbi wani , mbi su atënë so : mbi bara ala . Lege so mbi yeke su maboko na gbe ti ambeti ni oko oko kue laa ; lege ti sungo mbeti ti mbi laa .
53003018	Ayeke nzoni Kota Gbia ti e Jésus Christ asara nzoni be na ala kue !
54001001	Mbi Paul , mbi yeke watokua ti Jésus Christ na peko ti yanga ti Nzapa , Wasongo e , lo na Jésus Christ so e zia be ti e kue na ndö ti lo .
54001002	Mbi tokua mbeti so na mo Timothée so mo yeke taa molenge ti mbi na lege ti mabe . Ayeke nzoni Nzapa Babâ na Kota Gbia ti e Jésus Christ asara nzoni be na mo , abaa mawa ti mo si amu na mo siriri !
54001003	Tongana ti so mbi mu lani yanga na mo na guengo ti mbi na sese ti Masedoane , ayeke nzoni mo ngba na gbata ti Efeze . Kâ , ambeni zo ayeke fa ye so alingbi na tënë ti Nzapa pepe . Alingbi mo ke na ala na kuru go ti fa aye ni so .
54001004	Mo ke nga na ala titene ala zia be ti ala na ndö ti ambai ti mvene wala na dikongo a-iri ti akotara gbani gbani . Aye so ayeke ga na bingbingo tënë na popo ti azo , me nzoni lege so Nzapa aleke ndali ti zo , ala lingbi ti hinga ni na lege ti aye so pepe . Zo ayeke hinga nzoni lege ni gi na lege ti mabe .
54001005	Nda ti yanga so mbi mu ayeke titene mo sara si ndoye akono , ndoye so aga na lege ti vurungo be , be so sioni ye oko ayeke daa pepe nga na taa mabe .
54001006	Ambeni zo azia nzoni lege so awe , ala girisa lege na dikongo abuba tënë .
54001007	Ala tene , ala yeke awafango-ndia , me atënë so ala yeke tene wala aye so ala yeke fa si yanga ti ala akpengba na ndö ni so , ala ma nga ya ni oko pepe .
54001008	E hinga e tene , ndia ayeke nzoni ye tongana e sara ye na ni na legeni .
54001009	Alingbi e hinga ye so : azo so ayeke sara ye mbirimbiri , ndia ayeke ndali ti ala pepe ; me ndia ayeke ndali ti azo so ake ti ma yanga , azo ti ngangu li , azo so ake tënë ti Nzapa , azo ti sarango siokpari , azo so akpe ye ti Nzapa wala ye ti yingo pepe , azo so ayeke fâ ababâ na amama ti ala , azo ti fango zo ,
54001010	azo ti gingo wali wala gingo koli kirikiri , akoli so ayeke lango na amba ti ala akoli , azo so ayeke ka amba ti ala na ngbaa , azo ti mvene , azo so ayeke deba na tënë ti mvene , ala na azo so ayeke sara ye so ayeke nde na fango ye so ayeke mbirimbiri .
54001011	Tënë so alingbi na Nzoni Tënë so Nzapa azia na maboko ti mbi ; tënë ni ayeke tënë ti Nzapa , lo so alingbi na gonda si azo ayeke tene nzoni tënë ti lo .
54001012	Mbi mu singila mingi na Jésus Christ , Kota Gbia ti e , ndali ti so lo mu na mbi ngangu , lo baa mbi tongana zo so lo lingbi ti zia be ti lo na ndö ti lo , nilaa lo mu mbi na kua ti lo .
54001013	Mbi yeke kozoni zo ti zongango lo , zo ti sarango ngangu na lo , zo ti tiringo na lo . Me Nzapa abaa mawa ti mbi , ngbanga ti so ye so mbi yeke sara lani so , mbi hinga ni pepe si mbi de nga ti ma na be pepe .
54001014	Kota Gbia ti e Christ Jésus asara nzoni be na mbi ahon ndoni : lo mu na mbi mabe na ndoye so aga na lege so mbi ga oko na Jésus Christ .
54001015	Tënë so ayeke taa-tënë , ayeke nzoni azo kue ayeda na ni na be ti ala kue : Jésus Christ aga na dunia so ti soo azo ti siokpari na kuâ . Na popo ti azo ti siokpari ni , mbi laa mbi yeke kozo zo ni ,
54001016	me Nzapa abaa mawa ti mbi . Tongaso , Jésus Christ akanga be ti lo mingi ti ku mbi , mbi so mbi yeke kozo zo ti sarango siokpari . Mbi ga tapande ndali ti azo so ayeke ma na be ande na lo ti wara fini so angba lakue lakue .
54001017	Ayeke nzoni azo ane Kota Gbia , ala gonda lo lakue lakue , lo yeke oko Nzapa , zo abaa lo pepe , lo yeke na fini lakue lakue , lo yeke Kota Gbia kpu na kpu ! Amen .
54001018	Timothée , molenge ti mbi , aye so mbi fa , mbi zia na maboko ti mo , alingbi na atënë ti peko ti yanga ti Nzapa so azo atene na ndö ti mo . Ayeke nzoni mo luti na ndö ti atënë ni ti tiri nzoni bira na legeni ;
54001019	mo bata mabe nzoni , mo duti na be so sioni ye oko ayeke daa pepe . Ambeni zo ake ti bata be ti ala nzoni , nilaa mabe ti ala ati .
54001020	Himene na Alexandre ayeke na popo ti azo ni so . Mbi zia ala na maboko ti Satan titene ala manda ti kiri ti zonga Nzapa pepe .
54002001	Kozo ye so mbi ye ti mu wango daa ayeke so : ala hunda ye na Nzapa , ala sambela lo , ala voro tere ti ala na lo , ala mu singila na lo ndali ti azo kue .
54002002	Ala sambela ndali ti agbia na azo so kue ayeke na kota ndo si e wara lege ti duti kpoo na ya ti siriri , na gbungo tënë ti Nzapa mingi nga na nengo tere .
54002003	Baa , ye so ayeke nzoni si anzere na le ti Nzapa , Wasongo e laa .
54002004	Lo ye titene azo kue asoo kuâ si ala hinga taa-tënë .
54002005	Biani , Nzapa ayeke gi oko ; walekengo-songo na popo ti azo na Nzapa ayeke gi oko : Jésus Christ ,
54002006	lo so lo ka tere ti lo ti soo azo kue , nilaa tongana ngoi ni alingbi awe , lo sara tongaso ti fa atene , Nzapa aye ti soo azo kue na kuâ .
54002007	Ndali ti tënë so , Nzapa azia mbi zo ti fango tënë nga watokua ti lo . Mbi yeke nga zo ti fango nda ti tënë ti mabe na azo ti amara nde si mbi yeke fa nga nda ti taa-tënë . Mbi yeke tene taa-tënë , mbi yeke tene mvene pepe .
54002008	Mbi ye si akoli asambela na ndo kue , na yorongo maboko ti ala na nduzu , maboko so ayeke nzoni , na ngonzo na be ti ala pepe , na tënë ti papa pepe .
54002009	Mbi ye nga si awali ayu bongo so ayeke na legeni : bongo so afa nengo tere ti ala , bongo ti sarango na baba pepe ; ala leke kua ti li ti ala na kode ahon ndoni pepe , ala yu aye ti lôro wala alenge pepe , ala yu abongo ti kota nginza pepe .
54002010	Me alingbi ala fa so ala yeke pendere na lege ti sarango anzoni ye ; ye so awali so akpe mbeto ti Nzapa alingbi ti sara laa .
54002011	Na ndembe ti mandango tënë ti Nzapa , alingbi awali aduti kpoo ti ma tënë , ala ne zo so ayeke fa ye .
54002012	Mbi ye titene wali afa ye na koli pepe wala lo hon ndö ti koli pepe ; alingbi lo duti kpoo .
54002013	Biani , Nzapa asara Adam kozoni , na pekoni si lo sara Eve .
54002014	Adam laa Satan ahanda lo pepe , me wali laa Satan ahanda lo si lo ke yanga ti Nzapa .
54002015	Me fade Nzapa ayeke soo lo na kuâ na lege ti dungo molenge . Ti awali , Nzapa ayeke soo ala na kuâ gi tongana ala ngba na lege ti mabe , ti ndoye , ti bata tere ti ala nde ndali ti Nzapa , ti sara ye na baba pepe .
54003001	Tënë so ayeke taa-tënë : tongana zo aye ti ga zo ti li ti Eglize , andaa nzoni kua laa lo ye ni so .
54003002	Alingbi zo ti li ti Eglize ayeke zo so tënë ayeke na li ti lo pepe , lo yeke gi na wali oko , lo yeke sara ye ahon ndoni pepe , me na legeni , lo yeke tene tënë na legeni , lo yeke sara ye na lege ti nengo tere , lo yeke yamba azo nzoni na da ti lo , lo hinga lege ti fango ye na azo ;
54003003	lo yeke ngbaa ti samba pepe , lo yeke zo ti tiri pepe , me lo yeke zo ti nzoni be , lo yeke sara ngangu na amba ti lo pepe ; nzara ti nginza ahon ndö ti lo pepe ;
54003004	lo yeke nzoni makonzi ti sewa ti lo wani , lo yeke sara titene amolenge ti lo ama yanga ti lo , na nengo tere .
54003005	Zo so ahinga ti duti makonzi ti sewa ti lo wani pepe , fade lo yeke hinga ti bata Eglize ti Nzapa tongana nyen ?
54003006	Alingbi zo ti li ti Eglize ayeke zo so ama na be fini fini pepe ; tongaso pepe , fade baba ayeke hon ndö ti lo si Nzapa ayeke fâ ngbanga na li ti lo tongana ti so lo fâ na li ti Zabolo .
54003007	Alingbi lo duti zo so azo so ama na be pepe atene nga nzoni tënë ti lo . Tongaso , fade azo ayeke tene sioni tënë na tere ti lo pepe si lo ti na ya ti gbanda ti Zabolo pepe .
54003008	Alingbi adiakre nga aduti azo so ayeke ne tere ti ala ; tënë ti yanga ti ala ayeke use use pepe , ala yeke angbaa ti samba pepe , ala gi ti wara ye na lege ti sioni pepe .
54003009	Ala bata tënë ti mabe so a sigigi na nda ni awe , ala bata tënë ni na vurungo be .
54003010	Alingbi a tara ala kozoni . Na pekoni , tongana mbeni tënë ayeke na li ti ala pepe , a zia ala na yanga ti kua ti diakre ni .
54003011	Alingbi awali ni nga ayeke azo so ane tere ti ala , ala yeke tene sioni tënë na iri ti zo pepe , ala yeke sara ye ahon ndoni pepe , me na legeni ; azo alingbi ti zia be na ndö ti ala na ya ti aye kue .
54003012	Alingbi diakre ayeke gi na wali oko , lo yeke nzoni makonzi ti amolenge ti lo na ti asewa ti lo wani .
54003013	Adiakre so ayeke sara kua ti ala na legeni , ala yeke wara nzoni ndo . Ala yeke tene tënë na mbeto pepe , ngbanga ti so ala ma na be si ala ga oko na Jésus Christ awe .
54003014	Na ndembe so mbi yeke su mbeti so ti tokua na mo , mbi yeke na nzara ti gue ti baa mo hio .
54003015	Me tongana mbi si hio pepe , mbi ye mo hinga lege ti duti na popo ti azo ti Nzapa , so ti tene na popo ti azo ti Eglize ti Nzapa , lo so lo yeke na fini . Eglize ni ayeke ya taa-tënë na nduzu si ayeke gbu ni ngangu .
54003016	Biani , tënë ti mabe so a sigigi na nda ni awe ayeke kota tënë mingi , tënë ni ayeke so : Christ amu tere ti zo si lo fa tere na azo , Yingo-Vuru afa atene , lo yeke zo ti mbirimbiri , a-ange abaa lo . A fa tënë ti lo na azo ti amara nde , azo ti dunia ama na be na lo si lo gue na yayu na ya ti gonda .
54004001	Yingo-Vuru atene biani atene , na lango ti ndani , fade ambeni zo ayeke zia lege ti mabe , ala yeke ma gi tënë ti ayingo so ayeke handa azo si ala yeke ma atënë so alondo na asioni yingo .
54004002	Ala yeke girisa lege ndali ti azo ti tenengo mvene so tënë ti yanga ti ala ayeke nde na sarango ye ti ala , be ti ala ayeke na nzoroko ti sioni ye so a su ni na wen so a yoro na ya ti wâ si abe .
54004003	Azo ni so ayeke gbanzi azo ti mu wali wala koli , ala yeke gbanzi azo ti te ambeni kobe . Andaa Nzapa asara kobe titene azo ti lo so ahinga taa-tënë nzoni ate ni na mungo na lo singila .
54004004	Ye so kue Nzapa asara ayeke nzoni , mbeni ye oko ti kengo ni ayeke daa pepe , me alingbi zo amu singila na Nzapa ndali ti ye ni .
54004005	Biani , tënë ti Nzapa na sambela ayeke sara si ye kue aga nzoni na le ti Nzapa .
54004006	Tongana mo fa atënë so kue na a-ita , azo ti Christ , fade mo yeke ga nzoni zo ti kua ti Jésus Christ . So afa atene , mo yeke kpengba na lege ti atënë ti mabe nga na lege ti nzoni fango ye so mo yeda ti mu peko ni .
54004007	Mo ke ambai ti mvene so azo ayeke tene kirikiri si alingbi na tënë ti mabe pepe so . Me mo gbu tënë ti Nzapa ngangu .
54004008	Tarango tere na lege ti angia ti wanguru ayeke sara nzoni na zo gi kete ; me gbungo tënë ti Nzapa ngangu ayeke sara nzoni na zo na ya ti aye kue . Biani , ndali ti zo so zendo ti duti na fini , laso nga na ngoi so ayeke ga gbanda ayeke daa .
54004009	Tënë so ayeke taa-tënë , ayeke nzoni azo kue ayeda na ni na be ti ala kue .
54004010	Biani , pasi so e yeke baa wala bira so e yeke tiri ayeke ndali ti so e zia be ti e ti ku Nzapa so ayeke na fini . Lo yeke Wasongo azo kue , mbirimbiri azo so ama na be .
54004011	Ye so mo lingbi ti mu yanga na azo daa si mo fa ni na ala laa .
54004012	Mo zia mbeni zo abaa mo tongana molenge pepe ; me mo ga tapande ti azo so ama na be na lege ti tenengo tënë ti mo , sarango ye ti mo , ndoye ti mo , mabe ti mo na vurungo be ti mo .
54004013	Ti ku na gango ti mbi , ayeke nzoni mo zia be ti mo na dikongo Mbeti ti Nzapa , na mungo wango na azo nga na fango ye na azo .
54004014	Matabisi so Nzapa amu na mo , mo sara mbana na ni pepe . Mo wara matabisi ni lani na peko ti tënë ti yanga ti Nzapa na ngoi so bongbi ti akangba azia maboko ti ala na ndö ti mo .
54004015	Ye so mo lingbi ti zia be ti mo kue daa ti sara ni laa . Mu tere ti mo kue na kua ni si azo kue abaa so , kua ti mo ayeke gue na nduzu .
54004016	Mo baa lege ti dutingo ti mo wani nzoni , mo baa nga lege ti fango ye ti mo nzoni ; mo ngba daa lakue . Biani , tongana mo sara tongaso , fade mo yeke soo tere ti mo wani na kuâ si mo yeke soo nga azo so kue ayeke ma mo .
54005001	Mo suku ngangu na mbakoro-koli pepe , me mo mu wango na lo tongana ti so mo yeke mu wango na babâ ti mo , mo mu wango na amaseka-koli tongana a-ita ti mo ti koli ;
54005002	mo mu wango na ambakoro-wali tongana amama ti mo , mo mu nga wango na amaseka-wali tongana a-ita ti mo ti wali , mo mu wango ni na vuru be .
54005003	Mo ne awali-mua , ala so ayeke taa awali-mua
54005004	Tongana mbeni wali-mua ayeke na amolenge wala atara , alingbi ala hinga ti bata azo ti sewa ti ala kozoni , ti kiri na peko ti nzoni ye so ababâ na amama ti ala asara ando na ala . Ye so anzere na le ti Nzapa laa .
54005005	Ti taa wali-mua so lo yeke duti gi lo oko , lo zia be ti lo ti ku Nzapa ; lo sambela lakue bi na lâ titene Nzapa amu maboko na lo .
54005006	Me wali-mua so be ti lo ayeke na ndö ti anzerengo ye ti dunia so , lo kui awe , ataa so lo ngba na fini .
54005007	Tënë so laa mo lingbi nga ti mu yanga daa na awali-mua na asewa ti ala si ambeni zo awara mbeni tënë ti bi na li ti ala pepe .
54005008	Tongana mbeni zo abata azo ti lo na legeni pepe si lo hinga ti bata taa azo ti sewa ti lo legeni pepe , lo zia lege ti mabe awe . Sioni ti lo ahon sioni ti azo so ake ti ma na be .
54005009	Tongana mo ye ti zia iri ti mbeni wali na popo ti awali-mua , alingbi lo yeke zo so ngu ti lo asi baleomene si lo yeke wali so amu koli gi fani oko .
54005010	Alingbi azo ahinga lo ndali ti nzoni sarango ye ti lo : lo bata amolenge ti lo nzoni , lo yamba azo so aga na da ti lo nzoni , lo sukula gere ti azo ti Nzapa , lo mu maboko na azo so ayeke na ya ti pasi si lo mu ngangu ti lo ti sara anzoni ye nde nde .
54005011	Me awali-mua so angba maseka , mo zia iri ti ala na popo ti awali-mua pepe , ngbanga ti so tongana nzara ti be ti ala asara ala , fade ala yeke zia lege ti Christ si ala kiri ti mu koli .
54005012	Na sarango ye tongaso , tënë ayeke ti na li ti ala ndali ti so ala buba peko ti kozo zendo ti ala awe .
54005013	Gi so oko pepe : ala yeke duti gi senge senge tongaso si ala mu gi kua ti fonongo na ya ti ada oko oko ; na ndö ni , ala kiri ayeke diko atënë mingi mingi si ala yeke yoro yanga ti ala na ya ti tënë ti azo , ala yeke tene atënë ti kirikiri mingi .
54005014	Ndani laa , mbi ye si awali-mua so angba maseka akiri amu koli , ala du amolenge , ala fa lege na azo ti da ti ala . Ala sara tongaso si awato ti e awara lege ti tene sioni tënë na tere ti e pepe .
54005015	Biani , ambeni wali-mua agirisa lege awe si ala mu peko ti Satan .
54005016	Tongana mbeni wali ama na be si na ya ti sewa ti lo ambeni wali-mua ayeke daa , alingbi lo bata ala , lo zia kungba ti batango ala na ndö ti Eglize pepe . Tongaso si Eglize alingbi ti mu maboko na awali-mua so ayeke taa awali-mua .
54005017	Akangba so ayeke bata Eglize na legeni , ayeke nzoni azo ane ala si afuta ala na legeni ; mbirimbiri ala so amu tere ti ala kue na kua ti fango tënë ti Nzapa nga na fango ye na azo .
54005018	Biani , Mbeti ti Nzapa atene : “ Bagara so ayeke sara kua na ngoi ti fango ale ti kobe , mo gbanzi lo na tengo ale ti kobe ni pepe . ” Mbeti ni akiri atene : “ Zo ti kua alingbi na futa ti lo . ”
54005019	Tongana mbeni zo abi tënë na li ti mbeni kangba , mo ke tënë ni ; me tongana mo kiri mo ma tënë ni na yanga ti azo use wala ota si mo yeda .
54005020	Azo so asara siokpari , mo suku na ala na le ti azo kue , tongaso si mbeto agbu atanga ni .
54005021	Na le ti Nzapa , na le ti Jésus Christ , na le ti a-ange so lo soro ala , mbi hunda na mo na ngangu ti sara aye so kue : mo mu mbage ti mbeni zo pepe , mo ye ambeni zo ahon ambeni pepe .
54005022	Mo zia maboko ti mo hio na li ti mbeni zo pepe , mo sara beoko na siokpari ti mbeni zo pepe ; me mo bata be ti mo na vurungo ni .
54005023	Mo nyon gi ngu pepe , me mo nyon vin kete ndali ti ya ti mo , ngbanga ti so tere ti mo ayeke so ka mingi .
54005024	Asiokpari ti ambeni zo ayeke sigigi na le ti azo kozoni si a fâ ngbanga ti ala . Ti ambeni zo ayeke sigigi gi na pekoni .
54005025	Anzoni ye so zo asara , azo ayeke baa ni na le ti ala . Ataa anzoni ye so zo abaa ni hio pepe , alingbi ti ngba na hondengo ni pepe .
54006001	Azo so kue ayeke na gbe ti ngbaa , alingbi ala kpe awa ti ala mingi , tongaso si mbeni zo awara lege ti zonga iri ti Nzapa wala fango ye ti e pepe .
54006002	Angbaa so awa ti ala ama na be , ala yeke a-ita ti ala azo ti Nzapa , me so laa amu lege na angbaa ni ti baa awa ti ala tongana asenge zo pepe . Me alingbi angbaa asara kua nzoni ahon ti kozoni , ngbanga ti so azo so ayeke baa nzoni na peko ti kua ti ala ni ayeke a-ita ti ala so ama na be si Nzapa aye ala mingi . Baa , ye so mo lingbi ti fa na azo si mo mu yanga na ala ti sara ni laa .
54006003	Zo so ayeke fa mbeni ye nde , tënë ti lo ague nde na ti Kota Gbia ti e Jésus Christ si alingbi na nzoni lege ti vorongo Nzapa pepe ,
54006004	andaa baba ahon ndö ti lo , lo hinga ye pepe . Lo yeke na kobela ti bingbingo tënë na ti papa ndali ti lege so azo ayeke di iri ti aye . Aye tongaso ayeke du sarango nzara ti ye ti zo , papa , zongango ndo , bango zo tongana sioni zo senge senge
54006005	na bingbingo tënë so ayeke kai hio pepe ; aye ni so ayeke londo lakue na popo ti azo so gbungo li ti ala aga sioni awe , ala hinga taa-tënë oko pepe . Ala baa ti ala atene , gbungo tënë ti Nzapa ngangu ayeke mbeni lege ti warango mosoro .
54006006	Taa-tënë , gbungo tënë ti Nzapa ngangu ayeke lege ti warango kota mosoro tongana zo azia be ti lo gi na ye so lo yeke na ni .
54006007	Biani , e ga na dunia so maboko senge , e yeke kiri nga maboko senge .
54006008	Tongaso , tongana e yeke na kobe na bongo , so alingbi na e .
54006009	Me ti azo so aye ti wara mosoro mingi , mosoro ni ahanda ala si ala ti . Nzara ti abuba ye nde nde ti sioni agbu ala tongana gbanda . Aye ni so ayeke buba azo si ayeke gue na ala na kuâ .
54006010	Aye ti sioni kue alondo gi na lege ti sarango nzara ti nginza . Nzara ti nginza asara si ambeni zo azia lege ti mabe yongoro si ala tambula kirikiri , ala wani asara pasi na be ti ala mingi si ala duti na siriri pepe .
54006011	Ti mo zo ti Nzapa , mo kpe lege ti aye so kue . Mo gi lege ti ga mbirimbiri na le ti Nzapa , ti gbu tënë ti lo ngangu , ti duti na mabe , ti duti na ndoye , ti kanga be ti mo na ya ti aye so ayeke si na mo , ti duti nga na wokongo be .
54006012	Tiri nzoni bira ti mabe na legeni titene mo gbu fini so angba lakue lakue . Biani , Nzapa airi mo ando ti wara fini ni so si mo tene tënë ti mabe ni pendere na le ti azo mingi so .
54006013	Mbi mu yanga na mo na le ti Nzapa so ayeke mu fini na aye kue nga na le ti Jésus Christ so atene pendere tënë ti mabe na le ti Ponse Pilate .
54006014	Mo bata lege ti tënë ti yanga ti mbi nzoni si zo awara mbeni ye ti sioni wala mbeni tënë na li ti mo pepe ; mo bata ni ngbii Kota Gbia ti e Jésus Christ akiri .
54006015	Lo yeke kiri ande na ngoi so Nzapa wani afa . Nzapa oko so ayeke na ndö ti aye kue , azo ayeke tene nzoni tënë ti lo , lo yeke Gbia ti agbia , Kota Gbia ti akota gbia .
54006016	Lo yeke gi oko Nzapa so ayeke na fini lakue lakue , lo yeke duti na ndo so aza zango , zo alingbi ti si na ndo ni so pepe . Mbeni zo ade ti baa lo pepe , zo alingbi ti baa nga lo pepe . Gonda na ngangu so ayeke ngba kpu na kpu ayeke ti lo ! Amen .
54006017	Mo mu yanga na azo ti mosoro ti dunia so titene ala pika kate ti ala pepe . Amosoro so ayeke ninga pepe , ala zia be ti ala na ndö ni pepe , me ala zia be ti ala na ndö ti Nzapa . Lo laa lo yeke mu na e anzoni ye ahon ndoni si e wara lege ti duti nzoni .
54006018	Ayeke nzoni azo ti mosoro asara nzoni ye , ala ga azo ti mosoro na lege ti sarango anzoni ye , ala mu ye na azo , ala kanga maboko ti ala daa pepe , ala kangbi aye ti ala na amba ti ala .
54006019	Tongana ala sara tongaso , ala yeke bongbi ndali ti angoi so ayeke ga mbeni kpengba mosoro so ayeke nzoni si ala lingbi ti wara taa fini .
54006020	Timothée , mo bata ye so Nzapa azia na maboko ti mo so nzoni . Mo kpe lege ti asenge senge tënë so asongo na mabe pepe , mo kpe nga lege ti atënë ti mvene ti azo so abaa ti ala atene , ala hinga aye ti nda ti gigi so .
54006021	Ambeni zo ayeda na atënë ni so si ala zia lege ti mabe . Ayeke nzoni Nzapa asara nzoni be na ala !
55001001	Mbi Paul , so Nzapa ayeda ti mu mbi tongana watokua ti Jésus Christ titene mbi fa tënë ti fini so Nzapa amu zendo ni na e si e wara ni na lege so e ga oko na Jésus Christ .
55001002	Mbi tokua mbeti so na mo Timothée , molenge ti mbi so mbi ye mo mingi . Ayeke nzoni Nzapa Babâ na Kota Gbia ti e Jésus Christ asara nzoni be na mo , abaa mawa ti mo si amu na mo siriri !
55001003	Mbi mu singila mingi na Nzapa so mbi yeke sara na lo na vuru be tongana ti so akotara ti mbi asara ando . Bi na lâ , mbi yeke zia mo lakue na ya ti asambela ti mbi .
55001004	Tongana mbi yeke dabe ti mbi na ngu ti le ti mo so ayuru , mbi yeke na nzara ti kiri ti baa mo si be ti mbi asi singo na ngia .
55001005	Mbi dabe ti mbi na taa mabe so mo yeke na ni . Gi mabe so Lois , ata ti mo ti wali , lo na Enis , mama ti mo ayeke na ni kozoni laa . Mbi hinga so gi mabe ni so laa mo yeke na ni .
55001006	Ndani laa , mbi dabe ti mo : mo sara si matabisi so Nzapa amu na mo angba lakue ti mai , matabisi so mo wara ando na ndembe so mbi zia maboko na ndö ti mo .
55001007	Biani , Yingo so Nzapa amu na e ayeke Yingo ti mbeto pepe , me ayeke Yingo ti ngangu , ti mabe na ti kangango nzara ti tere .
55001008	Tongaso , ye so mo hinga na ndö ti Kota Gbia ti e , ayeke nzoni mo sara kamene ti fa peko ni na azo pepe ; mo sara nga kamene ti mbi pepe , mbi so mbi yeke na da ti kanga ndali ti lo so . Me mo baa pasi ndali ti Nzoni Tënë tongana ti so mbi yeke baa pasi so , mo zia be ti mo na ndö ti ngangu ti Nzapa .
55001009	Nzapa asoo e na kuâ , lo iri e ti ga azo so lo zia e nde ndali ti lo si e yeke nzoni kue . Mbeni ye ti nzoni so e sara titene lo soo e si lo iri e ndali ni ayeke daa pepe , me lo sara ni ndali ti so lo leke na be ti lo wani awe na lege ti nzoni be ti lo . Kozoni titene aye kue abaa gigi , Nzapa aleke na be ti lo ti sara nzoni be na e na lege ti Jésus Christ .
55001010	Nzapa afa nzoni be ti lo ni fadeso na lege ti gango ti Jésus Christ , Wasongo e . Lo hon ndö ti kuâ na ngangu awe si na lege ti Nzoni Tënë , lo fa polele na azo fini so angba lakue lakue .
55001011	Ndali ti fango Nzoni Tënë so laa Nzapa azia mbi watokua na zo ti fango nda ti tënë ti lo na azo .
55001012	Ndani laa , mbi yeke baa pasi so , me kamene ayeke sara mbi pepe , ngbanga ti so mbi hinga zo so mbi zia be ti mbi na ndö ti lo . Mbi hinga nga so , zo ni ayeke na ngangu ti bata ye so lo zia na maboko ti mbi so ngbii asi na lango ti ndani .
55001013	Sara ye alingbi gi na tapande ti atënë so ayeke na legeni so mo ma na yanga ti mbi . Sara ye ni na lege ti mabe , na lege ti ndoye , na lege ti gango so e ga oko na Jésus Christ .
55001014	Nzoni ye so Nzapa azia na maboko ti mo , mo bata ni nzoni na lege ti Yingo-Vuru so ayeke na ya ti e .
55001015	Mo hinga so azo ti sese ti Azii kue azia mbi awe ; Fizele na Hermozene ayeke nga na popo ti ala .
55001016	Ayeke nzoni Kota Gbia asara nzoni be ti lo na azo ti sewa ti Onezifore , ngbanga ti so fani mingi , lo mu ngangu na be ti mbi . Kamene ti so mbi yeke na da ti kanga asara lo pepe ;
55001017	me gi so lo si na Rome , lo gi lege ti mbi ngangu ngbii si lo wara mbi .
55001018	Ayeke nzoni Kota Gbia asara nzoni be na lo na lango ti ndani . Anzoni ye so lo sara na mbi na gbata ti Efeze , mo hinga tënë ni ahon tanga ti azo kue .
55002001	Ti mo , molenge ti mbi , mo kpengba na ya ti nzoni be so Nzapa asara na e na lege so e ga oko na Jésus Christ .
55002002	Ye so mo ma na yanga ti mbi na le ti azo mingi , mo zia na maboko ti azo so alingbi ti bata ni mbirimbiri , ala so alingbi ti kiri ti fa ni na ambeni zo .
55002003	Mo nga , mo yeda ti baa pasi tongana kpengba turugu ti Jésus Christ .
55002004	Zo so ali na kua ti turugu , tongana lo ye titene kota zo ti lo agonda lo , lo yeke zia be ti lo pepe na akua ti asenge zo .
55002005	Wanguru so asara mandako na lege ti ndia ni pepe , lo lingbi nga ti wara kangu ti wen pepe .
55002006	Zo so abaa pasi na fango yaka , alingbi lo laa lo wara ale ti kobe ti yaka ni kozoni .
55002007	Mo ma ya ti atënë so mbi yeke tene na mo so nzoni . Fade Kota Gbia ayeke sara si mo ma ya ti atënë ni kue .
55002008	Mo dabe ti mo na Jésus Christ so ayeke hale ti David . Lo zingo na kuâ tongana ti so ala yeke ma na ya ti Nzoni Tënë so mbi yeke fa .
55002009	Ndali ti Nzoni Tënë ni , a kanga mbi na zingiri si mbi yeke baa pasi tongana sioni zo . Me a kanga tënë ti Nzapa pepe .
55002010	Ndani laa mbi yeke kanga be ti mbi na ya ti aye so kue ngbanga ti azo so Nzapa asoro ala . Tongaso , ala nga , fade ala yeke wara lege ti soo kuâ na lege ti gango so ala ga oko na Jésus Christ si ala yeke wara gonda so ayeke ngba lakue lakue .
55002011	Tënë so ayeke taa-tënë : “ Tongana e na lo e kui , fade e na lo kue e yeke kiri na fini ;
55002012	tongana e gbu ngangu , fade e na lo kue e yeke le-gbia ; tongana e bere tënë ti lo , fade lo nga , lo yeke bere tënë ti e ;
55002013	tongana e sara ye alingbi na tënë ti yanga ti e pepe , ti lo , lo yeke ngba ti sara ye lakue alingbi na tënë ti yanga ti lo . Biani , lo lingbi ti bere tënë ti yanga ti lo wani pepe . ”
55002014	Mo dabe ti azo na atënë so kue . Na le ti Nzapa , mo tene na ala ti kai apapa ndali ti lege so azo ayeke di iri ti aye . Apapa so ayeke sara nzoni ye oko na zo pepe , ayeke sara gi sioni na azo so ayeke ma ni .
55002015	Mo gi lege ngangu ti duti zo so Nzapa alingbi ti gonda lo , zo so asara kua ti lo nzoni si kamene asara lo na pekoni pepe , zo so ayeke fa taa-tënë na azo na legeni .
55002016	Mo kpe lege ti asenge senge tënë so asongo na mabe pepe . Biani , azo so amu tere ti ala na tenengo amara ti tënë so , fade ala yeke hon gi hongo yongoro na tere ti Nzapa .
55002017	Tënë ti yanga ti azo ni ayeke tongana sioni ka so ayeke te tere ti zo kue ; Himene na Filete ayeke nga na popo ti azo so .
55002018	Azo ni so azia lege ti taa-tënë awe si ala yeke tene na azo atene , zingongo ti akuâ ayeke mbeni ye so ahon awe . Na lege ti tënë ti ala , ala yeke kinda mabe ti azo mingi .
55002019	Me kpengbango gere ti da so Nzapa aleke so ayeke yingi ande pepe . A su mbeti so na tere ti gere ti da ni , atene : “ Kota Gbia ahinga azo ti lo . ” Mbeti ni akiri atene : “ Zo so atene , ni yeke zo ti Kota Gbia , ayeke nzoni lo zia lege ti sarango ye ti sioni . ”
55002020	Na ya ti kota da , mo yeke wara gi asembe so a sara na lôro wala na wen ti nginza pepe ; mo yeke wara nga asembe so a sara na keke wala na sese . Ambeni sembe ni ayeke asembe so a bata ni ndali ti alango ti matanga , ambeni ayeke ti sarango na ye lakue lakue .
55002021	Zo so azia lege ti sarango aye ti sioni so mbi yeke tene tënë ni so , fade lo yeke ga tongana sembe so a bata ni ndali ti alango ti matanga , lo yeke ga tongana sembe so a zia ni nde titene wa ni asara na kua na ndembe so lo ye ti sara nzoni ye kue .
55002022	Mo kpe aye nde nde so nzara ni ayeke gbu ka amaseka . Mo sara kue ti ga mbirimbiri na le ti Nzapa , ti duti na mabe , na ndoye nga na siriri na azo so ayeke sambela Kota Gbia na vurungo be .
55002023	Me mo ke abuba tënë na atënë ti kirikiri : hinga so , amara ti atënë tongaso ayeke ga gi na papa na popo ti azo .
55002024	Zo ti kua ti Kota Gbia alingbi ti papa pepe , me alingbi lo duti kpoo na azo kue , lo yeke zo so alingbi ti fa nda ti ye si lo hinga ti kanga be ti lo na kasango ndo ti azo .
55002025	Azo so ayeke ke tënë na yanga ti lo , ayeke nzoni lo fa ye na ala yeke yeke . E hinga pepe , Nzapa ayeke sara titene ala zia ngbene lege ti sarango ye ti ala , ala hinga taa-tënë
55002026	si li ti ala akiri daa . Tongaso , fade ala yeke sigigi na ya ti gbanda ti Zabolo so lani akanga ala titene ala sara gi ye so be ti lo aye .
55003001	Ayeke nzoni mo hinga ye so : na ya ti alango ti ndani , fade angoi ayeke ga ngangu .
55003002	Azo ayeke ga azo ti kion , nzara ti nginza ayeke hon ndö ti ala , ala yeke pika kate ti ala si ala yeke gonda tere ti ala ; ala yeke zonga Nzapa si ala yeke sara ngangu li na ababâ na amama ti ala . Ala yeke hinga anzoni ye so a sara na ala pepe si ala yeke kpe ye ti Nzapa oko pepe .
55003003	Ala yeke na be ti zo pepe , ala yeke sara mawa ti amba ti ala pepe , ala yeke tene sioni tënë na iri ti amba ti ala , ala yeke kanga nzara ti tere ti ala pepe , ala yeke sara pasi na amba ti ala , ala ye ti sara nzoni ye pepe .
55003004	Ala yeke azo ti kango amba ti ala , azo ti ngonzo , azo so baba ahon ndö ti ala ; ala ye aye so anzere na ala ahon Nzapa ;
55003005	ala yeke sara ye mo baa mo tene , ala yeke azo so agbu tënë ti Nzapa mingi , andaa ala zia lege ti ngangu ti mabe awe . Mara ti azo tongaso , ayeke nzoni mo zia lege ti ala .
55003006	Ambeni zo na popo ti ala ayeke li na ya ti ada , ala yeke wara ngangu ti ala na ndö ti awali so akpengba pepe , awali so siokpari ahon ndö ti ala si nzara ti asioni ye nde nde ayeke na be ti ala ;
55003007	awali so ayeke manda ye lakue , me ala lingbi ti hinga taa-tënë laoko pepe .
55003008	Azo ni so ake taa-tënë gi tongana ti so Yanes na Yambres ake ando tënë ti Moïse . Li ti azo ni so aga kirikiri si mabe ti ala ayeke ye oko pepe .
55003009	Me fade ala yeke gue yongoro pepe , ngbanga ti so azo kue ayeke hinga buba ti ala tongana ti so azo ahinga ando buba ti Yanes na Yambres so .
55003010	Me ti mo , mo mu lani peko ti mbi na lege ti aye so : fango ye ti mbi , dutingo ti mbi , aye so mbi leke na be ti mbi ti sarango ni , mabe ti mbi , kangango be ti mbi ti ku ye , ndoye ti mbi , kangango be ti mbi
55003011	nga na aye ti ngangu so ando asi na mbi . Mbi baa pasi mingi na Antioshe , na Ikoniom , na Listre . Aye ti ngangu ti nyen laa asi na mbi pepe ? Me Kota Gbia azi mbi na ya ni kue .
55003012	Biani , azo so kue aga oko na Jésus Christ si ala gbu tënë ti Nzapa mingi , fade a yeke sara ngangu na ala .
55003013	Ti azo ti sioni na azo ti handango amba ti ala , fade ala yeke ngba ti sara sioni ti gue na ni ; ala yeke handa azo si azo ayeke handa nga ala .
55003014	Me ti mo , ayeke nzoni mo ngba na ndö ti ye so lani a fa na mo , mo yeda na ni si mo hinga mo tene , ayeke taa-tënë so ; mo hinga azo so afa ye ni na mo awe .
55003015	Ti londo na ndembe so mo de kete molenge ngbii asi fadeso , mo hinga Mbeti ti Nzapa ; mbeti ni alingbi ti mu na mo ndara . Ndara ni ayeke fa na mo lege titene mo soo kuâ na lege so mo ma na be na Jésus Christ .
55003016	Atënë kue ti Mbeti ti Nzapa alondo na yanga ti Nzapa wani . Atënë ni ayeke nzoni ti fa ye na zo , ti ke na zo sioni so lo sara , ti kiri zo na nzoni lege , ti fa na zo ye so ayeke mbirimbiri
55003017	si zo ti Nzapa akpengba , lo wara anzoni ye so kue alingbi titene lo sara na nzoni kua .
55004001	Na le ti Nzapa nga na le ti Jésus Christ so ayeke ga ande ti fâ ngbanga ti azo so ade na fini na azo so akui awe , ndali ti kiringo ti lo ti ga ti duti Kota Gbia , mbi hunda na mo titene
55004002	mo fa tënë ti Nzapa na azo , wala ndembe ni laa wala ndembe ni laa pepe , mo ngba gi daa . Mo fa sioni ti azo na le ti ala , mo suku na ala , mo mu wango na ala ; be ti mo awoko na lege ni pepe , mo ngba na nzara ti fango ye na ala .
55004003	Biani , mbeni ngoi ayeke ga so fade azo ayeke ye pepe ti ma fango ye so ayeke mbirimbiri , ala yeke sara ande gi aye ti be ti ala wani si ala yeke iri gba ti awafango-ye ti ga ti fa na ala tënë so anzere na mê ti ala .
55004004	Fade ala yeke kanga mê ti ala ti ma taa-tënë si ala yeke zi mê ti ala kue ti ma gi ambai ti mvene .
55004005	Ti mo , ayeke nzoni na ya ti ye kue , mo sara ye ahon ndoni pepe , me na legeni . Kanga be ti mo na ya ti pasi , sara kua ti fango Nzoni Tënë na azo , kua so Nzapa amu na mo ti sarango ni , mo sara ni kue .
55004006	Ti mbi , lango titene a mu mbi na sandaga alingbi awe ; lango titene mbi zia sese so alingbi nga awe .
55004007	Mbi tiri nzoni bira na legeni , mbi si na nda ti lege ni awe , mbi bata lege ti mabe .
55004008	Ti fadeso , Nzapa abata na mbi nzoni ye so a yeke mu na zo so aso benda . Lo leke nzoni ye ni ndali ti azo ti mbirimbiri , fade Kota Gbia so ayeke wafango-ngbanga ti mbirimbiri ayeke mu ni na mbi na lango ti ndani ; lo yeke mu nzoni ye ni gi na mbi oko pepe , me lo yeke mu ni nga na azo so kue aye tënë ti gango ti lo .
55004009	Sara kue titene mo ga hio mo wara mbi .
55004010	Demas azia mbi , ahon awe , ngbanga ti so nzara ti aye ti gigi so agbu lo ; lo gue na Tesalonike . Kresan ague na Galasii , Tite ague na Dalmasii .
55004011	Gi Luc oko laa angba na tere ti mbi . Mu Marc na tere ti mo si mo na lo aga , ngbanga ti so lo lingbi ti mu na mbi maboko na ya ti kua ti Nzapa .
55004012	Mbi tokua Tishike na Efeze awe .
55004013	Na gango ti mo , mo mu kota bongo ti de so lani mbi zia na ndo ti Karpus , na gbata ti Troas , mo ga na ni . Mo ga nga na abuku , mbirimbiri aporo ti nyama so a yeke su mbeti na ndö ni so .
55004014	Alexandre , zo ti pikango ndao asara sioni na mbi mingi ; fade Kota Gbia ayeke kiri na lo peko ti aye so lo sara .
55004015	Mo nga , mo sara hange na lo , ngbanga ti so lo ke atënë ti e na kuru go .
55004016	Na kozo ngbanga so lani a iri mbi daa , zo oko amu na mbi maboko pepe , azo kue azia mbi ahon . Ayeke nzoni Nzapa akiri peko ni na ala pepe !
55004017	Kota Gbia , lo wani ayeke lani na mbi , lo mu ngangu na mbi . Tongaso , mbi fa tënë ti lo kue si azo kue ti amara nde ama ni . Kota Gbia azi mbi na yanga ti bamara awe !
55004018	Fade Kota Gbia ayeke zi mbi na ya ti ye ti sioni so kue azo aleke ti sara na mbi , fade lo yeke soo mbi na kuâ si lo yeke gue na mbi na yayu , kodro-gbia ti lo . Gonda ayeke ti lo kpu na kpu ! Amen .
55004019	Mo bara na mbi Priscille na Akilas nga na azo ti sewa ti Onezifore .
55004020	Eraste angba na Korente . Mbi zia Trofime na kobela kâ na gbata ti Mile .
55004021	Sara kue titene mo si ge kozo si ngoi ti de alingbi . Ebule , Pudan , Linus , Claudia na a-ita kue abara mo .
55004022	Ayeke nzoni Kota Gbia aduti na mo ! Ayeke nzoni Nzapa asara nzoni be na ala !
56001001	Mbi Paul , mbi yeke zo ti kua ti Nzapa si mbi yeke nga watokua ti Jésus Christ . Nzapa atokua mbi ti sara si azo so lo soro ala ama na be si ala hinga taa-tënë so alingbi gi na lege ti vorongo Nzapa ,
56001002	tongaso si ala zia be ti ala ti ku fini so angba lakue lakue . Nzapa ayeke tene mvene pepe ; kozo si dunia abaa gigi , Nzapa amu zendo ti mu na ala fini ni so .
56001003	So ngoi ni alingbi awe , Nzapa , Wasongo e afa tënë ti lo , lo mu na mbi tënë ni si mbi yeke fa ni na peko ti yanga so lo mu na mbi .
56001004	Mbi tokua mbeti so na mo Tite so mo yeke taa molenge ti mbi na lege ti oko mabe so e yeke na ni . Ayeke nzoni Nzapa Babâ na Wasongo e , Jésus Christ asara nzoni be na mo si amu na mo siriri !
56001005	Mbi zia mo na zoa ti Krete titene mo leke tanga ti gere ti kua ni si mo zia nga akangba na ndö ti a-Eglize so ayeke na ya ti agbata ni oko oko kue . Ayeke nzoni mo sara aye ni tongana ti so mbi fa na mo .
56001006	Alingbi kangba ayeke zo so tënë ayeke na li ti lo pepe , lo yeke gi na wali oko ; amolenge ti lo ayeke azo so ama na be , zo ti bingo tënë na li ti ala ndali ti sarango ye ti kirikiri wala ti sarango ngangu li ayeke daa pepe .
56001007	Zo ti li ti Eglize ayeke wabatango lege ti aye ti Nzapa , nilaa alingbi lo yeke zo so tënë ayeke na li ti lo pepe . Lo yeke zo ti pikango kate pepe , zo ti ngonzo pepe , ngbaa ti samba pepe , zo ti tiri pepe ; lo yeke zo ti warango nginza na lege ti likisi pepe .
56001008	Me lo yeke yamba azo nzoni na da ti lo , lo ye ti sara gi nzoni ye ; lo yeke tene tënë na legeni , lo yeke zo ti mbirimbiri , lo duti nde ndali ti Nzapa , lo hinga ti kanga anzara ti tere ti lo .
56001009	Alingbi lo ngba gi na ndö ti tënë ti Nzapa so ayeke taa-tënë si alingbi gi na ti so azo ti Nzapa afa kozoni . Tongaso si lo lingbi ti mu wango na azo na lege ti fango ye so ayeke mbirimbiri , lo lingbi nga ti fa na azo ti kengo tënë so , ala girisa lege awe .
56001010	Biani , ambeni zo mingi ayeke daa so li ti ala akpengba , ala yeke diko abuba tënë si ala yeke handa azo ; mingi ti ala ayeke azuife so aga azo ti Christ .
56001011	Alingbi mo kanga yanga ti ala , ngbanga ti so ala sara si mabe ti azo kue na ya ti ambeni sewa ati . Ala ye ti gi nginza na lege ti sioni , nilaa ala yeke fa tënë so zo alingbi fade ti fa pepe .
56001012	Mbeni zo oko na popo ti ala , mbeni wayanga-nzapa ti ala wani atene : “ Azo ti Krete ayeke tene gi mvene lakue , ala yeke asioni nyama , ala yeke azo ti sopo so ayeke te kobe gi na mbana . ”
56001013	Tënë so lo tene so ayeke taa-tënë . Ndani laa , alingbi mo suku na ala ngangu si mabe ti ala aduti na legeni ;
56001014	alingbi ala zia be ti ala pepe na ndö ti atoli ti azuife nga na ndö ti fango tënë ti azo so azia lege ti taa-tënë .
56001015	Ye kue ayeke nzoni ndali ti azo so be ti ala avuru . Me ti azo so ayeke sioni si ala ke ti ma na be , mbeni nzoni ye oko ndali ti ala ayeke daa pepe . Hingango ndo ti ala nga na be ti ala kue aga sioni awe .
56001016	Ala tene na yanga ti ala atene , ala hinga Nzapa , me ye so ala yeke sara afa so , ala bere tënë ti lo awe . Ala yeke azo so sioni ti ala ahon ndoni , azo ti ngangu li , ala lingbi ti sara nzoni ye oko pepe .
56002001	Ti mo , mo tene gi tënë so alingbi na fango ye so ayeke mbirimbiri .
56002002	Mo tene na ambakoro-koli titene ala sara ye ahon ndoni pepe , me na legeni ; ala ne tere ti ala , ala tene tënë na legeni , ala kpengba na lege ti mabe , na lege ti yengo tere nga na lege ti kangango be na ya ti aye kue .
56002003	Mo tene nga na ambakoro-wali titene ala duti tongana azo so aduti nde ndali ti Nzapa : alingbi ala tene sioni tënë na iri ti zo pepe , ala yeke angbaa ti samba pepe , ala fa na azo ye so ayeke nzoni ,
56002004	ala fa na amaseka-wali so amu koli ti ye akoli ti ala na amolenge ti ala ,
56002005	ti sara ye ahon ndoni pepe , me na legeni , ti bata li ti ala nzoni , ti duti anzoni wali ti da , ti duti na nzerengo be , ti ma yanga ti akoli ti ala . Tongaso , fade mbeni zo ayeke zonga tënë ti Nzapa pepe .
56002006	Mo mu nga wango na amaseka-koli titene ala sara ye ahon ndoni pepe , me na legeni ;
56002007	ala sara tongaso na ya ti aye kue . Mo nga , mo duti tapande na lege ti sarango anzoni ye : mo fa ye na azo na legeni mbirimbiri , mo ne tere ti mo .
56002008	Mo tene gi tënë so ayeke na legeni si zo alingbi ti kasa ni pepe , tongaso si wato agi tënë ti bi na li ti e gbaa si kamene agbu lo .
56002009	Alingbi angbaa ama yanga ti awa ti ala na ya ti aye kue . Ala sara ye so anzere na be ti awa ti ala ni : ala bingbi tënë na awa ti ala pepe ,
56002010	ala nzi nga ye ti awa ti ala ni pepe . Lakue ala sara ye titene awa ti ala alingbi ti zia be ti ala na ndö ti ala . So laa ayeke sara titene azo ane tënë so e yeke fa si alondo na Nzapa , Wasongo e .
56002011	Biani , Nzapa afa nzoni be ti lo na azo kue awe titene na lege ti nzoni be ti lo ni , ala soo kuâ .
56002012	Nzoni be ti lo afa na e titene e zia lege ti kengo Nzapa , e zia nzara ti aye ti gigi so . Tongaso , na lege ti dutingo ti e , e sara ye ahon ndoni pepe , me na legeni , e sara ye ti mbirimbiri , e ngba ti gbu tënë ti Nzapa ngangu
56002013	si e zia be ti e ti ku nzoni lango so fade e yeke baa kota Nzapa ti e na Wasongo e , Jésus Christ , na ya ti gonda ti lo .
56002014	Lo ka ando tere ti lo na kuâ ndali ti e , ti zi e na ya ti aye ti sioni kue , ti sukula e si e ga azo ti lo wani , titene e mu ngangu ti e kue ti sara anzoni ye .
56002015	Lege so mo lingbi ti tene tënë na azo , ti mu wango na ala , ti suku na ala laa ; mo sara ni na ngangu so Nzapa amu na mo . Mo sara si mbeni zo oko abaa mo tongana buba zo pepe .
56003001	Mo kiri mo tene na azo kue : alingbi ala ma yanga ti azo ti komandema na ti azo so ayeke na li ti kodro ; alingbi ala sara ye so azo ni ahunda na ala , ala duti nduru ti sara nzoni ye lakue .
56003002	Alingbi ala tene sioni tënë na iri ti zo pepe , ala papa na zo pepe , ala sara nzoni be na azo ; lakue , ala sara ye na azo kue gi na wokongo be .
56003003	E nga , e yeke ando azo so li ti e ayeke daa pepe , azo ti ngangu li , azo so agirisa lege . Ando , e mu be ti e kue ti sara aye so anzere na be ti e si nzara ti aye nde nde ahon ndö ti e ; e yeke azo ti sioni si e yeke sara kota be na tere ti amba ti e . Azo ayeke ke e ; e nga , e yeke ke tere na popo ti e .
56003004	Me na ndembe so Nzapa , Wasongo e , afa nzoni be ti lo na azo si lo fa nga yengo so lo ye azo na ni ,
56003005	lo soo e na kuâ . Mbeni ye ti nzoni so e wani e sara na lege ti mbirimbiri ti e titene lo soo e ndali ni ayeke daa pepe , me lo soo e , ngbanga ti so lo baa mawa ti e . Lo soo e , lo sukula e na lege ti Yingo-Vuru so asara si e ga fini zo si e wara fini kode ti dutingo ni .
56003006	Nzapa asara si Yingo-Vuru aga mingi na ndö ti e na lege ti Jésus Christ , Wasongo e .
56003007	Tongaso , na lege ti nzoni be ti lo , e ga mbirimbiri na le ti Nzapa si e wara nga fini so angba lakue lakue so e zia be ti e ti ku ni .
56003008	Tënë so ayeke taa-tënë . Mbi ye mo tene tënë na ndö ni ngangu si azo so ama na be na Nzapa azia be ti ala na sarango anzoni ye . So laa ayeke nzoni si azo alingbi ti wara ye daa .
56003009	Me mo kpe lege ti gingo nda ti asenge senge tënë : tënë ti nda ti mara ti azo , apapa na abingbingo tënë na ndö ti atënë ti Ndia . Aye so kue ayeke senge senge , zo alingbi ti wara ye daa pepe .
56003010	Zo so ayeke ga na kangbi na ya ti Eglize , mo gboto mê ti lo kozoni . Tongana lo ngba daa , mo kiri mo gboto mê ti lo ti fani use . Na pekoni , tongana lo ma mo pepe , mo zia lo na gigi .
56003011	Mo hinga so mara ti zo tongaso , lo girisa lege awe . So lo ngba ti sara siokpari , lo fâ ngbanga na li ti lo wani awe .
56003012	Tongana mbi tokua Artemas wala Tishike na mo , mo gi lege ngangu ti ga ti wara mbi na gbata ti Nikopolis . Mbi leke be ti mbi ti ngba kâ na ngoi ti de .
56003013	Mo mu maboko na Zenas , wagbungo-koko , lo na Apolos ngbanga ti tambula ti ala si mbeni ye atia ala pepe .
56003014	Alingbi azo ti e nga amanda lege ti mu tere ti ala kue ti sara anzoni ye . Tongaso , tongana mbeni ye atia , ala lingbi ti mu maboko ndali ni , ala duti gi senge pepe .
56003015	Azo so kue ayeke na tere ti mbi ge abara mo . Mo bara amba ti e so e na ala , e ye tere si ala ma na be tongana e so . Ayeke nzoni Nzapa asara nzoni be na ala kue !
57001001	Mbi Paul , so mbi yeke na da ti kanga ndali ti Jésus Christ , mbi na ita ti e Timothée laa e tokua mbeti so na mo Philémon , mba ti e , zo ti kua so e ye mo mingi .
57001002	E tokua nga mbeti so na ita ti e ti wali Apia , lo na Arshipe , mba ti e so abongbi na e ti tiri bira ; e tokua nga mbeti so na azo ti Eglize so ayeke bongbi na da ti mo .
57001003	Ayeke nzoni Nzapa Babâ na Kota Gbia Jésus Christ asara nzoni be na ala si amu na ala siriri !
57001004	Ita Philémon , mbi yeke zia mo lakue na ya ti sambela ti mbi si mbi yeke mu singila na Nzapa ti mbi .
57001005	Biani , mbi ma tënë ti yengo so mo ye na azo ti Nzapa nga na tënë ti mabe ti mo na ndö ti Kota Gbia Jésus .
57001006	Mbi hunda na Nzapa titene beoko so mbi na mo , e yeke na ni na lege ti mabe asara si azo ahinga anzoni ye so kue e lingbi ti sara ndali ti Christ .
57001007	Ita ti mbi , so mbi ma tënë ti yengo so mo ye na azo , ngia asi be ti mbi si be ti mbi ade . Ye so mo sara so amu ngangu na be ti azo ti Nzapa .
57001008	So e ga oko na Christ awe so , mbi lingbi ti mu yanga na mo senge ti sara ye so mo lingbi ti sara .
57001009	Mbi ye fade ti mu yanga na mo pepe , me ndali ti so mbi na mo e ye tere , mbi ye mingi ti hunda mbeni ye na mo . Mbi Paul , mbakoro zo , mbi yeke fadeso na da ti kanga ndali ti Jésus Christ .
57001010	Mbi gbu gere ti mo ndali ti Onezime ; lo ga molenge ti mbi ge na da ti kanga ndali ti so lo ma na be na lege ti mbi .
57001011	Ando , mo wara nzoni ye na lege ti lo pepe , me fadeso mbi na mo kue , e yeke wara nzoni ye na lege ti lo .
57001012	Fadeso mbi yeke kiri lo na mo , lo yeke tongana mbeni mbage ti tere ti mbi wani .
57001013	Mbi yeke fade na nzara ti bata lo na tere ti mbi , tongaso si lo sara kua so mo wani mo lingbi fade ti sara na mbi , na ndembe so mbi yeke na da ti kanga ndali ti Nzoni Tënë .
57001014	Me mbi ye ti sara mbeni ye pepe gi tongana mbi hinga tënë ti be ti mo si . Titene mo sara nzoni na mbi , mbi ye ti gbu mo na ngangu pepe , me mbi ye mo sara ye so be ti mo afa na mo ti sarango ni .
57001015	Mbi hinga pepe , Onezime akangbi na mo na ya ti kete ngoi titene na pekoni , mo kiri mo wara lo si lo ngba na mo lakue lakue .
57001016	Ti fadeso , lo yeke gi ngbaa pepe , me lo hon ngbaa awe ; lo yeke ita so e ye lo mingi . Mbi ye lo ahon ndoni , mo nga , fade mo yeke ye lo ahon ndoni , ngbanga ti so lo yeke mba ti mo zo si lo yeke nga mba ti mo , zo ti Kota Gbia .
57001017	Tongaso , tongana mo baa mbi tongana mba ti mo , zo ti kua ti Christ , ayeke nzoni mo yamba lo tongana ti so mo yeke yamba mbi .
57001018	Tongana lo sara sioni na mo , wala mbeni yongo ti mo angba na li ti lo , ayeke nzoni mo zia ni na li ti mbi .
57001019	Mbi Paul laa mbi yeke su tënë so na maboko ti mbi wani : fade mbi yeke futa yongo ni na mo . — Mbi ye ti dabe ti mo na ndö ti mbeni ye : yongo ti mbi ayeke na li ti mo , yongo ni ayeke fini ti mo wani . —
57001020	Biani , ita , sara ye so na mbi , ngbanga ti so mo ga oko na Kota Gbia awe . Ndali ti so mo yeke ita ti mbi , zo ti Christ , sara titene be ti mbi awara ngangu .
57001021	Na ndembe so mbi yeke su mbeti so na mo , mbi hinga mbi tene , fade mo yeke sara ye so mbi hunda na mo . Biani , mo yeke sara ande ye ni ahon ti so mbi hunda na mo .
57001022	Mo leke nga mbeni ndo ti lango ndali ti mbi , ngbanga ti so mbi zia be ti mbi ti ku so fade Nzapa ayeke ma sambela ti ala si lo yeke zi lege titene mbi kiri na popo ti ala .
57001023	Epafras , mba ti mbi zo ti kanga ndali ti Jésus Christ , abara mo .
57001024	Marc , Aristarke , Demas na Luc , amba ti mbi , azo ti kua , ala nga abara mo .
57001025	Ayeke nzoni Kota Gbia Jésus Christ asara nzoni be na ala !
58001001	Ando , Nzapa atene tënë fani mingi na akotara ti e na lege nde nde ; lo zia tënë ni na yanga ti awayanga-Nzapa si ala tene .
58001002	Me na ngoi ti ndani so e yeke daa , lo tene tënë na e na lege ti Molenge ti lo . Nzapa asara dunia mobimba na lege ti Molenge si lo zia Molenge ni titene aye kue aga ti lo .
58001003	Gonda ti Nzapa ayeke za na lege ti Molenge ni . Lo yeke taa tongana ti so Nzapa ayeke , lo yeke bata dunia so na ngangu ti tënë ti yanga ti lo . So lo sukula asiokpari ti azo awe , lo gue lo duti na yayu , na tere ti Nzapa so ngangu ti lo ahon ndoni , na mbage ti maboko ti lo ti koli .
58001004	Molenge ti Nzapa aga kota ahon a-ange kue . Legeoko , Nzapa amu na lo iri so ayeke nde na ti a-ange .
58001005	Biani , laoko Nzapa atene mbeni tënë tongaso na mbeni ange pepe : “ Mo yeke molenge ti mbi , laso mbi ga Babâ ti mo awe . ” Laoko lo tene nga mbeni tënë tongaso na ndö ti mbeni ange pepe : “ Fade mbi yeke duti Babâ ti lo si lo yeke duti molenge ti mbi . ”
58001006	Me na ndembe so Nzapa aye ti tokua kozo molenge ti lo na ndö ti dunia so , lo tene : “ Alingbi a-ange ti Nzapa kue avoro lo . ”
58001007	Tënë so Nzapa atene na ndö ti a-ange ayeke so : “ Lo sara si a-ange ti lo aga tongana kota pupu ; lo sara si azo ti kua ti lo aga tongana amenga ti wâ . ”
58001008	Me ti molenge ti lo , Nzapa atene : “ O Nzapa , mbata ti mo ti gbia ayeke ngba kpu na kpu ! Na ya ti kodro-gbia ti mo , mo yeke sara komandema na legeni .
58001009	Mo ye gi ye ti mbirimbiri si mo ke ye ti sioni . Ndani laa Nzapa , Nzapa ti mo asoro mo na popo ti amba ti mo si atuku mafuta ti matanga na li ti mo . ”
58001010	Nzapa akiri atene : “ Kota Gbia , na tongo nda ni , mo laa mo sara sese , yayu ayeke ye so maboko ti mo asara .
58001011	Fade aye so kue ayeke buba , me mo yeke ngba ti mo . Biani , fade aye so kue ayeke ga tongana ngbene bongo so awoko awe .
58001012	Fade mo yeke rule aye so tongana ti so zo ayeke rule kota bongo ti de . Fade mo yeke sara si ala ga nde tongana ti so zo ayeke zi bongo ti yu mbeni nde . Me ti mo , mo yeke ngba lakue si alango ti mo ayeke hunzi pepe . ”
58001013	Laoko Nzapa atene nga na mbeni ange pepe , atene : “ Ga mo duti na mbage ti maboko ti mbi ti koli , ngbii asi na ndembe so mbi yeke sara titene awato ti mo aga tongana mbata ti gbe ti gere ti mo si ! ”
58001014	A-ange ayeke gi ayingo so ayeke sara kua na Nzapa : lo yeke tokua ala titene ala sara nzoni na azo so lo ye ti soo ala .
58002001	Ndani laa , tënë ti Nzapa so e ma , alingbi e gbu ni ngangu , tongaso si e girisa lege pepe .
58002002	Tënë so Nzapa afa ando na lege ti a-ange , aga taa-tënë . Azo so kue ake tënë ni , wala ala so aye ti ma ni pepe , Nzapa afâ ngbanga na li ti ala alingbi mbirimbiri na ye so ala sara .
58002003	Tongaso , tënë ti songo zo na kuâ ayeke kota ye mingi . Tongana e baa ni tongana mbeni senge ye na le ti e , fade e yeke kpe ngbanga ti Nzapa tongana nyen ? Kota Gbia ato nda ti tene tënë ti songo zo na kuâ ni so kozoni . Na pekoni , azo so ama tënë ni , ala fa ni na e si ala ye gbe ni atene , tënë ni ayeke taa-tënë .
58002004	Nzapa nga afa atene , tënë ni ayeke taa-tënë na lege ti aye ti kpene nde nde na aye ti dongo be nga na amatabisi ti Yingo-Vuru so lo kangbi na azo tongana ti so be ti lo aye .
58002005	Biani , dunia so ayeke ga ande si e yeke tene tënë ni so , a-ange laa Nzapa azia ni na gbe ti ala pepe .
58002006	Me na ya ti Mbeti ti Nzapa , mbeni zo atene : “ Nzapa , zo ayeke nyen titene mo dabe ti mo na lo ? Zo ayeke nyen titene mo baa lege ti lo ?
58002007	Mo sara si lo kiri na gbe ti a-ange ndali ti kete ngoi , mo sara si azo agonda lo mingi si ane lo .
58002008	Mo zia ye kue na gbe ti lo . ” So Nzapa azia ye kue na gbe ti lo , ye kue ayeke na gbe ti lo . Me na le ti e , e de ti baa so ye kue ayeke na gbe ti lo pepe .
58002009	Me ye so e baa ni ayeke so : Nzapa akiri na Jésus na gbe ti a-ange ndali ti kete ngoi . Na lege ti nzoni be ti Nzapa , Jésus akui ndali ti azo kue , nilaa Nzapa asara si azo agonda lo mingi si ane lo ndali ti kuâ so lo kui .
58002010	Nzapa asara ye kue , ye kue ayeke ndali ti lo . Lo ye ti mu azo mingi ti li na ala na ya ti gonda ti lo . Biani , alingbi fade lo sara titene Jésus aga nzoni kue na lege ti pasi so lo baa . Andaa Jésus ayeke mu lege na azo titene ala soo kuâ .
58002011	Lo so ayeke zia azo nde ndali ti Nzapa , lo na azo ni ayeke gi na Babâ oko . Ndani laa , lo yeke na kamene ti iri ala a-ita ti ni pepe .
58002012	Biani , lo tene : “ Fade mbi yeke tene tënë ti mo na a-ita ti mbi si mbi yeke gonda mo na ya ti bongbi ti azo ti mo . ”
58002013	Lo kiri lo tene : “ Fade mbi yeke zia be ti mbi kue na ndö ti Nzapa . ” Lo kiri lo tene nga : “ Amolenge so Nzapa amu ala na mbi , baa , mbi na ala laa ! ”
58002014	Ndali ti so amolenge ni ayeke na tere na mene oko , Jésus aga tongana ala si lo mu tere ti zo . Tongaso , na lege ti kuâ ti lo , lo kinda Zabolo so ayeke ando na ngangu na ndö ti kuâ .
58002015	Azo so lani mbeto ti kuâ ayeke sara ala si ala ga tongana angbaa na gigi ti ala kue , na lege ti kuâ ti lo , lo zi ala awe .
58002016	Biani , Jésus aga ti mu maboko na a-ange pepe , me lo ga ti mu maboko na ahale ti Abraham .
58002017	Ndani laa , alingbi fade lo ga tongana a-ita ti lo na ya ti aye kue . Tongaso , lo ga kota wayango-sandaga so ayeke baa mawa ti azo si lo yeke sara kua ti Nzapa na legeni , titene lo zi asiokpari ti azo .
58002018	Biani , lo lingbi ti mu maboko na azo so aye ti tarango be asi na ala , ngbanga ti so lo nga , lo baa pasi si aye ti tarango be asi ando na lo .
58003001	Tongaso , a-ita azo ti Nzapa , ala so lo iri ala ti ga azo ti lo , ayeke nzoni ala baa ndo na Jésus , lo so Nzapa atokua lo titene lo ga kota wayango-sandaga ti mabe so e yeke fa tënë ni .
58003002	Ando , Moïse asara kua na legeni na ya ti da ti Nzapa kue . Legeoko nga , Jésus asara kua na Nzapa na legeni , Nzapa so asara si lo ga kota wayango-sandaga .
58003003	Biani , zo so asara da , azo ayeke ne lo ahon da ni wani , nilaa , alingbi azo agonda Jésus ahon ti so ala gonda Moïse so .
58003004	Da kue , zo laa asara ni , me lo so asara ye kue ayeke Nzapa .
58003005	Moïse asara ti lo ando kua ti da ti Nzapa kue na legeni tongana zo ti kua ti Nzapa ; kua ti lo ayeke ti fa na azo tënë so Nzapa ayeke tene ande na ala .
58003006	Ti Christ , lo sara kua ni na legeni tongana Molenge ti Nzapa , lo yeke na komandema na ndö ti da ti Babâ ti lo . E laa e yeke da ni tongana e ngba ti zia be ti e na ndö ti ye so e yeke ku ni si e gonda tere ti e daa .
58003007	Ndani laa , tongana ti so Yingo-Vuru atene : “ Laso , tongana ala ma go ti Nzapa ,
58003008	ala kpengba be ti ala pepe tongana ti so akotara ti ala asara ngangu li si ala tara be ti Nzapa na ngoi so ala yeke ando na benyama .
58003009	Kâ , akotara ti ala agi yanga ti mbi , ala tara be ti mbi si ala baa aye so mbi sara
58003010	na ya ti ngu baleosio . Ndani laa ngonzo asara mbi na tere ti ala si mbi tene lani , mbi tene : ‘ Li ti ala ayeke gue lakue gi kirikiri ; ala ke ti hinga lege so mbi ye ala mu . ’
58003011	Na ya ti ngonzo ti mbi , mbi deba yanga , mbi tene : kodro so mbi leke titene ala wu tere ti ala daa so , fade ala yeke li na ya ni oko pepe ! ”
58003012	A-ita , le ti ala akpengba ! Mbeni zo oko na popo ti ala asara sioni be wala adekite pepe , tongaso si lo zia lege ti Nzapa pepe , lo so lo yeke na fini .
58003013	Me so ngoi so Mbeti ti Nzapa airi ni “ laso ” angba , ala mu wango na popo ti ala lakue si siokpari ahanda mbeni zo pepe , tongaso si lo ga zo ti ngangu li pepe .
58003014	Fadeso , e na Christ e yeke sara kua legeoko gi tongana kozo ye so e zia be ti e daa , e gbu ni ngangu ngbii asi na ndani .
58003015	Mbeti ti Nzapa atene : “ Laso , tongana ala ma go ti Nzapa , ala kpengba be ti ala pepe tongana ti so akotara ti ala asara ngangu li . ”
58003016	Azo so ama ando go ti Nzapa si ala sara ngangu li so ayeke azo wa ? Ala yeke azo so kue Moïse amu ala na kodro ti Ezipte si asigigi na ala .
58003017	Be ti lo aso na ya ti ngu baleosio na azo wa ? Be ti lo aso na azo so asara siokpari si ala kui na ya ti benyama .
58003018	Nzapa adeba yanga ti lo , atene : “ Fade ala yeke li na kodro so pepe , kodro so mbi leke titene ala wu tere ti ala daa so ” . Lo deba yanga ni na azo wa ? Na azo so asara ngangu li so .
58003019	Tongaso , e baa so azo ni ali na kodro ni pepe , ngbanga ti so ala ma na be pepe .
58004001	Nzapa amu zendo na e atene , e lingbi ti li na ndo so lo leke titene e wu tere ti e daa ; zendo ni angba laso . Tongaso , le ti ala akpengba si lege ti lingo na ndo ti wungo tere ni akanga na mbeni zo oko na popo ti ala pepe .
58004002	Biani , e nga e ma Nzoni Tënë tongana ti so akotara ti e ama ni ando so . Me Nzoni Tënë ni asara ye oko na ala pepe , ngbanga ti so azo so ama tënë ni , ala ma na be na ni pepe .
58004003	Ti e so e ma na be na Nzoni Tënë ni , e yeke li na ndo ti wungo tere ni . Nzapa atene ando , atene : “ Na ya ti ngonzo ti mbi , mbi deba yanga , mbi tene : kodro so mbi leke titene ala wu tere ti ala daa so , fade ala yeke li na ya ni oko pepe ! ” Andaa , Nzapa atene tënë so na peko ti so lo hunzi kua ti lo kue awe , ngbene ye so dunia abaa gigi .
58004004	Biani , Mbeti ti Nzapa atene tënë na ndö ti mbarambara lango ni , atene : “ Nzapa asara akua ti lo kue si lo wu tere ti lo na lango mbarambara ni . ”
58004005	Gi na ya ti oko Mbeti ti Nzapa so , a kiri atene : “ Kodro so mbi leke titene ala wu tere ti ala daa so , fade ala yeke li na ya ni oko pepe . ”
58004006	Akozo zo so ama ando Nzoni Tënë ni , ala li na ndo ti wungo tere ni so pepe , ngbanga ti so ala ke ti yeda na tënë ni . Me lege angba na zingo ni titene ambeni zo ali na ndo ti wungo tere ni .
58004007	Ndani laa Nzapa akiri aleke mbeni lango si lo di iri ni “ laso ” . Ngu mingi na pekoni , lo zia tënë ni na yanga ti David ; e diko ni fade awe ; tënë ni atene : “ Laso , tongana ala ma go ti Nzapa , ala kpengba be ti ala pepe . ”
58004008	Tongana Josué asi lani na azo ti Israel na ndo ti wungo tere ni so biani , ka Nzapa akiri atene tënë ti mbeni lango nde na pekoni pepe .
58004009	So aye ti tene , mbeni lango ti wungo tere angba ndali ti azo ti Nzapa , tongana ti lango mbarambara ni .
58004010	Biani , Nzapa awu tere ti lo na peko ti akua so lo sara . Legeoko nga , zo so asi na ndo ti wungo tere ni so , andaa lo nga , lo yeke wu tere ti lo na peko ti akua so lo sara .
58004011	Ndani laa , ayeke nzoni e sara ngangu ti li na ndo ti wungo tere so , tongaso si fade mbeni zo oko na popo ti e ati pepe na mungo tapande ti azo so asara ngangu li .
58004012	Tënë ti Nzapa ayeke na fini si ayeke na ngangu ti sara ye . Tënë ni ayeke kpo be ti zo ahon yongoro zeme so yanga ni aza mbage na mbage . Tënë ni ayeke gue ngbii akangbi popo ti be ti zo na yingo ti zo . Tënë ni ayeke kangbi popo ti mafuta ti ya ti bio nga na ndo so abio atengbi tere daa . Tënë ni ayeke sigigi na tënë ti be ti zo nga na aye so kue nzara ni ayeke na be ti zo .
58004013	Ye so kue Nzapa asara , mbeni oko so ahonde na le ti lo ayeke daa pepe . Ye kue ayeke na gbe ti le ti lo polele ; ye so kue e yeke sara , fade e yeke fa peko ni na lo .
58004014	E yeke na kota wayango-sandaga so ahon atanga ni kue , lo gue ngbii lo si na le ti Nzapa kâ na yayu : ayeke Jésus , Molenge ti Nzapa . Nilaa , ayeke nzoni e gbu mabe ti e ngangu , mabe so e yeke fa tënë ni .
58004015	E yeke na kota wayango-sandaga so alingbi ti baa mawa ti e na ndo so ngangu atia e daa . Biani , aye ti tarango be kue asi na lo tongana ti so ayeke si na e , me lo sara ti lo siokpari oko pepe .
58004016	Tongaso , e gue nduru na tere ti mbata ti Gbia Nzapa na mbeto pepe , titene lo baa mawa ti e , lo sara nzoni be na e si lo mu na e maboko na ndembe so alingbi .
58005001	A yeke soro kota wayango-sandaga na popo ti azo si a yeke zia lo titene lo sara kua ti Nzapa ndali ti azo , ti leke tënë na popo ti azo na Nzapa . Kua ti kota wayango-sandaga ayeke ti ya aye so azo aga na ni na Nzapa , ti ya nga sandaga na Nzapa ndali ti asiokpari ti azo .
58005002	Na lege ti sarango ye ti lo , ambeni ye mingi atia kota wayango-sandaga ni . Nilaa lo lingbi ti baa mawa ti azo so agirisa lege nga na ala so ahinga atene , sioni ye laa ala sara pepe .
58005003	Ndali ti so aye atia lo na lege ti sarango ye ti lo , lo yeke ya sandaga na Nzapa gi ndali ti azo ti kodro pepe , me lo yeke ya nga sandaga ndali ti asiokpari ti lo wani .
58005004	Zo ayeke mu tere ti lo wani ti si na kota ndo ni pepe , so ti tene , ti ga kota wayango-sandaga ; me Nzapa laa ayeke iri zo ni tongana ti so lo iri ando Aaron .
58005005	Ti Christ ayeke nga tongaso : lo mu tere ti lo wani ti si na kota ndo pepe ti ga kota wayango-sandaga ; me Nzapa laa amu lo ti ga kota wayango-sandaga , Nzapa so atene na lo : “ Mo yeke Molenge ti mbi , laso mbi ga Babâ ti mo awe . ”
58005006	Nzapa akiri atene nga , atene : “ Mo yeke duti wayango-sandaga kpu na kpu tongana ti Melkisedeke . ”
58005007	Na ngoi so Jésus ayeke na sese so , lo hinga so Nzapa alingbi ti soo lo na kuâ . Lo sambela , lo voro tere ti lo na Nzapa , lo dekongo , lo toto na ngu ti le . Nzapa ama lo , ngbanga ti so lo sara tere ti lo kete si lo ma yanga ti Nzapa .
58005008	Ataa so lo yeke Molenge ti Nzapa , lo ga zo ti mango yanga ti Nzapa na lege ti pasi so kue lo baa .
58005009	So lo sara aye so kue lo lingbi fade ti sara awe , Jésus aga zo ti songo azo , lo yeke soo azo so kue ama yanga ti lo si lo yeke sara titene ala duti na fini lakue lakue .
58005010	Nzapa azia lo kota wayango-sandaga tongana ti Melkisedeke .
58005011	E yeke na tënë mingi ti tene na ala na ndö ti tënë so ; me ayeke ngangu ti fa nda ti atënë ni , ngbanga ti so ala ga azo so ayeke ma ya ti tënë hio pepe .
58005012	Ngoi ahon mingi so ala lingbi fade ti ga awafango-ye ! Me ala kiri aga azo titene a kiri a fa na ala akozo tënë ti Nzapa . So aye ti fa atene , ala de ti kpengba titene a mu na ala kpengbango kobe pepe , ala ngba ti nyon ngu ti me .
58005013	Zo so angba ti nyon me , andaa lo de kete molenge . Tënë na ndö ti ye so ayeke mbirimbiri , lo lingbi ti ma ya ni pepe .
58005014	Kpengbango kobe ayeke ndali ti akangba , ngbanga ti so na lege ti sarango ye so ala yeke sara lakue , le ti ala azi awe ti hinga ye ti nzoni na ye ti sioni .
58006001	Tongaso , alingbi e zia lege ti akozo tënë so e manda ando na ndö ti Christ , e hon fadeso ti manda akpengba tënë so alingbi na akangba , e kiri na ndö ti akozo kota tënë ni pepe . Akozo tënë ni ayeke so : tënë ti ziango ngbene lege ti sarango abuba ye , tënë ti mango na be na Nzapa ,
58006002	tënë na ndö ti abateme : tënë ti
58006003	Tongana Nzapa ayeda , ye so e yeke sara ande laa .
58006004	E mu tapande ti azo so akiri na sioni lege ti sarango ye ti ala : lumiere ti Nzapa azi le ti ala awe , ala ndu nzoni ye ti yayu , ala wara Yingo-Vuru ,
58006005	ala hinga atene , tënë ti Nzapa anzere , ala hinga nga aye ti kpene ti ngoi so Nzapa ayeke ga ti le-gbia .
58006006	Ataa so kue gbaa , ala kiri na sioni lege ti sarango ye ti ala ti kozoni . Lege titene a sara si ala kiri azia ngbene lege ti sarango ye ti ala ayeke daa oko pepe . Biani , ala kiri akanga Molenge ti Nzapa na ndö ti keke ti kroa si ala sara titene azo azonga lo .
58006007	E mu tapande ti yaka : tongana ngu apika fani mingi na ndö ti sese si sese ni asara titene anzoni le ti kobe asigigi ndali ti azo so alu ye daa , andaa Nzapa asara tufa na ndö ti sese ni awe .
58006008	Me tongana sese ni asara titene aki na akeke ti ki asigigi , andaa sese ni so ayeke buba sese ; fade Nzapa ayeke deba ni si na pekoni , a yeke gbi ni na wâ .
58006009	Ti ala , a-ita so e ye ala mingi , ataa so e tene tënë tongaso , e hinga na be ti e so , ala yeke tambula na nzoni lege so zo ayeke mu titene lo soo kuâ .
58006010	Biani , Nzapa ayeke kirikiri pepe . Yengo so ala ye ando lo na ni nga na sarango nzoni so ala yeke sara na a-ita ti ala , azo ti Nzapa si ala ngba daa laso so , fade Nzapa ayeke girisa ni pepe .
58006011	Me e ye mingi titene ala oko oko kue angba na nzara ti sarango nzoni ye tongana ti kozoni ; ala ngba daa ngbii asi na ndani , tongaso si fade ala yeke wara aye so ala zia be ti ala ti ku ni .
58006012	Ala woko na lege ti sarango kua pepe , me ala sara ye tongana ti azo so ama na be , azo so akiri na peko pepe . Azo ni ayeke wara aye so Nzapa amu zendo ni na ala .
58006013	Na ngoi so Nzapa amu zendo na Abraham , mbeni zo so ayeke kota ahon Nzapa titene lo deba na iri ti lo ayeke daa pepe , nilaa lo deba na iri ti lo wani ,
58006014	lo tene : “ Mbi deba yanga ti mbi awe : fade mbi yeke sara tufa na ndö ti mo gbani gbani , mbi yeke sara si amolenge ti mo awu ahon ndoni . ”
58006015	Abraham akanga be ti lo aku si lo wara ye so Nzapa amu zendo ni na lo .
58006016	Tongana azo ayeke deba yanga ti ala , ala yeke deba na iri ti mbeni zo so ayeke kota ahon ala . Dengo ba ni ayeke sara si ala luti na ndö ti mbeni ye ti mbirimbiri , tongaso si dengo kite ahunzi na popo ti ala .
58006017	Andaa , azo so Nzapa amu zendo ti mu aye na ala , lo ye ti fa biani na ala so be ti lo angba lakue na ndö ti zendo ni . Ndani laa lo deba yanga ti lo na ndö ti zendo ni .
58006018	Dengo ba so Nzapa ade na zendo so lo mu so ayeke ngba lakue ; tënë ti mvene ayeke na ya ti aye use so oko pepe . Aye use so ayeke kpengba e mingi , e so e zia be ti e ti ku ti wara ye so Nzapa aye ti mu na e .
58006019	Ti fini ti e ayeke nga tongaso : ye so e zia be ti e ti ku ayeke tongana nengo wen so a yeke bi na ya ti ngu , agbu mangboko si aluti mbirimbiri . Ye so e zia be ti e ti ku ayeke ye so aluti mbirimbiri , ye ni ahon na ya ti ridoo so a kanga na ya ti kota da ti Nzapa so ayeke na yayu , ague ngbii asi na ndo so ayeke nde si ayeke nzoni kue ahon atanga ni .
58006020	Jésus ali na ndo so kozo ti e nga ndali ti e . Lo ga kota wayango-sandaga kpu na kpu tongana ti Melkisedeke .
58007001	Melkisedeke ayeke gbia ti gbata ti Salem , lo yeke nga wayango-sandaga ti Nzapa so ayeke na yayu kâ na ndö ti aye kue . Lani , Abraham ague ti tiri bira na agbia si lo kinda ala . Na kiringo ti lo na kodro , Melkisedeke ague atengbi na lo na lege si Melkisedeke asara tufa na ndö ti lo .
58007002	Na pekoni , Abraham amu na lo dime ti aye so kue lo wara . Kozo ye so e yeke baa na ndö ti Melkisedeke ayeke so : nda ti iri ti lo atene “ gbia ti ye ti mbirimbiri ” . Use ye ni , lo yeke nga gbia ti gbata ti Salem ; nda ti iri ni ayeke “ gbia ti siriri ” .
58007003	Babâ ti lo na mama ti lo ayeke daa pepe , akotara ti lo ayeke nga daa pepe . Zo ahinga lango ti dungo lo wala lango ti kuâ ti lo pepe . Lo yeke tongana Molenge ti Nzapa : lo yeke sara kua ti wayango-sandaga kpu na kpu .
58007004	Azo , ala baa Melkisedeke , lo yeke kota zo ! Abraham , kotara ti e amu na lo dime ti aye so lo gbu na peko ti bira .
58007005	Andaa Ndia ti Moïse amu lege na ahale ti Lévi so ayeke sara kua ti yango sandaga ti mu dime ti aye ti azo ti Israel kue . So aye ti tene , ala yeke mu dime ni na maboko ti a-ita ti ala so ayeke nga ahale ti Abraham .
58007006	Melkisedeke ayeke zo ti mara ti Lévi pepe , me Abraham amu na lo dime ti aye so lo wara . Na ndoni , Melkisedeke asara tufa na ndö ti Abraham , lo so Nzapa amu zendo na lo so .
58007007	Andaa kota zo laa ayeke sara tufa na ndö ti zo so ayeke na gbe ti lo ; so kite ni ayeke daa pepe .
58007008	Ahale ti Lévi so ayeke wara dime na maboko ti azo , ala yeke azo so ayeke kui kuingo ; me Melkisedeke so awara dime so , lo yeke na fini tongana ti so Mbeti ti Nzapa atene .
58007009	Ahale ti Lévi ayeke wara dime na maboko ti azo ; me e lingbi ti tene , Lévi nga amu dime ti lo na lege ti Abraham so amu dime ti aye ti lo na Melkisedeke .
58007010	Andaa , Abraham ayeke kotara ti Lévi . Tongaso , e lingbi nga ti tene , Lévi ade na ya ti kotara ti lo na ndembe so Abraham atengbi tere na Melkisedeke .
58007011	Na lege ti Ndia so a mu na azo ti Israel , ahale ti Lévi laa a yeke soro ala ti ga awayango-sandaga ; ala yeke awayango-sandaga tongana ti Aaron , me lege ti ala ti dutingo awayango-sandaga ni ayeke nzoni kue pepe . Tongana ayeke fade nzoni kue , ngbanga ti nyen ti mu mbeni wayango-sandaga tongana ti Melkisedeke ? So ti tene , mbeni wayango-sandaga so ayeke hale ti Aaron pepe .
58007012	Tongana lege ti dutingo ti awayango-sandaga aga nde , alingbi a mu nga mbeni ndia nde .
58007013	Tënë so ayeke na ndö ti Kota Gbia ti e ; lo yeke zo ti mbeni mara nde . Mbeni zo oko ti mara ti lo ade ti sara kua ti yango sandaga na ndö ti gbalaka pepe .
58007014	Azo kue ahinga so , a du Kota Gbia ti e na ya ti mara ti Juda . Moïse atene tënë oko pepe na ndö ti ti mara ti Juda tongana lo tene tënë ti awayango-sandaga .
58007015	Mbeni ye so akiri avuru le ti tënë ni ayeke so : mbeni wayango-sandaga nde asi , lo yeke tongana Melkisedeke .
58007016	Lo ga wayango-sandaga na lege ti ndia ti azo pepe , me ndali ti ngangu ti fini so angba lakue lakue .
58007017	Biani , Mbeti ti Nzapa atene tënë na ndö ti lo , atene : “ Mo yeke duti wayango-sandaga kpu na kpu tongana ti Melkisedeke . ”
58007018	Tongaso , a mingo ndia ti kozoni so , ngbanga ti so ndia ni ayeke na ngangu pepe si alingbi ti sara mbeni nzoni ye na zo pepe .
58007019	Biani , titene mbeni ye ti nzoni kue aduti daa , Ndia ti Moïse asara pepe ni oko pepe . Me mbeni ye so ayeke nzoni ahon ti kozoni asi awe ; ye ni so laa e zia be ti e ti ku ni si na lege ni , e yeke ga nduru na Nzapa .
58007020	Na ndö ni kue , Nzapa adeba yanga ti lo . Na mungo ambeni zo titene ala ga awayango-sandaga , Nzapa adeba yanga ti lo pepe .
58007021	Me ti Jésus , Nzapa adeba yanga ti lo , atene : “ Kota Gbia adeba yanga ti lo awe , lo yeke kiri na ndö ti tënë ti lo pepe : mo yeke duti wayango-sandaga kpu na kpu . ”
58007022	Ndani laa , ndali ti Jésus , e hinga biani so , e yeke li na ya ti mbuki so ayeke nzoni ahon ti kozoni .
58007023	Mbeni ye ni ayeke so : ti ambeni wayango-sandaga ni , ala yeke mingi ndali ti so , tongana mbeni oko akui , mbeni nde ayeke mu kua ni na peko ti lo .
58007024	Me ti Jésus , lo yeke ngba na fini lakue lakue ; mbeni zo nde ti mu ndo ti lo , ti sara kua ti yango sandaga ni ayeke daa pepe .
58007025	Ndani laa , azo so ayeke ga nduru na Nzapa na lege ti lo , lo yeke na ngangu ti soo ala biani biani , ngbanga ti so lo yeke ngba na fini lakue lakue ti sambela ndali ti ala .
58007026	Mara ti kota wayango-sandaga so alingbi fade na e laa . Lo yeke nde si lo yeke nzoni kue , tënë ayeke na li ti lo oko pepe , lo sara siokpari oko pepe ; lo kangbi na azo ti siokpari , Nzapa amu lo si azia lo na yayu kâ na ndö ti aye kue .
58007027	Jésus ayeke tongana tanga ti akota wayango-sandaga pepe : lo baa nzoni na le ti lo pepe ti ya sandaga na ya ti lango oko oko ndali ti asiokpari ti lo wani kozoni si na pekoni , lo ya sandaga ndali ti asiokpari ti azo . Lo mu ti lo sandaga ni fani oko biani biani na ndembe so lo ka tere ti lo na kuâ .
58007028	Azo so Ndia ti Moïse amu na ala lege ti ga akota wayango-sandaga , ala yeke azo so alingbi kue pepe ; me na peko ti Ndia ni , Nzapa adeba yanga ti lo si lo mu Molenge ti lo ti ga kota wayango-sandaga so alingbi kue kpu na kpu .
58008001	Kota tënë so e ye ti luti na ndö ni ayeke so : e yeke na mara ti kota wayango-sandaga so , lo yeke duti na yayu na tere ti mbata ti Gbia Nzapa na mbage ti maboko ti lo ti koli , Nzapa so ngangu ti lo ahon ndoni .
58008002	Lo yeke sara kua ti lo ti kota wayango-sandaga ni na ndo so ayeke nde si ayeke nzoni kue , so ti tene , na ya ti taa da ti bongo so Kota Gbia Nzapa asara ni so ; maboko ti zo laa asara ni pepe .
58008003	Kota wayango-sandaga kue , a mu lo titene lo ya aye wala sandaga na Nzapa . Nilaa , alingbi Jésus ayeke na mbeni ye na maboko ti lo ti ya na Nzapa .
58008004	Tongana lo yeke fade na sese so , ka lo duti wayango-sandaga oko pepe , ngbanga ti so awayango-sandaga ayeke daa awe , ala so ayeke ya aye na Nzapa alingbi na Ndia ti Moïse .
58008005	Kua so ala yeke sara ayeke gi tongana limo ti aye so ayeke na yayu . Ye ni ayeke legeoko tongana ye so asi na Moïse na ngoi so lo ye ti leke da ti bongo . Nzapa atene na lo : “ Fade mo yeke sara kue ti sara ye ni alingbi gi na kode so mbi fa na mo na li ti hoto so . ”
58008006	Biani , Nzapa amu na Jésus kota kua so ahon ti ambeni wayango-sandaga kue , ngbanga ti so lo yeke zo ti lekengo tënë ti mbeni mbuki so ayeke nzoni ahon ti kozo ni . Mbuki ni so ayeke na ndö ti aye so Nzapa amu zendo ni na azo , aye so ayeke nzoni ahon atanga ni kue .
58008007	Tongana ye ti sioni oko ayeke fade na ya ti kozo mbuki ni pepe , ka lege ayeke daa pepe ti sara mbeni fini mbuki nde .
58008008	Andaa Nzapa asuku na azo ti lo , atene : “ Kota Gbia atene : Ambeni lango ayeke ga so fade mbi na azo ti Israel nga na azo ti Juda , e yeke sara fini mbuki .
58008009	Mbuki ni ayeke duti nde na ti so lani mbi na akotara ti ala e sara na ngoi so mbi gbu maboko ti ala ti sigigi na ala na Ezipte . Kota Gbia atene : Akotara ti ala angba na ya ti mbuki ni pepe , nilaa mbi nga , mbi do ala , mbi zia .
58008010	Kota Gbia atene : Baa , mbuki so mbi na azo ti Israel , e yeke sara ni ayeke so : Na peko ti alango ni so , mbi yeke mu andia ti mbi na ala , mbi yeke su ni na ya ti li ti ala nga na ndö ti be ti ala . Mbi yeke duti Nzapa ti ala si ala yeke duti azo ti mbi .
58008011	Zo oko ayeke kiri ti fa ye na mba ti lo wala na ita ti lo oko pepe , atene : ‘ Mo hinga Kota Gbia ! ’ Biani , ti londo na kete zo asi na kota zo , fade ala kue ayeke hinga mbi .
58008012	Biani , mbi yeke zi tënë na li ti ala , mbi yeke kiri ti dabe ti mbi na siokpari ti ala oko pepe . ”
58008013	So Nzapa atene tënë ti fini mbuki so , lo sara si kozo mbuki ni aga ngbene ye . E hinga so , ye so aga ngbene ye si aga gbagbara ni , aga nduru ti hon awe .
58009001	Kozo mbuki ayeke na andia so ayeke fa na azo lege ti vorongo Nzapa ; ayeke nga na da ti vorongo Nzapa so azo aleke na ndö ti sese so .
58009002	Ndali ni , azo aleke mbeni da ti bongo . Kozo ndo ti ya ti da ti bongo ni , a iri ni “ ndo so ayeke nde si ayeke nzoni kue ” . Na ndo ni so , ala zia gere ti alamba na meza daa , meza so mapa ti mungo na Nzapa ayeke na ndö ni .
58009003	Na peko ti use ridoo ni , mbeni ndo ayeke daa so a iri ni “ ndo so ayeke nde si ayeke nzoni kue ahon atanga ni ” .
58009004	Na ndo ni so , gbalaka ti zongo dukani ayeke daa so ala leke ni na lôro . Sanduku ti mbuki so ala leke tere ni kue na lôro ayeke nga daa . Ta ti lôro so mane ayeke na ya ni , keke ti Aaron so akongo asigigi na tere ni nga na akpangbara têne so a su atënë ti mbuki na ndö ni ayeke na ya ti sanduku ni .
58009005	Na ndö ti sanduku ni , limo ti asheruben ayeke daa so afa atene , Nzapa ayeke na ndo so . Asheruben azi ya ti akpangi ti ala na ndö ti ye ti kangango na yanga ti sanduku ni . Me ndembe ni laa pepe titene mbi fa nda ti aye so oko oko kue fadeso .
58009006	So a leke aye ni tongaso kue awe , awayango-sandaga ayeke li lakue na ya ti kozo ndo ni ti sara kua ti ala .
58009007	Me zo so ayeke li na ya ti use ndo ni ayeke gi kota wayango-sandaga oko . Lo yeke li na ya ni gi fani oko na ya ti ngu oko . Tongana lo yeke li na ya ni , alingbi lo mu mene ti anyama ti mu na sandaga na Nzapa ndali ti asiokpari ti lo wani , na pekoni , lo yeke mu sandaga ndali ti asiokpari so azo asara ni si ala hinga pepe so .
58009008	Na lege so , Yingo-Vuru ayeke fa atene , so kozo da ti bongo ni angba so , lege ti si na use ndo ni ade ti zi pepe , ndo so ayeke nde si ayeke nzoni kue ahon atanga ni .
58009009	Aye so kue ayeke fa na e ye na ndö ti ngoi so e yeke daa so : aye ni afa na e atene , aye so azo ayeke mu na Nzapa , wala asandaga ti anyama so ala yeke mu na lo , alingbi ti sara si be ti azo aga nzoni kue pepe , so ti tene be ti azo so ayeke voro Nzapa .
58009010	Aye so kue ayeke gi asenge ndia ti azo , andia so ayeke na ndö ti tengo akobe , na nyongo ye , na tënë ti sukulango asioni nde nde . Ndia so ayeke ngba ngbii asi na ndembe so Nzapa asara titene ye oko oko kue akiri aga fini ni .
58009011	Me Christ aga awe , lo yeke kota wayango-sandaga so ayeke mu na e anzoni ye so ayeke daa awe . Lo li na ya ti da ti bongo so ayeke kota ye mingi si ayeke nzoni kue ahon ti so azo aleke na ndö ti sese so . Maboko ti zo laa asara da ni pepe , so ti tene da so ayeke da ti ndö ti dunia so pepe .
58009012	So Christ ali na ya ti da ti bongo ni , lo li fani oko biani biani na ndo so ayeke nde si ayeke nzoni kue ahon atanga ni . So lo li , lo ya mene ti angasa wala mene ti akete bagara pepe , me lo ya mene ti lo wani si lo zi e biani biani na ya ti asiokpari awe .
58009013	Azo ayeke mu ando mene ti akoli-ngasa na ti akoli-bagara nga na mburu ti wâ ti wali-bagara so agbi lo , ala yeke tuku ni na tere ti azo so aga sioni , ndali ti so azo ni asara mbeni ye so alingbi na tënë ti ndia pepe . Ala sara aye so kue ti sukula asioni ti azo ni , tongaso si azo ni akiri aga azo so alingbi ti voro Nzapa .
58009014	Ye ni ayeke tongaso taa-tënë , me mene ti Christ ayeke na ngangu ti sara kua ahon ambeni ye so kue ! Na lege ti Yingo so ayeke ngba kpu na kpu , Christ amu tere ti lo wani na sandaga na Nzapa , sandaga so sioni ye oko ayeke daa pepe . Mene ti lo ayeke sukula asioni so ayeke na be ti e si aye so ayeke gue na e na kuâ , fade e yeke kiri ti sara ni pepe , tongaso si e yeke sara kua ti Nzapa so ayeke na fini .
58009015	Ndani laa , Christ ayeke zo ti lekengo songo na popo ti azo na Nzapa na lege ti mbeni fini mbuki . Azo so Nzapa airi ala alingbi ti wara anzoni ye so ayeke ngba ande lakue lakue , aye so Nzapa amu zendo ni . Azo ni so alingbi ti wara aye ni , ngbanga ti so Christ akui awe si na lege ti kuâ ti lo , azo so asara siokpari na ndembe so ala ngba na gbe ti kozo mbuki , lo lingbi ti zi ala na ya ti siokpari .
58009016	Biani , tongana zo asu mbeti ti fa lege ti kangbingo ya ti aye ti lo na peko ti kuâ ti lo , alingbi zo ni akui awe si azo akangbi ya ti aye ti lo ni .
58009017	Biani , tongana zo ni ade na fini , tënë ti ya ti mbeti ni ayeke na ngangu pepe ; tënë ti ya ti mbeti ni ayeke na ngangu gi na peko ti kuâ ti lo .
58009018	Ndani laa kozo mbuki ni ato nda ti wara ngangu gi na ndembe so mene ti nyama atuku .
58009019	Moïse ato mbela ando na azo ti Israel na atënë ti ambela oko oko kue alingbi na ndia . Na pekoni , lo mu mene ti akete bagara na ti akoli-ngasa , lo mu nga ngu , kete keke ti izope nga na ambeni bengba kua ti tere ti taba , lo yoro aye ni na ya ti mene ni si lo wani lo fi na tere ti mbeti ti Ndia nga na tere ti azo kue .
58009020	Lo tene : “ Mene so afa atene , ala na Nzapa asara mbuki awe ; lo mu yanga na ala ti bata lege ti mbuki ni . ”
58009021	Na pekoni , Moïse amu mene ni si lo fi na tere ti da ti bongo ni nga na tere ti akungba so kue ala mu ti sara na kua ti Nzapa .
58009022	Na lege ti ye so ndia afa , aye so a lingbi ti sukula asioni ni na mene pepe ayeke mingi pepe . Tongana mene atuku pepe , a lingbi ti zi siokpari na li ti azo pepe .
58009023	Aye so azo ayeke mu ti sara na kua na Nzapa ayeke tongana limo ti aye so ayeke na yayu . Asandaga so e tene tënë ni so , alingbi fade ti mu ni ti sukula asioni so ayeke na tere ti alimo ni ; me ti ataa ye so ayeke na yayu , a yeke sukula ni gi na lege ti ambeni sandaga so ayeke nzoni ahon atanga ni kue .
58009024	Da ti Nzapa so azo aleke ni lani na maboko ti ala so , ayeke gi limo ti taa ndo ti nzoni kue . Da so azo aleke ni , ni laa Christ ali lani na ya ni pepe , me lo li na yayu si lo luti na le ti Nzapa ndali ti nzoni ti e .
58009025	Na ya ti ngu oko oko , kota wayango-sandaga ayeke mu mene ti anyama si lo yeke li na ni na da ti Nzapa . Me ti Christ , lo li na yayu pepe ti ka tere ti lo wani na kuâ fani mingi .
58009026	Tongana ye ni ayeke fade tongaso , ngbene ye so dunia abaa gigi , ka Christ abaa pasi fani mingi awe . Me so lango ti ndani aga nduru awe , Christ asi fani oko biani biani titene lo zi asiokpari ti azo na lege ti mene ti lo wani .
58009027	A diko na zo kue ti kui gi fani oko , na pekoni , Nzapa ayeke fâ ngbanga na li ti lo .
58009028	Legeoko nga , Christ amu tere ti lo na sandaga fani oko titene lo zi siokpari ti azo mingi . Ti fani use ni , lo yeke kiri ti ga ti zi siokpari ti azo pepe , me ti soo azo so kue ayeke ku lo .
58010001	Aye so ayeke daa , Ndia ti Moïse ayeke fa ni mbirimbiri kue pepe ; Ndia ni ayeke gi limo ti anzoni ye so ayeke ga . Ngu na ngu , azo ayeke mu sandaga ndali ti asiokpari ti ala , ala yeke mu gi oko sandaga ni lakue lakue ; ala yeke zia ni pepe . Ataa so ala yeke sara tongaso , Ndia alingbi ti sara si azo so aye ti ga nduru na Nzapa , aga nzoni kue pepe .
58010002	Azo so ayeke voro Nzapa , tongana a yeke sukula fade asioni ti ala gi fani oko biani biani , ka ala yeke baa tere ti ala tongana azo ti siokpari pepe si ala zia lege ti mungo sandaga awe .
58010003	Me asandaga so azo ayeke mu so asara si ngu na ngu , ala yeke dabe ti ala na asiokpari ti ala ,
58010004	ngbanga ti so mene ti akoli-bagara na ti akoli-ngasa alingbi ti zi siokpari oko pepe .
58010005	Ndani laa , na ndembe so Christ aga lani na ndö ti sese so , lo tene na Nzapa , lo tene : “ Sandaga wala mbeni ye so zo amu na mo , so laa mo ye pepe , me mo leke tere , mo mu na mbi .
58010006	Anyama so a yeke gbi ni kue na wâ , wala asandaga so a yeke mu ndali ti siokpari , so laa anzere na be ti mo pepe .
58010007	Tongaso mbi tene : ‘ Nzapa , mbi laa ! Mbi ga ti sara ye so be ti mo aye , alingbi na tënë so a su na ndö ti mbi na ya ti Mbeti ti Nzapa . ’ ”
58010008	Christ atene kozoni , atene : “ Asandaga , aye so azo ayeke mu na mo , anyama so a yeke gbi ni kue na wâ nga na asandaga so azo ayeke mu ndali asiokpari ti ala , so laa mo ye pepe ; aye so anzere nga na be ti mo pepe . ” Andaa Ndia ahunda na azo ti mu asandaga ni so .
58010009	Na pekoni , lo kiri lo tene : “ Mbi laa ! Mbi ga ti sara ye so be ti mo aye . ” Tongaso Christ amingo tënë ti akozo sandaga si lo zia mbeni nde na sese : sandaga ti tere ti lo wani .
58010010	Jésus Christ asara ye alingbi na ye so be ti Nzapa aye . Lo mu tere ti lo na sandaga gi fani oko biani biani , nilaa a sukula asioni ti e .
58010011	Na ya ti lango oko oko , awayango-sandaga oko oko kue ayeke luti na nduzu ti sara kua ti lo . Gi oko mara ti asandaga si ala yeke mu , me asandaga so ala yeke mu so alingbi ti zi asiokpari ti azo pepe .
58010012	Me ti Christ , lo mu sandaga ni gi fani oko ti zi asiokpari ti azo si na pekoni , lo duti na tere ti Nzapa kpu na kpu , na mbage ti maboko ti lo ti koli .
58010013	Fadeso , Christ ayeke ku titene Nzapa azia awato ti lo tongana mbata ti gbe ti gere ti lo .
58010014	Na lege ti oko sandaga so lo mu , Christ asara si azo so lo sukula sioni ti ala , ala ga nzoni kue kpu na kpu .
58010015	Yingo-Vuru atene nga na e tënë na ndö ni . Lo tene kozoni , lo tene :
58010016	Kota Gbia atene : “ Mbuki so mbi na ala e yeke sara ni na peko ti alango ni so ayeke so : mbi yeke mu andia ti mbi na ala , mbi yeke su ni na ndö ti be ti ala si mbi yeke su ni na ya ti li ti ala . ”
58010017	Na pekoni , lo tene : “ Fade mbi yeke kiri ti dabe ti mbi na siokpari ti ala oko pepe . ”
58010018	E hinga so , tongana Nzapa azi tënë na li ti zo awe , zo ni ayeke kiri ti mu sandaga ndali ti asiokpari ti lo pepe .
58010019	Tongaso a-ita , ndali ti mene ti Jésus , lege azi na e polele ti li na ndo ti nzoni kue ti Nzapa .
58010020	Na popo ti ridoo so akangbi ya ti kota da ti Nzapa , Christ azi na e mbeni fini lege so e yeke mu ni ti duti na fini ; lo sara so na lege ti tere ti lo ti zo .
58010021	E yeke na mbeni kota wayango-sandaga so a mu na lo komandema na ndö ti da ti Nzapa .
58010022	Tongaso , e ga nduru na Nzapa na be ti e oko nga na be so asi singo na mabe , be so e hinga e tene , a sukula asioni kue daa awe na tere so a sukula ni awe na mbeni nzoni ngu .
58010023	Ye so e zia be ti e ti ku si e ngba ti tene tënë ni polele na le ti azo , ayeke nzoni be ti e awoko daa pepe , ngbanga ti so Nzapa ayeke bata tënë ti yanga ti lo si ye so lo mu zendo ti mungo ni , lo yeke mu ni .
58010024	E baa ndo na ndö ti amba ti e na popo ti e ti pusu e titene e ye azo si e sara anzoni ye .
58010025	E do abongbi ti e , e zia pepe tongana ti so ambeni zo asara ; me e mu wango na popo ti e ahon ti kozoni , ngbanga ti so ala baa so , lango ti Christ aga nduru awe .
58010026	So e hinga taa-tënë nzoni kue awe so , tongana e ngba ti sara siokpari na be ti e wani , mbeni sandaga nde ndali ti asiokpari ayeke daa pepe .
58010027	Me ye so angba ayeke gi ti ku na kota mbeto na be ngbanga ti Nzapa na kota wâ so ayeke gbi azo so ake Nzapa .
58010028	Ando , zo so ake ti sara ye alingbi na Ndia ti Moïse , tongana azo use wala ota abaa lo si atene tënë ni , azo ayeke mu zo ni ti fâ lo ; mbeni zo ti baa mawa ti lo ayeke daa pepe .
58010029	Ti zo so abaa Molenge ti Nzapa buba na le ti lo , fade pasi ti zo ni ayeke hon ndoni . Andaa lo baa mene ti mbuki so asukula asioni ti lo tongana senge ye na le ti lo si lo kiri lo tene sioni tënë na tere ti Yingo so ayeke sara nzoni be na zo .
58010030	E hinga lo so atene : “ Mbi laa mbi yeke kiri sioni na zo so asara sioni ; fade zo ni ayeke wara ye ti peko ti sioni so lo sara . ” Lo kiri lo tene : “ Fade Kota Gbia ayeke fâ ngbanga ti azo ti lo . ”
58010031	Titene zo ati na gbe ti ngbanga ti Nzapa so ayeke na fini , so ayeke ye ti ngangu mingi !
58010032	Ala dabe ti ala na ye so asi ando na ala : gi na peko ti so Nzapa azi le ti ala , ala baa pasi mingi , me ala kanga be ti ala na ya ti bira ti apasi ni .
58010033	Mbeni lâ , azo azonga ala si asara pasi mingi na ala na le ti azo kue . Mbeni lâ , ala sara beoko na azo so abaa nga pasi tongana ala .
58010034	Biani , ala kangbi mawa ti azo so abaa pasi na da ti kanga , ala yeda na nzoni be titene azo amu aye ti ala na ngangu . Ala sara tongaso , ngbanga ti so ala hinga atene , ala yeke na mosoro so ayeke nzoni ahon ndoni si ayeke ngba lakue lakue .
58010035	Tongaso , be ti ala so ala zia na ndö ti Nzapa , ala girisa ni pepe , fade ala yeke wara kota ye na peko ni .
58010036	Alingbi ala kanga be ti ala tongana ala ye ti sara ye so be ti Nzapa aye , ti wara ye so Nzapa amu zendo ni .
58010037	Tongana ti so Mbeti ti Nzapa atene : “ Ngoi angba gi kete , gi kete kete titene lo so alingbi ti ga so , lo yeke ga ; lo yeke ninga pepe .
58010038	Nzapa atene : “ Zo so aga mbirimbiri na le ti mbi na lege ti mabe , fade lo yeke duti na fini . Me tongana lo zia lege ti mabe , fade mbi yeke wara ngia na lege ti lo pepe . ”
58010039	Ti e , e yeke azo so ayeke zia lege ti mabe pepe ngbanga ti e girisa . Me e yeke azo so ama na be ti soo kuâ .
58011001	Mabe ayeke sara titene ye so zo azia be ti lo ti ku ni , lo hinga lo tene , lo wara ni awe . Mabe ayeke sara nga titene ye so le ti zo abaa pepe , lo hinga lo tene , ye ni ayeke daa biani .
58011002	Ndali ti mabe ti akotara ti e , Nzapa atene nzoni tënë ti ala .
58011003	Na lege ti mabe si e hinga e tene , dunia abaa gigi na lege ti tënë ti yanga ti Nzapa . So aye ti fa atene , ye so le ti zo ayeke baa , alondo na lege ti ye so le ti zo abaa pepe .
58011004	Na lege ti mabe , Abel amu na Nzapa sandaga so ayeke nzoni ahon ti Kain . Ndali ti mabe ti Abel , Nzapa atene , lo yeke zo ti mbirimbiri si lo yeda na aye so Abel amu . Na lege ti mabe si Abel angba ti tene tënë laso na e , ataa so lo kui awe .
58011005	Na lege ti mabe , a mu Henok na yayu titene lo kui pepe . Mbeni zo akiri abaa lo pepe , ngbanga ti so Nzapa amu lo awe . Mbeti ti Nzapa atene : kozo titene Nzapa amu lo , Henok aga nzoni na le ti lo .
58011006	Andaa , tongana zo ayeke na mabe pepe , lo lingbi ti ga nzoni na le ti Nzapa pepe , ngbanga ti so zo so aga nduru na Nzapa , alingbi lo hinga so , Nzapa ayeke daa biani si lo yeke mu anzoni ye na azo so ayeke gi lo .
58011007	Na lege ti mabe , Noe ama tënë ti aye so Nzapa atene tënë ni so ayeke si ande si zo ade ti baa ni pepe so . Noe abaa ni tongana senge tënë pepe , nilaa lo leke mbeni kota mangboko so lo na asewa ti lo ali na ya ni titene ala soo kuâ . Tongaso , lo fâ ngbanga na li ti azo ti dunia si na lege ti mabe , lo ga mbirimbiri na le ti Nzapa .
58011008	Na lege ti mabe , Abraham ayeda na iringo so Nzapa airi lo , lo ma yanga ti Nzapa si lo zia kodro ti lo ti gue na mbeni kodro so Nzapa aye ti mu na lo titene aga ti lo . Abraham amu lege ague , ataa so lo hinga ndo so lo yeke gue daa pepe .
58011009	Na lege ti mabe , lo gue lo duti tongana wande na kodro so Nzapa amu zendo ni na lo . Lo lango na ya ti da ti bongo , lo na Isaac na Jacob , ala so Nzapa amu zendo na ala titene kodro ni aga ti ala .
58011010	Abraham asara tongaso , ngbanga ti so lo yeke ku gbata so agere ni ayeke tongana agere ti da so akpengba . Nzapa wani laa ayeke wakode-kua ti gbata ni , lo laa lo leke ni .
58011011	Na lege ti mabe , Sara awara nga lege ti du molenge , ataa so ngu ti lo ahon mingi . Lo hinga biani lo tene , tongana Nzapa amu zendo , lo yeke bata tënë ti yanga ti lo .
58011012	Ndani laa , gi na lege ti zo oko so aga nduru na kuâ awe , a du azo mingi si ala ga gbani gbani tongana atongoro ti le ti nduzu , tongana mbutu ti yanga ti kota ngu-ingo so zo alingbi ti diko ni pepe .
58011013	Azo so kue angba na lege ti mabe si ala kui . Aye so Nzapa amu zendo ni , ala wara ni pepe , me ala ngba yongoro , ala baa ni bango si ala bara ni . Ala hinga biani atene , ala yeke awande , azo ti lege senge na ndö ti sese so .
58011014	Azo so ayeke tene tënë tongaso , ala ye ti fa na le ti azo polele so , ala yeke gi mbeni kodro titene aga ti ala .
58011015	Tongana be ti azo ni so angba ando na ndö ti kodro so ala londo daa si aga so , ka lege ti kiri kâ ayeke daa .
58011016	Me kodro so nzara ni ayeke sara ala so ayeke kodro so ayeke nzoni ahon atanga ni kue , so ti tene kodro ti yayu . Ndani laa kamene asara Nzapa pepe titene ala iri lo Nzapa ti ala . Biani , lo leke mbeni gbata ndali ti ala .
58011017	Na lege ti mabe , Abraham amu Isaac na sandaga na Nzapa na ndembe so Nzapa atara be ti lo . Lo mu oko molenge ti lo na sandaga na Nzapa , ataa so Nzapa amu zendo na lo ,
58011018	atene : “ Na lege ti Isaac laa mo yeke wara ahale so mbi mu zendo ti ala na mo . ”
58011019	Abraham atene na be ti lo , atene : ataa zo akui awe , Nzapa ayeke na ngangu ti zingo lo na kuâ . Biani , Abraham akiri awara molenge ti lo , mo baa mo tene , molenge ni alondo na ndo ti akuâ si akiri na fini .
58011020	Na lege ti mabe , Isaac asara tufa na ndö ti Jacob na Ezau ndali ti gigi ti ala ti kekereke .
58011021	Na lege ti mabe , Jacob asara tufa na ndö ti amolenge ti Joseph ti koli na ndembe so lo ga nduru ti kui . Na pekoni , Jacob akpo li ti lo na ndö ti keke so lo yeke tambula ka na ni si lo voro Nzapa .
58011022	Na lege ti mabe , Joseph atene na azo ti Israel na ndembe so lo ga nduru ti kui , lo tene , ala yeke londo gbanda na kodro ti Ezipte ti sigigi . Lo mu nga yanga na ala ngbanga ti ye so ala lingbi ti sara na abio ti lo na ndembe so ala yeke londo ti hon .
58011023	Na lege ti mabe , babâ na mama ti Moïse ahonde lo nze ota na peko ti so ala du lo . Ala baa so , lo yeke pendere mingi , ala ke mbela ti gbia ; mbeto asara ala pepe .
58011024	Na lege ti mabe , tongana Moïse akono awe , lo ke titene azo airi lo molenge ti molenge ti Faraon ti wali .
58011025	Lo yeda ti baa pasi legeoko na azo ti Nzapa , ahon titene lo duti na ngia na ya ti siokpari na ya ti kete ngoi .
58011026	Moïse atene na be ti lo atene , titene azo abaa ni tongana buba zo , tongana ti so ala sara na Mesii , so ayeke kota ye mingi ahon amosoro ti kodro ti Ezipte . Moïse asara tongaso ndali ti so le ti lo angba na ndö ti futa so lo yeke wara ande .
58011027	Na lege ti mabe , Moïse alondo na kodro ti Ezipte ti hon ; mbeto ti ngonzo ti gbia asara lo pepe . Lo ka yingo , mo baa mo tene , Nzapa so zo ayeke baa lo pepe so , lo yeke baa lo .
58011028	Na lege ti mabe , Moïse azia na sese matanga ti Pake . Lo mu yanga titene azo azia mene na tere ti keke ti yanga ti da ti ala si kpale ti bubango ndo andu akozo molenge-koli ti azo ti Israel pepe .
58011029	Na lege ti mabe , azo ti Israel afâ kota Ngu-bengba , mo baa mo tene , kuru sese laa ; me so azo ti Ezipte aye ti hon na peko ti ala , ngu ni amene ala kue .
58011030	Na lege ti mabe , azo ti Israel atambula , angoro gbata ti Jéricho na ya ti lango mbarambara si na pekoni , gbagba ti gbata ni atuku na sese .
58011031	Na lege ti mabe , Rahab , wali-ndumba ayamba na ndo ti lo na nzoni be azo ti bembengo ndo , nilaa na ngoi so azo ti Israel aga ti fâ azo so ake Nzapa , lo kui pepe .
58011032	Tënë ti nyen laa mbi yeke kiri ti tene ? Ngoi atia mbi ti tene tënë kue na ndö ti azo tongana Gédéon , Barak , Samson , Yefte , David , Samuel na awayanga-Nzapa .
58011033	Na lege ti mabe , ala tiri bira na ambeni gbia si ala mu kodro ti ala . Ala sara aye ti mbirimbiri , ala wara aye so Nzapa amu zendo ni , ala kanga yanga ti abamara ;
58011034	ala mingo angangu wâ , ala kpe na maboko ti azo so aye ti fâ ala na yongoro zeme , ala kiri awara ngangu na peko ti kobela so asara ala ; ala ga akpengba zo ti sarango bira , ala tumba aturugu ti akodro wande .
58011035	Na lege ti mabe , ambeni wali akiri awara azo ti ala so akui na peko ti so azo ni azingo na kuâ . Ti ambeni , a sara ala sana ; me ala ke titene a sigigi na ala na ya ti sana ni ndali ti so ala ye ti duti na fini so ayeke nzoni ahon ti kozoni na peko ti zingongo ti ala na kuâ .
58011036	A zonga ambeni , a pika ala na fimbo , a kanga ala na zingiri si a bi ala na da ti kanga .
58011037	A bo ambeni na têne , a fâ ya ti ambeni use use na sii , a fâ ambeni na yongoro zeme . Ala hinga ndo so ala lingbi ti duti daa pepe si ala hon kirikiri , bongo ti ala ayeke gi poro ti tere ti taba wala ti ngasa . Ye kue atia ala , a sara ala sana si a sara ngangu na ala .
58011038	Ala yeke hon gi kirikiri na ya ti benyama , na ya ti ahoto , ala yeke lango na ya ti adu ti têne , na ya ti adu ti sese . Andaa ala yeke anzoni zo so dunia so alingbi na ala pepe .
58011039	Nzapa atene nzoni tënë ti ala kue ndali ti mabe ti ala ; me anzoni ye so Nzapa amu zendo ni , ala wara ni pepe .
58011040	Biani , Nzapa aleke ndali ti e mbeni nzoni ye so ahon atanga ni . Ndani laa , lo ye titene ala ku si e na ala , e ga nzoni kue legeoko .
58012001	So gba ti azo so asara ando ye na lege ti mabe ti ala ayeke ngoro e , ayeke nzoni e nga , e zi na ndö ti e akungba so kue ayeke sara si e tambula gbaa so , e zia nga lege ti siokpari so ayeke gbu e hio hio na ya ti gbanda ti lo . E kpe loro ti mandako so e yeke na ya ni so ngangu , e zia lege ni pepe .
58012002	Le ti e angba na ndö ti Jésus . Lo laa lo zi lege ti mabe na e si lo sara titene e ngba na lege ti mabe ni ngbii asi na ndani . Lo yeda si azo afâ lo na ndö ti keke ti kroa , lo sara kamene ti kuâ so lo kui na ndö ti keke ti kroa pepe . Lo yeda ndali ti so lo hinga kozoni so fade lo yeke duti na ngia . Fadeso , lo yeke duti na tere ti mbata ti Gbia Nzapa , na mbage ti maboko ti lo ti koli .
58012003	Ala dabe ti ala na Jésus , na pasi so lo baa na maboko ti azo ti siokpari so ake lo , tongaso si be ti ala awoko pepe si ala zia lege ni pepe .
58012004	Bira so ala yeke tiri na siokpari so , ala de ti gbu le ni ngbii mene ti ala atuku ndali ni pepe .
58012005	Be ti ala agirisa na wango so Nzapa ayeke mu na ala tongana ti so babâ ayeke mu na amolenge ti lo ; lo tene : “ Molenge ti mbi , tongana Kota Gbia apika mo ti zia mo na nzoni lege , mo baa ni tongana senge ye pepe . Tongana Kota Gbia asuku na mo , ayeke nzoni be ti mo awoko pepe ,
58012006	ngbanga ti so zo so Kota Gbia aye lo , lo yeke pika lo ti kiri na lo na nzoni lege . Azo so kue lo mu ala tongana amolenge ti lo , lo yeke pika ala na zaza . ”
58012007	Ala kanga be ti ala na ya ti apasi so ayeke si na ala : Nzapa ayeke pika ala tongana pika so babâ ayeke pika molenge ti lo ti kiri na lo na nzoni lege . Molenge wa laa babâ ti lo ayeke pika lo ti kiri na lo na nzoni lege pepe ?
58012008	Tongana Nzapa apika ala pepe tongana ti so lo yeke pika amolenge ti lo kue , tongaso ala yeke taa amolenge pepe , me ala yeke amolenge so a hinga babâ ti ala pepe .
58012009	Ababâ ti e ti sese so ayeke pika ka e ti kiri na e na nzoni lege si e yeke kpe mbeto ti ala . Tongaso , ayeke nzoni ahon titene e ma yanga ti Babâ ti e so ayeke na yayu si e duti na fini .
58012010	Ti ababâ ti e ti sese so , ala yeke pika ka e tongana ti so ala baa nzoni na le ti ala ; pikango e ni ayeke gi ndali ti kete ngoi . Me ti Nzapa , lo yeke pika e ndali ti nzoni ti e , ti mu na e lege ti duti nde si e ga nzoni kue tongana lo .
58012011	Tongana a pika zo ti kiri na lo na nzoni lege , be ti lo ayeke nzere na ndembe ni pepe ; na le ti zo ni ye ni akpa ye ti vundu . Me mbeni lâ , tongana li ti lo aga daa awe , lo yeke wara aye ti pekoni : siriri na sarango ye ti mbirimbiri .
58012012	Ndani laa , ala yoro ya ti amaboko ti ala so awoko , ala sara si alikunu ti ala so awoko , akpengba !
58012013	Ala suru lege so ayeke mbirimbiri titene ala hon daa , tongaso si zo so gere ti lo abuba , abuba biani pepe , me tere ti lo aga nzoni .
58012014	Ala gi lege ngangu ti duti na siriri na azo kue , ala gi nga lege ngangu titene fini ti ala aduti nde si aduti nzoni kue . Tongaso pepe , fade zo oko alingbi ti baa Kota Gbia pepe .
58012015	Ala sara hange si mbeni zo ado lege ti nzoni be ti Nzapa azia pepe . Alingbi mbeni zo aga tongana sengo gere ti pere ti ngonda pepe ; mara ti zo tongaso ayeke bi wusuwusu na popo ti azo si lo yeke buba li ti ala .
58012016	Ala sara hange si mbeni zo ti sarango ye ti ndumba aduti na popo ti ala pepe ! Ala ne aye so ayeke ti Nzapa . Ala sara tongana Ezau pepe so aka ando ndo ti lo ti kozo molenge ndali ti sembe ti kobe oko .
58012017	Ala hinga so , na pekoni , Ezau aye titene babâ ti lo asara tufa na ndö ti lo titene lo wara aye ti peko ti babâ ti lo , me a gbanzi lo na ni . Lo gi lege ngangu ti sanze ye so lo sara so , me lo ha gbaa , ataa so lo toto na ngu ti le .
58012018	Lani so ala ga nduru na Nzapa , ala ga nduru pepe na tere ti hoto so zo alingbi ti ndu ni na maboko , so ti tene hoto ti Sinai : na ndö ti hoto ni , wâ so ayeke gbi , ndo so avuko pitipiti , kota pupu so aya ngangu ayeke daa .
58012019	Ala ma nga toto ti tatalita na mbeni go so ayeke tene tënë . Azo ti Israel so ama ni so , ala yeda ti ngba ti ma ni pepe .
58012020	Biani , yanga so Nzapa amu so , ala lingbi ti kanga be ti ma ni pepe . Lo tene : “ Zo so kue andu hoto so , ataa ayeke mbeni nyama , fade a bo lo na têne si a fâ lo . ”
58012021	Ye so ala baa so ayeke ye ti mbeto mingi , nilaa Moïse atene : “ Mbeto agbu mbi mingi si tere ti mbi ayeke do ! ”
58012022	Me ti ala a-ita , ala ga nduru na hoto ti Sion awe , gbata ti Nzapa , lo so lo yeke na fini . Gbata ni ayeke Jérusalem ti yayu so a-ange kutu kutu abongbi tere ti ala daa ti sara matanga .
58012023	A-ita , ala ga nduru na bongbi ti akozo molenge ti Nzapa awe , ala so a su iri ti ala na mbeti kâ na yayu . Ala ga nduru na Nzapa awe , lo so ayeke fâ ngbanga ti azo kue . Ala ga nduru awe na ayingo ti azo ti mbirimbiri so aga nzoni kue so .
58012024	Ala ga nduru na Jésus awe , lo so lo leke tënë ti fini mbuki ; ala ga nduru awe na mene ti Jésus so atuku ndali ti azo si ayeke tene nzoni tënë ahon mene ti Abel .
58012025	Ala sara hange ! Zo so ayeke tene tënë na ala , ala ke ti ma tënë ti lo pepe . Ando na sese so , azo ti Israel awara sioni , ngbanga ti so ala ke ti ma tënë ti zo so ayeke fa na ala peko ti tënë ti yanga ti Nzapa , ti gboto mê ti ala . Ti e , tongana e ke lo so alondo na yayu si ayeke tene tënë na e , fade e yeke kpe ngbanga ti Nzapa tongana nyen ?
58012026	Ando , go ti Nzapa ayingi sese kue ; me fadeso , lo mu zendo so na e , lo tene : “ Fade mbi yeke kiri ti yingi gi sese pepe , me mbi yeke yingi yayu nga . ”
58012027	Tënë ti yanga ti Nzapa so atene : “ Fade mbi yeke kiri ” so aye ti fa atene , aye so kue lo leke ni alingbi ti yingi si fade ayeke hon ; me aye so alingbi ti yingi pepe , ni laa ayeke ngba .
58012028	Ndali ti so e wara lege ti li na Kodro-gbia ti Nzapa , kodro so ayeke yingi pepe , ayeke nzoni e mu singila na lo na lege ti sarango kua so anzere na be ti lo , e ma yanga ti lo si e kpe mbeto ti lo .
58012029	Biani , Nzapa ti e ayeke tongana mbeni wâ so ayeke gbi ye kue .
58013001	Ala ngba lakue ti ye tere na popo ti ala tongana a-ita , azo ti Christ .
58013002	Ala girisa pepe ti yamba agene nzoni . Na lege ti yambango azo , ambeni ayamba a-ange , me ala hinga pepe atene , so ayeke a-ange .
58013003	Ala dabe ti ala na azo so ayeke na da ti kanga , ala baa tere ti ala tongana azo so ayeke nga na da ti kanga oko na ala . Ala dabe ti ala na azo so a yeke sara sioni na ala , ngbanga ti so ala nga , a-ita , ala yeke na tere tongana ti azo so ayeke sara sioni na ala so .
58013004	Alingbi azo kue ane tënë ti mungo tere ti koli na wali . Alingbi koli abata tere ti lo gi ndali ti wali ti lo si wali abata nga tere ti lo gi ndali koli ti lo , ngbanga ti so fade Nzapa ayeke fâ ngbanga na li ti azo ti sarango aye ti ndumba nga na azo so ayeke gi akoli wala awali ti amba ti ala .
58013005	Na lege ti sarango ye ti ala , alingbi nzara ti nginza ahon ndö ti ala pepe , me ala zia be ti ala gi na ye so ala yeke na ni , ngbanga ti so Nzapa wani atene : “ Fade mbi yeke do mo ti zia mo pepe , mbi yeke zia mo oko pepe . ”
58013006	Ndani laa e lingbi ti tene na mbeto pepe , e tene : “ Kota Gbia laa ayeke mu na mbi maboko , fade mbeto ayeke sara mbi pepe . Nyen laa zo alingbi ti sara na mbi nyen ? ”
58013007	Ala dabe ti ala na akozo zo so ayeke na li ti Eglize , ala so afa na ala tënë ti Nzapa . Ala baa lege so azo ni so akui na ni , ala duti na mabe tongana ti azo ni so .
58013008	Jésus Christ angba tongana ti biri , ti laso na kpu na kpu .
58013009	Ala zia lege na ambeni zo pepe ti handa ala na lege ti afango ye ti kirikiri nde nde . Titene be ti zo awara ngangu na lege ti nzoni ye so Nzapa asara , so laa ayeke nzoni , me na lege ti kobe pepe ; azo so ayeke bata andia ti kobe , ala wara nzoni ye na peko ni pepe .
58013010	E yeke na mbeni gbalaka so awayango-sandaga ti azuife alingbi ti te kobe ti sandaga na ndö ni pepe , ala so ayeke sara kua na ya ti da so azuife ayeke voro Nzapa daa .
58013011	Kota wayango-sandaga ti azuife ayeke mu mene ti anyama , lo yeke li na ni na ndo so ayeke nde si ayeke nzoni kue ahon atanga ni titene lo ya na sandaga si Nzapa azi siokpari ti azo ; me a yeke sigigi na kuâ ti nyama ni yongoro na ya ti gbagba si a gbi ni .
58013012	Ndani laa , Jésus nga akui na gigi ti gbata ni titene na lege ti mene ti lo wani , lo sukula sioni ti azo .
58013013	Tongaso , e nga , e sigigi na ya ti gbagba ni , e gue na peko ti lo titene azo abongbi e na lo kue abaa e tongana azo ti buba .
58013014	Biani , ge na ndö ti sese so , mbeni kodro so ayeke ngba lakue lakue titene e duti daa ayeke pepe , me e yeke gi lege ti kodro so e yeke duti daa gbanda .
58013015	Alingbi e ngba ti mu sandaga na Nzapa lakue na lege ti Jésus , sandaga ni ayeke gondango so e yeke gonda iri ti lo na anzoni tënë ti yanga ti e .
58013016	Ala girisa ti sara nzoni be na azo pepe , ala girisa ti mu maboko na amba ti ala na popo ti ala pepe ; amara ti asandaga tongaso laa anzere na be ti Nzapa .
58013017	Ala ma yanga ti azo ti li ti Eglize , ala sara ye so azo ni ahunda na ala . Azo ni ayeke baa ndo na ndö ti ala , ngbanga ti so fade Nzapa ayeke hunda ala ndali ni . Tongana ala yeke ma yanga ti azo ti li ti Eglize , fade azo ni ayeke sara kua ti Nzapa na nzerengo be si ala dema tere ti ala pepe . Me tongana azo ni adema tere , fade ala a-ita , ala yeke baa nzoni pepe .
58013018	Ala sambela ndali ti e . E hinga biani na be ti e , e tene , mbeni ye ti sioni ayeke na be ti e pepe ; e ye si sarango ye ti e ayeke nzoni na ya ti aye kue .
58013019	Ye so mbi hunda na ala mingi ayeke titene ala sambela si mbi lingbi ti wara lege hio ti kiri na popo ti ala .
58013020	Nzapa so ayeke mu siriri na zo , lo sara si Kota Gbia ti e Jésus so lo yeke kota wabatango-taba , alondo na popo ti akuâ asigigi . Ndali ti mene ti lo so lo mu na sandaga , e na Nzapa , e sara mbuki so ayeke ngba lakue lakue .
58013021	Ayeke nzoni Nzapa asara si ala ga azo so alingbi ti sara ye so kue ayeke nzoni nga na ye so be ti lo aye ! Ayeke nzoni , na lege ti Jésus Christ , Nzapa asara si e sara ye so anzere na be ti lo ! Gonda ayeke ti lo kpu na kpu ! Amen .
58013022	A-ita ti mbi , mbi hunda na ala titene ala kanga be ti ala , ala yeda na atënë so kue mbi tene ti mu ngangu na be ti ala . Ala baa , mbi tokua na ala yongoro mbeti pepe .
58013023	Ayeke nzoni ala hinga so , ita ti e Timothée asigigi na da ti kanga awe . Tongana lo si na mbi ge hio , fade mbi na lo , e yeke gue ti baa ala .
58013024	Ala bara azo ti li ti Eglize ti ala kue nga na azo ti Nzapa kue . Ala so ayeke ti kodro ti Italii abara ala .
58013025	Ayeke nzoni Nzapa asara nzoni be na ala kue !
59001001	Mbi Jacques , zo ti kua ti Nzapa na ti Kota Gbia Jésus Christ ; mbi tokua mbeti so na amara baleoko na use ti azuife so akangbi na ya ti akodro nde nde . Mbi bara ala kue .
59001002	A-ita ti mbi , ayeke nzoni be ti ala aduti na ngia na ya ti aye ti tarango be nde nde so ayeke si na ala .
59001003	Ala hinga so , aye so ayeke tara mabe ti ala so asi na ala ti sara si ala hinga ti kanga be ti ala .
59001004	Me alingbi kangango be ti ala ni aduti taa kangango be , tongaso si ala duti azo so ayeke nzoni kue , azo so alingbi si mbeni ye oko atia ala pepe .
59001005	Tongana ndara atia mbeni zo na popo ti ala , ayeke nzoni lo hunda na Nzapa , fade Nzapa ayeke mu ni na lo . Biani , Nzapa ayeke mu ye na zo na nzoni be , lo yeke hunda yanga ti zo na peko ni pepe .
59001006	Me alingbi zo ni ahunda ye ni na mabe , lo dekite pepe , ngbanga ti so zo so adekite akpa gi mapo ti kota ngu-ingo so pupu ayeke mu ni na nduzu si ayeke yingi ni kirikiri .
59001007	Mara ti zo tongaso , ayeke nzoni lo hinga lo tene , lo lingbi ti wara mbeni ye oko pepe na maboko ti Kota Gbia .
59001008	Lo yeke zo ti be use si lo hinga li ti lo na ye so lo ye ti sara pepe .
59001009	Alingbi ita so ayeke wayere agonda tere ti lo , ngbanga ti so Nzapa azia lo na kota ndo .
59001010	Alingbi ita so ayeke zo ti mosoro agonda tere ti lo , ngbanga ti so Nzapa akiri na lo na kete ndo . Biani , zo ti mosoro ayeke hon ande tongana kongo ti ngonda .
59001011	Lâ asigigi , asu ngangu si ahole pere ti kongo ni ; kongo ni ati si pendere ni ahon . Ti zo ti mosoro ayeke nga gi tongaso : fade lo yeke kui si lo do akua ti lo ti zia .
59001012	Ti lo nzoni , zo so akanga be ti lo ngangu na ya ti aye ti tarango be , ngbanga ti so tongana lo hon na ya ni awe , fade lo yeke wara futa ; futa ni ayeke fini so Nzapa amu ando zendo ni na azo so aye lo .
59001013	Tongana mbeni ye atara be ti zo , alingbi lo tene pepe : “ Nzapa laa ayeke tara be ti mbi so ” . Nzara ti sarango sioni ye ayeke gbu be ti Nzapa laoko pepe si Nzapa wani ayeke tara be ti zo oko pepe .
59001014	Me gi nzara ti be ti zo wani laa ayeke tara be ti lo , ayeke gboto lo si ayeke handa lo .
59001015	Tongana nzara ti be ti zo amu ngo awe , ayeke du siokpari . Tongana siokpari ni ahon ndoni awe , ayeke gue na zo na kuâ .
59001016	A-ita ti mbi so mbi ye ala mingi , ala handa tere ti ala pepe .
59001017	Nzoni ye so kue zo ayeke wara gi senge senge na matabisi so kue ayeke nzoni alondo na yayu , na maboko ti Nzapa , lo so asara ye so kue ayeke su na le ti nduzu . Lo yeke sanze pepe , lo yeke yingi pepe si vukongo ndo ayeke na mbage ti lo oko pepe , tongana lo turne tere ti lo .
59001018	Tongana ti so be ti lo wani aye , lo mu na e fini na lege ti tënë ti lo so ayeke taa-tënë , tongaso si e ga tongana akozo zo ti lo na popo ti aye so kue lo sara .
59001019	A-ita ti mbi so mbi ye ala mingi , ala dabe ti ala na tënë so : alingbi zo oko oko azi mê ti lo hio ti ma na tënë , me alingbi lo tene tënë hio hio pepe , lo sara ngonzo hio hio pepe .
59001020	Biani , zo so asara ngonzo ayeke sara ye ti mbirimbiri na le ti Nzapa pepe .
59001021	Ndani laa , ala zia lege ti sarango aye ti potopoto kue nga na lege ti sarango sioni ye kue . Ala yeda na nzoni be na tënë so Nzapa alu na ya ti be ti ala , tënë ni alingbi ti soo ala .
59001022	Ala handa tere ti ala pepe : ala ma tënë ti Nzapa gi na mê pepe , me ala sara ye alingbi na ni .
59001023	Biani , zo so ama tënë ni si lo sara ye alingbi na ni pepe , lo yeke tongana zo so abaa le ti lo so a du lo na ni na ya ti tatara .
59001024	Na peko ti bango le ti lo ni , lo mu lege , lo hon si lo kiri lo girisa wala le ti lo ni ayeke tongana nyen .
59001025	Me zo so agi nda ti ndia mbirimbiri , ndia so ayeke nzoni kue si ayeke zi zo na gbe ti ngbaa , zo ni azia be ti lo kue na ndö ni , lo ma tënë ni si tënë ni ahuru mê ti lo pepe , me lo yeke sara ye alingbi na ni , fade lo yeke baa nzoni na lege ti aye ti lo so lo yeke sara .
59001026	Tongana mbeni zo atene na be ti lo atene , ni yeke voro Nzapa si lo bata yanga ti lo pepe , andaa lo yeke handa tere ti lo wani ; vorongo Nzapa ti lo ni ayeke gi senge senge .
59001027	Mbirimbiri vorongo Nzapa so sioni ye oko ayeke daa pepe , ayeke mungo maboko na anyindu nga na awali-mua so ayeke baa pasi ; mbirimbiri vorongo Nzapa ayeke nga ti ke sarango aye ti potopoto ti dunia so .
59002001	A-ita ti mbi , ala ma na be awe na Kota Gbia ti e Jésus Christ so e yeke gonda lo . Tongaso , ala ne ambeni zo ahon ambeni pepe .
59002002	E mu mbeni tapande : mbeni zo ti mosoro ayu pendere bongo , bage ti lôro ayeke na maboko ti lo , lo ga lo li na ya ti bongbi ti ala si mbeni wayere so ayu gbagba bongo aga ali nga na ya ti bongbi ni .
59002003	Tongana ala ne gi zo so ayu pendere bongo so si ala tene na lo : “ Kota zo , mo ga , mo duti na ndö ti nzoni ngende so ! ” Na pekoni , ala tene na wayere ni : “ Mo so , ngba ti mo na nduzu ! ” wala “ Duti ge na sese , na tere ti mbata ti gere ti mbi ! ”
59002004	So ala sara tongaso so , ala ne mbeni zo ahon mbeni pepe ? Ala yeke na sioni tënë na be ti ala si ala yeke fâ na ngbanga pepe ?
59002005	A-ita ti mbi so mbi ye ala mingi , ala ma mbi si : Nzapa asoro azo so azo ti dunia so abaa ala tongana awayere titene ala ga azo ti mosoro na lege ti mabe si Kodro-gbia so Nzapa amu zendo ni aga ti ala . Biani , lo mu zendo ni na azo so aye lo !
59002006	Me ti ala , ala yeke baa awayere na le ti ala tongana abuba zo ! A-ita , azo wa laa ayeke gboto ala na sese si ayeke gue na ala na gbe ti azo ti fango ngbanga ? Azo ti mosoro pepe ?
59002007	Gi azo ti mosoro so laa ayeke he nzoni iri so Nzapa azia na ndö ti ala !
59002008	Biani , ndia ti Kodro-gbia ti Nzapa so Mbeti ti Nzapa atene tënë ni , atene : “ Mo ye mba ti mo zo tongana ti so mo ye tere ti mo wani ” , tongana ala sara ye alingbi na ni , so ayeke nzoni .
59002009	Me tongana ala ne ambeni zo ahon ambeni , andaa ala sara siokpari awe . Ndia apika kate ti ala , ngbanga ti so ala sara ye so ndia ake ni .
59002010	Tongana mbeni zo asara aye so kue ndia atene tënë ni , me lo buba lege ti mbeni tënë ti ndia ni oko , andaa ngbanga ti tanga ti ndia ni kue ayeke na li ti lo .
59002011	Biani , Nzapa so atene : “ Mo gi wali wala koli ti zo pepe ” , gi lo laa lo tene : “ Mo fâ zo pepe . ” Nilaa tongana mo gi wali wala koli ti zo pepe si mo fâ zo , andaa mo buba lege ti atënë ti ndia kue awe .
59002012	A-ita , ala tene tënë , ala sara nga ye tongana ti azo so ahinga atene , Nzapa ayeke fâ ande ngbanga ti ala na lege ti ndia so ayeke zi zo na gbe ti ngbaa .
59002013	Biani , zo so abaa mawa ti mba ti lo pepe , tongana Nzapa ayeke fâ ande ngbanga ti azo , lo yeke baa nga mawa ti zo ni pepe ; me zo so abaa mawa ti mba ti lo , fade lo yeke sigigi na ya ti ngbanga .
59002014	A-ita ti mbi , tongana mbeni zo atene , ni yeke na mabe si lo sara mbeni ye ti fa ni pepe , mabe ti lo ni ayeke sara nyen na lo ? Mabe so alingbi ti soo lo ?
59002015	Tongana mbeni ita ti koli wala ti wali ayeke na bongo ti yungo ni pepe wala kobe ti tengo ni pepe
59002016	si mbeni zo oko na popo ti ala atene na ita ni : “ Gue nzoni ! Mo duti na tere ti wâ , mo te kobe , ya ti mo asi ! ” Me , ye so lo lingbi fade ti wara ndali ti fini ti lo , ala mu ni na lo pepe , asenge senge tënë ti ala so asara nyen ?
59002017	Tënë ti mabe ayeke nga gi tongaso . Tongana zo ayeke na mabe , me lo sara kua ni pepe , andaa mabe ti lo ni akui awe .
59002018	Me fade mbeni zo ayeke tene : “ Ti mo , mo yeke na mabe , ti mbi , mbi yeke sara akua ! ” Tongaso , mbi yeke kiri tënë na lo , mbi tene : “ Fa na mbi lege so mabe ti mo alingbi ti duti daa , me mo yeke sara akua ni pepe so . Ti mbi , fade mbi yeke fa na mo mabe ti mbi na lege ti akua so mbi yeke sara . ”
59002019	Mo ma na be so Nzapa ayeke gi oko ? So nzoni . Asioni yingo nga ama na be so lo yeke gi oko si tere ti ala yeke do .
59002020	Mo so li ti mo ayeke daa pepe so , tongana mbeni zo ayeke na mabe si kua ni ayeke daa pepe , mabe ti lo ni ayeke gi senge senge ; mo ye mbi fa na mo ?
59002021	Kotara ti e Abraham aga ando mbirimbiri na le ti Nzapa tongana nyen ? Lo ga ando mbirimbiri na le ti Nzapa ngbanga ti ye so lo sara : lo mu molenge ti lo Isaac , lo zia na ndö ti gbalaka ti sandaga .
59002022	Mo baa , mabe ti lo na sarango ye ti lo ayeke sara gi kua oko ! Ye so lo sara laa asara si mabe ti lo aga nzoni kue .
59002023	Ye so asi alingbi na tënë so Mbeti ti Nzapa atene : “ Abraham ama na be na Nzapa , tongaso Nzapa abaa lo tongana zo ti mbirimbiri ” . Nzapa airi lo kamarade ti ni .
59002024	Ala baa , zo ayeke ga mbirimbiri na le ti Nzapa na lege ti sarango akua , me gi na lege ti mabe oko pepe .
59002025	Tënë so ayeke nga tongana ti Rahab , wali-ndumba so . Lo ga ando mbirimbiri na le ti Nzapa na lege ti kua so lo sara : azuife so a tokua ala , ague asi na ndo ti lo si lo yamba ala . Na pekoni , lo mu maboko na ala ti mu mbeni lege nde ti hon .
59002026	Tongana zo ayeke wu pepe , andaa lo kui awe . Legeoko nga , zo so ayeke na mabe , me lo yeke sara kua ni pepe , andaa mabe ti lo akui awe .
59003001	A-ita ti mbi , alingbi azo mingi na popo ti ala aga awafango-ye pepe ! Ala hinga atene , e so e yeke awafango-ye , fade Nzapa ayeke fâ ngbanga na li ti e ngangu ahon ti tanga ti azo kue .
59003002	E kue , e yeke girisa lege fani mingi . Tongana mbeni zo agirisa lege na ya ti tenengo tënë ti lo pepe , andaa lo yeke zo ti nzoni kue , lo lingbi ti kanga tere ti lo kue .
59003003	Tongana e kanga kamba na yanga ti ambarata titene ala gue na ndo so e ye ala gue daa , e lingbi ti fa lege na ngbongboro tere ti ambarata ni kue .
59003004	Ala baa nga amangboko : ataa so ala yeke kota mingi si akota pupu ayeke pusu ala ti hon na ni , gi mbeni kete kâî so ayeke na peko ti mangboko si ayeke sara titene mangboko ni ague na ndo so be ti zo ti kpengo na ni aye .
59003005	Legeoko nga , menga ayeke mbeni kete kete mbage ti tere ti zo , me menga ni ayeke gonda tere ti lo ndali ti so , lo lingbi ti sara akota ye mingi . Ala baa , gi senge kete kete menga ti wâ alingbi ti gbi kota gbako !
59003006	Menga ti zo ayeke tongana wâ si ayeke nga ndo so sioni aduti daa . Menga aduti na ya ti tere ti e si ayeke sara titene ngbongboro tere ti e kue aga sioni . Na ngoi so kue zo ayeke na dunia so , menga ti lo ayeke tongana wâ so ayeke buba fini ti lo ; wâ ni alondo na ndo so wâ ayeke gbi daa lakue .
59003007	Zo alingbi ti sara si amara ti anyama kue ama yanga ti lo : anyama ti ngonda , andeke , anyama so ayeke hara harango na asusu .
59003008	Me zo oko alingbi ti sara komandema na ndö ti menga ti lo pepe ! Menga ayeke mbeni sioni ye so ayeke duti kpoo laoko pepe , sioni yoro ti fango zo asi singo na ya ni .
59003009	Na menga ti e si e yeke sepela Kota Gbia , Babâ ti e . Gi na oko menga so , e yeke deba azo so Nzapa asara ala si ala kpa lo so .
59003010	Nzoni tënë na dengo ba alondo gi na yanga oko so si ayeke sigigi . A-ita ti mbi , alingbi ye ni aduti tongaso pepe .
59003011	Lawa laa sengo ngu na nzoni ngu alondo gi na ya ti li ti ngu oko si asigigi ?
59003012	A-ita ti mbi , keke ti fige alingbi ti le olive pepe , wala keke ti vinye alingbi ti le fige pepe . Tongaso nga , nzoni ngu alingbi ti sigigi na ya ti li ti ngu ti ingo pepe .
59003013	Mbeni zo ti ndara na ti hingango ndo ayeke na popo ti ala ? Ayeke nzoni lo fa ni na lege ti nzoni dutingo ti lo nga na sarango aye ti lo so lo yeke sara na ndara , me na ngangu pepe .
59003014	Me tongana ala yeke sara sioni kota be ti gbugburungo na kota ndo , ala pika kate ti ala ndali ti ndara ti ala ni pepe . Tongana ala yeke sara ye tongaso , andaa ala yeke tene mvene ti buba lege ti taa-tënë .
59003015	Mara ti ndara tongaso alondo na yayu pepe , alondo na sese so , alondo na azo , alondo nga na Zabolo .
59003016	Biani , ndo so kota be ayeke daa si gbugburungo kota ndo ayeke daa , wusuwusu na mara ti asioni nde nde ayeke daa .
59003017	Me ndara so alondo na yayu , kozoni asara si zo aduti na vurungo be , na pekoni , asara si zo aduti na siriri , zo asara ye na ngangu pepe , zo ama tere na mba ti lo , zo asara nzoni be mingi na mba ti lo si lo sara nga anzoni ye . Ndara ti yayu ayeke mu mbage ti mbeni zo pepe si zo so ayeke na ni , tënë ti yanga ti lo ayeke nde pepe na sarango ye ti lo .
59003018	Azo so aye siriri , ala yeke sara si azo so ayeke nduru na ala aduti na siriri ; sarango ye ti ala akpa lungo ale ti kobe , lengo ni so ala yeke ko ayeke sarango ye ti mbirimbiri .
59004001	Atiri na apapa so ayeke na popo ti ala so alondo na ndo wa ? Alondo gi na lege ti anzara ti be ti ala so ayeke tiri lakue na ya ti tere ti ala .
59004002	Ala yeke sara nzara ti warango aye , me ala wara ni pepe . Tongaso ala ye ti fâ zo . Kota be ayeke sara ala , me ala lingbi ti wara ye so ala yeke sara nzara ni pepe , nilaa ala yeke papa , ala yeke tiri na popo ti ala . Ye so be ti ala aye , ala wara ni pepe , ngbanga ti so ala hunda na Nzapa pepe .
59004003	Tongana ala hunda mbeni ye , ala yeke wara ni pepe , ngbanga ti so ala hunda na legeni pepe , me ala hunda ni ti buba gi na lege ti anzara ti be ti ala .
59004004	Ala so ado lege ti Nzapa azia so ! Ala hinga pepe ? Zo so aye tënë ti aye ti dunia so , andaa lo ke Nzapa awe ; zo so aye tënë ti aye ti dunia so , andaa lo ga wato ti Nzapa awe .
59004005	Tënë so Mbeti ti Nzapa atene : “ Yingo so Nzapa azia na ya ti e , lo ye ni ngangu mingi ” , ala baa ni tongana senge senge tënë pepe .
59004006	Me Nzapa akiri asara na e nzoni be mingi ahon ti so . Biani , Mbeti ti Nzapa atene : “ Nzapa ake tënë ti azo ti baba , me lo yeke sara nzoni be na azo so asara tere ti ala kete . ”
59004007	Tongaso , ala ma yanga ti Nzapa , me ala do sese na Zabolo si fade lo yeke kpe yongoro na tere ti ala !
59004008	Ala ga nduru na Nzapa si fade lo yeke ga nduru na ala . Azo ti siokpari , ala sukula sioni ti ala ! Azo ti be use use , ala zi aye ti sioni na be ti ala !
59004009	Ala duti na vundu , ala dema tere ti ala , ala toto maa ! Ala zia ti he ngia si ala toto , ala zia lege ti ngia si ala duti na vundu !
59004010	Ala sara tere ti ala kete na gbe ti Kota Gbia si fade lo yeke mu ala na nduzu .
59004011	A-ita , ala tene sioni tënë na iri ti amba ti ala pepe ! Zo so atene sioni tënë na iri ti mba ti lo wala lo fâ ngbanga na li ti lo , andaa lo tene sioni tënë na ndö ti ndia , lo fâ nga ngbanga na li ti ndia awe . Tongana mo fâ ngbanga na li ti ndia , andaa ye so ndia ahunda na mo ti sarango ni , mo yeke sara ni pepe , me mo ga zo ti fango ngbanga na li ti ndia awe .
59004012	E hinga so gi Nzapa oko laa aleke ndia , lo yeke nga wafango-ngbanga . Lo laa lo lingbi ti soo zo , lo lingbi nga ti sara si zo akui . Mo so mo yeke fâ ngbanga na li ti mba ti mo so , mo yeke ti mo zo wa ?
59004013	Fadeso , ala ma si , ala so ayeke tene : “ Laso wala kekereke e yeke gue na gbata tongaso , e yeke sara ngu oko kâ , e yeke de buze si e yeke wara nginza mingi . ”
59004014	Ala hinga ye so ayeke si na gigi ti ala ti kekereke ? Ala yeke gi tongana guru so asigigi na le ti ngu si kete na pekoni ahon .
59004015	Tënë so ala lingbi fade ti tene ayeke so : “ Tongana Kota Gbia ayeda si e ngba na fini , fade e yeke sara ye tongaso , wala ye tongaso . ”
59004016	Me fadeso , ala yeke pika kate ti ala si ala yeke gonda tere ti ala . Mara ti pikango kate tongaso ayeke nzoni pepe .
59004017	Tongaso , zo so ahinga ti sara nzoni ye si lo sara ni pepe , andaa lo sara siokpari awe .
59005001	Ala azo ti mosoro , ala ma si ! Ala dekongo , ala toto ndali ti pasi so ayeke ga ande na ndö ti ala !
59005002	Amosoro ti ala afun kue awe si akangi ate abongo ti ala kue awe .
59005003	Soko amu tere ti lôro ti ala na nginza ti ala kue awe , soko ni laa ayeke bi ande tënë na li ti ala ; ayeke te tere ti ala tongana ti so wâ ayeke gbi ye . Lango ti ndani aga nduru awe si ala ngba ti ala ti bongbi amosoro na ndö ni na ndö ni !
59005004	Ala baa , azo so ayeke sara kua ti fango ale ti kobe ti ayaka ti ala , ala ke ti futa nginza ti ala na ala . Mbana ti ala ni ayeke dekongo ! Dekongo ti azo ti fango ale ti kobe ti ala ni asi na mê ti Kota Gbia so ayeke na ndö ti dunia kue .
59005005	Na sese so , ala duti na ya ti mosoro mingi si ala duti gi na ngia . Ala te ye , ala kono kirikiri tongana abagara so aku lango ti fango ala .
59005006	Zo so asara ye ti sioni pepe , ala fâ ngbanga na li ti lo si ala fâ lo ; me lo wara ngangu ti zi yanga ti lo na ala oko pepe .
59005007	A-ita , ala kanga be ti ala ti ku lango ti gango ti Kota Gbia . Ala baa zo ti fango yaka : lo yeke kanga be ti lo ti ku anzoni kobe ti yaka ti lo , lo yeke ku ngbii akozo ngu-Nzapa na angu ti ndani apika si .
59005008	Ala nga , ala kanga be ti ala ti ku , ala gbu ngangu , ngbanga ti so lango ti gango ti Kota Gbia aga nduru awe .
59005009	A-ita , ala dema na iri ti amba ti ala pepe , tongaso si Nzapa afâ ngbanga na li ti ala pepe . Ala baa , wafango-ngbanga ayeke luti na yanga ti da !
59005010	A-ita , tongana ayeke tënë ti pasi na kangango be na ya ti pasi , ala mu gi tapande ti awayanga-Nzapa so atene tënë na iri ti Kota Gbia ando so .
59005011	Ala baa , azo so akanga be ti ala na ya ti aye ti pasi so , e tene : ti ala nzoni ! Ala ma tënë ti kangango be ti Job awe , ala baa ye so Kota Gbia amu na lo na pekoni , ngbanga ti so Kota Gbia ayeke na nzoni be mingi si lo yeke baa mawa ti azo .
59005012	Gi ye oko , a-ita ti mbi , alingbi ala deba na iri ti yayu , wala na iri ti sese , wala na iri ti mbeni ye pepe . Me tongana ala yeda na mbeni tënë , ala tene gi “ een , mbi yeda ” ; tongana ala ke mbeni tënë , ala tene “ ên-en , mbi ke ” . Tongaso si ala ti na gbe ti ngbanga ti Nzapa pepe .
59005013	Mbeni zo na popo ti ala ayeke baa pasi ? Alingbi lo sambela Nzapa . Mbeni zo ayeke na ngia ? Alingbi lo he bia ti gonda Nzapa .
59005014	Mbeni zo na popo ti ala ayeke na kobela ? Alingbi lo iri akangba ti Eglize ; fade ala yeke sara mafuta na tere ti lo na iri ti Kota Gbia , ala sambela na ndö ti lo .
59005015	Tongana ala sambela na mabe , sambela ni ayeke soo zo ti kobela ni ; Kota Gbia ayeke mu lo na nduzu . Tongana zo ni asara siokpari , Nzapa ayeke zi ni na li ti lo .
59005016	Ala fa siokpari ti ala na gigi na amba ti ala , ala sambela ndali ti amba ti ala si kobela ti ala akai . Sambela ti zo ti mbirimbiri ayeke na ngangu mingi ti sara ye .
59005017	Élie ayeke ando zo tongana e : lo sambela ngangu titene ngu apika pepe si na ya ti ngu ota na nze omene , ngu apika na ndö ti sese pepe .
59005018	Na pekoni , lo kiri lo sambela si ngu apika , sese adu ale ti kobe .
59005019	A-ita ti mbi , tongana mbeni zo na popo ti ala agirisa lege ti taa-tënë , mbeni mba ti lo alingbi ti kiri na lo daa .
59005020	Alingbi ala hinga atene , zo so agboto zo na sioni lege ti siokpari si akiri na lo na nzoni lege , fade lo yeke sara titene zo ni asoo kuâ ; lo yeke sara nga titene Nzapa azi gba ti asiokpari so ayeke na li ti zo ni .
60001001	Mbi Pierre , watokua ti Jésus Christ , mbi tokua mbeti so na azo so Nzapa asoro ala , ala so akpe kodro ti ala , ague aduti na ya ti akodro nde nde na sese ti Pon , ti Galasii , ti Kapadose , ti Azii na ti Bitinii .
60001002	Nzapa Babâ asoro ala tongana ti so lo leke na be ti lo kozoni ; lo sara si ala ga azo so ayeke nde si ayeke nzoni kue na lege ti Yingo ti lo , tongaso si ala ma yanga ti Jésus Christ , tongaso nga si lo sukula asioni ti ala na mene ti lo . Ayeke nzoni Nzapa asara nzoni be mingi na ala si lo mu na ala siriri ahon ndoni !
60001003	E gonda Nzapa , Babâ ti Kota Gbia ti e Jésus Christ ! Lo baa mawa ti e mingi si lo sara titene a kiri a du e mbeni na lege ti zingongo so lo zingo Jésus Christ na kuâ . Tongaso , e zia be ti e ti ku ye so ayeke sara titene zo aduti na fini .
60001004	E yeke ku nga ti wara aye so Nzapa ayeke mu na azo ti lo titene aga ti ala . Aye ni alingbi ti buba pepe , ye ti sioni alingbi ti si na tere ni pepe si pendere ni alingbi ti hon nga pepe . Nzapa ayeke bata aye ni ti ku na ala na yayu .
60001005	Aye ni so ayeke ndali ti ala , ala so ayeke na mabe . Lo yeke bata ala na lege ti ngangu ti lo titene lo soo ala si na ngoi ti ndani , azo kue ayeke baa ni .
60001006	Ndani laa ala yeke duti na ngia , ataa so alingbi ala ngba ti baa amara ti pasi nde nde na ya ti kete ngoi so .
60001007	Pasi ni asi na ala ti tara mabe ti ala . Lôro ayeke ye so ayeke buba bubango , me azo ayeke tara ni na wâ . Mabe ayeke kota ye ahon lôro . Ndani laa a yeke tara ni ti baa wala akpengba , tongaso si fade Nzapa ayeke tene nzoni tënë ti ala , lo yeke gonda ala si lo yeke ne ala na ndembe so Jésus Christ ayeke si .
60001008	Ataa so ala baa lo pepe , ala ye lo ; ataa so ala de ti baa lo pepe , ala ma na be na lo . Ndani laa ala yeke duti na kota ngia , ngia so ahon ndoni , zo alingbi ti tene tënë ni pepe .
60001009	Ala yeke na ngia ni so , ngbanga ti so a soo ala awe . Ye so ala yeke wara ndali ti mabe ti ala laa .
60001010	Awayanga-Nzapa agi ando mingi na alege nde nde nda ti tënë so atene , Nzapa ayeke soo azo so . Ala tene nga kozoni tënë ti nzoni be ti Nzapa so lo ye ti sara na ala , a-ita .
60001011	Yingo ti Christ ayeke na ya ti awayanga-Nzapa si ayeke fa na ala kozoni tënë ti pasi so fade Christ ayeke baa , nga na tënë ti gondango so a yeke gonda lo na peko ti pasi ni . Nilaa , ala gi lege ngangu ti hinga ngoi ti singo ti aye so Yingo ti Christ afa tënë ni na ala ; ala gi nga ti hinga aye ni ayeke si ande tongana nyen ?
60001012	Nzapa afa na ala atene , tënë ni ayeke ndali ti ala wani pepe , me ayeke ndali ti ala , a-ita . Tënë ni laa azo ti fango Nzoni Tënë ayeke fa ni na ala , na lege ti Yingo-Vuru so alondo na yayu si aga . Tënë ni , a-ange wani ayeke na nzara ti hinga ni .
60001013	Ndani laa , ala leke be ti ala ti sara kua , le ti ala akpengba si ala zia be ti ala kue ti ku anzoni ye so ala yeke wara ande na ndembe so Jésus Christ ayeke si .
60001014	Ala sara ye tongana amolenge so ayeke ma ndo . Ala sara ye pepe na lege ti anzara ti be ti ala so ala yeke na ni ando , na ngoi so ala de ti hinga ndo pepe so .
60001015	Nzapa so airi ala , lo yeke nde si lo yeke nzoni kue . Tongaso , ala nga , ala ga azo so ayeke nde si ayeke nzoni kue na ya ti sarango aye ti ala kue .
60001016	Biani , Mbeti ti Nzapa atene : “ Ayeke nzoni ala duti nde si ala duti nzoni kue , ngbanga ti so mbi yeke nde si mbi yeke nzoni kue . ”
60001017	Nzapa ayeke fâ ngbanga na li ti zo alingbi na ye so lo sara , lo yeke mu mbage ti mbeni zo pepe . Tongaso , a-ita , tongana ala yeke sambela si ala iri Nzapa atene “ Babâ ” , ala duti na mbeto ti lo na ngoi so ala yeke na dunia so .
60001018	Ala wara nzoni ye oko pepe na lege ti sarango ye so ala mu na peko ti akotara ti ala . Me ala hinga awe ye so azi ala na ya ti sarango ye ni so , ye ni alingbi ti buba tongana nginza wala lôro pepe ;
60001019	me ye so azi ala ayeke mene ti Christ so ayeke ye ti kota ngere . Christ ayeke tongana molenge ti taba so mbeni mbage ti tere ti lo oko abuba pepe si sioni ye oko ayeke na tere ti lo pepe .
60001020	Nzapa asoro Christ kozoni si dunia abaa gigi . Na ngoi ti ndani , lo lo fa Christ na le ti azo kue ndali ti nzoni ti ala , a-ita .
60001021	Na lege ti Christ , ala ma na be na Nzapa so azingo Christ na kuâ si amu na lo gonda . Tongaso , mabe ti ala na ye so ala zia be ti ala ti ku angba na ndö ti Nzapa .
60001022	So ala yeda ti sara ye alingbi na taa-tënë , ala sukula be ti ala awe ti ye a-ita ti ala na be oko . Ala ye tere na popo ti ala na vurungo be , ala zia lege ni pepe .
60001023	Biani , a kiri a du ala mbeni awe ; zo so ayeke kui kuingo laa akiri adu ala pepe , me tënë ti Nzapa . Tënë ni ayeke na fini , ayeke kui pepe si ayeke ngba lakue lakue .
60001024	Tongana ti so Mbeti ti Nzapa atene : “ Azo ayeke tongana pere , pendere ti ala ayeke tongana kongo ti ngonda . Pere ni ayeke hole si kongo ni ayeke ti ,
60001025	me tënë ti Kota Gbia ayeke ngba kpu na kpu . ” Tënë ni ayeke Nzoni Tënë so a fa ni na ala ando .
60002001	Ala zia lege ti sarango amara ti asioni kue nga na sarango ye ti mayere . Tënë ti yanga ti ala ague nde na sarango ye ti ala pepe , ala zia lege ti kota be na ti dikongo asioni tënë na iri ti azo .
60002002	Ala duti tongana akete molenge so a du ala fafadeso : alingbi nzara ti tënë ti Nzapa asara ala tongana ti so nzara ti nyongo me ayeke sara kete molenge ; tënë ti Nzapa so sioni ye oko ayeke daa pepe . Tongaso , na lege ni , fade ala yeke ga kota si ala soo kuâ .
60002003	Biani , Mbeti ti Nzapa atene : “ Ala wani atara so Kota Gbia ayeke nzoni . ”
60002004	Ala ga nduru na Kota Gbia , lo so lo yeke têne so ayeke na fini ; têne so azo ake ni , me Nzapa asoro ni si lo baa ni ayeke nzoni na le ti lo .
60002005	Ala nga , ala yeke tongana atêne so ayeke na fini . Ala sara si Nzapa amu ala ti sara na da so ayeke ti Yingo . Tongaso , fade bongbi ti ala ayeke ga bongbi ti awayango-sandaga so ayeke nde si ayeke nzoni kue , ala yeke mu na lo asandaga so Yingo afa na ala ti mungo ni si ayeke nzere na be ti Nzapa na lege ti Jésus Christ .
60002006	Biani , na ya ti Mbeti ti Nzapa , a tene : “ Ala baa , mbi soro mbeni têne ti ngangu ngere si mbi zia ni na gbata ti Sion ; têne ni ayeke ngangu têne ti gere ti da . Zo so azia be ti lo na ndö ti têne ni , fade kamene ayeke gbu lo pepe . ”
60002007	Ti ala , a-ita so ama na be , têne ni ane na le ti ala ; me ti azo so ake ti ma na be , “ têne so azo ti sarango da ake ni , ni laa akiri aga ngangu têne ti gere ti da ni . ”
60002008	Mbeti ti Nzapa akiri atene : “ Ayeke têne so azo ayeke pika gere ti ala daa , kota têne so ayeke sara titene azo ati . ” Ala yeke pika gere ti ala na têne ni , ngbanga ti so ala ke ti yeda na tënë ti Nzapa . Ye so Nzapa aleke ala ando ndali ni laa .
60002009	Me ti ala , ala yeke azo ti mara so Nzapa asoro ala awe , awayango-sandaga ti Gbia , azo ti mara so ayeke nde si ayeke nzoni kue , azo so Nzapa amu ala ti ga azo ti lo wani titene ala fa tënë ti akota ye so lo sara . Lo iri ala ti sigigi na ya ti vukongo ndo si ala duti na ya ti lumiere ti lo so ayeke do be ti zo .
60002010	Ando , ala yeke azo ti Nzapa pepe , me fadeso ala ga azo ti lo awe . Ando , Nzapa abaa mawa ti ala pepe , me fadeso lo baa mawa ti ala awe .
60002011	A-ita ti mbi so mbi ye ala mingi , ala yeke tongana agene , tongana awande na ndö ti sese so . Ndani laa mbi hunda na ala titene ala ke asioni nzara ti be so ayeke sara bira na ala .
60002012	Alingbi dutingo ti ala na popo ti azo ti amara nde ayeke nzoni . Tongaso , ataa so azo ni ayeke bi tënë na li ti ala atene , ala yeke azo ti sarango sioni , azo ni abaa nzoni sarango ye ti ala si ala gonda Nzapa na ndembe so lo yeke ga .
60002013	Ndali ti Kota Gbia , ala ma yanga ti azo ti komandema kue : ala ma yanga ti kota gbia , ngbanga ti so lo yeke na komandema na ndö ti tanga ti agbia kue .
60002014	Ala ma nga yanga ti agovoronere so lo zia na li ti akodro ti fâ ngbanga na li ti azo ti sarango sioni ye , me ti gonda azo so ayeke sara nzoni ye .
60002015	Biani , ye so Nzapa aye ayeke titene ala sara nzoni ye si ala lingbi ti kanga yanga ti abuba zo so ahinga ye pepe so .
60002016	Ala sara ye tongana azo so asigigi na gbe ti ngbaa ; me alingbi sigingo ti ala na gbe ti ngbaa ni aga mbeni ti kanga ndö ti sarango sioni ye pepe , me ala sara ye tongana angbaa ti Nzapa .
60002017	Ala ne azo kue , ala ye a-ita ti ala , ala kpe mbeto ti Nzapa , ala ne kota gbia .
60002018	Ala azo ti kua , ayeke nzoni ala ma yanga ti azo so ala yeke sara kua na gbe ti ala , ala kpe mbeto ti ala mingi . Ala ma gi yanga ti ala so ayeke anzoni zo wala azo so ayeke kpoo so pepe , me ala ma nga yanga ti ala so ayeke so na ndö ti ala mingi .
60002019	Biani , ndali ti so ala ye ti ma yanga ti Nzapa , ayeke nzoni ala kanga be ti ala tongana azo asara pasi na ala senge senge .
60002020	Tongana ala sara mbeni ye ti sioni , azo apika ala ndali ni si ala kanga be ti ala , zo wa alingbi ti gonda ala zo wa ? Me tongana ala kanga be na ya ti pasi so ala yeke baa na peko ti so ala sara ye ti nzoni , so ayeke nzoni ye na le ti Nzapa .
60002021	Ye so Nzapa airi ala ndali ni laa , ngbanga ti so Christ nga abaa ando pasi ndali ti ala ; lo sara tongaso ti fa lege na ala si ala mu tapande ti lo .
60002022	Christ asara siokpari pepe ; tënë ti mvene asigigi na yanga ti lo laoko pepe .
60002023	Azo azonga lo , me lo kiri na zonga ni pepe ; azo asara pasi na lo , me lo be le na ala pepe , lo zia be ti lo kue na ndö ti Nzapa so ayeke fâ ngbanga na legeni .
60002024	Christ wani ayo siokpari ti e na ya ti tere ti lo si lo kui na ni na ndö ti keke ti kroa , tongaso si e so e kangbi na siokpari na lege ti kuâ so e kui awe , e duti na fini ti sara ye ti mbirimbiri . Na lege ti aka so lo wara laa tere ti ala aga nzoni .
60002025	Ala yeke ando tongana ataba so agirisa lege , me fadeso ala kiri na tere ti Christ so ayeke zo ti fango lege na ala si lo yeke nga zo ti batango fini ti ala .
60003001	Awali , ala nga , ala ma yanga ti akoli ti ala . Tongaso , fade ambeni koli so ake ti ma na be na tënë ti Nzapa alingbi ti ma na be ndali ti sarango ye ti ala . Ataa so ala , awali ni , ala tene tënë ti Nzapa na akoli ti ala pepe ,
60003002	akoli ni ayeke baa gi sarango ye ti ala so ayeke nzoni nga na nengo so ala , awali ni ayeke ne tere ti ala .
60003003	Awali , ala gi ti ga pendere pepe na lege ti aye so zo ayeke baa ni bango : kangango kua ti li ti ala na kode ahon ndoni , yungo aye ti pendere nde nde ti lôro , yungo abongo ti kota ngere .
60003004	Me ala gi ti ga pendere na be ti ala . Aye ti pendere ni ayeke be so aduti kpoo , aduti na siriri si ane mingi na le ti Nzapa ; aye ti pendere so laa ayeke buba pepe .
60003005	Na lege so laa awali so ando ayeke nde si ayeke nzoni kue , ala so azia be ti ala na Nzapa , asara ti ga pendere ; ala yeke ma yanga ti akoli ti ala .
60003006	Mbeni tapande ni ayeke ti Sara so ama yanga ti Abraham si lo iri Abraham , atene : “ Gbia ti mbi ” . Ala awali ti laso , tongana ala sara nzoni ye si mbeto ti mbeni ye asara nga ala pepe , ala ga amolenge ti Sara awe .
60003007	Akoli , ala nga , na dutingo so ala na awali ti ala ayeke duti , ayeke nzoni ala hinga so , awali ti ala ayeke tongana ta so akpengba pepe . Ala ne ala , ngbanga ti so ala , na awali ti ala kue laa ayeke wara nzoni ye so Nzapa ayeke mu na zo ; nzoni ye ni ayeke dutingo na fini . Ala sara tongaso si mbeni ye akanga lege na sambela ti ala pepe .
60003008	Ti hunzi na tënë ti mbi , alingbi ala kue tënë ti be ti ala aduti gi oko ; ala baa mawa ti amba ti ala , ala ye tere na popo ti ala tongana a-ita , ala sara nzoni na amba ti ala , ala baa tere ti ala tongana akota zo pepe .
60003009	Ala kiri sioni ndali ti sioni pepe , ala kiri zonga ndali ti zonga pepe . Me ala sara tufa na ndö ti azo , ngbanga ti so Nzapa airi ala ndali ni , tongaso si fade Nzapa ayeke sara tufa na ndö ti ala .
60003010	Biani , Mbeti ti Nzapa atene : “ Zo so aye tënë ti gigi ti lo si lo ye nga ti duti nzoni , alingbi lo bata yanga ti lo na sioni tënë , lo bata yanga ti lo na atënë ti mvene ;
60003011	lo zia ti sara sioni ye si lo sara nzoni ye ; lo gi lege ti siriri , lo ngba daa .
60003012	Biani , le ti Kota Gbia ayeke na ndö ti azo ti mbirimbiri , mê ti lo ayeke ma sambela ti ala ; me ti azo so ayeke sara ye ti sioni , Kota Gbia ayeke londo ti ke ala . ”
60003013	Tongana ala mu be ti ala kue ti sara nzoni ye , zo wa laa alingbi ti sara ye ti sioni na ala , zo wa ?
60003014	Gi so oko pepe , me ti ala nzoni , tongana ala baa pasi ndali ti ye ti mbirimbiri so ala sara ! Ala sara mbeto ti azo so pepe , be ti ala agi ala pepe !
60003015	Na be ti ala , ala ne Christ , Kota Gbia ti ala . Ala duti lakue nduru ti kiri tënë na azo so ayeke hunda na ala tënë na ndö ti ye so ala zia be ti ala ti ku .
60003016	Ala kiri tënë na azo ni na ngangu pepe , ala ne azo ni . Alingbi mbeni sioni ye oko aduti na be ti ala pepe . Tongaso , taa ye so azo ayeke bi tënë na li ti ala senge senge ndali ni , kamene ayeke gbu azo so atene sioni tënë na tere ti ala ndali ti nzoni dutingo ti ala oko na Christ .
60003017	Tongana Nzapa aye titene ala baa pasi ndali ti sarango nzoni ye , so laa ayeke nzoni ahon titene ala baa pasi ndali ti sarango sioni ye .
60003018	Biani , Christ wani akui fani oko biani biani ndali ti siokpari ti azo ; lo so lo yeke mbirimbiri , lo kui ndali ti azo ti kirikiri titene lo gue na ala na le ti Nzapa . Azo afâ gi tere ti lo ti zo , me Nzapa akiri na lo na fini na lege ti Yingo-Vuru .
60003019	Na lege ti Yingo so laa Christ ague afa Nzoni Tënë na ayingo so ayeke na kanga ,
60003020	so ti tene lo gue lo fa tënë na ayingo ti azo so ake ando yanga ti Nzapa na ngoi so Noe aleke mangboko . Na ndembe so Nzapa akanga be ti lo ti ku titene ala kiri na be ti ala na lo , gi azo miombe senge laa ali na ya ti mangboko si na lege ti ngu , Nzapa asoo ala .
60003021	So ayeke limo ti bateme so ayeke soo ala fadeso . Bateme ni ayeke ye ti sukulango zende na tere ti zo pepe , me ayeke ti hunda na Nzapa titene mbeni ye ti sioni aduti na be ti zo ni pepe . Bateme ni ayeke soo ala na kuâ , ngbanga ti so Jésus Christ azingo na kuâ awe .
60003022	Lo gue na yayu , lo duti na tere ti Nzapa na mbage ti maboko ti lo ti koli si a-ange , ayingo so ayeke na komandema na ala so ayeke na ngangu ayeke na gbe ti lo .
60004001	Christ abaa pasi na ya ti tere ti lo ti zo . Tongaso , ala nga , ala hinga biani na be ti ala atene , zo so abaa pasi na ya ti tere ti lo ti zo , lo kangbi na siokpari awe . Alingbi tënë so aduti na be ti ala tongana mbeni ye ti bira .
60004002	Tongaso , ngoi so angba na ala ti duti na fini na sese so , ala sara ye na lege ti nzara ti be ti ala pepe , me na lege so be ti Nzapa aye .
60004003	Ando , ala mu ngoi mingi ti sarango na aye tongana ti azo so ahinga Nzapa pepe . Ala yeke sara aye ti ndumba , ala yeke sara nzara ti aye ti amba ti ala , ala yeke angbaa ti samba , ala yeke sara matanga ti te , ti nyon butuma , ala yeke voro anzapa nde , ye so akpa titene zo asara ni pepe .
60004004	Fadeso , li ti azo ni akpe , ngbanga ti so ala , a-ita , ala yeke sara mbeni pepe asioni sarango ye ti kirikiri so ala na azo ni abongbi ando si ayeke sara ni . Tongaso , azo ni ayeke zonga ala .
60004005	Me fade azo ni ayeke luti na le ti Nzapa ti fa peko ti aye so ala sara , Nzapa so ayeke nduru ti fâ ngbanga ti azo so ade na fini na ala so akui awe .
60004006	Ndani laa a fa nga ando Nzoni Tënë na azo so akui awe . A fâ ngbanga ti ala alingbi na ye so ala sara tongana ti azo kue . Fadeso , na lege ti Yingo , ala lingbi ti duti na fini tongana ti Nzapa .
60004007	Ye kue aga nduru ti hunzi awe . Tongaso , alingbi ala sara ye na ndara , le ti ala akpengba , tongaso si ala lingbi ti sambela .
60004008	Kozoni kue , ala ye tere na popo ti ala na be ti ala kue , ngbanga ti so ndoye ayeke zi asiokpari mingi .
60004009	Ala yamba amba ti ala nzoni na ndo ti ala , me na dikongo tënë na gbe ti go ti ala pepe .
60004010	Nzapa amu amatabisi nde nde na zo oko oko . Tongaso , ayeke nzoni zo oko oko amu matabisi ni ti sara na nzoni na amba ti lo . Fade ala yeke ga anzoni ndombe ti aye nde nde ti Nzapa so lo mu na ala na lege ti nzoni be ti lo .
60004011	Tongana mbeni zo ayeke fa tënë , alingbi lo fa gi tënë ti Nzapa . Tongana mbeni zo ayeke sara kua ndali ti amba ti lo , alingbi lo sara ni na ngangu so Nzapa amu na lo , tongaso si na ya ti aye kue , azo agonda Nzapa na lege ti Jésus Christ . Gonda na ngangu ayeke ti Nzapa , kpu na kpu ! Amen .
60004012	A-ita ti mbi so mbi ye ala mingi , li ti ala akpe pepe na wâ ti pasi so ala yeke na ya ni so ! Ala baa ni tongana mbeni fini ye pepe .
60004013	Me ala duti na ngia tongana ala yeke baa pasi tongana ti so Christ abaa ando so . Tongaso , na ngoi so azo ayeke baa ande gonda ti lo , ala nga , be ti ala ayeke si singo na ngia .
60004014	Ti ala nzoni , tongana azo ayeke zonga ala ndali ti iri ti Christ ! Ti ala nzoni , ngbanga ti so Yingo ti gonda , so ti tene Yingo ti Nzapa , ayeke duti na ndö ti ala !
60004015	Alingbi mbeni zo oko na popo ti ala abaa pasi pepe ndali ti tënë ti fango zo , wala tënë ti nzi , wala tënë ti sarango sioni ye , wala tënë ti yorongo yanga na ya ti tënë ti mbeni zo .
60004016	Me tongana zo ni abaa pasi ndali ti so lo yeke zo ti Christ , alingbi kamene asara lo pepe ; me alingbi lo mu singila na Nzapa ndali ti iri ti Christ so ayeke na ndö ti lo .
60004017	Biani , ngoi so e yeke daa ayeke ngoi so Nzapa ayeke to nda ti fango ngbanga ti azo ti da ti lo . So Nzapa ayeke to nda ti fango ngbanga ti e kozoni so , fade ti azo so ake ti ma na be na Nzoni Tënë ti Nzapa ayeke duti tongana nyen ?
60004018	Mbeti ti Nzapa atene : “ Tongana ayeke ngangu na zo ti mbirimbiri ti soo kuâ , fade ti zo ti sioni na zo ti sarango siokpari ayeke duti tongana nyen ? ”
60004019	Tongaso , azo so ayeke baa pasi tongana ti so Nzapa aye , alingbi ala ngba lakue ti sara nzoni ye , ala mu tere ti ala kue na Nzapa , lo so lo sara ye kue si lo yeke sara ye alingbi na peko ti tënë ti yanga ti lo .
60005001	Fadeso mbi yeke mu wango na akangba ti Eglize so ayeke na popo ti ala . Mbi nga , mbi yeke kangba tongana ala . Mbi baa na le ti mbi pasi so Christ abaa ando ; legeoko na ala , fade mbi yeke li na ya ti gonda so ayeke si .
60005002	Ala bata bongbi ti azo ti Nzapa so lo zia na maboko ti ala . Ala sara ni na nzoni be , tongana ti so be ti Nzapa aye ; mbeni zo agbu ala na ngangu ti sara ni pepe . Ala sara kua ni ndali ti nzara ti nginza pepe , me ala mu tere ti ala kue na kua ni .
60005003	Azo ti Nzapa so lo zia ala na maboko ti ala ti bata ala so , ala sara komandema ti ngangu na ndö ti ala pepe , me ala duti tapande ndali ti ala .
60005004	Tongana Makonzi ti azo ti batango azo ti Nzapa asi , fade ala yeke wara nzoni ye ti peko ni so ayeke na gonda si pendere ni ayeke hon oko pepe .
60005005	Amaseka , ala nga , ala ma yanga ti akangba . Ala kue , na lege ti dutingo ti ala na popo ti amba ti ala , ala sara tere ti ala kete , ngbanga ti so Mbeti ti Nzapa atene : “ Nzapa ake azo ti baba , me lo yeke sara nzoni be na azo so asara tere ti ala kete . ”
60005006	Ala sara tere ti ala kete na gbe ti Nzapa so ayeke na ngangu , tongaso si fade lo yeke zia ala na kota ndo tongana ngoi ni alingbi .
60005007	Aye so kue ala yeke gi be ti ala daa , ala zia ni kue na maboko ti Nzapa , ngbanga ti so lo laa lo yeke bata ala .
60005008	Le ti ala akpengba , ala lango pepe ! Zabolo , wato ti ala , ayeke ngoro na tere ti ala tongana bamara so ayeke toto si ayeke gi mbeni zo ti te .
60005009	Ala do sese na lo , ala luti ngangu na lege ti mabe . Ala hinga atene , a-ita ti ala so ayeke na ndö ti dunia kue ayeke baa gi amara ti pasi so .
60005010	Pasi so ala yeke baa so ayeke ndali ti kete ngoi . Me Nzapa so ayeke sara nzoni be mingi na azo , lo iri ala titene ala li na ya ti gonda ti lo so ayeke ngba lakue lakue , ngbanga ti so ala ga oko na Christ awe . Tongaso , lo yeke sara titene ala ga nzoni kue , ala kpengba , ala wara ngangu si mbeni ye ayingi ala pepe .
60005011	Komandema ayeke ti lo kpu na kpu ! Amen .
60005012	Silas so mbi baa lo tongana ita so mbi lingbi ti zia be ti mbi na ndö ti lo , lo laa lo mu na mbi maboko ti su nduru mbeti so ti tokua ni na ala . Mbi tokua mbeti so na ala ti mu wango na ala , ti fa nga na ala ye so ayeke taa-tënë : taa nzoni be ti Nzapa laa ala ngba daa so .
60005013	Eglize ti gbata ti Babilone Na ndo so ,
60005014	Ala bara tere na popo ti ala na sungo ngbangba na lege ti ndoye ti azo ti Christ . Ala duti na siriri , ala so kue aga oko na Christ !
61001001	Mbi Simon Pierre , zo ti kua nga na watokua ti Jésus Christ , mbi tokua mbeti so na azo so awara gi oko mabe ti kota ngere tongana e . Ala wara ni na lege ti mbirimbiri ti Jésus Christ , lo so lo yeke Nzapa ti e na Wasongo e .
61001002	Ayeke nzoni Nzapa asara nzoni be na ala , lo mu na ala siriri gbani gbani na lege so ala hinga Nzapa nga na Jésus , Kota Gbia ti e .
61001003	Na lege ti ngangu ti lo , Christ amu na e aye so kue alingbi na e titene e duti na fini si e ngba ti gbu tënë ti Nzapa ngangu . Christ afa na e ti hinga Nzapa so airi e ti wara mbage ti gonda ti lo na ti nzoni ye so lo sara .
61001004	Na lege ti aye ni , Nzapa amu na e anzoni ye ti kota ngere so lo mu ando zendo ni na e . Tongaso , ala yeke kpe lege ti sioni nzara ti sarango aye ti dunia so , asioni ye so ayeke buba azo ti dunia so si dutingo ti ala akpa ti Nzapa .
61001005	Ndani laa , ala sara kue titene ala zia na ndö ti mabe ti ala , sarango nzoni ye ; na ndö ti sarango nzoni ye , ala zia hingango ndo ;
61001006	na ndö ti hingango ndo , ala zia kangango nzara ti tere ; na ndö ti kangango nzara ti tere , ala zia kangango be ; na ndö ti kangango be , ala zia gbungo tënë ti Nzapa ngangu ;
61001007	na ndö ti gbungo tënë ti Nzapa ngangu , ala zia yengo amba ti ala ; na ndö ti yengo amba ti ala , ala zia ndoye .
61001008	So ayeke anzoni ye so ala lingbi ti duti na ni laa . Tongana ala yeke na ni gbani gbani , fade ayeke sara si ala duti senge senge pepe si hingango so ala hinga na Kota Gbia ti e Jésus Christ ayeke gue lakue gi na nduzu .
61001009	Me zo so ayeke na anzoni ye so pepe , lo yeke tongana waziba so ayeke tatara ndo tatarango ; lo girisa so Nzapa asukula angbene siokpari ti lo awe .
61001010	Ndani laa , a-ita , ayeke nzoni ala kiri asara ngangu ahon ti kozoni ti ngba na lege ti iringo so Nzapa airi ala , nga na lege ti sorongo so lo soro ala . Tongana ala sara tongaso , mbeni ye ti sara si ala ti ande ayeke daa oko pepe .
61001011	Tongaso , fade a yeke zi lege na ala polele ti li na ya ti Kodro ti Kota Gbia ti e na Wasongo e , Jésus Christ ; kodro so ayeke ngba kpu na kpu .
61001012	Mbi ye lakue ti dabe ti ala na aye so , ataa so ala hinga ni awe si ala ngba lakue ti luti ngangu na ndö ti taa-tënë so ala hinga ni fadeso .
61001013	Na ndembe so mbi de na ndö ti sese so , mbi baa mbi tene , ayeke nzoni na lege ti atënë so , mbi yeke dabe ti ala titene ala lango pepe .
61001014	Mbi hinga so , mbi ga nduru ti zia sese so awe tongana ti so Kota Gbia ti e Jésus Christ afa ni na mbi .
61001015	Me mbi yeke sara kue titene na peko ti mbi , ala wara lege ti dabe ti ala lakue na aye so mbi fa na ala .
61001016	Biani , na lege ti ambeni tere ti li ti azo wani , atere so ala sigigi na ni na lege ti kode laa e fa tënë ti ngangu ti Kota Gbia ti e Jésus Christ na tënë ti gango ti lo pepe . Me e baa kota gonda ti lo kue na le ti e wani .
61001017	Biani , Nzapa Babâ ane lo si agonda lo , na ndembe so Nzapa so ayeke na ya ti gonda ti lo so ahon gonda kue , atene : “ So ayeke Molenge ti mbi so mbi ye lo mingi , be ti mbi anzere na lo mingi . ”
61001018	Go so alondo na yayu so , e wani e ma ni na ndembe so , e na Christ , e yeke na li ti hoto so ayeke nde si ayeke nzoni kue .
61001019	Na ndö ni kue , tënë so awayanga-Nzapa atene so ayeke taa kpengbango tënë ; tënë ni ayeke tongana lamba so ayeke za na ya ti vukongo ndo . So ayeke na legeni titene le ti ala angba na ndö ni ngbii ndo ahan si tongoro ti ndaperere aza na be ti ala .
61001020	Kozo ye so ala lingbi ti hinga ayeke so : mbeni tënë oko ti peko ti yanga ti Nzapa so a su na Mbeti ti Nzapa , zo alingbi ti fa nda ni gi na li ti lo wani pepe .
61001021	Biani , zo alondo na be ti lo wani ti tene peko ti tënë ti yanga ti Nzapa pepe , me Yingo-Vuru laa ayeke fa lege na azo titene ala tene tënë na iri ti Nzapa .
61002001	Ando , awayanga-Nzapa ti mvene ayeke na popo ti azo ti Israel . Legeoko nga , fade ambeni wafango-ye ti mvene ayeke duti na popo ti ala , a-ita . Na lege ti mayere , azo ni so ayeke ga na ambeni fango ye ti mvene so ayeke gue na zo na kuâ . Azo ni so ayeke gue ngbii ti ke tënë ti Gbia so asoo ala ; sarango ye ti ala ayeke bi ala gi hio tongaso na ya ti kpale so ayeke mingo ala .
61002002	Fade azo mingi ayeke mu peko ti awafango-ye ti mvene so ti sara aye ti potopoto so ala yeke sara . Ndali ti azo tongaso , azo ayeke zonga lege ti taa-tënë .
61002003	Ndali ti nzara ti nginza , azo so ayeke handa ala ti te ala na lege ti atënë ti mvene . Me ti azo ni , aninga mingi so ngbanga ti ala alondo awe , ngbanga so aga nduru ti ti na ndö ti ala : kpale so ayeke mingo ala ade yongoro pepe .
61002004	Biani , a-ange so asara siokpari ando so , Nzapa azia ala senge tongaso pepe , me lo bi ala na ya ti kota wâ , lo kanga ala na zingiri na ya ti vukongo ndo ti bata ala , ti ku na lango ti fango ngbanga .
61002005	Nzapa azia nga ando dunia ti kozoni senge tongaso pepe . Ndali ti sioni sarango ye ti azo ti dunia ni , lo sara si kota ngu apika , asuku amu ndo kue ; lo bata gi Noe , zo ti fango lege ti mbirimbiri na azo , lo na ambeni zo mbarambara .
61002006	Nzapa afâ nga ngbanga na li ti azo ti agbata ti Sodome na Gomore si lo gbi agbata ni so . Lo sara tongaso ti fa tapande na azo ti sioni atene , fade mara ti ye so ayeke si na ala .
61002007	Nzapa azi Lot , zo ti mbirimbiri ; be ti Lot aso lani mingi na sarango ye ti potopoto ti asioni zo ti ngoi ti lo .
61002008	Biani , koli ti mbirimbiri so asara kodro na popo ti azo ni . Lakue lo yeke ma ala si lo yeke baa aye so ala yeke sara . Lakue lakue , aye ti sioni so azo ni ayeke sara , tënë ni ayeke te ya ti be ti zo ti mbirimbiri so .
61002009	So ti tene , Kota Gbia alingbi ti zi azo so amu tere ti ala kue na lo na ya ti ye ti tarango be si lo yeke bata azo ti kirikiri ti fâ ngbanga na li ti ala na lango ti fango ngbanga .
61002010	Lo yeke fâ ande ngbanga kozoni na li ti azo so ayeke sara aye ti potopoto na lege ti nzara ti aye ti kirikiri so ayeke na be ti ala si ala baa komandema ti Nzapa tongana buba ye na le ti ala . Awafango-ye ti mvene so abaa tere ti ala tongana azo so alingbi awe ; baba ahon ndö ti ala , ayingo ti yayu so ayeke na gonda , azo ni akpe mbeto ti ala pepe si ala yeke zonga ala .
61002011	Ataa a-ange so ngangu ti ala ahon ti awafango-ye ti mvene so , laoko ala bi tënë ti zongango ndo na li ti ayingo ti yayu ni na le ti Kota Gbia pepe .
61002012	Me sarango ye ti azo so ayeke tongana ti anyama so ahinga ndo pepe ; anyama so a du ala gi titene azo agbu ala si afâ ala . Azo ni ayeke zonga ye so ala hinga nda ni pepe ; fade ala yeke kui tongana anyama so .
61002013	Futa so ala yeke wara ande na peko ti sarango ye ti kirikiri ti ala ni laa . Ye so anzere na be ti azo ni ayeke sarango ye ti kamene na kota lâ . Tongana ala duti na ndo oko na ala , a-ita , ti te ti nyon , so ayeke mbeni ye ti kamene si ayeke sara titene iri ti ala abuba . Azo ni ayeke wara ngia na lege ti handango ala , a-ita .
61002014	Le ti ala ayeke za na nzara ti gingo awali ; nzara ti sarango siokpari ayeke hunzi na be ti ala oko pepe . Ala yeke handa azo so be ti ala ade ti kpengba pepe ; nzara ti warango ye ti ala ahon ti azo kue . Ala yeke azo so a deba ala awe !
61002015	Ala do lege ti mbirimbiri azia awe , ala girisa lege si ala mu peko ti Balaam , molenge ti Bosor . Balaam ayeda ti wara nginza titene lo sara ye ti sioni .
61002016	Me a gboto mê ti lo ndali ti ngangu li ti lo : mbeni lele , nyama so ayeke tene ka tënë pepe , amu go ti zo ti tene tënë , ti kanga lege na wayanga-Nzapa so li ti lo ayeke daa pepe so .
61002017	Awafango-ye ti mvene so ayeke tongana ali ti ngu so ahole , ala yeke tongana ambinda so kota pupu ayeke hon na ni . Nzapa aleke ndo so avuko pitipiti ti ku na ala .
61002018	Ala yeke diko agba ti tënë , me ayeke gi asenge senge tënë , ala yeke handa azo so asigigi gi fafadeso na popo ti azo so agirisa lege awe . Awafango-ye ti mvene ayeke mu asioni nzara ti sarango ye ti kamene so ayeke na be ti ala ti gbu azo ni na ya ti gbanda ti ala .
61002019	Ala yeke mu zendo na azo atene , fade ala yeke zi azo ni na gbe ti ngbaa . Andaa ala wani ayeke angbaa ti aye so ayeke gboto ala ti gue na ala na kuâ , ngbanga ti so zo ayeke ngbaa ti ye so nzara ni ahon ndö ti lo .
61002020	Azo so azi tere ti ala awe na ya ti aye ti potopoto ti dunia na lege so ala hinga Jésus Christ , Kota Gbia ti e na Wasongo e , tongana ala kiri ayoro tere ti ala na ya ti aye ti potopoto ni titene ahon ndö ti ala si akanga ala , fade dutingo ti ala ayeke ga sioni mingi ahon ti kozoni .
61002021	Ti azo ni so , ayeke fade nzoni titene ala hinga lege ti mbirimbiri pepe . Sioni ni ayeke so , ala hinga lege ni awe si na pekoni , ala do lege ti atënë ti ndia ti Nzapa so a fa na ala kozoni so azia .
61002022	Ye so asi na ala alingbi na toli so ayeke taa-tënë ; toli ni atene : “ Mbo akiri na tere ti kobe so lo de na sese awe ” si “ nguru so a sukula lo fafadeso , akiri ati na ya ti potopoto . ”
61003001	A-ita ti mbi so mbi ye ala mingi , use mbeti so mbi su ti tokua na ala laa . Na ya ti ambeti ni use kue , mbi ye ti dabe ti ala na ndö ti aye so ala hinga awe si ala duti azo so tënë ti be ti ala ayeke na legeni .
61003002	Mbi ye si ala dabe ti ala na atënë so ando awayanga-Nzapa so ayeke nde si ayeke nzoni kue , atene na ala . Mbi ye nga si ala dabe ti ala na tënë ti yanga ti Kota Gbia ti e na Wasongo e , so awatokua afa ni na ala .
61003003	Kozo ye so mbi ye ala hinga ayeke so : na ya ti alango ti ndani , azo so ayeke sara ye na lege ti asioni nzara ti be ti ala wani ayeke ga . Azo ni ayeke he ala ,
61003004	atene : “ Jésus amu ando zendo atene , ni yeke ga ; ka lo yeke na ndo wa ? Akotara ti e akui aninga awe , ala zia mê ti e ! Ti londo na ngoi so dunia abaa gigi , nyen laa asanze nyen ? ”
61003005	Ala girisa na mbana ti be ti ala wani so yayu na sese ayeke ando daa giriri : yayu na sese abaa gigi na lege ti tënë ti yanga ti Nzapa . Lo sara si sese na ngu akangbi si kuru sese asigigi na ya ti ngu .
61003006	Na lege ti ngu nga , so ti tene ngu so asuku amu ndo kue laa , dunia ti giriri abuba biani .
61003007	Me gi na lege ti oko tënë ti yanga ti Nzapa laa , lo yeke bata yayu na sese so e yeke baa fadeso ti gbi ni na wâ . Lo yeke bata ni ti ku lango ti fango ngbanga na li ti azo ti sioni , lango so ala yeke kui biani biani .
61003008	A-ita ti mbi so mbi ye ala mingi , mbeni tënë ayeke daa so alingbi ala girisa ni pepe : na le ti Kota Gbia , lango oko ayeke tongana ngu saki oko si ngu saki oko ayeke tongana lango oko .
61003009	Ye so Kota Gbia amu zendo ni , lo yeke ninga ti sara ni pepe . Me ambeni zo ayeke tene , lo ngba ti ku gi kungo . Andaa lo ngba ti ku , ngbanga ti so lo ye pepe titene zo oko akui , me lo ye titene azo kue azia ngbene lege ti sarango ye ti ala .
61003010	Lango ti gango ti Kota Gbia ayeke duti tongana gango ti zo ti nzi . Na lango ni so , nduzu ayeke hon si toto ni ayeke duti ngangu mingi ; wâ ayeke gbi aye so ayeke na le ti nduzu , sese na aye so kue ayeke na ndö ni ayeke ngba pepe .
61003011	So aye ni kue ayeke hon ande hongo so , fade ala yeke duti tongana nyen ? Alingbi dutingo ti ala ayeke nde , ayeke nzoni kue si ala kpe mbeto ti Nzapa .
61003012	Ala so ala yeke ku lango ti gango ti Nzapa si ala ye titene aga hio so , lango ni ayeke lango so wâ ayeke gbi nduzu si ayeke buba ni kue . Ndali ti ngangu ti wâ ni , aye so kue ayeke na le ti nduzu ayeke ga ngu .
61003013	Me e yeke ku fini yayu na fini sese so Nzapa amu zendo ni ; fade sarango ye ti mbirimbiri laa ayeke duti kâ .
61003014	Ndani laa , a-ita ti mbi so mbi ye ala mingi , na ngoi so ala yeke ku lango ni so , ala sara kue titene lo ga lo wara ala na mbeni sioni ye na be ti ala pepe , mbeni tënë ayeke na li ti ala pepe , ala duti nga na siriri na Nzapa .
61003015	Ala hinga atene , tongana Kota Gbia angba ti kanga be ti lo ti ku ngbii , andaa lo yeke zia na ala ngoi titene ala soo kuâ . Ita ti e Paul so e ye lo mingi , asu nga na ala tënë so na mbeti na lege ti ndara so Nzapa amu na lo .
61003016	Na ya ti ambeti so kue lo su na ndö ti tënë so , gi oko tënë so laa lo tene . Na ya ti ambeti ni , ambeni tënë ni ayeke ngangu na zo ti ma ya ni ; azo so ahinga ndo pepe si ade ti kpengba na lege ti tënë ti Nzapa pepe , ala yeke buba ya ti atënë ni , tongana ti so ala yeke sara na tanga ti atënë ti Mbeti ti Nzapa kue . Na sarango ye tongaso , ala yeke buba lege ti fini ti ala wani .
61003017	Ti ala , a-ita ti mbi so mbi ye ala mingi , ala ma tënë ni kue awe . Le ti ala akpengba , tongaso si azo ti sioni ahanda ala ti gue kirikiri pepe si lege ti Nzapa so ala kpengba daa so , ala zia ni pepe .
61003018	Me alingbi nzoni be ti Kota Gbia Jésus Christ , Wasongo e angba ti mai na be ti ala si ala ngba ti mai na lege ti hingango lo . Gonda ayeke ti lo fadeso si angba ti lo kpu na kpu ! Amen .
62001001	Ye so ayeke ando daa ngbene ye na tongo nda ni , ye so e ma tënë ni na mê ti e , ye so e baa ni na le ti e , ye so e baa ni mbirimbiri si e ndu na maboko ti e , ye ni ayeke Tënë so ayeke mu fini na zo .
62001002	Biani , fini so asigigi polele si e baa lo ; e yeke tene tënë ti ye so e hinga na ndö ti lo , e yeke fa na ala tënë ti fini so angba lakue lakue , fini so ayeke ando na tere ti Babâ si asi na popo ti e .
62001003	Ye so e baa si e ma tënë ni , e yeke tene tënë ni na ala titene ala nga ala yeke na beoko na e . Beoko so e yeke na ni na Babâ nga na Molenge ti lo Jésus Christ laa .
62001004	E su tënë so na mbeti na ala si ngia ti e alingbi kue .
62001005	Tënë so e ma na yanga ti lo si e yeke fa peko ni na ala ayeke so : Nzapa ayeke lumiere , vukongo ndo ayeke na ya ti lo oko pepe .
62001006	Tongana e tene : e yeke na beoko na lo si e yeke tambula na ya ti vukongo ndo , andaa e yeke tene mvene , e yeke sara ye na lege ti taa-tënë pepe .
62001007	Me tongana e yeke tambula na ya ti lumiere tongana ti so Nzapa wani ayeke na ya ti lumiere , andaa e yeke na beoko na amba ti e si mene ti Jésus , Molenge ti lo , ayeke sukula asiokpari ti e kue .
62001008	Tongana e tene , e yeke na siokpari pepe , andaa e yeke handa tere ti e wani , taa-tënë ayeke na be ti e pepe .
62001009	Tongana e fa siokpari ti e na Nzapa , lo so lo yeke bata tënë ti yanga ti lo si lo yeke nga mbirimbiri , fade lo yeke zi siokpari ti e si lo yeke sukula sioni ti e kue .
62001010	Tongana e tene , e sara siokpari pepe , andaa e yeke sara si Nzapa aga zo ti mvene si tënë ti lo ayeke na be ti e pepe .
62002001	Amolenge ti mbi , mbi su mbeti so na ala titene ala sara siokpari pepe . Me tongana mbeni zo asara siokpari , e yeke na mbeni wagbungo-koko na tere ti Babâ : Jésus Christ , lo so lo yeke mbirimbiri .
62002002	Jésus Christ amu tere ti lo na sandaga ti zi asiokpari ti e ; gi asiokpari ti e oko pepe , me ti azo ti dunia kue .
62002003	Tongana e yeke sara ye alingbi na andia ti Nzapa , so afa atene , e hinga Nzapa biani .
62002004	Tongana mbeni zo atene : “ Mbi hinga Nzapa ” , me lo sara ye alingbi na andia ti Nzapa pepe , andaa lo yeke zo ti mvene , taa-tënë ayeke na be ti lo pepe .
62002005	Me zo so ayeke sara ye alingbi na tënë ti Nzapa , andaa ndoye so ayeke na be ti lo ndali ti Nzapa alingbi kue biani . Na lege so laa e lingbi ti hinga e tene , e ga oko na Nzapa .
62002006	Zo so atene ni ga oko na Nzapa , alingbi dutingo ti lo ayeke tongana ti Jésus Christ .
62002007	A-ita ti mbi so mbi ye ala mingi , mbeni fini ndia laa mbi yeke su na mbeti na ala so pepe , me ayeke ngbene ndia so ala yeke na ni , ngbene ye na tongo nda ni ; ngbene ndia so ayeke tënë so ala ma ni awe .
62002008	Ngbene ndia so mbi su na mbeti na ala so ayeke nga fini ndia si aga taa-tënë na ya ti fini ti Christ na ti ala , ngbanga ti so vukongo ndo ayeke hon si taa lumiere aza fadeso .
62002009	Zo so atene , ni yeke na ya ti lumiere si be ti lo angba ti ke ita ti lo , andaa lo ngba na ya ti vukongo ndo .
62002010	Zo so aye ita ti lo , andaa lo ngba na ya ti lumiere ; na be ti lo , mbeni ye ti sara si lo ti ayeke daa pepe .
62002011	Me zo so be ti lo ake ita ti lo , andaa lo yeke na ya ti vukongo ndo ; lo yeke tambula na ya ti vukongo ndo , lo hinga ndo so lo yeke gue daa pepe , ngbanga ti so vukongo ndo ni avuko le ti lo awe .
62002012	Amolenge ti mbi , mbi su mbeti so na ala , mbi tene : “ Nzapa azi asiokpari na li ti ala awe ndali ti iri ti Jésus . ”
62002013	Ababâ , mbi su mbeti so na ala , mbi tene : “ Ala hinga awe lo so ayeke ngbene ye na tongo nda ni . ” Amaseka , mbi su mbeti so na ala , mbi tene : “ Ala hon ndö ti Sioni wato awe . ”
62002014	Amolenge , mbi su mbeti so na ala , mbi tene : “ Ala hinga Babâ awe . ” Ababâ , mbi su mbeti so na ala , mbi tene : “ Ala hinga awe lo so ayeke ngbene ye na tongo nda ni . ” Amaseka , mbi su mbeti so na ala , mbi tene : “ Ala yeke ngangu , tënë ti Nzapa aduti na be ti ala si ala hon ndö ti Sioni wato awe . ”
62002015	Ala ye dunia so pepe , wala aye ti dunia ni . Zo so aye dunia so , andaa lo ye Babâ pepe .
62002016	Aye ti dunia ni , so ti tene asioni nzara ti be ti zo , sarango nzara ti aye so anzere na le ti zo nga na baba so azo ayeke sara ndali ti aye so ala wara , aye so kue alondo na Babâ pepe , me alondo na dunia so .
62002017	Dunia so ayeke hon , aye so zo ayeke sara nzara ni nga ayeke hon ; me zo so asara ye so be ti Nzapa aye , fade lo yeke ngba na fini kpu na kpu .
62002018	Amolenge ti mbi , ngbonga ti ndani alingbi awe ! Ala ma ando atene , Wato ti Christ ayeke ga . Andaa awato ti Christ asi singo fadeso . Tongaso e hinga e tene , ngbonga ti ndani alingbi awe .
62002019	Azo ni so ayeke azo ti e pepe , nilaa ala londo na popo ti e si ahon . Tongana azo ni ayeke fade azo ti e , ka ala ngba na popo ti e . Me ala zia e ahon ti fa polele na le ti azo atene , mbeni zo oko na popo ti ala ayeke zo ti e pepe .
62002020	Ti ala , a-ita , ala wara Yingo-Vuru so Christ amu na ala si ala kue ahinga taa-tënë awe .
62002021	Mbi su mbeti so na ala pepe , ngbanga ti so ala hinga taa-tënë pepe , me mbi su mbeti so na ala , ngbanga ti so ala hinga taa-tënë awe . Ala hinga nga so mbeni tënë ti mvene oko ayeke londo na ya ti taa-tënë ti sigigi pepe .
62002022	Tongaso , zo wa laa ayeke zo ti mvene , zo wa ? Zo ti mvene ayeke lo so atene , Jésus ayeke Christ pepe . Zo so ayeke wato ti Christ , lo ke Babâ na Molenge ni kue .
62002023	Zo so ake Molenge ni , andaa lo ke nga Babâ ni awe ; zo so ayamba Molenge ni , andaa lo yeke nga na Babâ ni .
62002024	Ndani laa , a-ita , ayeke nzoni ala bata na be ti ala tënë so ala ma ngbene ye na tongo nda ni . Tongana ala bata na be ti ala tënë so ala ma ngbene ye na tongo nda ni , fade ala yeke ngba duti oko na Molenge ni nga na Babâ ni .
62002025	Ye so Christ amu zendo ti mu na e ayeke fini so angba lakue lakue .
62002026	Tënë so mbi ye fade ti su na mbeti na ala na ndö ti azo so ayeke gi lege ti handa ala laa .
62002027	Me ti ala , a-ita , Yingo so Christ amu na ala angba na ya ti ala . Akpa titene mbeni zo akiri afa ye fango na ala pepe , ngbanga ti so Yingo ni ayeke fa na ala ye kue : ye so lo yeke fa ayeke taa-tënë , lo yeke tene mvene pepe . Ndani laa , ayeke nzoni ala ngba ti duti oko na Christ tongana ti so Yingo afa na ala .
62002028	Tongaso , amolenge ti mbi , ala ngba ti duti oko na Christ , tongaso si na lango ti gango ti lo , be ti e ado pepe , e duti yongoro na lo pepe si kamene agbu e na lango ni so pepe .
62002029	Ala hinga atene , Christ ayeke mbirimbiri . Tongaso , alingbi ala hinga nga atene , zo so asara ye ti mbirimbiri , lo yeke molenge ti Nzapa .
62003001	Ala baa yengo so Babâ aye na e ! Lo ye e ahon ndoni , ndani laa , a yeke iri e amolenge ti Nzapa . Biani , e yeke amolenge ti lo ! Me azo ti dunia so ahinga e pepe , ngbanga ti so ala hinga Nzapa pepe .
62003002	A-ita ti mbi so mbi ye ala mingi , fadeso e yeke amolenge ti Nzapa , me dutingo ti e ti gbanda angba na hondengo ni . Me e hinga e tene , tongana Christ asi ande , e yeke ga tongana lo , ngbanga ti so e yeke baa taa lo wani .
62003003	Zo so kue azia be ti lo ti ku ye so na maboko ti Christ , lo yeke sara titene lo ga nzoni tongana ti so Christ ayeke nzoni .
62003004	Zo so kue ayeke sara siokpari , lo ke ndia ti Nzapa awe , ngbanga ti so sarango siokpari ayeke kengo ndia .
62003005	A-ita , ala hinga atene , Jésus aga ti zi asiokpari ti azo ; siokpari ayeke na lo oko pepe .
62003006	Tongaso , zo so kue aduti oko na lo , zo ni azia lege ti sarango siokpari awe ; zo so kue angba ti sara siokpari , lo de ti baa Christ wala ti hinga lo pepe .
62003007	Amolenge ti mbi , ala zia mbeni zo ahanda ala pepe ! Zo so ayeke sara ye ti mbirimbiri , lo yeke zo ti mbirimbiri , tongana ti so Jésus ayeke mbirimbiri .
62003008	Zo so ayeke sara siokpari , lo yeke zo ti Zabolo , ngbanga ti so Zabolo ayeke sara siokpari , ngbene ye na tongo nda ni . Molenge ti Nzapa aga mbirimbiri ti buba aye so Zabolo ayeke sara .
62003009	Zo so kue Nzapa adu lo , lo zia lege ti sarango siokpari awe , ngbanga ti so fini so alondo na Nzapa angba na ya ti lo . Lo lingbi ti ngba ti sara siokpari pepe , ngbanga ti so Nzapa si adu lo .
62003010	Ye so ayeke fa atene , zo ayeke molenge ti Nzapa wala molenge ti Zabolo ayeke so : zo so ayeke sara ye ti mbirimbiri pepe , wala lo ye ita ti lo pepe , lo yeke zo ti Nzapa pepe .
62003011	Tënë so ala ma , ngbene ye na tongo nda ni ayeke so : alingbi e ye tere na popo ti e .
62003012	E sara ye tongana Kain pepe : lo yeke zo ti Sioni wato si lo fâ ita ti lo Abel . Ngbanga ti nyen si lo fâ lo ? Ngbanga ti so ye so Kain ayeke sara , ayeke sioni si ti ita ti lo ayeke mbirimbiri .
62003013	A-ita , tongana azo ti dunia so ake ala , ayeke nzoni li ti ala akpe pepe .
62003014	Ti e , e hinga e tene , e sigigi na gbe ti ngangu ti kuâ awe si e yeke na fini ; e hinga ni , ngbanga ti so e ye a-ita ti e . Zo so aye ita ti lo pepe , andaa lo ngba na gbe ti ngangu ti kuâ .
62003015	Zo so ake ita ti lo , lo yeke zo ti fango zo . Ala hinga kue , fini so angba lakue lakue ayeke duti ye ti zo ti fango zo pepe .
62003016	Ndoye ayeke nyen ? Ye so e yeke hinga ndoye na ni ayeke so : Jésus Christ aka fini ti lo ndali ti e . Tongaso e nga , alingbi e ka fini ti e ndali ti a-ita ti e .
62003017	Tongana mbeni zo ayeke na amosoro ti dunia so , lo baa mbeni ita ti lo so ye atia lo si lo ke ti sara nzoni na ita ti lo ni , fade lo yeke tene , ni ye Nzapa biani laa ?
62003018	Amolenge ti mbi , e ye tere gi na lege ti tënë ti yanga pepe ; me e ye tere na lege ti aye so e yeke sara nga na lege ti taa-tënë .
62003019	Lege so e yeke hinga e tene , e yeke azo ti taa-tënë laa ; lege so be ti e ade na gbe ti Nzapa laa .
62003020	Biani , tongana be ti e ayeke bi tënë na li ti e , e hinga so Nzapa ayeke kota ahon be ti e si lo hinga ye kue .
62003021	A-ita ti mbi so mbi ye ala mingi , tongana be ti e ayeke bi tënë na li ti e pepe , e yeke zia be ti e na ndö ti Nzapa na mbeto pepe .
62003022	Ye so kue e hunda na lo , e yeke wara ni , ngbanga ti so e yeke sara ye alingbi na andia ti lo si e yeke sara ye so anzere na be ti lo .
62003023	Ndia ti lo ayeke so : e ma na be na iri ti Molenge ti lo Jésus Christ si e ye nga tere na popo ti e alingbi na yanga so Christ amu na e .
62003024	Zo so asara ye alingbi na andia ti Nzapa , lo ga oko na Nzapa si Nzapa aga oko na lo . Ye so afa atene , Nzapa aga oko na e ayeke so : lo mu na e Yingo-Vuru .
62004001	A-ita ti mbi so mbi ye ala mingi , tongana azo atene , ani yeke na Yingo ti Nzapa , ala yeda na ala kue pepe ; me ayeke nzoni ala gi nda ti azo ni ti baa wala yingo so ala yeke na ni so alondo na Nzapa . Biani , awayanga-nzapa mingi ti mvene amu ndö ti dunia kue awe .
62004002	Lege so ala lingbi ti hinga Yingo ti Nzapa ayeke so : zo so kue atene na yanga ti lo , Jésus Christ aga zo biani , lo yeke na Yingo so alondo na Nzapa .
62004003	Me zo so kue abere tënë so , lo yeke na yingo so alondo na Nzapa pepe ; yingo ni ayeke yingo ti Wato ti Christ . Ala ma atene , fade yingo ni ayeke ga ; fadeso , lo yeke na dunia so awe .
62004004	Ti ala amolenge ti mbi , ala yeke azo ti Nzapa . Ala hon ndö ti awayanga-nzapa ti mvene so awe , ngbanga ti so Yingo so ayeke na ya ti ala ayeke ngangu ahon lo so ayeke na dunia so .
62004005	Azo ni ayeke azo ti dunia so . Ndani laa ala yeke tene tënë tongana azo ti dunia so si azo ti dunia ni ayeke ma ala .
62004006	Me ti e , e yeke azo ti Nzapa . Zo so ahinga Nzapa ayeke ma tënë ti e ; zo so ayeke zo ti Nzapa pepe , lo yeke ma tënë ti e pepe . Lege so laa e lingbi ti hinga popo ti Yingo ti taa-tënë na yingo so ayeke fa lege ti kirikiri .
62004007	A-ita ti mbi so mbi ye ala mingi , ayeke nzoni e ye tere na popo ti e , ngbanga ti so ndoye alondo na Nzapa . Zo so kue aye mba ti lo , lo yeke molenge ti Nzapa si lo hinga Nzapa awe .
62004008	Zo so aye mba ti lo pepe , lo hinga nga Nzapa pepe , ngbanga ti so Nzapa ayeke ndoye .
62004009	Lege so Nzapa afa yengo so lo ye na e ayeke so : lo tokua oko Molenge ti lo na dunia so titene e duti na fini na lege ti lo .
62004010	Nda ti tënë ti ndoye ayeke so : e laa e ye Nzapa pepe , me Nzapa laa aye e si lo tokua Molenge ti lo ti mu tere ti lo na sandaga ti zi asiokpari ti e .
62004011	A-ita ti mbi so mbi ye ala mingi , so Nzapa aye e mingi so , alingbi e nga , e ye tere na popo ti e .
62004012	Zo oko ade ti baa Nzapa pepe . Tongana e ye tere na popo ti e , Nzapa ayeke na e ; so afa nga atene , na be ti e ndoye ti lo alingbi kue .
62004013	Lege so e hinga e tene , e na Nzapa e ngba ti duti oko laa : lo mu na e Yingo ti lo .
62004014	E baa na le ti e si e yeke tene na azo tënë so : Babâ atokua Molenge ti lo titene lo ga Wasongo azo ti dunia so .
62004015	Zo so atene na yanga ti lo atene , Jésus ayeke Molenge ti Nzapa , lo na Nzapa angba ti duti oko biani .
62004016	Ti e , e hinga so Nzapa aye e , nilaa e zia be ti e daa . Nzapa ayeke ndoye . Zo so angba na lege ti ndoye , lo na Nzapa angba ti duti oko biani .
62004017	Tongana ndoye so ayeke na be ti e alingbi kue , na lango ti kota ngbanga , be ti e ayeke do pepe , ngbanga ti so dutingo ti e na dunia so ayeke tongana ti Jésus Christ .
62004018	Ndo so ndoye ayeke daa , mbeto ayeke daa pepe ; ndoye so alingbi kue ayeke tumba mbeto . Zo ayeke na mbeto , ngbanga ti so lo hinga atene , ngbanga ayeke ku lo . Zo so ayeke na mbeto , ndoye so alingbi kue , lo de ti hinga ni pepe .
62004019	Ti e , e yeke na ndoye , ngbanga ti so Nzapa aye e kozoni .
62004020	Tongana mbeni zo atene : “ Mbi ye Nzapa ” si be ti lo ake mba ti lo , andaa lo yeke zo ti mvene . Biani , mba ti lo so lo yeke baa lo , lo ye lo pepe , fade lo yeke ye Nzapa tongana nyen , Nzapa so lo yeke baa lo pepe so ?
62004021	Ndia so Christ amu na e ayeke so : zo so aye Nzapa , alingbi lo ye nga ita ti lo .
62005001	Zo so kue ama na be so Jésus ayeke Christ , lo yeke molenge ti Nzapa ; zo so kue aye Nzapa Babâ , lo ye nga amolenge ti lo .
62005002	Lege so e hinga e tene , e ye amolenge ti Nzapa ayeke so : e ye ala tongana e ye Nzapa si e yeke sara ye alingbi na ndia ti lo .
62005003	Lege ti yengo Nzapa ayeke titene e sara ye alingbi na andia ti lo . Andia ti lo ayeke ngangu pepe .
62005004	Zo so kue ayeke molenge ti Nzapa ahon ndö ti dunia so na ngangu awe . Na lege ti mabe laa e yeke hon ndö ti dunia so na ngangu .
62005005	Zo wa laa ahon ndö ti dunia so na ngangu ? Gi zo so ama na be so Jésus ayeke Molenge ti Nzapa .
62005006	Jésus Christ laa aga na ngu na mene , ngu ti bateme so lo li na ya ni nga na mene ti lo so atuku . Lo ga gi na ngu pepe , me lo ga na ngu na mene kue . Yingo-Vuru si ayeke fa atene , ye ni ayeke taa-tënë , ngbanga ti so Yingo-Vuru ayeke taa-tënë .
62005007	Ala yeke ota so ayeke fa atene , ye ni ayeke taa-tënë :
62005008	Yingo-Vuru , ngu na mene ; ala ota so , tënë ti yanga ti ala kue ayeke gue gi oko .
62005009	Tongana azo atene na e tënë ti ye so ala baa , e yeke yeda na ni ; me tongana Nzapa atene tënë na ndö ti mbeni ye , tënë ni ane ahon ti azo . Tënë so Nzapa atene ayeke so : lo tene tënë na ndö ti Molenge ti lo .
62005010	Zo so ama na be na Molenge ti Nzapa , tënë so Nzapa atene so ayeke na be ti lo . Zo so ake ti yeda na tënë so Nzapa atene , lo mu Nzapa tongana zo ti mvene , ngbanga ti so lo ke ti yeda na tënë so Nzapa atene na ndö ti Molenge ti lo .
62005011	Tënë so Nzapa atene ayeke so : Nzapa amu na e fini so angba lakue lakue , lo mu ni na e na lege ti Molenge ti lo .
62005012	Zo so ayeke na Molenge ni , lo yeke na fini ; zo so ayeke na Molenge ti Nzapa pepe , lo yeke na fini pepe .
62005013	Ala so ama na be na Molenge ti Nzapa , mbi su tënë so na mbeti na ala titene ala hinga so , ala yeke na fini so angba lakue lakue .
62005014	Ye so e hinga biani na be ti e na le ti Nzapa ayeke so : tongana e hunda lo na mbeni ye so alingbi na ye so be ti lo aye , lo yeke ma e .
62005015	So e hinga e tene , lo yeke ma e , e hinga biani e tene , ye so e hunda na lo so , e wara ni awe .
62005016	Tongana mbeni zo abaa ita ti lo na sarango siokpari , mbeni siokpari so ague na lo na kuâ pepe , alingbi lo sambela si fade Nzapa amu fini na ita lo so . Tënë so ayeke ndali ti azo so ayeke sara siokpari so ague na zo na kuâ pepe . Mbeni siokpari ayeke daa so ayeke gue na zo na kuâ , mara ti siokpari so laa mbi hunda na ala ti sambela ndali ni pepe .
62005017	Sarango sioni ye kue ayeke siokpari , me siokpari kue laa ayeke gue na zo na kuâ pepe .
62005018	E hinga so , azo so kue aga amolenge ti Nzapa , ala yeke ngba ti sara siokpari pepe . Biani , Molenge ti Nzapa ayeke bata ala si Sioni wato alingbi ti sara sioni na ala pepe .
62005019	E hinga so , e yeke azo ti Nzapa , me dunia kue ayeke na gbe ti komandema ti Sioni wato .
62005020	E hinga so , Molenge ti Nzapa aga awe , lo mu na e lege ti hingango ndo si e hinga taa Nzapa . E na taa Nzapa , e ga oko na lege ti Molenge ti lo Jésus Christ . Lo laa lo yeke taa Nzapa , lo yeke fini so angba lakue lakue .
62005021	Amolenge ti mbi , ala sara hange ! Ala mu peko ti ayanda pepe !
63001001	Mbi kangba , mbi tokua mbeti so na kota Wali so Nzapa a soro lo Ambeni zo abaa atene ,
63001002	ngbanga ti so taa-tënë ayeke na be ti e si taa-tënë ni ayeke ngba ande na popo ti e kpu na kpu .
63001003	Ayeke nzoni Nzapa Babâ na Molenge ti lo Jésus Christ asara nzoni be na e , ala baa mawa ti e si ala mu na e siriri titene taa-tënë na ndoye aduti na popo ti e !
63001004	Be ti mbi ayeke na ngia mingi , ngbanga ti so mbi baa lani ambeni molenge ti mo so ayeke sara ye gi na lege ti taa-tënë , ala yeke sara ye alingbi na tënë ti ndia so Babâ amu na e .
63001005	Fadeso , mbi hunda na mo , kota Wali , titene e kue e ye tere na popo ti e . Ye so mbi su na mo na mbeti ayeke mbeni fini tënë ti ndia pepe , me tënë ti ndia so e yeke na ni , ngbene ye na tongo nda ni .
63001006	Ndoye ayeke so : sarango ye alingbi na atënë ti ndia ti Nzapa . Ala baa , gi oko tënë ti ndia so laa ala ma ni , ngbene ye na tongo nda ni . Tënë ti ndia ni ayeke titene ala duti na lege ti ndoye .
63001007	Azo ti mvene asi singo , ala mu ndö ti dunia kue ; ala yeke tene na azo atene , Jésus Christ amu ando tere ti zo pepe . Lege so ala yeke hinga na zo ti mvene , Wato ti Christ laa .
63001008	Ala sara hange ! Tongaso , fade ye ti peko ti kua ti e agirisa na maboko ti ala pepe , me ala wara futa ti kua ti ala kue .
63001009	Zo so kue azia mbeni tënë nde na ndö ti tënë so Christ afa si lo ngba na lege ti tënë ni pepe , andaa lo ke Nzapa awe . Zo so angba na lege ti tënë so Christ afa , andaa lo yamba Babâ na Molenge ti lo awe .
63001010	Tongana mbeni zo asi na ala si lo fa mbeni tënë nde , ala yamba lo na da ti ala pepe , ala tene nga na lo pepe : “ Nzoni gango ! ”
63001011	Zo so atene na lo : “ Nzoni gango ! ” , andaa lo yeda na asioni sarango ye ti zo ni awe .
63001012	Mbi yeke na atënë mingi ti tene na ala , me mbi ye ti mu keke ti mbeti ti su atënë ni na le ti mbeti pepe . Biani , mbi ye ti si na ndo ti ala titene mbi na ala , e tene tënë na yanga si ngia ti e alingbi kue .
63001013	Amolenge ti ita ti mo ti wali , lo so Nzapa asoro lo abara mo .
64001001	Mbi kangba , mbi tokua mbeti so na Gaius so mbi ye lo mingi , mbi ye lo na be ti mbi kue .
64001002	Ita ti mbi so mbi ye mo mingi , mbi sambela titene aye ti mo kue ague na legeni , mo duti na nzoni tere tongana ti so yingo ti mo ayeke duti nzoni so .
64001003	Lani ambeni ita asi , ala tene na mbi atene , mo ngba lakue na lege ti taa-tënë si mo ngba ti sara ye lakue na lege ti taa-tënë . Tënë so anzere na be ti mbi mingi .
64001004	Tongana mbi ma atene , amolenge ti mbi ayeke sara ye na lege ti taa-tënë , mbeni ye ti zia ngia na be ti mbi ti hon so ayeke daa pepe .
64001005	Ita ti mbi so mbi ye mo mingi , mo yeke sara ye alingbi na mabe ti mo tongana mo yeke mu maboko na a-ita , ataa so mo hinga le ti ala kozoni pepe .
64001006	Ala fa na Eglize ge tënë ti ndoye ti mo . Ayeke nzoni mo ngba ti mu maboko na ala na ya ti tambula ti ala tongana ti so be ti Nzapa aye .
64001007	Biani , ala yeke tambula ti sara kua ti Christ , ala ke ti wara ye na maboko ti azo ti amara nde .
64001008	Tongaso , alingbi e mu maboko na azo tongaso si e na ala kue , e sara kua maboko na maboko ndali ti taa-tënë .
64001009	Mbi su fade mbeni nduru mbeti si mbi tokua ni na Eglize ; me Diotrefe so aye lakue gi ti duti na komandema na ndö ti amba ti lo , lo ke ti ma yanga ti e .
64001010	Ndani laa , tongana mbi si ande kâ , fade mbi yeke fa na le ti azo aye so kue lo yeke sara , na asioni tënë so lo yeke tene na tere ti e , na atënë ti mvene so lo yeke tene . Na ndö ni , tongana a-ita asi , lo wani lo ke ti yamba ala . A-ita so aye ti yamba azo so asi , lo yeke kanga lege na ala si lo yeke tumba ala na ya ti Eglize .
64001011	Ita ti mbi so mbi ye mo mingi , mo mu peko ti sioni ye pepe , me mo mu peko ti nzoni ye . Zo so asara nzoni ye , andaa lo yeke zo ti Nzapa ; zo so asara sioni ye , andaa lo hinga Nzapa pepe .
64001012	Azo kue ayeke tene nzoni tënë ti Demetrius , ndali ti so lo yeke sara ye gi na lege ti taa-tënë . E nga , e yeke tene nzoni tënë ti lo ; mo hinga so tënë so e yeke tene na ndö ti lo ayeke taa-tënë .
64001013	Mbi yeke na atënë mingi ti tene na mo , me mbi ye ti mu keke ti mbeti ti su atënë ni na le ti mbeti pepe .
64001014	Mbi ye ti baa mo na ya ti alango so ayeke ga si mbi na mo e tene tënë na yanga .
64001015	Ayeke nzoni mo duti na siriri ! Amba ti mo abara mo . Mo bara na e amba ti e oko oko kue .
65001001	Mbi Jude , zo ti kua ti Jésus Christ , so mbi yeke nga ita ti Jacques , mbi tokua mbeti so na azo so Nzapa Babâ airi ala , azo so lo ye ala si Jésus Christ ayeke bata ala .
65001002	Ayeke nzoni Nzapa asara nzoni be na ala , lo mu na ala siriri nga na ndoye gbani gbani !
65001003	A-ita ti mbi so mbi ye ala mingi , mbi ye fade mingi ti su mbeti na ala na ndö ti tënë ti songo so Nzapa asoo e na ala kue so . Me mbeni ye apusu mbi ti su mbeti so ti mu ngangu na be ti ala titene ala tiri bira ti bata mabe so Nzapa amu na azo ti lo fani oko biani biani .
65001004	Biani , ambeni zo ti sioni ali na popo ti ala na hondengo ni ; azo ni ayeke buba ya ti tënë ti nzoni be ti Nzapa ti e ti mu lege na ala wani ti sara aye ti potopoto ti ala . Ala ke tënë ti Jésus Christ , lo so lo yeke oko Makonzi ti e na Kota Gbia ti e . Mbeti ti Nzapa atene tënë ti ngbanga so a fâ na li ti azo ni , ngbene ye aninga awe .
65001005	Ataa so ala hinga ni kue awe , mbi ye ti dabe ti ala daa : ando , Kota Gbia amu azo ti Israel na kodro ti Ezipte , lo sigigi na ala si lo soo ala ; me na pekoni , lo sara si azo so ake tënë ti lo akui .
65001006	Ala dabe ti ala na ambeni a-ange : kota ndo so Nzapa amu na ala , be ti ala anzere na ni pepe ; ndo so lo mu na ala titene aga ti ala wani , ala do azia . Tongaso , lo kanga ala na zingiri , lo bata ala kpu na kpu na ya ti vukongo ndo ti ku na kota lango ti fango ngbanga .
65001007	Ala dabe ti ala na azo ti agbata ti Sodome na Gomore nga na ambeni kodro so ayeke na tere ni : azo ni asara asioni ye tongana ti a-ange so , ala mu be ti ala kue ti sara gi aye ti ndumba , ala sara asioni ye so akpa titene zo asara pepe . Fadeso ala yeke baa pasi na ya ti wâ so ayeke gbi lakue lakue ; ala ga tapande ndali ti azo kue .
65001008	Azo so asi na popo ti ala so , ala nga ayeke sara ye tongaso : ambeni ye aga na li ti ala tongana bango-li , apusu ala ti sara siokpari na tere ti ala wani ; ala baa komandema ti Nzapa tongana buba ye na le ti ala si ala yeke zonga ayingo ti yayu so ayeke na gonda .
65001009	Ataa Michel , makonzi ti a-ange asara mara ti ye so laoko pepe . Ando , tënë alondo na popo ti lo na Zabolo si ala yeke papa ndali ti mungo kuâ ti Moïse . Me titene lo fâ ngbanga ti sioni na li ti Zabolo , Michel abaa tere ti lo tongana zo so akpa pepe . Gi tënë so lo tene na Zabolo ayeke so : “ Ayeke nzoni Kota Gbia afâ ngbanga na li ti mo ! ”
65001010	Me ti azo ni so , ala yeke zonga aye so ala hinga nda ni pepe . Ataa aye so ala hinga , ala hinga ni tongana anyama so ayeke na ndara pepe si aye ni ayeke buba fini ti ala .
65001011	Mawa na azo ni so ! Ala mu peko ti Kain . Ndali ti nginza , ala girisa lege tongana Balaam ; ala kui , ngbanga ti so ala sara ngangu li tongana azo ti Kore .
65001012	A-ita , na ndembe so ala yeke te kobe ti beoko si azo ni so ayeke na popo ti ala , azo ni aga tongana mbeni sarate na ya ti matanga ti ala ti tengo kobe . Azo ni so ayeke te ye na kamene pepe , ala hinga gi nzara ti ya ti ala . Ala yeke tongana ambinda so pupu ayeke hon na ni si ngu apika na peko ni pepe . Ala yeke nga tongana akeke so ale pepe , ataa so ndembe ni alingbi awe ; tongana a zi gere ni , akui biani biani .
65001013	Ala yeke tongana asioni mapo ti le ti kota ngu-ingo so pupu ayeke yingi ni kirikiri , aye ti kamene ti ala ni ayeke sara tongana afuru ti ngu . Ala yeke nga tongana ambeni tongoro so ayeke tambula kirikiri ; ndo so a leke ndali ti azo ni titene ala duti daa kpu na kpu ayeke na ndo so avuko pitipiti .
65001014	Henok , lo so lo yeke na molongo mbarambara ti ahale ti Adam , atene tënë na ndö ti azo so ando , lo tene : “ Ala ma tënë so : ‘ Kota Gbia ayeke ga na a-ange gbani gbani so ayeke nde si ayeke nzoni kue .
65001015	Lo yeke ga ti fâ ngbanga na li ti azo kue , ti kanga azo ti sioni ndali ti asioni ye so kue ala sara . Lo yeke kanga nga azo ti siokpari so ayeke azo ti sioni ndali ti asioni yanga so kue ala tene na tere ti lo . ’ ”
65001016	Be ti azo ni anzere laoko pepe , demango tere ti ala ahon ndoni ; ala ye ti sara ye alingbi gi na asioni nzara ti be ti ala ; ala yeke tene gi atënë ti baba si ala yeke diko apendere tënë ti handa na azo ngbanga ti warango ye .
65001017	A-ita ti mbi so mbi ye ala mingi , ala dabe ti ala na atënë so awatokua ti Kota Gbia ti e Jésus Christ atene ando na ala .
65001018	Awatokua ni atene na ala : “ Na lango ti ndani , azo ayeke he ala na ngia , azo ti sioni so ayeke sara ye alingbi gi na asioni nzara ti be ti ala . ”
65001019	Azo so laa ayeke ga na kangbi na popo ti ala . Atënë ti be ti ala ayeke ti senge zo ti sese , me ala yeke na Yingo ti Nzapa pepe .
65001020	Me ti ala , a-ita ti mbi so mbi ye ala mingi , ala luti ngangu na ndö ti mabe ti ala so ayeke nde si ayeke nzoni kue . Ala sambela na lege ti Yingo-Vuru .
65001021	Ala ngba na lege ti ndoye ti Nzapa . Ala ku titene Kota Gbia ti e Jésus Christ amu na ala fini so angba lakue lakue na lege ti nzoni be ti lo .
65001022	Ala baa mawa ti azo so angba ti dekite .
65001023	Ti azo so ayeke gue na le ti wâ , ala gboto ala na ya ti wâ ni ti soo ala . Ti ambeni zo ni , ala baa mawa ti ala , me ala sara ni na mbeto . Ataa bongo ti azo ni , ala ndu ni pepe , ngbanga ti so aye ti sioni ti azo ni agbu tere ni kue .
65001024	Nzapa so alingbi ti bata ala si ala ti pepe , lo lingbi ti sara si ala ga nzoni kue , ala si na gbe ti gonda ti lo na ngia .
65001025	Lo oko laa lo yeke Nzapa , Wasongo e na lege ti Jésus Christ , Kota Gbia ti e . Gonda , kota ndo , ngangu nga na komandema ayeke ti lo , ando ngu na ngu , fadeso ngbii gbanda kpu na kpu ! Amen .
66001001	Mbeti so afa tënë ti aye so Jésus Christ afa na Jean na ya ti mbeni ye tongana bango-li . Nzapa amu lege na Christ ti fa ni si azo ti kua ti lo ahinga ye so Nzapa aleke titene asi fafadeso . Christ atokua ange ti lo ti fa ye ni na Jean .
66001002	Nilaa Jean afa peko ti ye so kue lo baa ni , lo tene : ye so ni baa ayeke biani tënë ti yanga ti Nzapa si ayeke nga taa-tënë so Jésus Christ afa .
66001003	Ti lo nzoni , zo so ayeke diko mbeti so ! Ti ala nzoni , azo so ayeke ma tënë ti peko ti yanga ti Nzapa so si ala yeke sara ye alingbi na tënë ti ya ti buku so ! Ngoi ti aye ni aga nduru ti si awe .
66001004	Jean laa atokua mbeti so na a-Eglize mbarambara so ayeke na sese ti Azii . Ayeke nzoni Nzapa , lo so lo yeke laso , lo yeke ando si lo yeke ga , asara nzoni be na ala si amu na ala siriri ! Ayeke nzoni ayingo mbarambara so ayeke luti na dawa ti mbata ti lo ti gbia amu ye so na ala !
66001005	Ayeke nzoni Jésus Christ amu aye ni na ala , lo so lo yeke fa peko ti tënë mbirimbiri ! Lo yeke kozo zo so lo zingo na kuâ , lo yeke nga Makonzi ti agbia ti sese . Jésus aye e si lo zi e na gbe ti ngbaa ti asiokpari ti e na lege ti mene ti lo .
66001006	Lo sara si e ga azo ti Kodro-gbia ti Nzapa , awayango-sandaga ti sara kua ndali ti Nzapa Babâ ti lo . Gonda na ngangu ayeke ti Christ kpu na kpu ! Amen .
66001007	Ala baa , lo yeke na ya ti mbinda si lo yeke ga ! Fade le ti azo kue ayeke baa lo , ataa ala so lani akpo lo . Fade amara ti dunia kue ayeke toto ndali ti aye so a sara na lo . So ayeke taa-tënë ! Amen .
66001008	Kota Gbia Nzapa , lo so ngangu ti lo ahon angangu kue , lo so lo yeke laso , lo so lo yeke ando si lo yeke ga , atene : “ Mbi yeke Alfa na Omega . ”
66001009	Mbi Jean , ita ti ala , mbi na ala kue , e yeke na ya ti ye ti ngangu . Na lege ti gango so e ga oko na Jésus , e yeke kanga be ti e na ya ti ye ti ngangu ni si mbi na ala , e yeke azo ti Kodro-gbia ti Nzapa . A bi mbi na ya ti zoa ti Patmos ndali ti tënë ti Nzapa so mbi fa nga ndali ti taa-tënë so Jésus afa .
66001010	Na lango ti Kota Gbia , Yingo ti Nzapa agbu mbi . Na peko ti mbi , mbi ma mbeni go so atoto ngangu tongana tatalita .
66001011	Go ni atene : “ Ye so mo yeke baa so , mo su tënë ni na ya ti buku , mo tokua ni na a-Eglize mbarambara so : Eglize ti Efeze , ti Simirne , ti Pergame , ti Tiatire , ti Sarde , ti Filadelfii na ti Laodise . ”
66001012	Mbi baa ndo na peko ti mbi ti baa zo so ayeke tene tënë na mbi so . So mbi baa ndo na peko ti mbi , mbi baa agere ti lamba mbarambara so a sara ni na lôro .
66001013	Na popo ti agere ti lamba ni , mbi baa lo so akpa zo . Lo yu mbeni yongoro bongo , lo kanga na kate ti lo kamba ti ndö ti bongo so a sara na lôro .
66001014	Kua ti li ti lo avuru tongana kua ti tere ti taba so avuru tarara ; le ti lo ti bango na ndo ayeke za tongana menga ti wâ .
66001015	Gere ti lo ayeke za tongana bengba wen so a kporo ni na ya ti wâ ti zi sioni ye daa , a kpaka ni si aza zango . Toto ti go ti lo akpa toto ti akota ngu .
66001016	Lo gbu atongoro mbarambara na maboko ti lo ti koli ; mbeni yongoro zeme so yanga ni aza mbage na mbage alondo na yanga ti lo si ayeke sigigi . Le ti lo ayeke za zango tongana lâ so ayeke za na ngangu ti lo kue .
66001017	So mbi baa lo , mbi ti na gbe ti lo tongana zo so akui awe . Me lo zia maboko ti lo ti koli na ndö ti mbi si lo tene : “ Sara mbeto pepe ! Mbi yeke lo so lo yeke kozo ni na lo so lo yeke ndangba ni ,
66001018	lo so lo yeke na fini . Mbi kui ando , me mo baa , mbi yeke na fini kpu na kpu . Mbi yeke na ngangu na ndö ti kuâ nga na ndö ti ndo ti akuâ .
66001019	Ye so mo baa ni so , wala ye ti fadeso , wala ye so ayeke si gbanda , mo su tënë ni na mbeti .
66001020	Atongoro mbarambara so mo baa na maboko ti mbi ti koli si nda ni angba na hondengo ni so , na agere ti lamba mbarambara so a sara ni na lôro so , nda ni ayeke tongaso : atongoro mbarambara so ayeke a-ange ti a-Eglize mbarambara ni ; agere ti lamba mbarambara so ayeke a-Eglize mbarambara ni . ”
66002001	“ Su mbeti so , mo tokua na ange so ayeke na li ti Eglize ti gbata ti Efeze : “ Baa , lo so lo gbu atongoro mbarambara na maboko ti lo ti koli si ayeke tambula na popo ti agere ti lamba mbarambara so a sara ni na lôro , atene :
66002002	Mbi hinga aye so mo yeke sara , na pasi so mo yeke baa na sarango kua ti mo , na kangango be ti mo . Mbi hinga so mo lingbi pepe ti kanga be ti mo na azo ti sioni . Azo so ayeke tene , ani yeke awatokua , andaa ala yeke awatokua biani pepe so , mo tara ala si mo baa so ala yeke azo ti mvene .
66002003	Mo kanga be ti mo : mo baa pasi ndali ti mbi , be ti mo awoko pepe .
66002004	Me ye so mbi ke na mo ayeke so : mo ye mbi tongana ti kozoni pepe .
66002005	Dabe ti mo na ndo so mo londo daa si mo ti ! Zia lege ti sarango ye so mo yeke sara fadeso , kiri mo sara ye so mo sara kozoni . Tongana mo ngba na sioni lege so , fade mbi yeke ga ti zi gere ti alamba ti mo na ndo so ayeke daa .
66002006	Me mbeni nzoni ye so mbi baa na mbage ti mo ayeke so : be ti mo ake sarango ye ti azo so amu peko ti Nicolas ; mbi nga , be ti mbi ake sarango ye ti ala .
66002007	“ Zo so ayeke na mê ti mango ndo , ayeke nzoni lo ma tënë so Yingo ayeke tene na a-Eglize ! “ Zo so aso benda , fade mbi yeke mu na lo lege ti te le ti keke so ayeke mu fini na zo si ayeke na ya ti paradi ti Nzapa . ”
66002008	“ Su mbeti so , mo tokua na ange so ayeke na li ti Eglize ti gbata ti Simirne : “ Baa , lo so lo yeke kozo ni si lo yeke ndangba ni , lo so akui si lo kiri na fini , atene :
66002009	Mbi hinga so mo yeke na ya ti ye ti ngangu , mo yeke wayere — andaa mo yeke zo ti mosoro ! — Ambeni zo atene , ani yeke azuife , andaa ala yeke taa azuife pepe . Ala yeke bongbi ti azo so ayeke sambela Satan . Mbi hinga atënë ti mvene so azo ni ayeke du na li ti mo .
66002010	Mo yeke baa ande pasi , me ayeke nzoni mbeto ti pasi ni asara mo pepe . Baa , fade Zabolo ayeke bi ambeni zo na popo ti ala na da ti kanga , ti tara be ti ala , azo ti Nzapa ; na ya ti lango baleoko kue , a yeke sara ngangu na ala . Ayeke nzoni mo bata tënë ti mbi ngbii asi na kuâ , fade mbi yeke mu na mo nzoni ye so a yeke mu na zo so aso benda , so ti tene fini so angba lakue lakue .
66002011	“ Zo so ayeke na mê ti mango ndo , ayeke nzoni lo ma tënë so Yingo ayeke tene na a-Eglize ! “ Zo so aso benda , fade lo yeke kui kuâ ti use ni oko pepe . ”
66002012	“ Su mbeti so , mo tokua na ange so ayeke na li ti Eglize ti gbata ti Pergame : “ Lo so lo yeke na yongoro zeme so yanga ni aza mingi mbage na mbage , atene :
66002013	Mbi hinga ndo so mo yeke duti daa : ayeke ndo so Satan azia mbata ti lo ti gbia daa , me mo ngba na tere ti mbi ; be ti mo so mo zia na ndö ti mbi , mo zia lege ni pepe , ataa na ndembe so a fâ Antipas , lo so lo fa tënë na ndö ti mbi na legeni , na ndo so Satan azia mbata ti lo ti gbia daa .
66002014	Me ambeni ye so mbi ke na mo ayeke so : na ndo ti mo , ambeni zo ayeke daa so ayeke mu peko ti Balaam na lege ti fango tënë ti lo . Ando Balaam amu wango na Balak titene lo handa azo ti Israel ti te anyama so a mu na sandaga na anzapa nde si ala sara nga aye ti ndumba .
66002015	Na ndo ti mo nga , ambeni zo amu tere ti ala kue ti sara ye so azo ti mungo peko ti Nicolas ayeke fa .
66002016	Tongaso , mo zia ngbene lege ti sarango ye ti mo . Tongaso pepe , fade mbi yeke ga fafadeso ti tiri na azo so na yongoro zeme so ayeke sigigi na yanga ti mbi .
66002017	“ Zo so ayeke na mê ti mango ndo , ayeke nzoni lo ma tënë so Yingo ayeke tene na a-Eglize ! Zo so aso benda , fade mbi yeke mu na lo mane so angba na hondengo ni . Mbi yeke mu nga na lo mbeni vuru têne so a su fini iri na ndö ni , mbeni zo nde ahinga iri ni pepe , gi zo so awara iri ni si ahinga . ”
66002018	“ Su mbeti so , mo tokua na ange so ayeke na li ti Eglize ti gbata ti Tiatire : “ Molenge ti Nzapa , lo so le ti lo ti bango na ndo aza tongana menga ti wâ si agere ti lo akpa bengba wen so a kpaka ni si aza zango , lo tene :
66002019	Mbi hinga aye so mo yeke sara , ndoye ti mo , mabe ti mo , nzoni ye so mo yeke sara na azo nga na kangango be ti mo . Aye so mo yeke sara fadeso ahon ti so mo sara kozoni .
66002020	Me ye so mbi ke na mo ayeke so : mo zia lege na Yezabel , wali so , ti sara si azo ti kua ti mbi agirisa lege . Lo yeke tene na azo atene , ni yeke wayanga-Nzapa , lo yeke fa lege na azo ti mbi ti sara aye ti ndumba si ala yeke te akobe so a mu na sandaga na ayanda .
66002021	Mbi zia na lo ngoi titene lo zia ngbene lege ti sarango ye ti lo , me lo ye ti zia lege ti sarango ye ti ndumba ti lo ni pepe .
66002022	Ndani laa mbi yeke bi lo na ndö ti gbogbo na kobela titene lo baa pasi mingi , lo na azo so lo na ala ayeke sara aye ti ndumba . Tongana ala zia ngbene lege ti sarango ye ti ala ni pepe , pasi ni ayeke si na ala .
66002023	Fade mbi yeke fâ azo so kue ayeke mu peko ti wali ni . Na pekoni , a-Eglize kue ayeke hinga atene , mbi yeke lo so lo hinga tënë so ayeke na ya ti be ti zo nga na nzara ti be ti zo . Fade mbi yeke futa zo oko oko alingbi na ye so lo sara .
66002024	“ Me ti ala azo ti Tiatire , ambeni zo na popo ti ala ake ti mu peko ti asioni tënë so azo ni ayeke fa . Ala so ake ti zia be ti ala na ndö ti atënë so azo ni airi ni ‘ atënë ti Satan so angba na hondengo ni ’ , mbi tene na ala : mbi ye ti zia na ndö ti ala mbeni nengo kungba nde pepe .
66002025	Gi ye oko , ye so ayeke na maboko ti ala , ala bata ni ngangu ti ku na gango ti mbi .
66002026	“ Zo so aso benda si lo ngba ti sara aye so mbi ye ngbii asi na ndani , fade mbi yeke mu na lo komandema na ndö ti amara nde .
66002027	Fade lo yeke fa lege na ala na komandema ti ngangu , lo yeke fâ ya ti ala kete kete tongana ti so zo ayeke fâ ya ti ta ti sese .
66002028	Tongaso laa mbi wara komandema ni na maboko ti Babâ ti mbi . Fade mbi yeke mu na lo tongoro ti ndaperere .
66002029	“ Zo so ayeke na mê ti mango ndo , ayeke nzoni lo ma tënë so Yingo ayeke tene na a-Eglize ! ”
66003001	“ Su mbeti so , mo tokua na ange so ayeke na li ti Eglize ti gbata ti Sarde : “ Lo so lo yeke na ayingo ti Nzapa mbarambara na atongoro mbarambara , atene : mbi hinga aye so mo yeke sara . Azo abaa mo atene , mo yeke na fini , andaa mo kui awe .
66003002	Ayeke nzoni mo zingo . Ye so angba na mo si ayeke kui kuingo so , ayeke nzoni mo sara titene ye ni akiri atambula ngangu . Biani , mbi baa ye so mo yeke sara ayeke nzoni kue na le ti Nzapa ti mbi pepe .
66003003	Mo dabe ti mo na tënë so a fa na mo si mo ma ni ando so . Sara ye alingbi na ni , zia ngbene lege ti sarango ye ti mo . Tongana mo zingo pepe , fade mbi yeke ga na tere ti mo tongana zo ti nzi , mo yeke hinga ngoi so mbi yeke ga na ni pepe .
66003004	Me ambeni zo oko oko ayeke na Sarde so abata bongo ti ala nzoni . Fade ala yeke tambula na tere ti mbi na vuru bongo , ngbanga ti so ala lingbi ti yu ni .
66003005	“ Zo so aso benda , fade lo yeke yu vuru bongo . Fade mbi yeke zi iri ti lo pepe na ya ti mbeti so a su iri ti azo so ayeke na taa fini daa . Mbi yeke tene polele na le ti Babâ ti mbi na ti a-ange ti lo mbi tene , lo yeke zo ti mbi .
66003006	“ Zo so ayeke na mê ti mango ndo , ayeke nzoni lo ma tënë so Yingo ayeke tene na a-Eglize ! ”
66003007	“ Su mbeti so , mo tokua na ange so ayeke na li ti Eglize ti gbata ti Filadelfii : “ Lo so lo yeke nde si lo yeke nzoni kue , lo so lo yeke tene gi taa-tënë , lo so lo yeke na kerere ti David na maboko ti lo , lo laa lo yeke tene tënë so . Tongana lo zi yanga ti da , mbeni zo alingbi ti kanga ni pepe ; tongana lo kanga ni , mbeni zo alingbi ti zi ni pepe .
66003008	Lo tene : Mbi hinga aye so mo yeke sara . Mbi zi mbeni yanga ti da na dawa ti mo so mbeni zo alingbi ti kanga ni pepe . Mo yeke na ngangu mingi pepe , me mo sara ye alingbi na tënë ti mbi si mo bere tënë ti mbi pepe .
66003009	Baa , ambeni zo atene , ani yeke azuife , andaa ala yeke taa azuife pepe . Ala yeke tene mvene , ala yeke azo ti bongbi ti Satan . Fade mbi yeke sara titene ala ga , ala kuku na gbe ti mo si ala hinga atene , mbi ye mo .
66003010	Mo bata tënë ti mbi , mo zia lege ni oko pepe . Ndani laa mbi nga , mbi yeke bata mo na ngoi ti aye ti tarango be so ayeke si ande na azo ti sese kue .
66003011	Mbi yeke ga fafadeso . Ye so ayeke na maboko ti mo so , mo gbu ni ngangu , tongaso si mbeni zo agboto pepe nzoni ye so a yeke mu na zo so aso benda .
66003012	Zo so aso benda , fade mbi yeke sara titene lo ga tongana ngbongboro têne ti gbungo li ti da , na ya ti kota da ti Nzapa ti mbi ; lo yeke sigigi na ya ti da ni oko pepe . Mbi yeke su iri ti Nzapa ti mbi na iri ti gbata ti Nzapa ti mbi so ayeke fini Jérusalem na tere ti zo ni , gbata so ayeke londo na tere ti Nzapa ti mbi na yayu si ayeke zu na sese . Mbi yeke su nga fini iri ti mbi na tere ti zo ni .
66003013	“ Zo so ayeke na mê ti mango ndo , ayeke nzoni lo ma tënë so Yingo ayeke tene na a-Eglize ! ”
66003014	“ Su mbeti so , mo tokua na ange so ayeke na li ti Eglize ti gbata ti Laodise : “ Lo so iri ti lo ayeke Amen , lo so lo yeke taa zo ti fango peko ti tënë na legeni mbirimbiri si lo yeke na tongo nda ti ye so kue Nzapa asara , lo tene :
66003015	Mbi hinga aye so mo yeke sara : mo yeke de pepe si mo yeke nga wâ pepe . Tongana mo yeke fade de wala mo yeke fade wâ , ka ayeke nzoni !
66003016	Me so mo yeke de kete , mo yeke de pepe si mo yeke wâ pepe so , fade mbi yeke de mo na yanga ti mbi .
66003017	Mo yeke tene : ‘ Mbi yeke zo ti mosoro , mbi wara mosoro mingi , mbeni ye atia mbi pepe . ’ Andaa mo hinga pepe mo tene , mo yeke zo ti mawa , zo so ye ahon ndö ti lo , zo ti iringo ye , waziba na zo so bongo ayeke na tere ti lo pepe .
66003018	Ndani laa mbi yeke mu wango na mo titene mo vo lôro so a kporo ni na wâ si a zi asioni ye kue daa so ; vo ni na maboko ti mbi si mo ga zo ti mosoro . Vo nga abongo na maboko ti mbi titene mo yu si azo abaa tere ti mo so ayeke senge so pepe . Vo yoro ti le na maboko ti mbi , mo zia na le ti mo si mo kiri mo baa ndo nzoni .
66003019	Azo so kue mbi ye ala , mbi yeke pika ala si mbi yeke kiri ala na nzoni lege . Zia be ti mo kue na sarango kua , zia sioni lege ti sarango ye ti mo !
66003020	Baa , mbi yeke luti na yanga ti da si mbi yeke pika ni . Zo so ama go ti mbi si lo zi yanga ti da ni , fade mbi yeke li na ya ti da ti lo si mbi na lo e yeke te kobe .
66003021	“ Zo so aso benda , fade mbi yeke mu na lo lege ti duti na tere ti mbi , na ndö ti mbata ti mbi ti gbia , tongana ti so mbi so benda si mbi duti na tere ti Babâ ti mbi na ndö ti mbata ti lo ti gbia so .
66003022	“ Zo so ayeke na mê ti mango ndo , ayeke nzoni lo ma tënë so Yingo ayeke tene na a-Eglize ! ”
66004001	Na pekoni , mbi baa mbeni ye nde : mbi baa mbeni yanga ti da so azi na yayu . Mbeni go so mbi ma kozoni si atoto tongana tatalita so , atene na mbi : “ Mo ma na nduzu ge ; fade mbi yeke fa na mo aye so , alingbi asi na pekoni . ”
66004002	Gi hio tongaso , Yingo Vuru agbu mbi si mbi baa mbeni mbata ti gbia na yayu , mbeni zo ayeke duti na ndö ni .
66004003	Tere ti lo ayeke za tongana atêne so iri ni zaspe na sardoane . Mbeni kongö angoro tere ti mbata ti gbia ni . Zango ti kongö ni akpa zango ti mbeni têne so iri ni emerode .
66004004	Na tere ti mbata ti gbia ni , ambeni mbata ti gbia baleuse na osio angoro ni kue . Akangba baleuse na osio ayu vuru bongo si ala duti na ndö ti ambata ni . Ala yu akpoto ti gbia so a sara ni na lôro .
66004005	Zango ti bekpa , na ambeni go so atoto ngangu , nga na toto ti bekpa alondo na tere ti mbata ti gbia ni si ayeke sigigi . Akota wâ ti lamba mbarambara ayeke za na dawa ti mbata ti gbia ni ; alamba ni ayeke ayingo mbarambara ti Nzapa .
66004006	Na dawa ti mbata ti gbia ni , mbi baa mbeni ye so akpa kota ngu-ingo so ayeke tongana mbeni têne so zo ayeke baa ndo na ya ni kue . Ambeni ye osio so ayeke na fini ayeke luti na tere ti mbata ti gbia ni , angoro ni kue . Ale ti bango na ndo ayeke na tere ti ala kue , ambeni ayeke na dawa ti ala , ambeni ayeke na peko ti ala .
66004007	Kozo ye so ayeke na fini akpa bamara , use ni akpa koli-bagara , ota ni ayeke na le so akpa le ti zo , osio ni akpa ngoalo so ayeke huru .
66004008	Aye osio so ayeke na fini , ala oko oko ayeke na kpangi omene . Ale ti bango na ndo ayeke na tere ti akpangi ni kue , na ya ni nga na gigi . Bi na lâ , ala ngba ti he bia , atene : “ Kota Gbia , Nzapa so ngangu ti lo ahon angangu kue , lo yeke nde , lo yeke nde ; lo yeke nde si lo yeke nzoni kue ! Lo yeke ando , lo yeke laso si lo yeke ga . ”
66004009	Aye osio so ayeke na fini so ayeke he bia ti gonda , ti ne , ti mu singila na lo so aduti na ndö ti mbata ti gbia si lo yeke na fini kpu na kpu so .
66004010	So ala he bia ni , akangba baleuse na osio akuku na gbe ti lo so ayeke duti na ndö ti mbata ti gbia ni so . Ala yeke voro lo so lo yeke na fini si ala yeke tuku akpoto ti gbia ti ala na gbe ti lo , ala tene :
66004011	“ Kota Gbia , Nzapa ti e , mo lingbi titene azo agonda mo , azo ane mo si asepela mo ndali ti ngangu ti mo . Biani , mo laa mo sara aye kue , mo yeda titene aye ni abaa gigi si ala baa gigi . ”
66005001	Mbi baa mbeni mbeti so a rule ni rulengo ; mbeti ni ayeke na maboko ti koli so aduti na ndö ti mbata ti gbia so . A su mbeti na ya ni nga na peko ni kue , a zia anzoroko mbarambara na ndö ni ti kanga na ni .
66005002	Mbi baa mbeni ngangu ange so ayeke dekongo ngangu , atene : “ Zo wa laa alingbi ti zi anzoroko ni , ti zi ya ti mbeti ni ? ”
66005003	Me na yayu , wala na ndö ti sese , wala na gbe ti sese , zo oko ayeke daa pepe so alingbi ti zi ya ti mbeti ni ti baa ya ni .
66005004	Mbi toto mingi , ngbanga ti so mbeni zo oko ayeke daa pepe so alingbi ti zi ya ti mbeti ni ti baa ya ni .
66005005	Me mbeni kangba ni oko atene na mbi : “ Toto pepe ! Baa , bamara ti mara ti Juda so ayeke hale ti David , lo so benda awe ; lo lingbi ti zi anzoroko mbarambara ni nga ti zi ya ti mbeti ni . ”
66005006	Na pekoni , mbi baa mbeni Molenge ti Taba , lo yeke luti na tere ti mbata ti gbia so ayeke na popo ti aye osio so ayeke na fini na akangba . Molenge ti Taba ni akpa taba so azo afâ lo awe . Adidi ti lo ayeke mbarambara . Ale ti lo ti bango na ndo ayeke mbarambara ; ale ni ayeke ayingo mbarambara so Nzapa atokua ala na ndö ti sese mobimba .
66005007	Molenge ti Taba ni ague , lo mu mbeti ni na maboko ti lo so aduti na ndö ti mbata ti gbia ; mbeti ni ayeke na maboko ti lo ti koli .
66005008	So lo mu ni awe , aye osio so ayeke na fini na akangba baleuse na osio kue akuku na gbe ti lo . Ala kue ayeke na akundi nga na akopo ti lôro so yombo asi singo na ya ni ; yombo ni ayeke sambela ti azo ti Nzapa .
66005009	Ala yeke he fini bia , atene : “ Mo lingbi ti mu mbeti ni ti zi anzoroko ni , ngbanga ti so a fâ mo ando awe . Mo futa ngere ti vongo azo na mene ti mo titene mo vo azo ti akete mara kue na Nzapa , azo ti ayanga ti kodro kue , azo ti akodro kue na azo ti amara kue .
66005010	Mo sara si ala ga azo ti Kodro-gbia ti Nzapa , awayango-sandaga ti sara kua na Nzapa ti e ; fade ala yeke le-gbia na ndö ti sese . ”
66005011	Mbi kiri mbi baa ndo , mbi ma go ti a-ange kutu kutu , gbani gbani , saki saki , gbani gbani . Ala ngoro tere ti mbata ti gbia na aye osio so ayeke na fini na akangba ni kue .
66005012	Ala yeke dekongo , atene : “ Taba so azo afâ lo , lo lingbi titene azo asepela lo ndali ti ngangu , na mosoro , na ndara , na komandema ti lo ; lo lingbi titene azo ane lo , agonda lo si avoro lo ! ”
66005013	Mbi ma go ti aye so kue Nzapa asara : aye ti yayu , aye ti sese , aye ti gbe ti sese na aye ti ya ti kota ngu-ingo , atene : “ Lo so lo duti na ndö ti mbata ti gbia , lo na Molenge ti Taba , ayeke nzoni azo asepela lo si ane lo , gonda na komandema ayeke ti lo , kpu na kpu ! ”
66005014	Aye osio so ayeke na fini atene : “ Amen ! ” Akangba ni akuku si ala voro Nzapa na Molenge ti Taba ni .
66006001	Na pekoni , mbi baa Molenge ti Taba azi kozo nzoroko ti anzoroko mbarambara so ; mbi ma mbeni oko ti aye osio so ayeke na fini adekongo , go ti lo akpa toto ti bekpa , lo tene : “ Ga ! ”
66006002	Mbi baa ndo si mbi baa mbeni vuru mbarata . Zo so aduti na ndö ti lo agbu kokora na maboko ti lo ; a mu na lo mbeni kpoto ti gbia , lo gue tongana walombe so ahon ndö ti azo na bira awe titene lo kiri lo hon ndö ti azo na bira .
66006003	So Molenge ti Taba azi use nzoroko ni , mbi ma use ye so ayeke na fini adekongo , atene : “ Ga ! ”
66006004	Tongaso , mbeni mbarata ni asigigi , tere ti lo abe tongana wâ . A mu ngangu na zo so aduti na ndö ti mbarata ni ti zi siriri na ndö ti sese titene azo afâ tere na popo ti ala . A mu nga na lo yongoro zeme .
66006005	So Molenge ti Taba azi ota nzoroko ni , mbi ma ota ye so ayeke na fini adekongo , atene : “ Ga ! ” Mbi baa ndo si mbi baa mbeni vuko mbarata asigigi . Zo so ayeke duti na ndö ti mbarata ni agbu kilo na maboko ti lo .
66006006	Mbi ma mbeni go na popo ti aye osio so ayeke na fini so , atene : “ Ngere ti kilo oko ti ble alingbi na nginza ti kua ti lango oko ; ngere ti kilo ota ti orze alingbi na nginza ti kua ti lango oko . Me ti mafuta na ti vin , mo ndu ni pepe ! ”
66006007	So Molenge ti Taba azi osio nzoroko ni , mbi ma go ti osio ye so ayeke na fini adekongo , atene : “ Ga ! ”
66006008	Mbi baa ndo si mbi baa mbeni mbarata so tere ti lo avuru akpa kuâ . Iri ti zo so aduti na ndö ti mbarata ni ayeke ‘ Kuâ ’ si ndo ti akuâ ayeke mu peko ti lo . A mu na lo ngangu ti gue na ndö ti sese kue , ti fâ azo na yongoro zeme , na lege ti nzara , na lege ti kuâ nga na lege ti asioni nyama . Tongana azo ayeke osio , lo yeke fâ oko .
66006009	So Molenge ti Taba azi oku nzoroko ni , mbi baa na gbe ti gbalaka ayingo ti azo so a fâ ala ndali ti tënë ti Nzapa , wala ndali ti tënë so ala hinga na ndö ti Nzapa .
66006010	Azo ni ayeke dekongo ngangu , atene : “ Gbia , mo so mo yeke nde si mo yeke nzoni kue , mo yeke tene gi taa-tënë ; mo yeke ku ande ngbii asi lawa si mo yeke fâ ngbanga na li ti azo ti ndö ti sese titene mo kiri na ala peko ti mene ti e so ala tuku so ? ”
66006011	Na pekoni , a mu yongoro vuru bongo na ala oko oko kue si a hunda na ala ti ku kete , ngbii azo ni afâ tanga ti amba ti ala , azo ti kua ti Nzapa na a-ita ti ala , tongana ti so a fâ ala so si ; me wungo ti ala ade ti lingbi pepe .
66006012	So Molenge ti Taba azi omene nzoroko ni , mbi baa sese ayingi ngangu : lâ avuko tongana vuko bongo ti mua , le ti nze aga bengba tongana mene ;
66006013	atongoro alondo na nduzu atuku na sese tongana ti so ale ti fige so ade ti be pepe ayeke tuku na sese na peko ti so kota pupu ayingi keke ni .
66006014	Le ti nduzu arule tere ti lo si ayeke hon tongana mbeti so azo ayeke rule ni ; ahoto na azoa kue alondo na ndo so ala yeke daa si ahon .
66006015	Agbia ti sese so , akota zo , amakonzi ti aturugu , azo ti mosoro , angangu zo , azo so ayeke angbaa na azo so ayeke angbaa pepe , ala kue akpe ti honde tere ti ala na ya ti adu ti têne wala na popo ti akota têne so ayeke na ndö ti ahoto .
66006016	Ala tene na ahoto na atêne ni , atene : “ Ala ti na ndö ti e . Ala honde e si lo so lo yeke duti na ndö ti mbata ti gbia so abaa e pepe , tongaso si e kpe ngonzo ti Molenge ti Taba so !
66006017	Biani , kota lango ti ngonzo ti ala asi awe ; zo wa laa alingbi ti ngba na fini , zo wa ? ”
66007001	Na pekoni , mbi baa a-ange osio , ala yeke luti na ndangoro osio ti sese kue . Ala yeke kanga lege na pupu osio so ayeke ya na ndö ti sese titene pupu ni aya na ndö ti sese , wala na le ti kota ngu-ingo wala na ndö ti akeke pepe .
66007002	Mbi baa mbeni ange nde so alondo na mbage ti To si lo yeke gue na nduzu . Lo gbu na maboko ti lo ye ti kpongo na nzoroko ti Nzapa , lo so lo yeke na fini . Lo dekongo ngangu na a-ange osio so awara ngangu ti buba sese na kota ngu-ingo so , lo tene :
66007003	“ Ala sara sioni na sese , wala na kota ngu-ingo wala na akeke pepe ! Ala ku e kpo nzoroko na ndö ti le ti azo ti kua ti Nzapa ti e si . ”
66007004	A fa na mbi wungo ti azo so kue a kpo nzoroko ti Nzapa na ndö ti le ti ala . Azo ni ayeke azo ti amara kue ti Israel , wungo ti ala ayeke saki ngbangbo oko na baleosio na osio .
66007005	Na popo ti azo ti mara ti Juda , a kpo nzoroko na ndö ti le ti azo saki baleoko na use ; na popo ti azo ti mara ti Ruben , azo saki baleoko na use ; na popo ti azo ti mara ti Gad , azo saki baleoko na use ;
66007006	na popo ti azo ti mara ti Aser , azo saki baleoko na use ; na popo ti azo ti mara ti Neftali , azo saki baleoko na use ; na popo ti azo ti mara ti Manase , azo saki baleoko na use ;
66007007	na popo ti azo ti mara ti Siméon , azo saki baleoko na use ; na popo ti azo ti mara ti Lévi , azo saki baleoko na use ; na popo ti azo ti mara ti Isakar , azo saki baleoko na use ;
66007008	na popo ti azo ti mara ti Zabulon , azo saki baleoko na use ; na popo ti azo ti mara ti Joseph , azo saki baleoko na use ; na popo ti azo ti mara ti Benjamin , azo saki baleoko na use . Ala so kue laa a kpo nzoroko ni na ndö ti le ti ala .
66007009	Na pekoni , mbi kiri mbi baa azo gbani gbani , zo alingbi ti diko wungo ti ala pepe . Azo ni ayeke azo ti amara kue , azo ti akete mara kue , azo ti ayanga ti akodro nde nde kue . Ala yeke luti na le ti lo so ayeke duti na ndö ti mbata ti gbia nga na le ti Molenge ti Taba ; ala kue ayu ayongoro vuru bongo si ala gbu amaboko ti keke ti mburu na maboko ti ala .
66007010	Ala yeke dekongo ngangu , atene : “ Nzapa ti e so aduti na ndö ti mbata ti gbia , lo na Molenge ti Taba , ala laa asoo e ! ”
66007011	A-ange so kue angoro mbata ti gbia ni , na akangba ni na aye osio so ayeke na fini , ala kue akuku , akpo li ti ala na sese si ala voro Nzapa .
66007012	Ala tene : “ Amen ! Sepelango , gonda , ndara , singila , nengo , komandema na ngangu ayeke ti Nzapa ti e , kpu na kpu ! Amen . ”
66007013	Mbeni kangba ni oko ahunda mbi , atene : “ Azo so ayu ayongoro vuru bongo so , azo wa laa ? Ala londo na ndo wa ? ”
66007014	Mbi kiri tënë na lo , mbi tene : “ Kota zo , mo laa mo hinga . ” Lo kiri tënë na mbi : “ Ala yeke azo so a sara ngangu mingi na ala na ngoi ti aye ti ngangu . Ala sukula bongo ti ala na ya ti mene ti Molenge ti Taba , ala sara si bongo ni avuru . ”
66007015	Ndani laa ala yeke luti na dawa ti mbata ti Gbia Nzapa si ala yeke voro lo bi na lâ na ya ti kota da ti lo . Lo so lo yeke duti na ndö ti mbata ti gbia so ayeke ngba na tere ti ala ti bata ala .
66007016	Fade nzara ti kobe wala nzara ti ngu ayeke kiri ti sara ala pepe ; sungo ti lâ na ndo-wâ ayeke kiri ti zö ala pepe ,
66007017	ngbanga ti so Molenge ti Taba so ayeke na ndö ti mbata ti gbia ayeke bata ala tongana ataba ti lo . Lo yeke gue na ala na li ti ngu so ayeke mu fini na zo . Fade Nzapa ayeke mbo ngu ti le ti ala kue .
66008001	So Molenge ti Taba azi mbarambara nzoroko ni , ndo ade ngii na yayu nduru na ndambo ti ngbonga oko .
66008002	Na pekoni , mbi baa a-ange mbarambara so ayeke luti na le ti Nzapa ; a mu tatalita mbarambara na ala .
66008003	Mbeni ange nde aga aluti nduru na tere ti gbalaka ni ; lo gbu na maboko ti lo mbeni kete ta ti zongo na dukani so a sara na lôro . A mu na lo gba ti adukani titene lo bongbi ni na asambela ti azo ti Nzapa ti ya na sandaga na Nzapa , na ndö ti gbalaka so a sara na lôro si ayeke na dawa ti mbata ti gbia so .
66008004	Guru ti dukani so abongbi na sambela ti azo ti Nzapa ni kue alondo na maboko ti ange ni ague na nduzu na dawa ti Nzapa .
66008005	Na pekoni , ange ni amu kete ta ti zongo na dukani ni , lo tuku wâ ti ndö ti gbalaka ni na ya ni asi , lo bi ni na ndö ti sese . Tongaso , bekpa asungba , a ma go ti azo , wâ ti bekpa aza , sese ayingi .
66008006	A-ange mbarambara so agbu atatalita mbarambara na maboko ti ala aleke tere ti ala ti huru atatalita ni .
66008007	Kozo ange ni ahuru tatalita ti lo . Pembe ti bekpa na wâ so abongbi na mene atuku na ndö ti sese . Na ndö ti sese kue , mbeni mbage oko na popo ti ambage ota ti sese ni agbi . Ti akeke ti dunia kue , mbeni oko na popo ti akeke ota agbi ; afini pere kue agbi .
66008008	Use ange ni ahuru tatalita ti lo . A mu mbeni ye so akpa kota hoto so ayeke gbi , a bi ni na ya ti kota ngu-ingo . Mbeni mbage oko na popo ti ambage ota ti kota ngu-ingo ni kue aga mene .
66008009	Anyama so kue ayeke na ya ti kota ngu-ingo , mbeni oko na popo ti anyama ota akui ; amangboko so ayeke na le ti kota ngu-ingo , mbeni oko na popo ti amangboko ota abuba .
66008010	Ota ange ni ahuru tatalita ti lo . Mbeni kota tongoro alondo na nduzu ati na sese ; tongoro ni ayeke gbi tongana kota menga ti wâ . Angu ti bale na ali ti ngu , tongoro ni ati na ndö ti mbeni oko na popo ti ambeni ota .
66008011	Iri ti tongoro ni ayeke “ Sengo ye . ” Mbage oko na popo ti ambage ota ti angu so lo ti daa so asee ahon ndoni ; azo mingi akui , ngbanga ti so angu ni asee sengo .
66008012	Osio ange ni ahuru tatalita ti lo . A pika mbeni mbage oko na popo ti ambage ota ti lâ na ti nze na ti atongoro oko oko kue si avuko ; kota lâ agirisa mbage oko ti zango ti lo na popo ti ambage ni ota so ayeke za ; vurungo ndo ti bi asara nga gi tongaso .
66008013	Mbi kiri mbi baa ndo , mbi ma mbeni ngoalo so ayeke huru yongoro kâ na le ti nduzu si ayeke dekongo , atene : “ Mawa ! Mawa ! Mawa na azo ti ndö ti sese ndali ti atatalita so a-ange ota ayeke huru ni ande ! ”
66009001	Oku ange ni ahuru tatalita ti lo . Mbi baa mbeni tongoro so alondo na nduzu ati na sese ; a mu na lo kerere ti yanga ti kota du so alinda mingi .
66009002	Lo zi yanga ti kota du ni , mbeni guru alondo na ya ni si ayeke sigigi ; guru ni akpa guru ti mbeni kota wâ , asara si le ti nduzu na le ti lâ avuko . .
66009003	Agbadola alondo na ya ti guru ni si ayeke sigigi , ala mu ndö ti sese kue ; a mu na agbadola ni gi mara ti ngangu so akparakongo ti sese ayeke na ni .
66009004	A mu yanga na ala ti sara sioni pepe na apere , wala akugbe , wala akeke , me ti sara sioni gi na azo so ayeke na nzoroko ti Nzapa na ndö ti le ti ala pepe .
66009005	A mu lege na agbadola ni ti fâ azo ni pepe , me ti sara pasi na ala na ya ti nze oku . Tongana ala kpo zo , mo baa mo tene , kparakongo laa akpo zo ni .
66009006	Na ndembe ni so , fade azo ayeke gi ti kui , me ala yeke kui pepe ; nzara ti kuâ ayeke sara ala , me kuâ ayeke kpe ala ti hon yongoro .
66009007	Agbadola ni akpa ambarata so azo aleke ala ndali ti bira . Mbeni ye ayeke na li ti ala tongana akpoto ti gbia so a sara ni na lôro ; le ti ala akpa le ti zo .
66009008	Kua ti li ti ala akpa kua ti li ti wali , pembe ti ala akpa pembe ti bamara .
66009009	Ala yu na kate ti ala mbeni ye so akpa kazaka ti wen , toto ti kpangi ti ala akpa toto ti apusu ti bira so ambarata mingi laa ayeke gboto ni .
66009010	Damba ti ala akpa damba ti akparakongo so yanga ni ti kpongo na zo ayeke daa ; ngangu ti ala ayeke na ya ti damba ti ala ni . Na ngangu so laa ala yeke sara pasi na azo na ya ti nze oku .
66009011	Gbia ti agbadola ni ayeke ange ti ya ti kota du so alinda mingi . Iri ti lo na yanga ti hebro ayeke “ Abadon ” ; iri ti lo na yanga ti greke ayeke “ Apolion ” , nda ti iri so atene “ zo ti bubango ye ” .
66009012	Kozo ye ti mawa ni ahon awe ; me ambeni use angba si ayeke ga na peko .
66009013	Omene ange ni ahuru tatalita ti lo . Mbi ma mbeni go so alondo na mbage ti andangoro osio ti gbalaka so asara na lôro si ayeke na dawa ti Nzapa so .
66009014	Go ni atene na omene ange so ayeke gbu tatalita na maboko ti lo so , atene : “ Zi a-ange osio so a kanga ala na tere ti kota bale ti Efrate so . ”
66009015	A zi a-ange so ; ala leke tere ti ala awe ti ku na ngu , na nze , na lango , na ngbonga ti fango azo ti dunia ; na popo ti azo ota , ala yeke fa zo oko .
66009016	A fa na mbi wungo ti aturugu so ayeke kpe na ambarata : ala yeke kutu ngbangbo use .
66009017	Ambarata na azo so aduti na ndö ti ala si mbi baa ala na ya ti mbeni ye tongana bango-li , lege ni ayeke tongaso : kazaka ti wen so ayeke na kate ti ala , nzoroko ni abe tongana wâ , avuko tongana le ti nduzu si ayeke nga tongana sufre ; li ti ambarata ni akpa li ti abamara . Wâ , na guru ti wâ na sufre ayeke sigigi na yanga ti ala .
66009018	Aye ti sioni ota so : wâ , guru ti wâ na sufre ayeke sigigi na yanga ti ambarata ni ayeke fâ azo na ndo kue ; na popo ti azo ota , a fâ zo oko .
66009019	Andaa ngangu ti ambarata ni ayeke na yanga ti ala nga na damba ti ala . Damba ti ala ni akpa ngbo , li ni ayeke daa ; na ni laa ala yeke na ngangu ti sara sioni na azo .
66009020	Tanga ti azo so kue akui na lege ti asioni ye so pepe , ala zia pepe lege ti sarango asioni ye ti ala . Ala zia lege ti vorongo asioni yingo pepe ; ala ngba ti voro ayanda so a sara na lôro , na wen ti nginza , na bengba wen , na têne nga na keke . Ayanda ni ayeke baa ndo pepe , ala yeke ma ndo pepe , ala yeke tambula nga pepe .
66009021	Azo ni azia nga lege ti fango zo , guengo na gbe ti yoro , sarango aye ti ndumba wala nzi pepe .
66010001	Mbi kiri mbi baa mbeni ngangu ange , lo londo na yayu si lo yeke zu . Lo yu mbinda na tere ti lo tongana bongo , kongö angoro li ti lo ; le ti lo ayeke tongana lâ , angbongboro gere ti lo tongana menga ti wâ .
66010002	Lo gbu na maboko ti lo mbeni kete buku so a zi ya ni . Lo zia gere ti lo ti mbage ti koli na ndö ti kota ngu-ingo si lo zia gere ti lo ti mbage ti wali na ndö ti sese .
66010003	Lo dekongo ngangu tongana bamara so ayeke toto . Na peko ti dekongo ti lo , abekpa mbarambara asungba .
66010004	So abekpa mbarambara ni asungba , mbi ye ti su tënë ni na mbeti , me mbi ma mbeni go so alondo na yayu si atene na mbi : “ Bata tënë ti abekpa mbarambara so na be ti mo ; mo su ni na mbeti pepe . ”
66010005	Ange so fade mbi baa lo si lo yeke luti na ndö ti kota ngu-ingo nga na ndö ti sese so , ayoro maboko ti lo ti koli na nduzu
66010006	si lo deba yanga ti lo na iri ti Nzapa so ayeke na fini kpu na kpu , lo so lo sara yayu na aye ti ya ni kue , sese na aye ti ndö ni kue , kota ngu-ingo na aye ti ya ni kue . Ange ni atene : “ Alingbi ti zia mbeni ngoi na ndö ni pepe !
66010007	Me na ndembe so mbarambara ange ni ayeke huru tatalita ti lo , fade Nzapa ayeke sara aye so lo leke na hondengo ni ando . Lo yeke sara ye ni alingbi gi na tënë so lo tene na azo ti kua ti lo , awayanga-Nzapa . ”
66010008	Go so alondo na yayu si mbi ma kozoni so akiri atene na mbi : “ Gue mo mu kete buku so a zi ya ni si ayeke na maboko ti ange so ayeke luti na ndö ti kota ngu-ingo nga na ndö ti sese so . ”
66010009	Mbi gue na tere ti ange ni si mbi hunda lo titene lo mu na mbi kete buku ni . Lo tene na mbi : “ Mu ni , mo te ni : fade na ya ti mo ayeke see sengo , me na yanga ti mo ayeke nzere nzerengo tongana mafuta ti wotoro . ”
66010010	Mbi mu kete buku ni na maboko ti lo , mbi te ni . Kete buku ni anzere na yanga ti mbi tongana mafuta ti wotoro ; me so mbi mene ni awe , asee sengo na ya ti mbi .
66010011	Na pekoni , a tene na mbi : “ Alingbi mo kiri mo tene peko ti tënë ti yanga ti Nzapa so na ndö ti azo mingi : azo ti akodro nde nde , azo ti amara nde nde , azo ti ayanga ti kodro nde nde na agbia mingi . ”
66011001	Na pekoni , a mu na mbi mbeni sosongo so akpa keke ti hakango na ye si a tene na mbi : “ Londo , mo haka kota da ti Nzapa na gbalaka , mo diko wungo ti azo so ayeke voro Nzapa na ya ni .
66011002	Me mo zia ya ti gbagba ni , mo haka ni pepe , ngbanga ti so a zia ni na maboko ti azo ti amara nde si fade ala yeke do na gere na ya ti nze baleosio na use gbata so ayeke nde si ayeke nzoni kue .
66011003	Azo ti mbi use so ayeke tene taa-tënë na ndö ti mbi , ala so ayeke yu bongo ti mua so , fade mbi yeke mu lege na ala ti tene peko ti tënë ti yanga ti mbi na azo na ya ti lango saki oko ngbangbo use na baleomene . ”
66011004	Azo use so ayeke akeke ti olive use na agere ti lamba use so ayeke luti na dawa ti Kota Gbia ti sese .
66011005	Tongana mbeni zo aye ti sara sioni na ala , wâ ayeke sigigi na yanga ti ala si ayeke gbi awato ti ala ni . Zo so kue aye ti sara sioni na ala , alingbi lo kui gi tongaso .
66011006	Ala yeke na ngangu ti kanga le ti nduzu si na ndembe so kue ala yeke tene peko ti tënë ti yanga ti Nzapa , ngu ayeke pika pepe . Ala yeke na ngangu na ndö ti angu kue ti sara si angu ni aga mene . Ala yeke nga na ngangu ti sara aye ti sioni nde nde na sese fani mingi tongana ti so be ti ala aye .
66011007	Me tongana ala hunzi tenengo peko ti tënë ti yanga ti Nzapa awe , nyama so ayeke londo na ya ti kota du so alinda mingi ayeke sigigi , lo yeke tiri bira na ala , lo yeke hon ndö ti ala si lo yeke fâ ala .
66011008	Fade kuâ ti ala ayeke ngba na ndö ti kota balabala ti ya ti kota gbata ni , gbata so azo afâ Kota Gbia ti ala na ndö ti keke ti kroa daa so . Azo airi kota gbata ni na lege ti mato atene , “ Sodome ” wala “ Ezipte . ”
66011009	Fade azo ti akodro nde nde , azo ti akete mara nde nde , azo ti ayanga ti kodro nde nde na azo ti amara nde nde ayeke londo ti ga ti baa kuâ ti azo use so na ya ti lango ota na ndambo . Azo ayeke yeda pepe titene a lu kuâ ti azo ni .
66011010	Azo ti ndö ti sese ayeke duti na ngia ndali ti kuâ ti azo use so . Ala yeke sara matanga , ala yeke mu akadoo na amba ti ala , ngbanga ti so awayanga-Nzapa use so aga na pasi mingi na ndö ti azo .
66011011	Na peko ti lango ota na ndambo ni , mbeni pupu so ayeke mu fini na zo alondo na Nzapa , aga ali na ya ti azo use so ; ala londo aluti na ndö ti gere ti ala . Kota mbeto agbu azo so kue ayeke baa ala .
66011012	Awayanga-Nzapa use so ama mbeni kota go so alondo na yayu si ayeke tene na ala , atene : “ Ala ma na nduzu ge ! ” Na le ti awato ti ala , ala londo ague na yayu na ya ti mbinda .
66011013	Gi na ndembe ni so sese ayingi ngangu ; mbeni mbage oko na popo ti ambage baleoko ti gbata ni ati , azo saki mbarambara akui na ya ti ye ti ngangu so . Kota mbeto agbu tanga ti azo so angba na fini so si ala gonda Nzapa so ayeke na yayu .
66011014	Use ye ti mawa ni ahon awe ; me ota ye ti mawa ni aga nduru ti si .
66011015	Mbarambara ange ni ahuru tatalita ti lo . Mbi ma akota go so alondo na yayu , atene : “ Fadeso lengo-gbia ayeke ti Kota Gbia ti e , lo na Mesii ti lo ; fade lo yeke le-gbia kpu na kpu ! ”
66011016	Akangba baleuse na osio so ayeke duti na ndö ti ambata ti gbia na dawa ti Nzapa akuku , akpo li ti ala na sese
66011017	si ala tene : “ Kota Gbia Nzapa , mo so ngangu ti mo ahon angangu kue , mo yeke laso , mo yeke ando , e mu singila na mo ; mo fa kota ngangu ti mo awe si mo to nda ti le-gbia .
66011018	Amara nde asara ngonzo , me ndembe ti ngonzo ti mo asi awe , ndembe titene a fâ ngbanga na li ti azo so akui awe . So ayeke ndembe ti mungo futa na azo ti kua ti mo , awayanga-Nzapa , ala na azo ti mo so ayeke kpe mbeto ti mo , akete zo na akota zo . So ayeke ndembe ti bubango azo ti bubango sese . ”
66011019	Kota da ti Nzapa so ayeke na yayu , yanga ni azi si zo alingbi ti baa sanduku ti mbuki so ayeke na ya ti kota da ni . Tongaso , wâ ti bekpa aza , a ma go ti azo , bekpa asungba , sese ayingi si apembe ti bekpa atuku ngangu .
66012001	Mbeni kota ye ti kpene asigigi na le ti nduzu : mbeni wali ayu lâ na tere ti lo tongana bongo , nze ayeke na gbe ti gere ti lo si lo yu na li ti lo mbeni kpoto ti gbia so a leke ni na atongoro baleoko na use .
66012002	Wali ni ayeke na ngo , lo ga nduru ti du molenge awe si lo yeke toto , lo yeke baa pasi na songo ya ti dungo ni .
66012003	Mbeni ye ti kpene nde akiri asigigi na le ti nduzu : mbeni sioni nyama so akpa ngunde , tere ti lo abe tongana wâ , li ti lo ayeke mbarambara , lo yeke na adidi baleoko si lo yu akpoto ti gbia na ali ti lo oko oko kue .
66012004	Atongoro kue ti le ti nduzu , damba ti nyama ni apika tongoro oko na popo ti atongoro ota abi na ndö ti sese . Sioni nyama ni ague aluti na dawa ti wali so aga nduru ti du molenge so , ti ku ti te molenge ni na sigingo ti lo .
66012005	Wali ni adu molenge-koli ; molenge-koli so laa ayeke fa lege na amara kue na komandema ti ngangu . A mu molenge so wali ni adu so , a gue na lo na tere ti Nzapa , na tere ti mbata ti lo ti gbia .
66012006	Tongaso , wali ni akpe ague na benyama . Nzapa aleke mbeni ndo kâ ndali ti lo titene a mu na lo kobe na ya ti alango saki oko na ngbangbo use na baleomene .
66012007	Na yayu kâ , mbeni kota bira alondo . Michel na a-ange ti lo atiri na sioni nyama ni . Sioni nyama ni nga amu a-ange ti lo na tere ti lo ti tiri na bira ni .
66012008	Me sioni nyama ni ahon ndö ti Michel na a-ange ti lo pepe . Tongaso , lege titene ala kiri angba na yayu ayeke daa pepe .
66012009	A bi sioni nyama ni na gigi . Lo yeke ngbene ngbo so azo airi lo atene , Zabolo wala Satan , wala zo ti handango azo ti dunia kue . A bi lo na ndö ti sese , lo na a-ange ti lo .
66012010	Na pekoni , mbi ma mbeni kota go so alondo na yayu , atene : “ Fadeso ngoi titene Nzapa asoo e asi awe ! Fadeso lo fa ngangu ti lo ti gbia awe ! Fadeso Mesii ti lo afa so lo yeke na komandema awe ! Zo ti bingo tënë na li ti a-ita ti e , lo so lo yeke luti na le ti Nzapa ti bi tënë na li ti ala bi na lâ so , a mu lo na yayu , a bi lo na gigi awe .
66012011	A-ita ti e ni ahon ndö ti lo na lege ti mene ti Molenge ti Taba nga na lege ti taa-tënë so ala fa ni . Ala baa fini ti ala tongana senge ye si ala yeda ti ka tere ti ala na kuâ .
66012012	Ndani laa , ala , yayu na ala so ayeke duti na yayu , ala duti na ngia ! Mawa na ala , sese na kota ngu-ingo , ngbanga ti so Zabolo azu na ala kâ awe ! Ngonzo agbu lo ngangu , ngbanga ti so ngoi ti lo angba mingi pepe . ”
66012013	So sioni nyama ni abaa so a bi lo na ndö ti sese awe , lo to nda ti tumba peko ti wali so adu molenge-koli so .
66012014	Me a mu akpangi use ti kota ngoalo na wali ni titene lo huru na ni , lo gue na benyama . Lo gue na ndo so a leke ndali ti lo titene lo duti yongoro na tere ti sioni nyama ni . Kâ , a yeke mu kobe na wali ni na ya ti ngu ota na ndambo .
66012015	Ngbo ni ade ngu na yanga ti lo na peko ti wali ni si aga tongana kota bale titene amu wali ni ahon na lo .
66012016	Me sese amu maboko na wali ni : sese azi yanga ti lo si amene bale so sioni nyama ni ade ni so .
66012017	Ngonzo ti wâ agbu sioni nyama ni na tere ti wali ni si lo gue ti tiri na tanga ti ahale ti wali ni , ala so asara ye alingbi na andia ti Nzapa si ala bata taa-tënë so Jésus afa .
66013001	Na pekoni , sioni nyama ni ague aluti na ndö ti mbutu ti yanga ti kota ngu-ingo . Na pekoni , mbi baa mbeni nyama so alondo na ya ti kota ngu-ingo si ayeke sigigi . Lo yeke na adidi baleoko , ali ti lo ayeke mbarambara . Akpoto ti gbia ayeke na ndö ti adidi ti lo ni oko oko kue ; a su airi ti zongango Nzapa na ndö ti li ti lo oko oko kue .
66013002	Nyama so mbi baa lo so akpa ze . Gere ti lo akpa ti urse si yanga ti lo akpa ti bamara . Sioni nyama ni , lo so akpa ngunde so , lo mu na nyama ni ngangu ti lo , mbata ti lo ti gbia nga na kota komandema ti lo .
66013003	Mbeni li ti nyama ni oko awara kota ka ; ka ni akpa fade titene lo kui na ni , me ka ni amu . Azo ti sese kue agonda ye ni si ala mu peko ti nyama ni .
66013004	Azo kue avoro sioni nyama so akpa ngunde so , ngbanga ti so lo mu ngangu ti lo na nyama ni . Ala voro nga nyama ni , atene : “ Zo wa laa alingbi na nyama so , zo wa ? Zo wa laa alingbi ti tiri na lo , zo wa ? ”
66013005	A mu na nyama ni lege ti tenengo atënë ti baba na atënë ti zongango Nzapa ; a mu na lo ngangu ti sarango ye na ya ti nze baleosio na use .
66013006	Lo to nda ti zonga Nzapa , ti zonga iri ti lo , ti zonga ndo so lo yeke duti daa , ti zonga nga ala so kue ayeke duti na yayu .
66013007	A mu na lo lege ti tiri na azo ti Nzapa , ti hon ndö ti ala . A mu na lo komandema na ndö ti azo ti kete mara kue , azo ti akodro kue , azo ti ayanga ti kodro kue na azo ti amara kue .
66013008	Fade azo ti ndö ti sese kue ayeke voro nyama ni . Azo so ayeke voro lo ayeke azo so , ngbene ye so dunia abaa gigi , iri ti ala ayeke na ya ti mbeti pepe , mbeti so a su iri ti azo so ayeke na taa fini daa , mbeti ti Molenge ti Taba so a fâ lo so .
66013009	“ Zo so ayeke na mê ti mango ndo , ayeke nzoni lo ma tënë so !
66013010	Zo so a diko lo ndali ti kanga , fade lo yeke gue na kanga ; zo so a diko lo titene a fâ lo na yongoro zeme , lo yeke kui kuâ ti yongoro zeme . So ayeke ngoi titene azo ti Nzapa akanga be ti ala si ala ngba na lege ti mabe laa . ”
66013011	Na pekoni , mbi baa mbeni nyama nde ; lo londo na ya ti sese si lo sigigi . Lo yeke na adidi use so akpa ti molenge ti taba si lo yeke tene tënë tongana sioni nyama so akpa ngunde so .
66013012	Lo yeke sara nga kua na ngangu ti komandema ti kozo nyama ni , nyama so asigigi na ya ti kota ngu-ingo . Nyama so asigigi na ya ti sese ayeke sara kua gi na le ti nyama ti ngu-ingo ni . Lo gbu azo ti ndö ti sese kue na ngangu ; lo gbu nga sese ni wani titene ala voro nyama ti ngu-ingo ni ; nyama so ayeke na ka so alingbi ti fâ lo si ka ni amu so .
66013013	Nyama so asigigi na ya ti sese asara akota ye ti kpene ; lo sara titene wâ alondo na nduzu , ati na sese na le ti azo kue .
66013014	Lo handa azo ti ndö ti sese na lege ti aye ti kpene so lo sara na dawa ti nyama ti kota ngu-ingo ; lo sara ni na ngangu so a mu na lo . Lo tene na azo ti leke mbeni limo ndali ti nyama ti kota ngu-ingo so awara ka ti yongoro zeme si lo ngba na fini so .
66013015	A mu ngangu na nyama so asigigi na ya ti sese titene lo tokua pupu na ya ti limo ti nyama so , tongaso si limo ni awara lege ti tene tënë si lo fâ azo so kue ayeke voro lo pepe .
66013016	Nyama ni agbu azo kue na ngangu titene ala wara mbeni nzoroko na ndö ti maboko ti ala ti koli , wala na ndö ti le ti ala , ataa akota zo na akete zo , ataa azo ti mosoro na awayere , ataa angbaa na azo so ayeke angbaa pepe .
66013017	Zo so ayeke na nzoroko so pepe , lo lingbi ti vo ye wala ti ka ye pepe . Nzoroko ni ayeke iri ti nyama ni wala nimoro ti iri ti lo .
66013018	So ngoi ti dutingo na ndara laa . Zo so ahinga ndo alingbi ti hinga nimoro ti nyama ni , ngbanga ti so ayeke nimoro ti iri ti zo . Nimoro ni ayeke ngbangbo omene na baleomene na omene .
66014001	Mbi kiri mbi baa ndo , mbi baa Molenge ti Taba so aluti na ndö ti hoto ti Sion . Azo saki ngbangbo oko na baleosio na osio ayeke luti na tere ti lo . Iri ti lo , na ti Babâ ti lo ayeke na ndö ti le ti ala .
66014002	Mbi ma mbeni go so alondo na yayu so ayeke tongana toto ti kota ngu , tongana toto ti bekpa so asungba ngangu . Go so mbi ma ayeke tongana bia ti azo ti pikango kundi .
66014003	Azo so aluti na dawa ti mbata ti gbia , nga na dawa ti aye osio so ayeke na fini nga na akangba so , ala yeke he fini bia . Mbeni zo nde alingbi ti manda bia ni so pepe , gi azo ti sese saki ngbangbo oko na baleosio na osio so Nzapa asoo ala awe .
66014004	Azo ni so abuba tere ti ala pepe na lege ti bongbingo na awali . Ala yeke mu peko ti Molenge ti Taba na ndo so kue lo yeke gue daa . Nzapa asoo ala na popo ti amba ti ala , azo si ala ga tongana akozo nzoni ye so a mu na lo nga na Molenge ti Taba .
66014005	Mbeni tënë ti mvene oko asigigi na yanga ti ala pepe ; sioni ye oko ayeke na tere ti ala pepe .
66014006	Na pekoni , mbi baa mbeni ange nde so ayeke huru yongoro kâ na le ti nduzu . Lo yeke na mbeni Nzoni Tënë so ayeke ngba lakue lakue ti fa na azo ti amara kue , azo ti akete mara kue , azo ti ayanga ti kodro kue nga na azo ti akodro kue . Tënë ni ayeke .
66014007	Lo yeke dekongo , lo tene : “ Ala kpe mbeto ti Nzapa ! Ala gonda lo ndali ti so ndembe titene lo fâ ngbanga na li ti azo alingbi awe . Ala voro lo , lo so lo sara yayu , sese , akota ngu-ingo nga na ali ti ngu ! ”
66014008	Mbeni use ange aga na peko ti lo si atene : “ Lo ti awe ! Kota Babilone ati awe ! Lo mu ngangu vin ti lo na amara kue titene ala nyon si ala sara asioni ye ti ndumba tongana lo . ”
66014009	Mbeni ota ange aga na peko ti ala si lo dekongo , lo tene : “ Tongana mbeni zo avoro nyama ni na limo ti nyama ni si lo wara nzoroko ti nyama ni na ndö ti le ti lo wala na ndö ti maboko ti lo ,
66014010	fade lo nga , lo yeke nyon vin ti kota ngonzo ti Nzapa . A yeke tuku vin ni na ya ti kopo ti ngonzo ti Nzapa , a yeke tuku ngu daa pepe . Lo yeke baa ande pasi na le ti wâ na sufre , na le ti a-ange ti Nzapa nga na le ti Molenge ti Taba .
66014011	Wâ so ayeke sara pasi na ala , fade guru ni ayeke londo kpu na kpu . Azo so ayeke voro nyama ni na limo ti nyama ni , ala na azo so nzoroko ti iri ti nyama ni ayeke na tere ti ala so , bi na lâ , ala yeke wu tere ti ala pepe . ”
66014012	So ngoi titene azo ti Nzapa akanga be ti ala laa , ala so asara ye alingbi na andia ti Nzapa si ala ngba ti zia be ti ala na ndö ti Jésus .
66014013	Mbi kiri mbi ma mbeni go so alondo na yayu , atene : “ Su tënë so na mbeti , mo tene : ‘ Ti ala nzoni , azo so angba na lege ti kua ti Kota Gbia si ala kui fadeso ! Yingo atene : Biani , fade ala yeke wu tere ti ala na peko ti aye so ala sara , ngbanga ti so aye so ala sara ayeke mu peko ti ala . ’ ”
66014014	Mbi kiri mbi baa ndo , mbi baa mbeni vuru mbinda . Lo so lo duti na ndö ti mbinda ni akpa zo . Lo yu kpoto ti gbia so a sara ni na lôro , lo gbu mbeni nzenze ti fango na ale ti kobe na maboko ti lo ; yanga ti nzenze ni aza mingi .
66014015	Na pekoni , mbeni ange nde alondo na ya ti kota da ti Nzapa asigigi . Lo dekongo ngangu na lo so ayeke duti na ndö ti mbinda so , atene : “ Sara kua na nzenze ti mo , fâ ale ti kobe ni , ngbanga ti so ngoi ti fango ni alingbi awe ; ale ti kobe ti sese ni abe awe ! ”
66014016	Tongaso , lo so ayeke duti na ndö ti mbinda ni asara kua na nzenze ti lo na ndö ti sese si a fâ ale ti kobe ti sese ni .
66014017	Na pekoni , mbeni ange nde alondo na ya ti kota da ti Nzapa so ayeke na yayu si asigigi . Lo nga , lo gbu nzenze ti fango na ale ti kobe na maboko ti lo ; yanga ti nzenze ni aza mingi .
66014018	Mbeni ange nde alondo na mbage ti gbalaka , asigigi ; lo laa lo yeke na komandema na ndö ti wâ . Lo dekongo ngangu na lo so agbu nzenze ti fango na ale ti kobe ni , lo tene : “ Sara kua na nzenze ti mo so yanga ni aza mingi so , mo fâ agba ti le ti vinye so ayeke na ndö ti sese so , ngbanga ti so ale ti vinye ni abe awe ! ”
66014019	Ange ni asara kua na nzenze ti lo ni na ndö ti sese . Lo fâ ale ti vinye ni , lo tuku na ya ti kota du ti petengo vin ti ngonzo ti Nzapa .
66014020	A do ale ni dongo na gere na ya ti du so ayeke na mbage ti gigi ti gbata ni . Mene alondo na ya ti du ni , asigigi , asuku ngbii , tongana mbarata aluti na ya ni , mene ni ayeke gbu lo na yanga ti lo ; mene ni amu ndo kue , alingbi na kilometere ngbangbo ota .
66015001	Na pekoni , mbi baa mbeni ye ti kpene nde na yayu ; ye ni ayeke kota mingi si ayeke nga ye ti dongo be . Mbi baa a-ange mbarambara so agbu tanga ti aye ti sioni mbarambara na maboko ti ala . Biani , tanga ti aye so ayeke sara titene ngonzo ti Nzapa ahunzi .
66015002	Mbi baa mbeni ye so akpa kota ngu-ingo so zo ayeke baa ndo na ya ni kue , abongbi ni na wâ . Mbi baa azo so aso benda na ndö ti nyama ni , na ndö ti limo ti lo nga na ndö ti nimoro ti iri ti lo , ala yeke luti na ndö ti kota ngu-ingo so zo ayeke baa ndo na ya ni kue . Kundi so Nzapa amu na ala ayeke na maboko ti ala .
66015003	Ala yeke he bia ti Moïse , zo ti kua ti Nzapa , nga na bia ti Molenge ti Taba ; bia ni atene : “ Kota Gbia , Nzapa so ngangu ti mo ahon angangu kue , aye so mo sara ayeke kota mingi si ayeke nga aye ti dongo be ! Gbia ti amara nde , lege ti sarango ye ti mo ayeke mbirimbiri si ayeke na lege ti taa-tënë !
66015004	Kota Gbia , zo wa laa ayeke kpe mbeto ti mo pepe ? Zo wa laa ayeke gonda iri ti mo pepe ? Biani , gi mo oko laa mo yeke nde si mo yeke nzoni kue . Fade amara kue ayeke ga ti kuku na gbe ti mo , ndali ti so ala kue abaa fadeso lege so mo yeke fâ na ngbanga ti mo awe . ”
66015005	Na pekoni , mbi baa kota da ti Nzapa so ayeke na yayu ; yanga ni azi . Mbi baa da ti bongo so Nzapa na azo ti lo ayeke wara tere daa ayeke na ya ti kota da ni .
66015006	A-ange mbarambara so agbu aye ti sioni mbarambara na maboko ti ala , alondo na ya ti kota da ti Nzapa , asigigi . Ala yu bongo so a sara na len ti nzoni ni so aza zango si ala ala kanga na kate ti ala kamba ti ndö ti bongo so a sara na lôro .
66015007	Mbeni oko na popo ti aye osio so ayeke na fini amu akopo mbarambara na a-ange mbarambara so ; a sara akopo ni na lôro . Ya ti akopo ni asi singo na ngonzo ti Nzapa , lo so lo yeke na fini kpu na kpu .
66015008	Ya ti kota da ti Nzapa asi na guru ti wâ ndali ti gonda ti Nzapa na ngangu ti lo . Zo oko alingbi ti li na ya ti kota da ni pepe , ngbii aye ti sioni mbarambara so a-ange aga na ni so ahunzi si .
66016001	Na pekoni , mbi ma mbeni kota go so alondo na ya ti kota da ti Nzapa si atene na a-ange mbarambara so , atene : “ Ala gue atuku ngonzo ti Nzapa so ayeke na ya ti akopo mbarambara so na ndö ti sese ! ”
66016002	Kozo ange ni ague , lo tuku ye ti ya ti kopo ti lo na ndö ti sese . Ambeni sioni ka so aso mingi amu tere ti azo so kue ayeke lani na nzoroko ti nyama ni na tere ti ala , ala so ayeke voro limo ti nyama ni .
66016003	Use ange ni atuku ye ti ya ti kopo ti lo na ya ti kota ngu-ingo . Ngu ni aga tongana mene ti zo so akui awe ; anyama so kue ayeke na fini na ya ti kota ngu-ingo akui .
66016004	Ota ange ni atuku ye ti ya ti kopo ti lo na ya ti abale na ali ti ngu ; abale na ali ti ngu ni kue aga mene .
66016005	Mbi ma ange so ayeke na komandema na ndö ti angu , lo tene : “ Mo yeke mbirimbiri , mo yeke laso , mo yeke ando , mo yeke nde si mo yeke nzoni kue ; fango ngbanga ti mo ayeke na legeni !
66016006	Biani , ndali ti so azo ni atuku ando mene ti azo ti mo na ti awayanga-Nzapa , mo mu na ala mene ti nyon . Ye so alingbi na ala laa . ”
66016007	Na pekoni , mbi ma mbeni go so alondo na mbage ti gbalaka si atene : “ Biani , Kota Gbia , Nzapa so ngangu ti mo ahon angangu kue , fango ngbanga ti mo ayeke na lege ti taa-tënë si ayeke nga mbirimbiri ! ”
66016008	Osio ange ni atuku ye ti ya ti kopo ti lo na ndö ti lâ . Tongaso , a mu lege na lâ ti gbi azo na wâ ti lo .
66016009	Ngangu ndo-wâ agbi azo ; ala zonga iri ti Nzapa so ayeke na ngangu na ndö ti asioni ye so kue , me ala ke ti zia ngbene lege ti sarango ye ti ala , ala ke ti gonda Nzapa .
66016010	Oku ange ni atuku ye ti ya ti kopo ti lo na ndö ti mbata ti gbia so nyama ni ayeke duti daa . Ndo avuko pitipiti na ndö ti kodro so nyama ni ale-gbia daa . Azo ate menga ti ala ndali ti pasi so ala yeke baa .
66016011	Azo ni azonga Nzapa so ayeke na yayu ndali ti pasi so ala yeke baa , nga ndali ti asioni ka so ayeke na tere ti ala . Me ala zia lege ti sarango asioni ye ti ala pepe .
66016012	Omene ange ni atuku ye ti ya ti kopo ti lo na ya ti bale ti Efrate . Ngu ni ahole ti leke lege na agbia so alondo na To si ayeke ga .
66016013	Na pekoni , mbi baa asioni yingo ota so akpa adale ; ala londo na yanga ti sioni nyama so akpa ngunde , na yanga ti nyama so alondo na ya ti kota ngu-ingo nga na yanga ti wayanga-nzapa ti mvene si ayeke sigigi .
66016014	Ayingo so ayeke asioni yingo so ayeke sara aye ti kpene . Ala gue ti wara agbia ti dunia kue ti bongbi ala na ndo oko ngbanga ti bira so ayeke ti ande na kota lango ti Nzapa so ngangu ti lo ahon angangu kue .
66016015	Kota Gbia atene : “ Baa , mbi yeke ga tongana zo ti nzi ! Ti lo nzoni , zo so alango pepe si lo bata bongo ti lo na tere ti lo . Tongaso , fade lo yeke tambula na tere ti lo senge pepe , kamene ayeke sara lo na le ti azo pepe . ”
66016016	Ayingo ni abongbi agbia ni na ndo so a iri ni na yanga ti hebro ‘ Harmagedon aye ti tene :
66016017	Mbarambara ange ni atuku ye ti ya ti kopo ti lo na ya ti pupu . Mbeni kota go alondo na mbage ti mbata ti gbia so ayeke na ya ti kota da ti Nzapa si atene : “ Awe ! ”
66016018	Tongaso , wâ ti bekpa aza , ambeni go atoto ngangu , bekpa asungba si sese ayingi ngangu . Ti londo na ndembe so zo ayeke na ndö ti sese ngbii asi laso , sese ade ti yingi tongaso laoko pepe .
66016019	Ya ti kota gbata ni akangbi ota si agbata ti akodro nde nde atuku na sese . Nzapa adabe ti lo na kota gbata ti Babilone ; lo mu vin ti ngonzo ti lo ti wâ na ya ti kopo titene azo ti gbata ni anyon .
66016020	Azoa kue ahon , ahoto kue ahon nga .
66016021	Akota pembe ti bekpa so nengo ni aga nduru na kilo baleosio , alondo na nduzu si atuku na ndö ti azo . Azo ni azonga Nzapa ngbanga ti apembe ti bekpa ni , nga ngbanga ti so apembe ti bekpa ni asara ngangu na ala ahon ndoni .
66017001	Tongaso , mbeni ange oko na popo ti a-ange mbarambara so ayeke na akopo mbarambara so , aga na tere ti mbi si lo tene na mbi : “ Ga , mbi yeke fa na mo lege so a yeke fâ ande ngbanga na li ti kota wali-ndumba , lo so lo yeke kota gbata so a leke ni na tere ti akota ngu so .
66017002	Agbia ti sese asara aye ti ndumba na lo ; azo ti dunia kue anyon vin ti aye ti ndumba ti lo si ayeke sara ala . ”
66017003	Yingo ti Nzapa agbu mbi si ange ni amu mbi ague na mbi na benyama . Mbi baa mbeni wali kâ , lo yeke duti na ndö ti mbeni bengba nyama . A su a-iri ti zongango Nzapa na tere ti nyama ni kue ; ali ti nyama ni ayeke mbarambara si adidi ti lo ayeke baleoko .
66017004	Wali ni ayu pendere bengba bongo so ayeke za zango ; lo yu aye ti pendere so a sara na lôro , na atêne ti ngangu ngere nga na alenge . Lo gbu mbeni kopo so a sara na lôro na maboko ti lo ; ya ti kopo ni asi singo na aye ti sioni so zo alingbi ti baa na le ti lo fani use pepe , so ti tene aye ti ndumba so lo yeke sara . .
66017005	Na ndö ti le ti lo , a su mbeni iri so nda ni angba na hondengo ni : “ Kota Babilone , mama ti awali-ndumba , na ti aye ti sioni kue ti ndö ti sese so zo alingbi ti baa na le ti lo fani use pepe . ”
66017006	Mbi baa wali ni , lo nyon mene ti azo ti Nzapa na mene ti azo so a fâ ala , ngbanga ti so ala mu peko ti Jésus . Mene ni ayeke sara lo tongana samba . So mbi baa lo tongaso , li ti mbi kue akpe .
66017007	Tongaso , ange ni atene na mbi : “ Li ti mo akpe ngbanga ti nyen ? ” Mbi yeke fa na mo nda ti ye so angba na hondengo ni nga na nda ti tënë ti wali so , na ti nyama so ali ti lo ayeke mbarambara , adidi ti lo ayeke baleoko si lo yeke yo wali ni so .
66017008	Nyama so mo baa lo so ayeke ando na fini , me lo yeke na fini mbeni pepe . Lo yeke londo ande na ya ti kota du so alinda mingi si lo yeke sigigi titene a buba lo biani biani . Fade li ti azo ti sese ayeke kpe na bango nyama ni , so ti tene azo so , ngbene ye so dunia abaa gigi , iri ti ala ayeke na ya ti mbeti pepe , mbeti so a su iri ti azo so ayeke na taa fini daa . Biani , nyama ni ayeke ando na fini , me fadeso lo yeke na fini mbeni pepe ; fade lo yeke kiri ti ga .
66017009	“ So ngoi titene zo ahinga ndo si aduti na ndara laa . Ali mbarambara so ayeke ahoto mbarambara so wali ni ayeke lango daa . Ali mbarambara so ayeke nga agbia mbarambara :
66017010	agbia oku na popo ti ala ati awe , omene gbia ni ayeke le-gbia fadeso ; mbarambara gbia ni ade ti ga pepe , me tongana lo ga ande , lo yeke ninga gi kete .
66017011	Nyama so ayeke ando na fini si lo de na fini mbeni pepe so , ayeke nga mbeni gbia ti miombe ni . Lo yeke oko ti agbia mbarambara so , lo yeke gue ti lo titene a buba lo biani .
66017012	“ Adidi baleoko so mo baa so ayeke agbia baleoko so ade ti ko na ndö ti mbata ti gbia pepe . Me fade a yeke mu na ala ngangu ti sara komandema tongana agbia na ya ti ngbonga oko , ala na nyama ni .
66017013	Ala baleoko kue , tënë ti be ti ala ayeke gi oko : ala mu komandema ti ala na ngangu ti ala na nyama ni .
66017014	Fade ala yeke tiri na Molenge ti Taba , me Molenge ti Taba ayeke hon ndö ti ala , ngbanga ti so lo yeke Kota Gbia ti akota gbia si lo yeke Gbia ti agbia . Lo na azo so lo iri ala , lo soro ala si ala yeke azo ti lo , ala yeke hon ndö ti agbia baleoko so . ”
66017015	Ange ni akiri atene na mbi : “ Angu so mo baa so si wali-ndumba ni ayeke lango na tere ni so , ayeke azo ti akodro nde nde , azo gbani gbani , azo ti amara nde nde na azo ti ayanga ti kodro nde nde .
66017016	Adidi baleoko so mo baa so , ala na nyama ni ayeke ke ande wali-ndumba ni . Fade ala yeke mu aye so kue lo yeke na ni si ala yeke zia lo tere ti lo senge , ala yeke te kasa ti tere ti lo si ala yeke gbi lo na wâ .
66017017	Biani , Nzapa azia na be ti ala titene ala sara gi ye so lo wani aye . Fade tënë ti be ti ala ayeke gi oko , ala yeke mu komandema ti ala na nyama ni ngbii ye kue asi alingbi na tënë ti Nzapa .
66017018	“ Wali so mo baa lo so ayeke kota gbata so ayeke na komandema na ndö ti agbia ti sese so . ”
66018001	Na pekoni , mbi baa mbeni ange nde so alondo na yayu si ayeke zu . Lo yeke na kota ngangu , tere ti lo aza ahon ndoni si zango ni amu ndö ti sese kue .
66018002	Lo dekongo ngangu , lo tene : “ Lo ti awe ! Babilone , kota gbata ati awe ! Lo ga fadeso ndo ti duti ti asioni yingo , ti ayingo ti kirikiri ; lo ga ndo ti hondengo tere ti asioni ndeke kue nga na andeke so azo ake ala .
66018003	Amara kue anyon vin ti lo , vin ti kota nzara ti aye ti ndumba so lo yeke sara . Agbia ti sese asara aye ti ndumba na lo , azo ti dengo buze ti sese aga azo ti mosoro gi na lege ti kota nzara ti warango ye ti lo . ”
66018004	Mbi kiri mbi ma mbeni go so alondo na yayu , atene : “ Ala sigigi ! Azo ti mbi , ala sigigi na ya ti gbata so , tongaso si ala bongbi na lo ti sara asiokpari ti lo pepe , tongaso si aye ti sioni so a leke ndali ti lo so asi na ala pepe .
66018005	Asiokpari ti lo adu na ndö ti tere , na ndö ti tere ngbii asi na le ti nduzu ; Nzapa adabe ti lo na aye ti kirikiri ti lo .
66018006	Ala sara na lo ye alingbi gi na ye so lo sara na ala . Aye so lo sara na ala so , ala kiri peko ni na lo fani use . Vin so lo leke ni ti mu na ala ti nyon so , ala mu kopo , atuku mbeni vin na ya ni so ngangu ni ahon ti ti lo fani use si ala mu na lo .
66018007	Ala sara pasi na lo , ala bi lo na ya ti aye ti vundu alingbi gi na gondango tere ti lo nga na kota nzara ti warango ye ti lo . Ala sara na lo aye ni so ndali ti so lo yeke tene na be ti lo , lo tene : ‘ Mbi yeke gbia-wali , mbi so mbi duti ge so ! Mbi yeke wali-mua pepe si mbi yeke sara mua laoko pepe . ’
66018008	Ndani laa , gi na ya ti lango oko , fade aye ti sioni so a leke ndali ti lo ayeke si na lo : kuâ , mua na kota nzara . Fade wâ ayeke gbi lo , ngbanga ti so Kota Gbia , Nzapa so ayeke na ngangu afâ ngbanga na li ti lo awe . ”
66018009	Agbia ti sese so asara aye ti ndumba na lo si ala na lo asara kota nzara ti warango ye , fade ala yeke dema tere si ala yeke toto ndali ti lo na ndembe so wâ ayeke gbi lo si ala baa guru ni so ayeke sigigi .
66018010	Mbeto ti pasi so lo yeke baa ayeke sara ala ; ala yeke luti yongoro si ala yeke tene : “ Mawa-ee ! So mawa ! Kota gbata-ee , Babilone-ee ! Ngangu gbata ! Gi na ya ti ngbonga oko , a fâ ngbanga na li ti mo awe ! ”
66018011	Azo ti dengo buze ti sese ayeke toto si ala yeke sara mua , ngbanga ti so zo ti vongo akungba ti ala ayeke daa mbeni pepe .
66018012	Akungba ni ayeke lôro , wen ti nginza , atêne ti ngangu ngere , alenge , amara ti pendere bongo nde nde ti ngangu ngere , akeke so afun yombo , aye so a leke ni na pembe ti doli , akeke ti ngangu ngere , bengba wen , wen , apendere têne ti sarango na da ,
66018013	anzoni ye nde nde ti tongo na kobe , amara ti yombo nde nde , mire , dukani , vin , mafuta , farini , ble , abagara , ataba , ambarata , apusu ti mbarata , angbaa na azo so a gbu ala na ya ti bira .
66018014	Azo ti dengo buze ni atene na lo : “ Aye so kue mo yeke sara nzara ni ando so , aye ni kue ahon yongoro na tere ti mo awe ; apendere ye ti mo na aye ti mosoro ti mo ahon kue awe , mo yeke kiri wara ni oko pepe ! ”
66018015	Azo ti dengo buze so aga azo ti mosoro na lege ti dengo buze na ya ti gbata ni ayeke luti yongoro , ngbanga ti so mbeto ti pasi so lo yeke baa ayeke sara ala ; ala yeke toto , ala yeke sara mua si
66018016	ala yeke tene : “ Mawa-ee ! So mawa ! Kota gbata so ayu bongo so a sara na len , na apendere bengba bongo so ayeke za zango , so tere ti lo ayeke za na lôro , na atêne ti ngangu ngere , nga na alenge !
66018017	Gi na ya ti ngbonga oko , gba ti amosoro ti lo so kue abuba awe ! ” Amakonzi kue ti amangboko , azo so kue ayeke sara kua na ya ni , azo so ayeke tambula na amangboko ni , na azo so kue ayeke wara nginza na lege ti sarango kua na le ti ngu ,
66018018	ala luti yongoro si na bango gbata ni so ayeke gbi si guru ni ayeke sigigi so , ala dekongo , atene : “ Ae , azo ! Gbata wa laa alingbi fade na Babilone , kota gbata so ? ”
66018019	Ala tuku fuku ti sese na ya ti li ti ala , ala toto , ala sara mua , ala dekongo , atene : “ Mawa-ee ! So mawa ! Kota gbata so na lege ti gba ti amosoro ti lo awa ti amangboko aga azo ti mosoro mingi so , gi na ya ti ngbonga oko aye ti lo kue abuba awe ! ”
66018020	Ala so kue ayeke na yayu , ala duti na ngia ndali ti so Babilone ati awe ! Ala azo ti Nzapa , awatokua ti Nzapa , awayanga-Nzapa , ala duti na ngia ndali ti so Nzapa afâ ngbanga na li ti Babilone ndali ti ye so lo sara na ala !
66018021	Tongaso , mbeni ngangu ange amu mbeni ngbongboro têne so akono alingbi na têne ti nikango na ye , lo bi na ya ti kota ngu-ingo si lo tene : “ A yeke bi Babilone , kota gbata ni na ngangu tongaso . Fade azo ayeke kiri ti baa ni pepe !
66018022	Babilone , zo ayeke kiri ti ma ngombi ti azo ti pikango kundi , na go ti azo ti hengo bia , na toto ti ngoli na ti tatalita na ndo ti mo pepe . Zo ayeke kiri ti wara azo ti sarango akua nde nde na kode na ndo ti mo pepe ; zo ayeke kiri ti ma nga toto ti têne ti nikango na ye na ndo ti mo pepe .
66018023	Wâ ti lamba akiri ti za na ndo ti mo pepe . Na ndo ti mo , zo ayeke kiri ti ma pepe go ti koli na wali so amu tere fini fini . Nda ni ayeke so : azo ti dengo buze ti mo ayeke ngangu ahon ala ti sese si mo handa amara kue na lege ti sarango aye ti mazi ti mo ! ”
66018024	Kâ na Babilone laa a tuku mene ti awayanga-Nzapa , ti azo ti Nzapa na ti azo so kue a fâ ala na ndö ti sese .
66019001	Na pekoni , mbi ma mbeni kota go tongana ti gba ti azo na yayu ; ala tene : “ Aleluya ! Nzapa ayeke Wasongo e ! Gonda na ngangu ayeke ti lo !
66019002	Fango ngbanga ti lo ayeke na lege ti taa-tënë si ayeke mbirimbiri ! Lo fâ ngbanga na li ti kota wali-ndumba so abuba ndö ti sese na sarango aye ti ndumba ti lo . Nzapa afâ ngbanga na li ti lo ndali ti so lo fâ azo ti kua ti Nzapa . ”
66019003	Ala kiri atene : “ Aleluya ! Wâ so agbi kota gbata ni , guru ni ayeke sigigi kpu na kpu ! ”
66019004	Akangba baleuse na osio na aye osio so ayeke na fini akuku si ala voro Nzapa so ayeke duti na ndö ti mbata ti gbia so , ala tene : “ Amen ! Aleluya ! ”
66019005	Mbeni go alondo na mbage ti mbata ti gbia ni si atene : “ Ala azo ti kua ti Nzapa kue , ala akota zo na akete zo , ala so ayeke kpe mbeto ti lo , ala sepela Nzapa ! ”
66019006	Mbi ma mbeni go tongana ti gba ti azo ; go ni ayeke tongana toto ti kota ngu na ti bekpa so asungba ngangu , atene : “ Aleluya ! Biani , Kota Gbia , Nzapa ti e so ngangu ti lo ahon angangu kue ato nda ti le-gbia awe !
66019007	Ayeke nzoni e sara ngia , e dodo na ngia ! E gonda lo ! Biani , ndembe ti matanga ti mungo wali ti Molenge ti Taba alingbi awe ! Wali so lo ye ti mu lo so aleke tere ti lo awe .
66019008	A mu na lo pendere bongo ti len so ayeke za zango si ayeke nzoni titene lo yu ni . ” ( Bongo ti len ni ayeke aye ti mbirimbiri so azo ti Nzapa asara . )
66019009	Ange ni atene na mbi : “ Su tënë so na mbeti : ‘ Ti ala nzoni , azo so a tisa ala ti gue na matanga ti mungo wali ti Molenge ti Taba ! ’ ” Ange ni akiri atene : “ So taa atënë so alondo na Nzapa . ”
66019010	Mbi kuku na gbe ti ange ni ti voro lo , me lo tene na mbi : “ Sara ye tongaso pepe ! Mbi yeke gi mba ti mo , zo ti kua ; mbi yeke nga mba ti a-ita ti mo na ti azo so kue abata taa-tënë so Jésus afa . Mo voro gi Nzapa ! ” Taa-tënë so Jésus afa , ni laa amu ngangu na awayanga-Nzapa ti sara na kua ti ala .
66019011	Na pekoni , mbi baa yanga ti yayu azi si mbeni vuru mbarata ayeke daa ; iri ti lo so aduti na ndö ti mbarata ni ayeke ‘ Zo ti batango tënë ti yanga ti lo ’ nga na ‘ Zo ti tenengo taa-tënë . ’ Lo yeke fâ ngbanga na legeni si lo yeke tiri bira na lege ti mbirimbiri .
66019012	Le ti lo ti bango na ndo ayeke za tongana menga ti wâ , akpoto mingi ti gbia ayeke na li ti lo . A su mbeni iri na tere ti lo so zo oko ahinga nda ni pepe , me gi lo oko .
66019013	Lo yu kota bongo so a yoro na ya ti mene . Iri ti lo ayeke ‘ Tënë ti Nzapa . ’
66019014	Aturugu ti yayu amu peko ti lo , ala kue ayeke na ndö ti avuru mbarata si ala yu pendere vuru bongo so a sara na len si ayeke nzoni .
66019015	Mbeni yongoro zeme so yanga ni aza mingi alondo na yanga ti lo si ayeke sigigi . Na yongoro zeme ni laa , alingbi lo kinda azo ti amara nde . Fade lo yeke fa lege na ala na komandema ti ngangu ; lo yeke do ale ti vinye na ya ti du ti petengo na vin ti kota ngonzo ti Nzapa so ngangu ti lo ahon angangu kue .
66019016	A su iri na ndö ti kota bongo ti lo nga na ndö ti gere ti lo ; iri ni ayeke : “ Gbia ti agbia , Kota Gbia ti akota gbia . ”
66019017	Na pekoni , mbi baa mbeni ange so ayeke luti na ya ti lâ . Lo dekongo ngangu na andeke so kue ayeke huru yongoro kâ na le ti nduzu , lo tene : “ Ala ga abongbi tere ti ala ndali ti kota matanga ti Nzapa !
66019018	Ala ga ate kasa ti tere ti agbia , ti aturugu ti kota kamba , ti aturugu , ti ambarata , ti azo so ayeke kpe na ambarata ni , ti azo kue : akota zo na akete zo , angbaa na ala so ayeke angbaa pepe ! ”
66019019	Mbi baa nyama ni , agbia ti ndö ti sese nga na aturugu ti ala . Ala bongbi tere ti ala ti tiri na lo so ayeke duti na ndö ti mbarata ni , lo na aturugu ti lo .
66019020	A gbu nyama ni na wayanga-nzapa ti mvene so asara aye ti kpene na dawa ti lo so . Na lege ti aye ti kpene laa lo wara lege ti handa azo so awara nzoroko ti nyama ni si avoro limo so akpa nyama ni so . A mu ala use kue si a bi ala na fini le ti ala na le ti kota wâ ti sufre .
66019021	A fâ aturugu ti ala kue na yongoro zeme so ayeke sigigi na yanga ti lo so ayeke na ndö ti mbarata ni ; andeke kue ate kasa ti tere ti azo ni , ya ti ala asi .
66020001	Na pekoni , mbi baa mbeni ange so alondo na yayu si ayeke zu ; lo gbu na maboko ti lo kerere ti yanga ti kota du so alinda mingi nga na mbeni ngbongboro zingiri .
66020002	Lo gbu sioni nyama so akpa ngunde , so ti tene ngbene ngbo so ayeke Zabolo wala Satan , lo kanga lo na zingiri ni ndali ti ngu saki oko .
66020003	Ange ni abi lo na ya ti kota du ni , lo kanga yanga ni si lo kpo nzoroko na yanga ni titene nyama ni akiri awara lege ti handa amara pepe , ngbii ngu saki oko ni ahunzi si . Na pekoni , alingbi a zi lo ndali ti mbeni kete ngoi .
66020004	Na pekoni , mbi baa ambata ti gbia . Azo so aduti na ndö ni , a mu na ala ngangu ti fâ ngbanga . Mbi baa nga yingo ti ala so azo afâ go ti ala ndali ti so ala sara ye alingbi gi na taa-tënë so Jésus afa nga na tënë ti Nzapa . Ala ke ti voro nyama ni wala limo so akpa nyama ni , ala yeke na nzoroko ti nyama ni na ndö ti le ti ala wala na ndö ti maboko ti ala pepe . Ala kiri na fini si ala na Christ abongbi ale-gbia na ya ti ngu saki oko .
66020005	Atanga ti akuâ ni akiri na fini pepe ngbii ngu saki oko ni ahunzi si . So kozo zingongo ti akuâ laa .
66020006	Ti ala nzoni , ala so ayeke na popo ti akozo kuâ so azingo ! Ala yeke ti ala biani azo ti Nzapa , kuâ ti use ni ayeke na ngangu na ndö ti ala pepe . Ala yeke ga awayango-sandaga ti Nzapa na ti Christ si ala na lo ayeke le-gbia na ya ti ngu saki oko .
66020007	Tongana ngu saki oko ni ahunzi awe , fade a yeke zi Satan na ya ti kanga so lo yeke daa .
66020008	Lo yeke hon ti gue ti handa amara so ayeke na ndangoro osio ti sese kue , so ti tene Gog na Magog . Satan ayeke bongbi ala ndali ti bira . Wungo ti ala ayeke tongana wungo ti mbutu ti yanga ti kota ngu-ingo .
66020009	Ala yeke mu ndö ti sese kue si ala yeke ngoro tere ti gbagba so azo ti Nzapa ayeke daa nga na gbata so Nzapa aye ni mingi so . Me mbeni wâ alondo na nduzu , ati si agbi ala kue .
66020010	Zabolo so ahanda azo ni so , a bi lo na le ti kota wâ na sufre , na ndo so nyama ni ayeke daa , lo na nyama so atene mvene atene , ni yeke wayanga-Nzapa so . Fade ala yeke baa pasi bi na lâ , kpu na kpu .
66020011	Na pekoni , mbi kiri mbi baa mbeni kota vuru mbata ti gbia . Mbi baa nga lo so ayeke duti na ndö ni so . Sese na yayu alondo na dawa ti lo , akpe ahon , a kiri a baa ala mbeni pepe .
66020012	Na pekoni , mbi baa akuâ , akete ni na akota ni , ala yeke luti na dawa ti mbata ti gbia ni . A zi abuku si a zi mbeni buku nde : mbeti so a su iri ti azo so ayeke na taa fini daa . A fâ ngbanga na li ti akuâ alingbi na ye so ala sara tongana ti so a su tënë ni na ya ti abuku ni so .
66020013	Kota ngu-ingo asigigi na akuâ so ayeke na ya ti lo . Kuâ na ndo ti akuâ asigigi na akuâ so ayeke na ala si a fâ ngbanga na li ti ala oko oko alingbi gi na ye so ala sara .
66020014	A mu kuâ nga na ndo ti akuâ , a bi ala na le ti kota wâ . Le ti kota wâ ni ayeke kuâ ti use ni .
66020015	Tongana a wara iri ti mbeni zo na ya ti mbeti ni pepe , so ti tene mbeti so a su iri ti azo so ayeke na taa fini daa , a yeke bi lo na le ti kota wâ ni .
66021001	Na pekoni , mbi baa fini yayu na fini sese . Kozo yayu na kozo sese ahon awe si kota ngu-ingo ayeke daa mbeni pepe .
66021002	Mbi baa gbata so ayeke nde si ayeke nzoni kue , fini Jérusalem , so alondo na yayu na tere ti Nzapa si ayeke zu ti ga . Gbata ni aleke tere ti lo tongana mbeni wali so aye ti mu koli na fini ni si ayu aye ti pendere ti yamba na koli ti lo .
66021003	Mbi ma mbeni kota go so alondo na mbage ti mbata ti gbia ni , atene : “ Fadeso , da so Nzapa aduti daa asi na popo ti azo awe ! Lo yeke sara kodro na ala , ala yeke duti amara ti lo . Lo wani , lo yeke duti na ala , lo yeke duti Nzapa ti ala .
66021004	Lo yeke mbo ande ngu ti le ti ala kue . Fade kuâ , wala mua , wala toto wala pasi ayeke duti daa mbeni pepe , ngbanga ti so angbene ye kue ahon awe . ”
66021005	Na pekoni , lo so ayeke duti na ndö ti mbata ti gbia atene : “ Fadeso , mbi mu aye kue , mbi sara na fini ni . ” Tongaso , lo tene na mbi : “ Su tënë so na mbeti , ngbanga ti so atënë ni ayeke taa-tënë , zo alingbi ti zia be ti lo na ndö ni . ”
66021006	Lo kiri lo tene na mbi : “ Awe ! Mbi yeke Alfa na Omega , mbi yeke tongo nda ti aye kue si mbi yeke kongo nga nda ti aye kue . Zo so nzara ti ngu asara lo , fade mbi yeke mu na lo ngu senge senge , ngu ti li ti ngu so ayeke mu fini na zo .
66021007	Zo so aso benda , fade mbi yeke mu aye so na lo ; mbi yeke duti Nzapa ti lo si lo yeke duti molenge ti mbi .
66021008	Me ti azo ti mbeto , azo so azia lege ti mabe , azo ti sarango asioni ye , azo ti fango zo , azo ti sarango aye ti ndumba , azo ti guengo na gbe ti yoro , azo ti vorongo anzapa nde nga na azo ti mvene kue , ye so a leke ti ku na ala ayeke kota le ti wâ ti sufre . So laa ayeke kuâ ti use ni . ”
66021009	Mbeni oko ti a-ange mbarambara so agbu akopo mbarambara so tanga ti aye ti sioni mbarambara ayeke daa so , lo ga lo tene na mbi : “ Ga , mbi fa na mo wali so Molenge ti Taba aye ti mu lo titene lo ga wali ti lo so . ”
66021010	Yingo ti Nzapa agbu mbi si ange ni ague na mbi na ndö ti mbeni kota hoto so ayo na nduzu mingi . Lo fa na mbi gbata so ayeke nde si ayeke nzoni kue , Jérusalem , so alondo na yayu na tere ti Nzapa si ayeke zu na sese .
66021011	Gonda ti Nzapa ayeke za na ya ni . Zango ti ya ti gbata ni akpa zango ti têne ti ngangu ngere si akpa nga mbeni pendere têne so iri ni zaspe so zo ayeke baa ndo na ya ni kue .
66021012	Mbeni kota gbagba so ayo na nduzu mingi angoro gbata ni ; ayanga ti gbagba ni ayeke baleoko na use . A-ange baleoko na use ayeke bata ayanga ti gbagba ni . A su iri ti amara baleoko na use ti Israel na ndö ti ayanga ti gbagba ni .
66021013	Ayanga ti gbagba ni ayeke ota na mbage ti To , ota na mbage ti Banga , ota na mbage ti Mbongo , ota na mbage ti Do .
66021014	A leke agere ti gbagba ni na ndö ti têne baleoko na use ; a su iri ti awatokua baleoko na use ti Molenge ti Taba na ndö ti atêne ni oko oko .
66021015	Ange so ayeke tene tënë na mbi so agbu mbeni ye ti hakango na ye na maboko ti lo ; ye ni akpa sosongo so a leke ni na lôro . Lo ye ti haka gbata ni , ayanga ti gbata ni nga na agbagba ni ti hinga yongo ni .
66021016	Atere ti gbagba ni ayeke osio , yongo ti ala kue alingbi tere . Ange ni amu sosongo ni ti haka na tere ti gbata ni ; lo haka ni mbage na mbage alingbi na metere ngbangbo use fani saki baleoko na use : yongo ti tere ti gbata ni mbage na mbage nga na yongo ni na nduzu alingbi tere .
66021017	Ange ni ahaka tere ti gbagba ni na sosongo ni . Lo mu ndambo ti metere , lo haka na yongo ti gbagba ni na nduzu : yongo ni alingbi na ndambo ti metere ni fani ngbangbo oko na baleosio na osio . So lege ti hakango ye ti zo laa . .
66021018	A sara gbagba ni na apendere têne so iri ni zaspe . Ti gbata ni wani , a leke ni na lôro ti nzoni ni so zo ayeke baa ndo na ya ni kue .
66021019	A leke tere ti atêne ti gere ti gbagba ni na amara ti têne nde nde ti ngangu ngere : a leke kozo gere ni na zaspe , use gere ni na safir , ota gere ni na agate , osio gere ni na emerode ,
66021020	oku gere ni na oniks , omene gere ni na sardoane , mbarambara gere ni na krizolite , miombe gere ni na berile , gumbaya gere ni na topaze , baleoko gere ni na krizopraze , baleoko na oko gere ni na turkoaze , baleoko na use gere ni na ametiste .
66021021	Ayanga ti gbagba ni baleoko na use kue ayeke alenge baleoko na use . A leke yanga ti gbagba oko na lenge oko , yanga ti gbagba oko na lenge oko . A leke balabala ti ya ti gbata ni na lôro ti nzoni ni so zo ayeke baa ndo na ya ni kue .
66021022	Mbi baa kota da ti Nzapa na ya ti gbata ni pepe , ngbanga ti so kota da ti Nzapa ni ayeke Kota Gbia wani , Nzapa so ngangu ti lo ahon angangu kue , lo na Molenge ti Taba .
66021023	Gbata ni aku titene lâ wala nze asu na ya ni pepe , ngbanga ti so gonda ti Nzapa ayeke su na ya ni si Molenge ti Taba ayeke sara titene ndo ni avuru .
66021024	Amara nde ayeke tambula na ya ti lumiere ti lo , agbia ti sese ayeke ga na amosoro ti ala na ya ni .
66021025	Ayanga ti gbagba ni ayeke ngba na zingo ni lakue , ngbanga ti so fade ndo ayeke vuko na ndo ni so laoko pepe .
66021026	A yeke mu amosoro na aye ti pendere ti amara nde ti ga na ni na ndo so .
66021027	Mbeni ye ti sioni oko ayeke li na ya ti gbata so pepe , ataa zo ti sarango aye ti sioni so zo alingbi ti baa na le ti lo fani use pepe , ataa zo ti mvene , ayeke li daa pepe . Me gi azo so iri ti ala ayeke na ya ti mbeti ti Molenge ti Taba , mbeti so a su iri ti azo so ayeke na taa fini daa , ala laa ayeke li na ya ti gbata ni .
66022001	Na pekoni , ange ni afa na mbi kota bale so ayeke mu fini na zo ; zo ayeke baa ndo na ya ti bale ni kue . Ngu ni alondo na mbage ti mbata ti Gbia Nzapa na ti Molenge ti Taba si ayeke sigigi .
66022002	Ngu ni asua , ahon na be ti balabala ti ya ti gbata ni . Na atere ti ngu ni , mbage na mbage , keke so ayeke mu fini na zo ayeke daa . Keke ni ayeke le fani baleoko na use na ya ti ngu oko , so ti tene nze na nze . Akugbe ti keke ni ayeke yoro ti kaingo na kobela na tere ti amara .
66022003	Mbeni ye so Nzapa adeba ni ayeke duti ande na ya ti gbata ni pepe . Mbata ti Gbia Nzapa na ti Molenge ti Taba ayeke duti na ya ti gbata ni si azo ti kua ti lo ayeke voro lo .
66022004	Azo ni ayeke baa le ti lo si a yeke su iri ti lo na ndö ti le ti ala .
66022005	Ndo ayeke kiri ti vuko na ndo ni so pepe , azo ayeke ku zango ti lamba wala sungo ti lâ ti baa ndo na ni pepe , ngbanga ti so Kota Gbia Nzapa ayeke su na ndö ti ala . Ala yeke le-gbia kpu na kpu .
66022006	Na pekoni , ange ni atene na mbi : “ Tënë so ayeke taa-tënë , zo alingbi ti zia be ti lo na ndö ni . Kota Gbia , Nzapa so ayeke mu Yingo ti lo na awayanga-Nzapa , lo laa lo tokua ange ti lo ti fa na azo ye so aga nduru ti si . ”
66022007	Jésus atene : “ Baa , mbi yeke ga fafadeso ! Ti lo nzoni , zo so asara ye alingbi na tënë ti peko ti yanga ti Nzapa so a su na ya ti buku so ! ”
66022008	Mbi Jean , mbi ma atënë so si mbi baa nga aye so . So mbi ma atënë ni si mbi baa aye ni awe , mbi kuku na gbe ti ange ni ti voro lo , lo so afa aye ni na mbi so .
66022009	Me lo tene na mbi : “ Sara ye tongaso pepe ! Mbi yeke gi mba ti mo zo ti kua ; mbi yeke nga mba ti a-ita ti mo awayanga-Nzapa , na ala so kue asara ye alingbi na tënë ti ya ti buku so . Mo voro gi Nzapa ! ”
66022010	Lo kiri lo tene na mbi : “ Atënë ti peko ti yanga ti Nzapa so a su na ya ti buku so , mo honde ni pepe , ngbanga ti so ngoi ti singo ti aye ni aga nduru awe .
66022011	Zo so ayeke kirikiri , ayeke nzoni lo ngba ti sara ye ti kirikiri ; zo so ayeke sara sioni ye , ayeke nzoni lo ngba ti sara sioni ye . Zo so ayeke mbirimbiri , ayeke nzoni lo ngba ti sara ye ti mbirimbiri . Zo so ayeke ti Nzapa , ayeke nzoni lo ngba zo ti Nzapa . ”
66022012	Jésus atene : “ Baa , mbi yeke ga fafadeso ! Mbi yeke ga na futa ti mbi ti kangbi na zo oko oko alingbi na ye so lo sara .
66022013	Mbi yeke Alfa na Omega , mbi yeke lo so ayeke kozo ni na lo so ayeke ndangba ni , mbi yeke tongo nda ti aye kue si mbi yeke kongo nda ti aye kue . ”
66022014	Ti ala nzoni , ala so asukula bongo ti ala avuru , tongaso si ala wara lege ti te lengo ti keke so ayeke mu fini na zo si ala wara nga lege ti li na ayanga ti gbagba ni ti gue na ya ti gbata ni .
66022015	Na gigi , azo so sarango ye ti ala akpa ti mbo , azo ti guengo na gbe ti yoro , azo ti sarango aye ti ndumba , azo ti fango zo nga na azo so aye mvene si ayeke tene mvene !
66022016	“ Mbi Jésus , mbi tokua ange ti mbi ti gue ti fa peko ti aye so na a-Eglize . Mbi yeke hale ti sewa ti David , mbi yeke tongoro ti ndaperere so ayeke za mingi . ”
66022017	Yingo-Vuru na wali so amu koli na fini ni atene : “ Ga ! ” Ayeke nzoni zo so ama tënë so , atene : “ Ga ! ” Zo so nzara ti ngu asara lo , ayeke nzoni lo ga . Zo so ayeda , ayeke nzoni lo mu ngu senge senge lo nyon , ngu so ayeke mu fini na zo .
66022018	Azo so kue ayeke ma tënë ti peko ti yanga ti Nzapa so ayeke na ya ti buku so , mbi Jean , mbi tene tënë so mbirimbiri na ala : tongana mbeni zo azia mbeni tënë na ndö ni , fade Nzapa ayeke zia aye ti sioni so a tene tënë ni na ya ti buku so na ndö ti lo .
66022019	Tongana mbeni zo azi mbeni tënë ti peko ti yanga ti Nzapa so ayeke na ya ti buku so , fade Nzapa ayeke zi ye so aga ti zo ni si a tene tënë ni na ya ti buku so , so ti tene le ti keke so ayeke mu fini na zo nga na gbata so ayeke nde si ayeke nzoni kue .
66022020	Zo so atene tënë ti aye so , lo tene , aye ni ayeke tënë ; lo tene : “ Biani , mbi yeke ga fafadeso ! ” Amen ! Ga , Kota Gbia Jésus !
66022021	Ayeke nzoni Kota Gbia Jésus asara nzoni be na azo kue !