# language_name_wals:	Chamorro
# language_name_glotto:	Chamorro
# ISO_6393:	cha
# year_composed:	NA
# year_published:	2003
# mode:	written
# genre_broad:	non-fiction
# genre_narrow:	religion
# writing_system:	Latn
# special_characters:	NA
# short_description:	Text of the Parallel Bible Corpus: Mayer, Thomas & Michael Cysouw. 2014. Creating a Massively Parallel Bible Corpus. Proceedings of the International Conference on Language Resources and Evaluation (LREC), Reykjavik, 3158-3163.
# source:	NA
# copyright_short:	© Bishop Tomas A. Camacho of the Diocese of Chalan Kanoa
# copyright_long:	NA
# sample_type:	whole
# comments:	The first two digits of the identifier refer to the book, the next three digits to the chapter, and the last three digits to the verse. See Mayer & Cysouw (2014) for a list of book identifiers.

40001001	I lepblon i listan i guello' Jesukristo , disendensian David , lahen Abrahan .
40001002	Desde as Abrahan asta i Rai as David , manmalista este siha na disendensia : si Abrahan , si Isaac , si Jacob , si ' Judah ' yan i mañe'lu-ña lalåhi : despues si ' Perez ' yan ' Zerah ' ( i nanan-ñiha si ' Tamar ' ) , si ' Hezron ' , si ' Ram ' , si ' Amminadab ' , si ' Nahshon ' , si ' Salmon ' , si ' Boaz ' ( i nanå-ña si ' Rahab ' ) , si ' Obed ' ( i nanå-ña si ' Ruth ' ) , si ' Jesse' , yan i Rai as David .
40001006	Desde as David asta ayo na tiempo anai manmadestilådu i taotåo Israhet giya Babilonia , manmalista este siha na disendensia : si David , si Solomon , ( si nanå-ña ayo na palåo'an i ginen asaguan ' Uriah ' ) , si ' Rehoboam ' , si ' Abijah ' , si ' Asa ' , si ' Jehoshaphat ' , si ' Jehoram ' , si ' Uzziah ' , si ' Jotham ' , si ' Ahaz ' , si ' Hezekiah ' , si ' Manasseh ' , si ' Amon ' , si ' Josiah ' , yan si ' Jehoiachin ' yan i mañe'lu-ña lalåhi .
40001012	Despues di i manmadestiladon-ñiha giya Babilonia asta i mafañagon Jesus , manmalista este siha na mañaina : si ' Jehoiachin ' , si ' Shealtiel ' , si ' Zerubbabel ' , si ' Abiud ' , si ' Eliakim ' , si ' Azor ' ,
40001014	si ' Zadok ' , si ' Achim ' ,
40001015	si ' Eliud ' , si ' Eleazar ' , si ' Matthan ' ,
40001016	si Jacob yan si Jose i asaguan Maria . Ginen as Maria na mafañågu si Jesus ni ma'å'agang Misihas .
40001017	Entonses put todu i hinirasion siha : desde as Abrahan asta as David , katotse na hinirasion ; desde as David asta i manmadestiladon-ñiha giya Babilonia , katotse na hinirasion ; desde i manmadestiladon-ñiha Babilonia asta i Misihas , katotse na hinirasion .
40001018	Taiguini mafañagu-ña si Jesukristo . Si nanå-ña as Maria kumontråta esta na para u assagua yan si Jose , låo åntes di u assagua i dos ha tungo' si Maria na para u gai patgon ginen i Espiritu Sånto .
40001019	Si Jose , ni kontratå-ña para asaguå-ña , todu i tiempo i maolek ha chocho'gue ; låo ti malago' na u na'mamåhlåo si Maria gi me'nan tåotåo , pues ha disidi na u påra i dos sikretamente .
40001020	Mientras ha hahasso este , finattoigue ni anghet i Saina gi guinifi-ña ya ilek-ña : " Jose lahen David , cha'-mu ma'å'a'ñao kumonne' si Maria para asaguå-mu . Ginen i Espiritu Sånto na mumapotge' gui' .
40001021	U gai lahi ya u mafa'na'an Jesus sa' Guiya para u na'fansåfu' i taotåo-ña siha ginen i isao-ñiha . "
40001022	Manmåsusedi este siha entonses , put i para u makumple i fino' i Saina ni sinangan i prufeta :
40001023	" Un bithen u mapotge' ya u gai lahi , ya u ma'ågang Emanuel " ( ni kumeke'ilek-ña , " Manhihita yan si Yu'os " ) .
40001024	Pues anai makmåta si Jose ha cho'gue håfa tinago'-ña i anghet ya ha asagua si Maria .
40001025	Ti dumaña' i dos maigo' åntes di u mafañågu i patgon . Si Jose ha fa'na'an i patgon Jesus .
40002001	Mafañågu si Jesus giya Bilen , un songsong giya Hudeha , guihi na tiempo anai eståba rai si Hirodes . Ti åpmam na tiempo despues manmåtto giya Hirusalen lalåhi siha ginen i sanhaya ni umestutudia i kinalamten i puti'on
40002002	ya manmamaisen : " Månu nai gaigi i nuebu na finañågu na rai i ManHodihos ? In li'e' na dokko' i puti'on-ña gi sanhaya ennåo na manmåtto ham para in adora Gui' . "
40002003	Nina'atborutåo si Rai Hirodes yan todu siha i taotåo Hirusalen anai mahungok este .
40002004	Ha na'fandaña' todu i manmå'gas mamåle' yan i ma'estron i Lai ya ha faisen siha , " Månu nai para u mafañågu i Misihas ? "
40002005	Manmanoppe , " Iya Bilen na songsong , giya Hudeha . Estegui' tinige'-ña i prufeta :
40002006	' Hågu Bilen , ni gaigi gi tano' Huda , Ti hågu mås takpapa' gi entre i siudå siha giya Huda ; sa' ginen hagu nai u fåtto un må'gas Ni para u dinirihi i tåotåo-hu Manesrailitas . ' "
40002007	Pues ha ågang si Hirodes i bisita siha ni mangginen sanhaya ya manhunta sikretu ya ginen este na ha tungo' i fecha anai umannok i puti'on .
40002008	Despues ha na'fanhånåo siha para Bilen ya ha engkåtga siha nu este : " Fanhånåo ya en gef espiha i patgon , ya yanggen en sedda' na'tungo' yu' , ya guåhu lokkue' bai hu hånåo ya bai hu adora Gui' . "
40002009	Pues manmå'pos , ya mientras manhahanåo siha mali'e' i puti'on , i mismo na puti'on ni mali'e' gi sanhaya ya mamfine'nanaigui siha ya anai måtto gi hilo' ayo na lugåt anai eståba i patgon , pumåra .
40002010	Nina'fan sen magof siha anai mali'e' i puti'on !
40002011	Manhålom siha gi gima' ya anai mali'e' i patgon yan si Maria i nanå-ña , mandimu siha påpa' ya ma'adora Gui' . Pues mababa i balutan-ñiha ya manå'i i patgon rigalon : oru , ensensio yan påopåo , ni mafa'nana'an mira .
40002012	Mansenangåni siha as Yu'os gi guinifen-ñiha na cha'-ñiha fanata'lo tåtte as Hirodes ; pues matulaika i chalan-ñiha tåtte para i tano'-ñiha .
40002013	Despues di manhånåo , finattoigui si Jose ni anghet i Saina gi guinifi-ña ya ilek-ña : " Kahulo' ya un konne' i patgon yan si nanå-ña ya en fanmalågu para Ihipto , ya en fañåga guennao asta ki hu sangåni hamyo . Si Hirodes ha espipiha i patgon para u puno' . "
40002014	Pues kahulo' si Jose , ha konne' i patgon , yan si nanå-ña ya manhånåo puengi para Ihipto ,
40002015	ya mañåga guennåo asta i finatai Hirodes . Manmacho'gue este siha para u makumple i fino' i Saina ni sinangan i prufeta : " Hu ågang i Lahi-hu huyong ginen Ihipto . "
40002016	Anai ha tungo' si Hirodes na mafa'baba gui' ni bisitå-ña ni mangginen sanhaya , gof lalålo' . Numa'hoyong otden na u fanmapuno' todu i famagu'on lalåhi giya Bilen yan i uriya ni dos åños para påpa' . Ha cho'gue taiguini sa' sigun gi masangane-ña ni bisitå-ña ennague' i tiempo anai umannok i puti'on .
40002017	Gi taiguini nai makumple i sinangan i prufeta as Jeremias :
40002018	" Un inigong mahungok giya ' Ramah ' , Un didok na inigong kåti yan sospiros . Ha tåtangse si Rachel i famagu'on-ña , Tumåtanges gui' ya ti malago' makonsuela , Sa' manmåtai . "
40002019	Despues di i finatai Hirodes , finattoigui si Jose gi guinifi-ña ni un ånghet i Saina giya Ihipto ,
40002020	ya ilek-ña : " Kahulo' ya un konne' i patgon yan si nanå-ña ya en fana'lo tåtte gi tano' Israhet , sa' manmåtai esta todu ayo siha i kumekepuno' i patgon . "
40002021	Entonses kahulo' si Jose ya ha konne' i patgon yan si nanå-ña ya manhånåo tåtte para i tano' Israhet .
40002022	Låo anai ha hungok si Jose na si ' Archelaus ' tumattiyi si tatå-ña komu rai Hudeha muma'å'ñåo humånåo guatu . Pues put i masangåni ta'lo gi maigo'-ña , humanao para Nasaret , un songsong giya Galileha
40002023	ya u såga guennåo . Ha cho'gue este put i para u makumple i sinangan i prufeta , " U ma'ågang Gui' komu tåotåo Nasaret . "
40003001	Anai måtto si Juan Bautista komu sisitmon gi disietton Hudeha , taiguini sinangån-ña :
40003002	" Fanmañotsot ! Esta hihihot i rainon Yu'os . "
40003003	Put Guiya na i prufeta as Isaias kumuentos ya ilek-ña , " Un bos gi disietto ume'essalåo : ' Pripåra i chalan i Saina , na'fanunas i chalån-ña siha . ' "
40003004	Minagågu si Juan ni chinina ni mafa'tinas ginen i pilon kameyu yan sinentororon kueru . Apacha' yan miet halom tåno' nana'-ña .
40003005	Manmåtto guatu gi as Juan tåotåo siha ginen Hirusalen , ginen todu i destriton Hudeha , yan ginen todu i banda ni manhihot gi Saddok Hotdån .
40003006	Mantenakpåpangi siha gi Saddok Hotdån mientras makomfesatñañaihon i isao-ñiha .
40003007	Anai ha li'e' si Juan na meggai na MamFarisehu yan ' Sadducee' manhåhanåo mo'na para u fanmatakpångi , ilek-ña nu siha : " Kalang hamyo inetnon saligåo ! Håyi hamyo umabisa para en suhåyi i kastigon Yu'os ni mamamaila' ?
40003008	Che'gue este siha ya u annok na magåhet na manmañotsot hamyo .
40003009	Ya cha'-miyu pepe'lo na yanggen en sangan na ' Si Abrahan gaigi komu tatan-måmi . ' Bai hu sangåni hamyo na siña si Yu'os numa'doko' tinatte para si Abrahan ginen este na åcho' siha .
40003010	Listo i gachai para u utot påpa' i trongko gi hale' . Kada trongko ni ti manonokcha' u ma'utot ya u madåggao guatu gi guafi .
40003011	Hånom takpangingi-ku nu hamyo put i para en na'annok na manmañotsot hamyo låo ayo i para u fåtto despues di guåhu mås minina'siña ki guåhu . Ni ti hu miresi para hu katgåyi Gui' ni sandaliås-ña . Guiya para en fantenakpångi ni Espiritu Sånto yan i guafi .
40003012	Ha gogo'te gi kannai-ña i ge'ha para ki siña u na'gåsgas i sagan manggugan , ya u na'daña' i kine'ko trigu gi dipositu låo i lassas u måsongge gi taihinekkok na guafi . "
40003013	Humånåo si Jesus ginen Galileha para Hotdån ya måtto gi as Juan para u tinakpångi .
40003014	Låo si Juan ha cho'gue kuånto i siña para u ketulaika i hinasson Jesus . Ilek-ña si Juan , " Guahu i debi di Un takpångi ya Hågu i måtto giya guåhu ! "
40003015	Låo manoppe si Jesus , " Sotta ha' fan un råtu taiguini . Ya gi taiguini nai ta kumple i minalago' Yu'os . " Pues kumomfotme si Juan .
40003016	Gigon monhåyan tinakpångi as Juan , humuyong si Jesus ginen i hanom . Despues mababa i langet ya ha li'e' i Espiriton Yu'os gi figuran paluma tototnok ya tumohge gi hilo'-ña .
40003017	Pues un bos oppan ginen i langet , " Guiya este i Hu gofli'e' na Lahi-hu ni numa'mamagof Yu' . "
40004001	Pues Ha konne i Espiritu si Jesus guatu gi halom tåno' para u tinenta ni aniti .
40004002	Despues di kuarenta dihas yan puengi guennåo sin nengkanno' ñålang Gui' .
40004003	Måtto i aniti ya ilek-ña nu Guiya , " Yanggen magåhet na Lahen Yu'os Håo , tågo' este siha na åcho' ya u fanmama'pån . "
40004004	Manoppe si Jesus , " Ilek-ña i eskretura : ' Ti pån ha' siña numa'lå'la' i taotåo , låo todu sinangan ni humuyong ginen i pachot Yu'os . ' "
40004005	Entonses ha konne' i aniti si Jesus guatu gi Såntos na Siudå , ya pine'lo Gui' gi mås takhelo' na puntan i Templo ,
40004006	ya ilek-ña nu Guiya . " Yanggen magåhet na Lahen Yu'os Håo , yute' Håo påpa' ; sa' ilek-ña i eskretura : ' Si Yu'os Ha otden i mananghet-ña put hågu : Siha Un chinahlåo ni kannai-ñiha , Kosa ki mungnga na u matompo' i addeng-mu kontra i acho' . ' "
40004007	Manoppe si Jesus , " Ilek-ña lokkue' i eskretura : ' Cha'-mu tetenta i Saina i Yu'os-mu . ' "
40004008	Despues kinenne' si Jesus ni aniti hulo' gi takhelo' na okso' ya fina'nu'i Gui' ni todu i rainon i tano' yan i mina'lak-ñiha . Ilek-ña i aniti ,
40004009	" Todu este siha bai hu nå'i Håo yanggen dumimu Håo påpa' ya un adora yu' . "
40004010	Manoppe si Jesus , " Suha , Satanås ! Ilek-ña i eskretura : ' Adora i Saina i Yi'os-mu yan Guiya ha' na maisa un setbe ! ' "
40004011	Pues nai diningu Gui' ni aniti ; ya manmåtto i manånghet siha para u ma'ayuda si Jesus .
40004012	Anai ha hungok si Jesus na mapresu si Juan , må'pos malak Galileha .
40004013	Ti sumåga giya Nasaret , låo humånåo ya sumåga ' Capernaum ' , un songsong gi fi'on i Hagoin Galileha , gi tåno' ' Zebulun ' yan ' Naphtali ' .
40004014	Ha cho'gue este para u makumple i sinangan i prufeta as Isaias :
40004015	" Tano' ' Zebulun ' , yan ' Naphtali ' , Para i tasi na direksion , gi otro båndan Hotdan , I tano' i ' MamPagånu ' giya Galileha !
40004016	I taotåo ni manggaigi gi hinemhom u fanmanli'e' un dångkolo na kåndet ! U faninina un ma'lak kåndet ayo siha na tåotåo i mañåsaga gi hemhom na tano' finatai ! "
40004017	Desde ennåo na tiempo Ha tutuhon si Jesus sumetmon put i finana'gue-ña : " Fanmañotsot ni isao-miyu , sa' hihot esta i Rainon i langet ! "
40004018	Anai mamomokkat si Jesus gi Hagoin Galileha , Ha li'e' dos chume'lu na talayeru , si Simon ( ni ma'å'agang Pedro ) yan i che'lu-ña as Andres ni tumalålaya gi hagoi .
40004019	Ilek-ña si Jesus nu siha , " Tattiyi Yu' ya bai Hu fa'nå'gue hamyo manalåya tåotåo . "
40004020	Ya ensegidas masotta i chenchulon-ñiha ya madalalaki Gui' .
40004021	Anai sigi mo'na Ha li'e' ta'lo dos chume'lu , si Santiago yan Juan , i lalahen ' Zebedee' . Maneståba yan si ' Zebedee' , i tatan-ñiha , gi hilo' i boti ma'arerekla i chenchulon-ñiha .
40004022	Ya ensegidas masotta i boti yan si tatan-ñiha anai maninagang as Jesus ya madalalaki Gui' .
40004023	Ha liliku'i si Jesus todu iya Galileha , mamanåna'gue gi sinagoga , sumesetmon put i Maolek na Nutisian i Raino , ya Ha na'fanhomlo' i taotåo siha ginen todu klasen chetnot yan minalångu .
40004024	Put este na machalapon i masangån-ña gi todu iya Siria . Manma'uma guatu giya Guiya todu ayo siha i manggái chetnot difirentes klåsi yan manmamadedesi : ayo siha i manggái aniti , i manggai chetnot mañåggui' , i mamparalitiku . Ha na'fanhomlo' todu siha .
40004025	Låhyan na tåotåo ni tumattitiyi Gui' mangginen Galileha , ginen i Dies na Siuda ginen Hirusalen yan ginen Hudeha , yan ginen i otro bandan Hotdån .
40005001	Anai Ha li'e' si Jesus i linahyan tåotåo , humånåo hulo' gi ekso' ya matå'chong påpa' . Pues i mandesipulu lokkue' manetnon gi uriya-ña ,
40005002	ya Ha tutuhon fuma'nå'gue siha :
40005003	" Manmagof ayo siha i mamopble hinalom-ñiha : u iyon-ñiha i Rainon i langet !
40005004	Manmagof ayo siha i mampeniniti : si Yu'os u fangkenensuela !
40005005	Manmagof ayo siha i manhomitde : siha u rinisibi i prinimeten Yu'os !
40005006	Manmagof ayo siha i tumåtanga para u macho'gue mås takhelo' i minalago' Yu'os : siempre nina'fanggof satesfecho as Yu'os !
40005007	Manmagof ayo siha i manyo'ase' ni otro tåotåo : si Yu'os u yo'ase' nu siha !
40005008	Manmagof ayo siha i manggåsgas kurason-ñiha : siha u mali'e' si Yu'os !
40005009	Manmagof ayo siha i muna'kekeguaha pås gi taotåo siha : u faninagang as Yu'os famagu'on-ña !
40005010	Manmagof ayo siha i manmamadedesi put i machocho'gue i minalago' Yu'os : u iyon-ñiha i Rainon i langet !
40005011	" Manmagof hamyo yanggen manma'ensutta pat manmapetsigi , pat manmasångan todu klasen dinagi kontra hamyo sa' put i mandesipulu-hu hamyo .
40005012	Fanmagof sa' un dångkolon premiu numanangga hamyo gi langet . Taiguini ha' manmapetsigen-ñiha i prufeta siha ni manmofo'na ki hamyo .
40005013	" Kalang hamyo asiga para todu i taotåo siha . Låo yanggen malingu sabot-ña i asiga , ti siña un na'ta'lo tåtte . Tumai bali ; pues siempre madåggåoñaihon huyong ya u magacha' nu i taotåo siha .
40005014	" Kalang hamyo kåndet para todu i tano' . I siudå ni gaigi gi ekso' ti siña manå'na' .
40005015	Tåya' sumosongge i fallot ya para u po'lo gi papa' tason ; enlugåt , siempre ha po'lo gi sagan fållot , anai siña ha chalapon i ininå-ña gi todu i halom guma' .
40005016	Taiguini ha' lokkue i kandet-miyu debi di u fañila' gi me'nan tåotåo , kosa ki siña mali'e' i manmåolek siha na bidan-miyu ya ginen este nai u matuna i Tatan-miyu ni gaigi gi langet .
40005017	" Cha'-miyu umå'alok na måtto yu' para bai Hu tulaika i Lai Moises yan i fina'nå'guen i mamprofeta . Ti ennåo na måtto yu' . Måtto yu' para bai Hu kumple i Lai .
40005018	Hahasso este ! Amen , mientras ki guaguaha långet yan tåno' , ti u matulaika ni sikera i mås dichicheng pat i mås dikike' na punto gi Lai -- asta i uttemon i tano' .
40005019	Put este na rason , na håyi ti umosge maseha i mås yapåpapa' na tinago' pat mama'nå'gue otro na tåotåo na mungnga manosge , guiya u mås takpapa' gi Rainon i langet . Låo håyi ha' ni umosge i Lai , pat mama'nå'gue otro na debi di u fanosge , guiya u takhelo' gi Rainon i langet .
40005020	Pues Guåhu mismo Hu sangångani hamyo , na ti siña hamyo manhålom gi Rainon i langet solu mås mamfiet hamyo kumumple i minalago' Yu'os ki i manma'estron i Lai siha pat i MamFarisehu .
40005021	" Gi manmaloffan siha na tiempo en hingok manmasangåni siha i taotåo , ' Cha'-miyu fanmamumuno' ; håyi mamuno' u makonne' guatu gi me'nan i hues . '
40005022	Låo Guåhu Hu sångangani hamyo på'go : na håyi lalålo' ni i che'lu-ña u makonne' guåtu gi me'nan i hues ; håyi sumangåni i che'lu-ña na tai minaolek gui' u makonne' guåtu gi me'nan i Konsilio ; håyi sumångani i che'lu-ña na tai bali gui' u gaigi gi piniligru na u falak sasalåguan .
40005023	Pues yanggen para un ufresi i nina'-i-mu as Yu'os gi hilo' i attat ya guennåo mismo na mumento nai un hasso na guaha ti u makomprenden-miyu ,
40005024	sotta guennåo i nina'i-mu gi me'nan i attat ya hånåo ya en afa'måolek nåya yan i che'lu-mu ; despues nai un ta'lo tåtte ya un ufresi si Yu'os ni nina'i-mu .
40005025	" Yanggen guaha tåotåo nina'ma'ågang håo para un makotte , na'måolek håo nu guiya mientras guaguaha tiempo , åntes di en fatto na dos gi kotte ; sa' yanggen gaigi hamyo esta guennåo siempre inentrega håo guatu gi hues , ya i hues un inentrega guatu gi pulisiha ya un mapresu .
40005026	Amen , ya magåhet na siempre sumåga håo guennåo asta ki un apåsi todu i muttå-mu .
40005027	" En hingok masångan , ' Cha'-miyu fanadotteteriu . '
40005028	Låo på'go bai sangåni hamyo na : håyi ha' umatan ya ha malagu'i un palåo'an esta umadotteriu gui' gi kurason-ña .
40005029	" Pues yanggen i agapa' na atadok-mu numa'i'isao håo , laknos ya un yute' ! Sa' måolekña na u gai fatta tataotåo-mu ki un mayogua kabåles giya sasalåguan .
40005030	Yanggen i agapa' na kannai-mu numå'i'isao håo , utot ya un yute' . Sa' måolekña na u fåtta un påtte gi tataotåo-mu ki un mayogua kabåles giya sasalåguan .
40005031	" Masångan lokkue' na , ' Håyi ha' i dumibutsia i asaguå-ña debi di u tuge' påpa' put i dibutsio ya u nå'i i asaguå-ña palåo'an . '
40005032	Låo Guåhu på'go Hu sangångani hamyo na : yanggen ti mama'bababa i palåo'an ya dinibutsia gui' ni asaguå-ña ya siakåsu na umassagua ta'lo i palåo'an , pues i lahi umisåo sa' ha na'adotteriu i asaguå-ña ; ya kon todu i lahi ni inasagua gui' umadotteriu lokkue .
40005033	" En hingok ta'lo na manmasangåni i taotåo siha gi manmaloffan na tiempo na , ' Cha'-miyu chumocho'gue fåtso na hinila låo che'gue hafa en prumeti na cho'cho' para i Saina . '
40005034	Låo Guåhu på'go Hu sangåni hamyo : cha'-miyu fanmanhuhula yanggen manmama'promesa hamyo ; cha'-miyu i'isa i langet yanggen manmanhula hamyo , sa' tronon Yu'os ennåo ;
40005035	o sino i tano' , sa' ennåo i eddas ni Ha na'deskånsa i addeng-ña ; o sino iya Hirusalen , sa' iyon i manakhelo' na Rai ennåo na siudå .
40005036	Cha'-miyu ni sikera i'isa i ilon-miyu yanggen manmanhula hamyo , sa' manai nina'siña hamyo para en na'åttelong pat en na'chunge' un gapotulu .
40005037	Enlugåt , sångan ' Hunggan ' yanggen ' Hunggan ' yan ' Åhe' ' yanggen ' Åhe' ' -- otro siha ni para en sangan mafåtto ginen Ayo i Tailayi . "
40005038	" En hingok na masångan , ' Un åttadok put otro åttadok , yan un nifen put otro nifen . '
40005039	Låo Guåhu på'go Hu sangåni hamyo ; cha'-miyu bebengga ni håyi ni umisagui hamyo . Yanggen mapatmåda i agapa' na fasu-mu , po'lo ya u patmåda i akaggue lokkue' .
40005040	Yanggen makotte håo put i chininå-mu , nå'i gui' lokkue' ni saku-mu .
40005041	Yanggen guaha sendålon i enimigu umafuetsa håo para un katgåyi gui' una miyu ni katgå-ña chuli'i gui' una miyu mås .
40005042	Yanggen guaha gumågåo håo una kosa , nå'i gui' ; yanggen guaha u mayao håo , na'ayao gui' . "
40005043	" En hingok na masångan , ' Gefli'e' i amigon-miyu , yan chatli'e' i inimigon-miyu siha . '
40005044	Låo Guåhu på'go Hu sangåni hamyo : gefli'e' i inimigon-miyu , tayuyuti ayo siha i mumattrårata hamyo ,
40005045	kosa ki en famfamagu'on i Tatan-miyu gi langet . Sa' Ha na'fani'ina i atdåo-ña parehu ha' gi mambåba yan gi manmåolek na tåotåo , yan Ha na'hanånagui uchan parehu ha' i manmåolek che'cho'-ñiñiha yan i mambåba .
40005046	Sa' håfa na un nanangga na un inapåsi as Yu'os , yanggen un guaiya ayo siha na tåotåo i gumuaiya håo ? Kon todu i manmangongopbla kontrebusion macho'cho'gue ennåo .
40005047	Adda na'manman i bidå-mu yanggen un kuentusi i amigu-mu ? Na ti kon todu ayo siha i ti manmanhongge as Yu'os chumocho'gue ennåo ?
40005048	Debi di en fancha'tunas yan si Tatan-miyu ni gaigi gi langet .
40006001	" Cha'-miyu cheche'gue i ubligasion-miyu put rilihon gi me'nan tåotåo put para en fanmali'e' . Yanggen en che'gue este gi me'nan tåotåo ti en faninapåsi as Tatan-miyu gi langet .
40006002	" Cha'-miyu fanmamamatta yanggen para en ayuda håyi na popble , taiguihi i macho'cho'gue ni mambanidosu gi Sinagoga pat gi chalan . Macho'cho'gue este para u fanmatuna ni taotåo . Cha'-miyu fanmaleleffa ! Åmen , esta siha marisibi kabåles i apas-ñiha .
40006003	Låo yanggen para en ayuda håyi na popble , che'gue kuånto i siña ya ni i mås amigon-miyu ti u tiningo' ,
40006004	ya po'lo put sikretu este na cho'cho' . Ya si Tatan-miyu en faninapåsi ni Ha lili'e' i sikretu na bidan-miyu .
40006005	" Cha'-miyu fanmama'a'ayo siha i mambanidosu yanggen manmanåyuyot hamyo ! Gof yan-ñiha manohge gi Sinagoga pat gi kanton chålan para u fanmanåyuyot kosa ki todu u fanlini'e' siha . Hahasso este ! Amen , esta marisibi i apas-ñiha kabåles .
40006006	Låo yanggen para en fanmanåyuyot , fanhålom gi kuatton-miyu ya en hichom i petta , ya ennåo nai en tayuyot si Tatan-miyu , ni ti a'anok . Ya si Tatan-miyu ni Ha lili'e' håfa bidan-mimiyu sikretu , en faninapåsi .
40006007	" Cha'-miyu i'isa meggai na palåbra siha gi tinayuyot-miyu kalang i mampagånu , ni hinasson-ñiha na u fanheningok as Yu'os put i mananakko' tinayuyot-ñiha .
40006008	Cha'-miyu famparerehu yan siha ; mo'na si Tatan-miyu Ha tungo' håfa nisisidåt-miyu åntes di en fanmanggågåo .
40006009	Yanggen manmanåyuyot hamyo debi di u taiguini : ' Tatan-måmi gi langet : Matuna i na'ån-mu ,
40006010	U mamaila' i Raino-mu , U macho'gue i minalago'-mu gi tåno' komu gi langet .
40006011	Nå'i ham på'go na ha'åni ni in nisisita na nengkanno' ;
40006012	Asi'i ham ni linachen-måmi , Taiguihi yanggen in asi'i i linachen otro kontra hami ;
40006013	Cha'-mu pepe'lo ham gi manmakkat na tentasion , låo na'fanlibri ham ginen Ayo i Tailayi . '
40006014	" Yanggen en asi'i ayo siha i umisagui hamyo , siempre maninasi'i hamyo lokkue' as Tatan-miyu gi langet .
40006015	Låo yanggen ti en asi'i ayo siha i umisagui hamyo , siempre ti maninasi'i hamyo as Tatan-miyu gi langet .
40006016	" Yanggen manåyunat hamyo cha'-miyu muna'fantririste matan-miyu kalang ayo siha i mambanidosu . Mana'fanmatan ñålang siha ya manlililiko' kosa si siña manmali'e' na manayuyunat siha . Gof hasso Amen , esta marisibi kabåles i apas-ñiha .
40006017	Yanggen manåyunat hamyo , fa'gåsi i matan-miyu yan paini i gapotilon-miyu ,
40006018	kosa ki ti u matungo' na manayuyunat hamyo , si Tatan-miyu ha' , ni ti a'annok , para u tiningo' . Ya si Tatan-miyu ni Ha lili'e' håfa bidan-mimiyu na maisa , en faninapåsi .
40006019	" Cha'-miyu fanmanrekokohi rikesa guini gi tåno' sa' manggenetgogohu yan mantenatake' , o sino siña ha' manmasåkke .
40006020	Enlugåt , fanmanrekohi rikesa gi langet sa' ti u fangenetgohu yan ti u fantenake' yan tåya' siña sumakkengguan hamyo .
40006021	Sa' amånu ha' nai gaigi i guinahan-miyu gaigi lokkue guennåo i kurason-miyu .
40006022	" I attadok kalang kåndet para i tataotåo : yanggen klåru i attadok-miyu , pues siempre u ma'lak enteru i tataotåo-miyu ;
40006023	låo yanggen båba attadok-miyu siempre homhom lokkue' tataotåo-miyu . Ya yanggen i kandet gi sanhalom-miyu homhom siempre gef homhom !
40006024	" Tåya' siña umesklåbon dos na åmu : siempre ha chatli'e' i unu yan ha guaiya i otro ; ha na'fiet gui' gi unu ya ha chatatan i otro . Ti siña un setbe si Yu'os yan kon todu i kepble .
40006025	" Ennåo mina' Hu sangångani hamyo : cha'-miyu fanchachathinasso håfa para en kanno' pat en gimen ni para u sinesteni i lina'la'-miyu , pat sino håfa para magågon-miyu . Na adda ti takheloña i lina'la' ki i nengkanno' ? Na ti takheloña lokkue' i tataotåo ki i magågu ?
40006026	Atan ha' i påharu siha ni manggugupu : tåya' tinatmen-ñiñiha , ni ti manmangosesecha , pat mannana'etnon gi sagan pine'lo ; låo manggenegef adahi as Tatan-miyu ni gaigi gi langet ! Na adda ti mås manggai bali hamyo ki i paluma siha ?
40006027	Håyi giya hamyo siña numa'la'anakko' unos kuåntos åños i ha'ani-ña put i chachathinasso gui' ?
40006028	" Sa' put håfa na manchachathinasso hamyo put magågu ? Atan ha' i flores siha gi halom tåno' : ti manmachocho'cho' ni ti manmama'titinas magågu .
40006029	Låo bai Hu sangåni hamyo na ni si Solomon yan i riniku-ña tai magagu achabunitu yan este siha na flores .
40006030	Si Yu'os numa'fanmenagagu i flores siha gi halom tåno' . Cha'guan este siha i manlala'chok på'go , låo manaigue agupa' , sa' manmasongge gi hetno . Adda ti mås mampresisu hamyo na en fanmana'minagågu ? Ti metgot i hinenggen-miyu !
40006031	" Pues cha'-miyu fanchachathenasso ya alok : ' Hafa para ta kånno' ? Pat håfa para ta gimen ? Pat håfa para magagu-ta ? '
40006032	( I mampagånu este ha' inespihan-ñiñiha . ) Ha gof tungo' si Tatan-miyu gi langet na en nisisita este siha .
40006033	Enlugåt , nå'i ni atension-miyu fine'na i Rainon Yu'os yan i Ha dimåmanda , ya siempre Guiya en fannina'i ni pumalu siha na kosas ni en nisisita .
40006034	Pues cha'-miyu fañachathinasso put agupa' ; sa' nahong ha' para atborotu-ña agupa' . Ti guailayi en umenta i atboroton kada diha .
40007001	" Cha'miyu fanmanhuhusga otro tåotåo , ya mungnga manhinisga as Yu'os .
40007002	Si Yu'os en fanhinisga taimanu ha' yanggen en hisga i otro tåotåo , yan en fanminidi taimanu ha' miniden-miyu ni otro .
40007003	Sa' put håfa na un a'atan i pengpong gi matan i che'lun-mu ya ti un lili'e' i trosu gi mismo matåmu ?
40007004	Taimanu un alok ni che'lu-mu , ' Nangga ya bai hu na'suha i pengpong gi matå-mu , ' ya gagaigi ha' i trosu gi mismo mata-mu ?
40007005	Hipokritu ! Na'suha fine'na i trosu ginen i matåmu kosa ki siña un li'e' måolek i pengpong ya un na'suha ginen i matan i che'lu-mu .
40007006	" Cha'-miyu nåna'i' i ga'lågu una kosa ni sagrådu sa' siempre mabira siha ya hamyo maninatåka' ; cha'-miyu yoyotte i petlas-miyu guåtu gi me'nan i babui sa' siempre manmagacha' .
40007007	" Fanmanggågåo , ya en fanmanå'i ; fanmanespiha , ya en fanmañodda' ; fanmanyå'ho , ya en fanmababayi .
40007008	Sa' kada unu ni manggågåo u manå'i ; i manespiha u fañodda' ; yan i manya'ho u mababayi ni petta .
40007009	Kåo guaha tåta giya hamyo u nå'i i patgon-ña åcho' yanggen ginagao gui' pån ?
40007010	Pat u nå'i gui' kulepbla yanggen ginagao gui' guihan ?
40007011	Achokka' ti mansen maolek hamyo en tingo' ha' numa'i i famagu'on-miyu ni manmaolek siha na kosas . Mås ki este i Tatan-miyu ni gaigi gi langet en fanninå'i ni manmaolek siha na kosas yanggen en gagao Gui' !
40007012	" Che'gue gi otro taimanu malago'-miyu na en fanmacho'gui' : estegui' kumeke'ilek-ña i Lai Moises yan i finanå'guen i mamprofeta .
40007013	" Hålom esgen i estrecho na trångka , sa' åncho yan libiånu i chalan para sasalåguan , ya meggai manmamomokkat guennåo na chålan .
40007014	Estrecho yan mappot i trangkan i taihinekkok na lina'la' , ya didide' ha' sumosodda' ennåo .
40007015	" Adahi hamyo ni mamfåtso na prufeta siha ; sa' mamfenattotoigue hamyo kalang kinilu gi sanhiyong , låo gi sanhalom-ñiha mandaddåo na lobu .
40007016	En tingo' ha' siha ginen i aksion-ñiha . Ti manmanonokcha' ubas i tituka' , pat figos i kilites .
40007017	I la'la' na trongko måolek tinekchåcha'-ña , ya i malångu , båba .
40007018	I la'la' na trongko ti siña manokcha' båba , ya i malångu na trongko ti siña manokcha' måolek .
40007019	Manmau'utot i trongko ni ti manmanonokcha' måolek ya manmasosongge gi guafi .
40007020	Pues siempre en tingo' i mamfåtso na prufeta siha ginen i aksion-ñiha .
40007021	" Ti todu tåotåo ni umågang Yu' ' Asaina ' , u fanhålom gi Rainon i langet , sino ki ayo ha' siha i chumocho'gue i minalago' Tatå-hu ni gaigi gi langet .
40007022	Yanggen måtto i diha det huisio , meggai umå'alok nu Guåhu , ' Asaina , Asaina ! Na adda ti in isa i na'ån-mu para in chalapon i finanå'guen Yu'os ? Na adda ti ginen i na'ån-mu na in dilalak meggai na manganiti ? Na adda ti ginen i na'ån-mu na in fa'tinas meggai na milågru ? '
40007023	Pues Guåhu bai hu sangåni siha , ' Ti hu tungo' hamyo . Ritira hamyo ni manailayi ! '
40007024	" Pues todu ayo i humungok este siha na palabrås-hu ya makumple kalang ayo i manomtom na tåotåo ni humåtsa gima'-ñiha gi hilo' åcho' .
40007025	Inichåni , fina'gåsi ni milak i saddok , guinaifi duru ni manglo' . Låo ti poddong , sa' mahåtsa gi hilo' i figo' na åcho' .
40007026	" Todu ayo i humungok este siha na fino'-hu ya ti makumple kalang un tonto na tåotåo ni ha håtsa i gimå'-ña gi hilo' unai .
40007027	Inichåni , fina'gåsi ni milak i saddok , guinaifi duru ni manglo' , ya poddong . A'gang poddong-na . "
40007028	Anai monhåyan Ha sångan si Jesus este siha , nina'fansen manman i linahyan tåotåo gi manera ni mamfena'nå'gue siha .
40007029	Ti parehu yan i ma'estron-ñiha gi Lai ; låo mama'nåna'gue Gui' yan åoturidåt .
40008001	Anai tumunok påpa' si Jesus ginen i ekso' , dångkolo na linahyan tumattiyi Gui' .
40008002	Gotpe ha' malak mo'na un nasarinu ya sinaluda Gui' , ilelek-ña , " Siñot , yanggen malago' Håo , siña Un na'homlo' yu' . "
40008003	Ha estira huyong kannai-ña si Jesus ya Ha pacha i taotåo ya ilek-ña , " Malago' Yu' . Un homlo' . " Gotpe ha' malingu i nasarinon i taotåo .
40008004	Despues ilek-ña si Jesus nu guiya , " Cha'-mu e'esangani ni håyi . Hånåo ya un fanu'en maisa håo as påle' ya un ufresi i rigålu ni tinago' Moises . Nahong ni ennåo na prueba para siha . "
40008005	Anai humålom si Jesus giya ' Capernaum ' , umasodda' yan un ufisiåt Rumånu ya finaisen Gui' para u inayuda ,
40008006	" Siñot , gaigi gi gima' i tentago'-hu , uma'asson gi kåtre sa' malångu , ti siña kalamten , ya addet pinadisisi-ña . "
40008007	Ilek-ña si Jesus , " Bai Hu hånåo ya bai Hu na'homlo' gui . "
40008008	Manoppe i ufisiåt , " Munga , siñot . Ti humiresi na para bai na'fåtto Håo gi gima'-hu . Sångan ha' i finiho' ya siempre homlo' i tentago'-hu .
40008009	Guåhu lokkue' , un tåotåo yu' ni guaha manma'gås-hu siha , ya guaha siha sendålu gi papå'-hu . Yanggen hu otden unu para u , ' Hånåo ! ' siempre humånåo ; ya yangen hu otden i otro para u , ' Fåtto ! ' siempre måtto ; ya yanggen hu otden i esklabu-hu para u , ' Cho'gue este ! ' siempre ha cho'gue . "
40008010	Nina'manman si Jesus anai ha hungok este , ilek-ña ni taotåo siha ni tumattitiyi Gui' , " Amen , bai Hu sangåni hamyo , tåya' nai manli'e' Yu' taiguini na hinengge gi un tåotåo giya Israhet .
40008011	Bai Hu asigura hamyo na meggai para u fanmåtto ginen i sanhaya yan i sanlagu ya u fanmatå'chong påpa' para u fanggupot gi lamasa gi Rainon i langet yan si Abrahan , si Isaac , yan si Jacob .
40008012	Låo ayo siha i debi di u fanggaigi gi Raino para u fanmayute' huyong gi halom homhom , ya ennåo nai para u fangasåo yan u mana'fañikchek i nifen-ñiha . "
40008013	Ya ilek-ña si Jesus nu i ufisiåt , " Hånåo para iya hamyo , ya håfa i hinengge-mu u macho'gue para hågu . " Ya humomlo' i tentago' i ufisiåt guennåo mismo na ora .
40008014	Humålom si Jesus gi gima' Pedro ya Ha sodda' i suegran Pedro gi kåtre na kalentura .
40008015	Ha go'te i kannai-ña ya måpåo i kalenturå-ña . Ensegidas kahulo' ya sinetbe Gui' .
40008016	Anai esta para puengi , makonni'i Gui' guatu meggai ni manggái aniti . Ginen i un otden ha' , Ha dulalak i aniti siha ya Ha na'fanhomlo' todu ayo i manggái chetnot .
40008017	Ha cho'gue este put i para u makumple håfa sinangån-ña i prufeta as Isaias : " Guiya kumåtga i chetnot-ta , yan Ha na'fanhomlo' hit ni manmalångu . "
40008018	Anai Ha li'e' si Jesus na manetnon i taotåo siha gi uriyå-ña , Ha otden i mandesipulu-ña na u makrusa para i otro bånda gi hagoi .
40008019	Un ma'estron i Lai malak guatu giya Guiya ya ilek-ña , " Ma'estro , maseha para månu Håo bai hu tattiyi Håo . "
40008020	Ilek-ña si Jesus nu guiya , " I lobu manggái ngulo' , i paharu gi aire manggái chenchon , låo i Lahen i Taotao tåya' nai para u na'åsson i ilu-ña . "
40008021	Otro , un disipulu , ilek-ña nu Guiya , " Asaina , nangga ya bai hu hånåo ya bai hu håfot si tatå-hu finene'na . "
40008022	Låo sinangåni gui' as Jesus , " Tattiyi Yu' , ya sotta i manmåtai ya u mahåfot i matai-ñiha . "
40008023	Kumahulo' gi boti si Jesus ya matattiyi Gui' ni mandesipulu-ña .
40008024	Ensegidas måtto un metgot na påkyo gi hagoi , ya tinituhuni binalutan i boti ni napu siha .
40008025	Maffong maigogo'-ña si Jesus , entonses manhånåo i mandesipulu guatu giya Guiya ya ma yå'ho Gui' : " Asaina , na'fanlibri ham ! Manmåtai hit ! "
40008026	Ilek-ña nu siha , " Håfa na mansen kubåtde hamyo ? Manggof taihinengge hamyo ! " Despues tumohge hulo' ya Ha otden i manglo' yan i tasi . Måtto un dångkolon kåtma .
40008027	Nina'fansen manman i lalåhi siha . Ilek-ñiha , " Håfa na klasen tåotåo este na ine'esge ni manglo' yan i napu ? "
40008028	Anai måtto si Jesus giya ' Gadara ' na lugåt , umasodda' yan dos låhi kokokuyong ginen i naftan . Gái aniti este i dos ya tåya' umatotga maloffan guennåo na chålan sa' gof malamåña .
40008029	Gotpe umessalåo i dos , " Lahen Yu'os , håfa malago'-mu nu hami ? Kåo måtto Håo para Un na'famadesi ham åntes di u fåtto i tiempo ? "
40008030	Lachago' guennåo eståba meggai na babui' mañochocho .
40008031	I aniti siha sigi ha' di mafaisen si Jesus , " Yanggen Un dulalak ham , na'fanhålom ham gi katdumen babui' . "
40008032	Manoppe Gui' , " Fanhuyong ! " Ennåo nai manhuyong ya manhålom gi babui' . Todu i katdumen babui' manmalågu påpa' gi uriyan i kantit asta i halom hagoi ya manmåtmos .
40008033	Manmalågu i lalåhi ni umasisiste i babui' , ya anai manmåtto gi sengsong masångan todu i manmasusedi , kon todu i estoria put i dos na tåotåo ni gái aniti .
40008034	Pues enteru i taotåo siha gi sengsong manhuyong para u fanali'e' yan si Jesus . Anai ma li'e' Gui' , magågåo para u suha gi uriyan-ñiha .
40009001	Despues tuma'lo hålom si Jesus gi boti , Ha krusa i hagoi , ya måtto tåtte gi sengsong-ña mismo .
40009002	Guennåo nai manmåtto i taotåo siha ya makonnini'i Gui' un tåotåo ni paralitiku ni uma'asson gi kåtre . Anai Ha li'e' i hinenggen-ñiha ilek-ña si Jesus ni paralitiku , " Nå'i ånimu , lahi-hu , manma'asi'i i isao-mu siha . "
40009003	Put ennåo na unos kuåntos ma'estron i Lai ilek-ñiha entre siha , " Chumachatfino' este na tåotåo kontra as Yu'os . "
40009004	Ha sen tungo' ha' si Jesus håfa hinasson-ñiñiha ya ilek-ña , " Håfa na en hahasso manailayi siha ?
40009005	Håfa mås libiånu masångan , ' Manma'asi'i i isåo-mu siha , ' o sino , ' Kahulo ' ya un famokkat' ?
40009006	Para en faninayuda tumungo' na i Lahen i Taotåo guaha åoturidåt-ña guini gi tano' para u fanasi'i isao siha " -- despues nai ilek-ña ni paralitiku na tåotåo -- " Kahulo' ! Rikohi i kamå-mu , ya un hånåo para i gimå'-mu . "
40009007	Kahulo' i taotåo ya humånåo para i gimå'-ña .
40009008	Anai mali'e' este , nina'fanma'å'ñåo i taotao siha , ya matuna si Yu'os sa' put i Ha nå'i taiguini na åoturidåt i taotåo siha .
40009009	Anai lumålåoya si Jesus , Ha li'e' un tåotåo ni na'ån-ña si Mateo gi sagå-ña anai manmarikokohi i kontrebusion . Ilek-ña nu guiya , " Tattiyi Yu' . " Kahulo' si Mateo ya tinattiyi Gui' .
40009010	Entonses , estegui' masusedi anai chumochocho si Jesus gi gima' Mateo , meggai na tåotåo ni manmanrekokohi kontrebusion yan ayo siha i manmatungo' na mani'isao manmåtto para u fañiha mañocho yan si Jesus yan i mandesipulu-ña .
40009011	I MamFarisehu mali'e' este ya manggonggong guatu gi mandesipulu . " Håfa rason-ña i Ma'estron-miyu na u chochocho yan i taotåo kontrebusion yan ayo siha i ti kumukumple i Lai ? "
40009012	Ha hungokñaihon si Jesus este , pues ilek-ña , " I taotåo siha ni mambråbu ti manisisita mediku ; låo i manmalångu , hunggan .
40009013	Sigi ya en ketungo' håfa kumeke'ilek-ña este na palåbras ni ginen i eskretura : ' Mina'åse' Hu disesiha , åhe' ti sakrifisiu . ' Ti måtto ya para bai Hu ågang ayo siha i umå'alok na manunas siha , sino ki ayo i mani'isao . "
40009014	Despues manmåtto i mandesipulon Juan guatu gi as Jesus yan este na kuestion , " Sa' put håfa na mientras hami yan i MamFarisehu siha manayuyunat , i mandesipulu-mu åhe' ? "
40009015	Ilek-ña si Jesus nu siha , " Kåo siña i kombiten i fandånggo manlutu mientras ki gagaigi i nobiu gi entalo'-ñiha ? Yanggen måtto i tiempo anai para u makonne' i nobiu , pues siempre u fanayunat .
40009016	" Tåya' manlememenda ni nuebu na magågu gi un bihu na chinina ; i mismo kosa ni ha usa para u limenda i matitek siempre u maheddo , ya u mås dångkolo i matitek .
40009017	I taotåo siha ti manåna'ye nuebu na binu i bihu na kueron binu . Yanggen macho'gue este , siempre måpta' i kueru , ya machuda' i binu , ya tumai bali i kueru . Enlugat , manåna'ye nuebu na binu i nuebu na kueron binu , ya taiguennåo na siempre todu i dos ma'aprubecha . "
40009018	Åntes di u fonhåyan si Jesus mangkuinentusi siha , un må'gas Hudihos malak guatu giya Guiya ya dumimu gi me'nå-ña , ya ilek-ña , " På'go ha' måmatai i hagå-hu . Put fabot fåtto ya un po'lo i kannai-mu gi hilo'-ña ya siempre u lå'la' ta'lo . "
40009019	Kahulo' si Jesus ya Ha dalalaki gui' , ya taiguennåo ha' lokkue' bidan-ñiha i mandesipulu-ña .
40009020	Mientras manhåhånåo , un palao'an ni dosse åños di mamadesi ni numa'hoyong håga' , måtto ginen tatte ya ha pacha i puntan magagu-ña .
40009021	Entre guiya ha' ilek-ña , " Yanggen siña maseha para bai hu pacha ha' i magagu-ña siempre homlo' yu' . "
40009022	Ha bira Gui' si Jesus ya anai Ha li'e' gui' ilek-ña , " Nå'i ånimu , hagå-hu ! I hinengge-mu numa'ta'lo tåtte i hinemlo'-mu . " Ayo mismo na mumento humomlo' i palåo'an .
40009023	Anai måtto si Jesus gi gima' i ma'gas Hudihos ya Ha li'e' i danderon i entieru yan i linahyan tåotåo ni manatborutåtao , ilek-ña ,
40009024	" Fanhuyong , todu hamyo ! I patgon palåo'an ti måtai . Mamaigo' ha' gui' . " Este nai matutuhon mafa'chalek Gui' .
40009025	Anai mana'fanhuyong i linahyan humålom Gui' ya Ha go'te i kannai i patgon , ya kumahulo' i patgon .
40009026	Machalapon este na sinisedi gi todu i destritu .
40009027	Mientras sumisigi mo'na si Jesus ginen ennåo na lugåt , måtto ginen tatte dos na låhi ni bachet umå'agang , " Lahen David , gai ma'ase' nu hami ! "
40009028	Anai måtto gi gima' , ginacha' mo'na ni dos låhi . Ilek-ña si Jesus nu siha , " Kåo en hengge na siña Hu cho'gue este ? " Ilek-ñiha i dos , " Hunggan , Asaina . "
40009029	Este nai Ha pacha i matan-ñiha ya ilek-ña , " Put i hinenggen-miyu u macho'gue este para hamyo " ;
40009030	ya sumiña ta'lo manli'e' i dos . Despues maninengkåtga siha as Jesus , " Na'siguru na tåya' u tiningo' este . "
40009031	Låo må'pos i dos ya mana'måmta' put Guiya gi todu ayo na lugåt .
40009032	Anai mangekehanåo , gotpe ha' unos kuåntos na tåotåo makonne' guatu gi as Jesus un låhi ni idu ni gái aniti .
40009033	Gigon madulalak i aniti ha tutuhon kumuentos i idu , ya nina'fansen manman i linahyan tåotåo , ya ilek-ñiha , " Tåya' nai ma li'e' este na klåsi giya Israhet ! "
40009034	Låo i MamFarisehu ilek-ñiha , " Mandudulalak Gui' aniti sa' nina'i Gui' pudet ni prinsepen i aniti siha . "
40009035	Ha kontenuha si Jesus i hinanåo-ña para todu i siudå yan i sengsong siha . Mama'nå'gue Gui' gi sinagogan-ñiha , Ha pruklåma i Maolek na Nutisian i Rainon Yu'os , ya Ha na'fanhohomlo' todu klasen chetnot yan minalångu .
40009036	Anai Ha li'e' i linahyan tåotåo , nina'ma'åse' kurason-ña si Jesus . Manggagalilek guennåo ginen i yinayas-ñiha , kalang kinilu ni tåya' pastot-ñiha .
40009037	Ilek-ña ni mandesipulu-ña , " Dinanche i kusecha na såkkan låo ti nahong hotnaleru ni para u fanmango'ko' .
40009038	Faisen i ma'gas i kine'ko' ya u tågo' huyong hotnaleru siha para u fanmarikohi i kusecha . "
40010001	Despues Ha ågang si Jesus i dosse na mandesipulu-ña ya Ha nå'i siha åotoridåt para u fanmandulalak huyong ni ti manggåsgas na espiritu yan para u mana'fanhomlo' todu klasen minalångu yan chetnot .
40010002	Estegue' i na'an i dosse na manapostoles : Finene'na si Simon , ni ma'å'agang på'go Pedro , yan i che'lu-ña as Andres ; si Santiago , i lahen ' Zebedee' , yan i che'lu-ña as Juan ;
40010003	si Felipe yan Bartholomeo , si Tomås yan Mateo i taotåo kontrebusion ; si Santiago i lahen ' Alphaeus ' , yan si ' Thaddaeus ' ;
40010004	si Simon i membro gi ' Zealot ' na patteda , yan si ' Judas ' Iskarioti , ni trumaiduti si Jesus .
40010005	Ha na'fanhånåo si Jesus este siha na lalåhi yan este na akonsehu : " Cha'-miyu bumisisita i tano' i ' MamPagånu ' yan cha'-miyu fanhåhalom gi sengsong i ManSamaritånu .
40010006	Espiha enlugåt ayo siha i manmalingu na kinilon i Rasan Israhet .
40010007	Gi hinanåo-miyu , anunsia este : ' Måtto esta i Rainon i Langet ! '
40010008	Na'fanhomlo' i manmalångu , na'fanlå'la' i manmåtai , na'fanhomlo' i nasarinu , dilalak huyong i manganiti siha . En risibi este dibåtde , pues fanmannå'i dibåtde .
40010009	Cha'-miyu fanmambobotsa ni oru ni plåta o sino kopble ;
40010010	mungnga balutan bumiåhi , mungnga para pula'-miyu , mungnga sandålias , mungnga båston . I machocho'cho' debi di u manai ni nisisidåt-ña .
40010011	" Gi kada siudå o sino songsong ni manmåtto hamyo espiha i taotåo ni malago' na en fañåga gi gimå'-ña ya fañåga guennåo asta ki en dingu ennåo na lugåt .
40010012	Yanggen manhålom hamyo gi gimå'-ña bendisi .
40010013	Yanggen ha miresi i gima' , pues i bendesion-miyu siempre u tunok påpa' gi hilo'-ña . Yanggen åhe' , pues siempre tuma'lo tåtte giya hamyo i bendesion-miyu .
40010014	Yanggen guaha ti umaksepta hamyo o sino ti umekkongok håfa i sinangan-miyu , fanhuyong guennåo na guma' o sino siudå , ya yanggen manhuhuyong hamyo , tåntan i petbos ginen i addeng-miyu .
40010015	Amen , bai Hu asigura hamyo , na u mås gai ma'ase' si Yu'os gi rainon Sudoma yan Gumora kino ennåo na siudå .
40010016	" Ekkongok , sa' Hu na'fanhåhanåo hamyo kalang kinilu gi entalo' i lobu siha . Debi di en famfayi kalang i kulepbla yan suåbi kalang i paluma siha .
40010017	Gof adahi hamyo ni otro tåotåo siha . Siempre manmakonne' hamyo para i kotte , siempre manmasåolak hamyo gi sinagogan-ñiha .
40010018	Siempre manmakotte hamyo gi me'nan i manmå'gas yan rai siha , para en fantestigu gi me'nan-ñiha yan gi me'nan i ' MamPagånu ' put Guåhu .
40010019	Yanggen manma'entrega hamyo , cha'-miyu fanchachathinasso håfa para en sangan o sino taimanu para sangan-miyu . Yanggen måtto i ora , siempre manmanå'i hamyo håfa para en sangan .
40010020	Ti hamyo para en fanguentos ; i Espiriton i Tatan-miyu para u kuekuentos gi sanhalom-miyu .
40010021	" Un che'lu , u entrega i che'lu-ña para u mapuno' , ya i tata , i patgon-ña ; famagu'on siha u mabira siha kontra i mañainan-ñiha ya u na'fanmapuno' siha .
40010022	Siempre manmachatli'e' hamyo ni todu i taotåo put Guåhu . Låo måseha håyi ni sumungon asta i uttemo siempre mana'eskåpa ginen i finatai .
40010023	Yanggen manmapetsigi hamyo gi un songsong , fanmalågu para i otro . Amen , bai Hu asigura hamyo , u fåtto i Lahen i Taotåo åntes di u fonhåyan i che'cho'-miyu gi sengsong siha giya Israhet .
40010024	" Tåya' estodiånte takhelo-ña ki i ma'estro-ña , ya tåya' esklåbu takhelo'-ña ki amu-ña .
40010025	I estodiånte debi di u magof para u huyong taiguihi i ma'estro-ña , ya i esklåbu taiguihi i amu-ña . Yanggen ma'å'agang i kabesan i gima' ' Beelzebul ' , siempre mås båba ma'agång-ña i membron i familiå-ña !
40010026	" Cha'-miyu sesedi na en fanma'aminåsa ni taotåo siha . Tåya' manåna'na' ya ti u mana'annok , yan tåya' uma'attok ya ti u matungo' .
40010027	Håfa Hu sangåni hamyo gi hemhom , sånganñaihon gi manana . Håfa Hu sangåni hamyo ha' na maisa , essalaoñaihon ginen i hilo' åtof .
40010028	Cha'-miyu fanma'å'ñåo nu ayo siha ni siña pumuno' i taotåo låo ti siña mapuno' i ante . Enlugåt , ma'añågui ayo siha i siña yumamak kon todu i tataotåo yan ånte giya ' Gehenna ' .
40010029	Na adda ti gof baråtu nai mabebende kada dos na paluman nossa' ? Ya ombres ennåo tåya' paluman nossa popodong gi edda sin petmison Tatan-miyu .
40010030	På'go hamyo , kada gapotulu gi ilon-miyu esta manmatufong :
40010031	pues cha'-miyu fanma'å'å'ñåo ni håfa . Mås hamyo manggái bali ki i katdumen nossa' .
40010032	" Maseha håyi ni rumikoknisa Yu' gi me'nan tåotåo bai Hu rikoknisa gui' gi me'nan Tatå-hu gi langet .
40010033	Maseha håyi ni ti umatende Yu' gi me'nan tåotåo ti bai Hu atende gi me'nan Tatå-hu gi langet .
40010034	" Cha'-miyu a'alok na i matago'-hu guini gi tano' para bai Hu fañalapon pås . I matago'-hu ti para bai Hu fañalapon pås , sino ki para bai Hu na'guaha dinibidi .
40010035	Måtto Yu' para u guaha inaguaguat i lahi kontra si tatå-ña , i palåo'an kontra si nanå-ña , i yetna kontra i suegra-ña :
40010036	gi un finiho' , para bai Hu fa'inimugu-ña i lahi i familiå-ña mismo .
40010037	" Ayo i gumuaiya si tatå-ña , o sino si nanå-ña , lahi-ña pat hagå-ña mås ki Guahu ti dikno gui' para disipulu-hu .
40010038	Ayo i ti malago' ha kåtga i kilu'os-ña para u dalalaki Yu' ti dikno yan Guåhu .
40010039	Ayo i guiya ha' ha espihan mamaisa siempre ha destrosan maisa gui' , ya ayo i pumopo'lo na tai bali gui' put Guåhu siempre ha sodda håyi gui' .
40010040	" Ayo i umaksepta hamyo ha aksesepta Yu' , ya ayo i umaksepta Yu' ha aksesepta ayo i numa'hånåo Yu' .
40010041	Ayo i umakesepta i prufeta sa' put i ha kåkatga i titulon prufeta siempre ha risibi i premion i prufeta ; ayo i umaksepta un sinantusan na tåotåo sa' put i matungo' na såntos gui' ha risibi i premion i santos na tåotåo .
40010042	Amen , bai Hu prumeti hamyo na måseha håyi i numå'i un bason hånom fresko para este i manakpapa' sa' put i mandesipulu siha ti u fåtta i premiu-ña . "
40011001	Anai monhåyan si Jesus Ha fa'nå'gue i dosse na mandesipulu-ña , Ha dingu ennåo na lugåt para u famanå'gue yan para u setmon gi manhihot na songsong siha .
40011002	Eståba si Juan gi tribunåt anai ha hungok i bidåda-ña siha i Kristo pues ha faisen unu gi mandesipulu-ña para u mafaisen Gui' .
40011003	" Kåo Hågu ayo i para u fåtto pat para in fanmannangga otro ? "
40011004	Manineppe siha as Jesus , " Fanhånåo tåtte ya en sangåni si Juan håfa hiningok-miyu yan lini'e'-miyu :
40011005	manmanli'e' ta'lo i mambåchet , manmamokkat ta'lo i mange'yao , manhomlo' i nasarinu , manmanhungok i manangnga , manlå'la' ta'lo i manmåtai' , yan manmasetmuni i mamopble ni Maolek na Nutisia .
40011006	U matuna i taotåo ni ti mañodda' dinida giya Guåhu . "
40011007	Gigon manhånåo i manmatågo' , Ha tutuhon si Jesus kumuentusi i linahyan tåotåo put si Juan : " Håfa en hanågui guatu gi halom tåno' para en li'e' ? Un råmas håyu ni yineyengyong nu i manglo' ?
40011008	Låo håfa en hanågui para en li'e' ? Un tåotåo ni minagågagu chininan finu ? I taotåo siha ni taiguennåo magagon-ñiñiha mañåsaga gi palåsyon rai .
40011009	Låo håfa en hanågui para en li'e' , un prufeta ? Un prufeta magåhet , låo mås ki ennåo !
40011010	Put este na tåotåo mina' ilek-ña i Eskretura : ' Bai Hu na'fofo'na ki Hagu i tentago'-hu para u pripara kon tiempo i chalån-mu . '
40011011	" Amen , bai Hu asigura hamyo , takhelo'ña si Juan Bautista ki ni håyi ni esta lumå'la' guini gi tano' . Låo ayo i mås takpapa' mafañagu-ña gi Rainon i langet takhelo'ña ki guiya .
40011012	Desde ayo na tiempo anai sumetmon si Juan Bautista ni nutisiå-ña asta på'go , i Rainon i langet mamadesi yan ma'atåka , ya i manmalamåña na tåotåo machagi para u magubetna .
40011013	Todu i prufeta siha yan i Lai Moises manguentos put i Rainon i langet asta i tiempon Juan .
40011014	Yanggen manlisto hamyo para en hengge , guiya si Juan si Elias , ayo i siguru na para u fåtto .
40011015	Atituyi håfa en hihingok !
40011016	" Håfa na akomparasion siña Hu usa para bai Hu esplikåyi hamyo ni este na klasen tåotågui ? Kalang siha famagu'on ni manmatåta'chong gi plasan i siudå , manma'å'agang i manga'chong-ñiha :
40011017	' In dandåni hamyo dandan fandånggo ya ti mambaila ! In kantåyi hamyo kantan entieru låo ti mangåti ! '
40011018	" Kumeke'ilek-hu , anai umannok si Juan umayuyunat yan ti gumigimen binu , i taotåo siha ilek-ñiha na , ' Atmariåo gui' ! '
40011019	Anai umannok i Lahen i Taotåo ya chumochocho yan gumigimen , ilek-ñiha , ' Guiya este i hambento yan botlacheru , i gumuaiya i taotåo kontrebusion yan ayo siha i kumokontra i Lai ! ' Låo i tinemton Yu'os umannok na magåhet ginen i risuttan i bidåda-ña . "
40011020	Ha tutuhon si Jesus lumalåtde i sengsong siha anai Ha cho'gue meggai na milågru , ya ti manmalago' manmañotsot ni isao-ñiha ,
40011021	" Båba siempre uttemo-mu , ' Chorazin ' ! Ya u chababa yan hågu , ' Bethsaida ' ! Yanggen manmacho'gue giya ' Tyre' yan ' Sidon ' i milågru siha ni manmacho'gue giya hamyo , siguru na esta hagas ha' manmañotsot siha ni isao-ñiha ya u fanchininan ganggoche yan u manå'ye siha åpu .
40011022	Bai Hu asigura hamyo na gi Diha det Huisio siempre mås yo'ase' si Yu'os para ' Tyre' yan ' Sidon ' kino hamyo .
40011023	Ya para hågu , ' Capernaum ' : ' Kåo para un mana'takhelo' gi langet ? Un mayute' påpa' sasalåguan ! ' " Yanggen macho'gue giya Sudoma i milågru ni manmacho'gue giya hamyo , siguru na tumatacho ha' på'go na tiempo .
40011024	Bai Hu asigura hamyo , siempre mås yo'ase' si Yu'os para Sudoma kino hågu . "
40011025	Ayo na tiempo taiguini sinangån-ña si Jesus : " Tåta , Sainan langet yan tåno' , Hågu Hu tutuna sa' ayo siha i ti Un na'matungo' ni manmalåte' yan i manomtom Un na'matungo' ni famagu'on .
40011026	Tåta , hunggan magåhet . Sen magof Håo Un disidi este siha .
40011027	" Todu este siha Ha nå'i Yu' si Tåta . Tåya' tumungo' i Lahi-ña sino ki i Tata , yan tåya' tumungo' i Tata sino ki i Lahi-ña yan maseha håyi malago'-ña na u na'matungo' i Tata .
40011028	" Fanmamaila' giya Guåhu , todu hamyo ni manyayas yan mangkatgådu , ya Guåhu bai Hu na'fandeskånsa hamyo .
40011029	Chile' i yigu-hu ya en ima gi apågan-miyu ya en fanmanungo' ginen Guahu , sa' kariñosu yan humitde i kurason-hu . I anten-miyu siempre u fanmañodda' deskånso .
40011030	I yigu-hu ni para bai Hu nå'i hamyo ti mapput , ya i katga ni para bai Hu po'lo gi hilo'-miyu ñahlalang . "
40012001	Un biåhi gi Sabaf mamokkat si Jesus gi entalo' i tinanom trigu . Manñålang i mandesipulu , entonses manmanhalla espigan trigu ya matutuhon makånno' .
40012002	Anai mali'e' este ni MamFarisehu ilek-ñiha as Jesus : " Ripåra ha' ! Machocho'gue ni mandesipulu-mu una kosa ni ti mapetmiti macho'gue gi Sabaf . "
40012003	Manoppe si Jesus , " Kåo ti en taitai håfa bidå-ña si David anai ñålang gui' yan i taotåo-ña siha ,
40012004	taimanu halom-ña gi Gima' Yu'os ya makånno' i santos na pån , una kosa ni pribidu para guiya yan i taotåo-ña yan para maseha håyi fuera di i mamåle' ha' ?
40012005	Kåo ti en taitai gi Lain Moises na i mamåle' ni gumuåguatdia i templo siña ha' mayulang i deskanson Sabaf sin u fanisao ?
40012006	Bai Hu asigura hamyo , na gaigi guini unu ni mås takhelo ki i templo .
40012007	Ilek-ña i eskretura , ' Mina'åse' Hu diseseha åhe' ti sakrifisiu . ' Yanggen en tingo' håfa este kumeke'ilek-ña , pues ti en kondena mohon este i manai' isao na tåotåo siha .
40012008	Magåhet na i Lahen i Taotåo Guiya Sainan i Sabaf . "
40012009	Ha dingu si Jesus ennåo na lugåt ya humålom gi sinagogan-ñiha .
40012010	Eståba guennåo un tåotåo ni inutet kannai-ña , pues mafaisen si Jesus ni este na kuestion put i para u guaha siña sumokne Gui' , " Kåo mapetmiti numa'homlo' gi Sabaf ? "
40012011	Ilek-ña gi ineppe-ña , " Yanggen siakåsu na guaha giya hamyo guaha ga'-ña un kinilu ya poddong hålom gi un hoyu gi Sabaf . Kåo ti u kekonne' ya u laknos huyong ?
40012012	Hasso , na mås guaguan i lina'la' un tåotåo ki un kinilu . Gof klåru , na i Lai siña ha sedi i manmåolek na cho'cho' na u fanmacho'gue gi Sabaf . "
40012013	Ilek-ña ni taotåo , " Estira huyong i kannai-mu . " Ha cho'gue taiguennåo , ya mumåolek ; chumamåolek yan i otro kannai .
40012014	Anai manhuyong i MamFarisehu matutuhon manmama'tinas plånu kontra si Jesus para u makesodda' taimanu para u mapuno' .
40012015	Ha sen tungo' ha' si Jesus put este na plånu , entonses sumuha guennåo na lugåt . Meggai na tåotåo tumattiyi Gui' ya Ha na'fanhomlo' todu i manmalångu ,
40012016	yan Ha gof engkåtga siha para cha'-ñiha na'matutungo' gi publeku håfa bidå-ña .
40012017	Ha cho'gue este put i para u makumple håfa masångan ginen as Isaias i prufeta :
40012018	" Estegue' i tentago'-hu ni Guåhu umayek i guinaiya-ku ni numa'mamagof Yu' . Bai Hu irensia gui' ni espiritu-hu ya guiya u pruklåma i sentensiå-ku para i nasion siha .
40012019	Ti u atgomento o sino u essalåo , ti u mahungok i bos-ña gi chalan siha .
40012020	Ti u utot i mahlok na pi'ao ; ti u puno' i kumekematai na mecha asta ki ha na'fanggånna i hostisia ,
40012021	Gi na'ån-ña nai u fanmañodda' inangokko i ' MamPagånu ' . "
40012022	Pues guaha tåotåo siha manmangonne' guatu gi as Jesus un låhi ni bachet ya ti siña kumuentos sa' gái aniti . Nina'homlo' i taotåo as Jesus , ya put ennåo na sumiña ta'lo kumuentos yan manli'e' .
40012023	Nina'fansen manman i linahyan tåotåo , ya manmamaisen siha , " Siña ha' buente na Guiya este i Lahen David ? "
40012024	Anai mahungok este ni MamFarisehu manmanoppe siha , " Mandudulalak Gui' manganiti sa' ninå'i Gui' nina'siña ni ma'gas i aniti as ' Beelzebul ' . "
40012025	Ha tungo' ha' si Jesus håfa hinasson-ñiñiha ya ilek-ña nu siha , " Maseha håyi na nasion yanggen madibibidi yan manmumumu kontra siha ha' ti u dinira åpmam . Yan måseha håfa na songsong pat sino familia ni madibidi put gurupu ya manmumumu kontra siha ha' na maisa siempre u madesgrana .
40012026	Pues yanggen un gurupu gi rainon Satanås esta mumumu yan otro gurupu , pues kumeke'ilek-ña na esta madibibidi ya ti u åpmam siempre u madesgråna !
40012027	Ilek-mimiyu na mandudulalak Yu' aniti sa' put ha nå'i Yu' nina'siña si ' Beelzebul ' . Entonses , håyi numå'i nina'siña i taotåo-miyu para u fanmandulalak huyong aniti ? I mismo tåotåo-miyu prueba na mansen lachi hamyo !
40012028	Åhe' , sino ki i Espiriton Yu'os numå'i Yu' nina'siña para bai Hu fandulalak aniti , ya estegui' prueba na esta måtto i rainon Yu'os giya hamyo .
40012029	" Tåya' siña humåtme i gima' i metgot na tåotåo ya para u machule'guan ni kosås-ña solu ha godde fine'na i metgot na tåotåo ; despues nai siña ha såkke i gima' ennåo na tåotåo .
40012030	" Maseha håyi ni ti humahami pues ha kokontra Yu' ; maseha håyi ni ti ha ayuyuda Yu' numa'daña' pues mañalalapon .
40012031	Put este bai Hu sangåni hamyo : i taotåo siha u fanma'asi'i ni todu klasen isao yan i manailayi na sinangan-ñiha ; låo maseha håyi ni baba sinangån-ña kontra i Espiritu Sånto ti u ma'asi'i' .
40012032	Yanggen guaha sumångan una kosa kontra i Lahen i Taotao siempre u ma'asi'i gui' ; låo yanggen guaha sumångan una kosa kontra i Espiritu Sånto ti u ma'asi'i gui' ni på'go o sino ni ngai'an .
40012033	" Diklåra na måolek i trongko yan måolek i tinekcha'-ña o sino diklåra na båba i trongko yan båba i tinekchå'-ña , unu pat i otro , sa' un tutungo' i trongko ginen i tinekchå'-ña .
40012034	Kalang hamyo kulepbla , taimanu siña en sangan manmåolek na kosas ni manailayi hamyo ? I pachot ha såsangan håfa manggaigi gi kurason .
40012035	I maolek na tåotåo måolek prudoktoto-ña ni ha na'huhuyong ginen i minaolek-ña ; ya i baba na tåotåo båba prudoktoto-ña ni ha na'huhuyong ginen i binabå-ña .
40012036	" Bai Hu sangåni hamyo , na gi Diha det Huisio u fanman nå'i kuenta i taotåo siha put todu i ti masen guåtdia na finiho' ni masångan .
40012037	Ginen i fino'-mu na un måsotta , yan ginen i fino'-mu na un makondena . "
40012038	Guåha unos kuåntos ma'estron i Lai yan MamFarisehu manguentos , ya ilek-ñiha , " Ma'estro , manmalago' ham in li'e Håo chumo'gue unos kuåntos siñåt . "
40012039	Manoppe Gui' , " Un tailayi yan un ti fiet na hinirasion malago' manli'e' siñåt ! Ti u manå'i siñåt solu ayo i siñåt put i prufeta as Jonas .
40012040	Taimanu ha' na eståba si Jonas gi halom i tiyan un dångkolo na guihan tres dihas yan tres noches , pues taiguennåo ha' lokkue' na i Lahen i Taotao u såga tres dihas yan tres noches gi sanhalom i tano' .
40012041	Gi Diha det Huisio u fanacho i taotåo ' Nineveh ' ya siha u kondena hamyo , sa' siha manmañotsot anai mahungok i setmon Jonas . Låo gaigi guini unu ni takhelo'ña ki si Jonas .
40012042	" Gi Diha det Huisio , u kahulo' i Rarainan ' Sheba ' ya guiya u kondena hamyo . Måtto guini i raraina ginen un chågo' tåno' para u ekkongok i minalate' Solomon ; låo gaigi guini unu ni takhelo'ña ki si Solomon .
40012043	" Yanggen humuyong i applacha' na espiritu ginen i taotåo , lumililiko' gi anglo' yan kansådu na tåno' manespipiha un lugåt ni para u deskånsa låo ti mañodda' .
40012044	Pues ilek-ña , ' Bai hu ta'lo tåtte guihi . ' Ya anai måtto tåtte ha sodda' na tåya' sumåsaga , ya esta mabålle yan ma'arekla .
40012045	Pues humånao ta'lo ya mangonne' tåtte på'go na biåhi siette na espiritu ni mås manailayi ki guiya . Manhålom ya mañåga guennåo . Pues i uttemoña ennåo na tåotåo mås båba ki i finene'na . Ya siempre taiguini humuyongña este i tailayi na hinirasion . "
40012046	Ha kuentutusi ha' si Jesus trabiha i linahyan tåotåo anai manmåtto si nanå-ña yan i mañe'lu-ña gi sanhiyong para u makuentusi .
40012047	Guaha unu umalok nu Guiya , " Manotohge guihi huyong si nanå-mu yan i mañe'lu-mu ya manmalago' na un makuentusi . "
40012048	Ha sangåni si Jesus ayo i kumuentusi Gui' , " Håyi nanå'-hu ? Håyi mañe'lu-hu ? "
40012049	Pues , mientras Ha tatancho' i mandesipulu-ña , " Estegui' nanå-hu yan mañe'lu-hu siha .
40012050	Maseha håyi ni chumocho'gue i minalago' i linangitan na Tatå-hu guiya ennåo che'lu-hu yan nanå'-hu . "
40013001	Gi mismo ha'åni anai Ha dingu si Jesus i gima' , matå'chong påpa' gi kanton hagoi .
40013002	Humuyong na un dangkolon linahyan tåotåo manetnon gi uriya-ña pues ennåo na humånåo ya matå'chong gi boti mientras i taotåo siha manotohge gi kanton hånom .
40013003	Mangkuinentusi siha åpmam gi fina'akomparasion gi taiguini na manera : " Un lancheru humånåo huyong para u fañåtpe simiya .
40013004	Palu gi sinatpe-ña mamoddong gi chalan tåotåo , ya manmåtto i paluma ya makånno' .
40013005	Palu gi sinatpe-ña mamoddong gi halom åcho' , anai didide' odda' . Mandokko' ensegidas sa' ti taddong i edda' ,
40013006	låo anai kahulo' i atdao ya manhena'me , matutuhon manmalåyu sa' didide' hale'-ñiha .
40013007	Lokkue' , palu gi sinatpe-ña mamoddong gi halom tituka' , anai mandångkolo este , manñiñikot .
40013008	Put los uttemo , palu gi sinatpe-ña mamoddong gi måolek na odda' ya manmanokcha' siento , pat sino sisenta , o sino trenta buettas .
40013009	" Kada unu debi di u gof ripåra håfa hiningongok-ña . "
40013010	Anai manmåtto guatu gi fi'on Jesus i mandesipulu-ña , mafaisen Gui' , " Håfa na Un kuentutusi siha gi fina'akomparasion ? "
40013011	Manoppe Gui' , " Hamyo manmanå'i para en tingo' i mesterion i Rainon i langet , låo ti manmanå'i i otro tåotåo siha .
40013012	I taotåo ni gai guinaha umanå'i mås asta ki sosopbla ; låo i taotåo ni tai' guinaha , kon todu i didide' na guinaha-ña u ma'åmot .
40013013	" Hu u'usa fina'akomparasion yanggen Hu kuentusi siha sa' manmana'atan låo ti manmanli'li'e' , mane'ekongok låo ti manmanhuhungok yan ti manmangomprerende .
40013014	Makumple giya siha i sinangan i prufeta as Isaias : ' Ekongok yanggen manmalago' hamyo , låo ti en komprende , Gof atan yanggen manmalago' hamyo , låo ti en li'e' .
40013015	Manñamma' i kurason este na tåotåo siha . Chatha' manmanhuhungok ni talangan-ñiha , måsen huchom i matan-ñiha ; sa' tieni ki manmanli'e' ni måtan-ñiha , ya u fana'lo tåtte giya Guåhu , ya bai Hu na'fanhomlo' siha . '
40013016	" Låo matuna i matan-miyu sa' manmanlili'e' yan matuna i talangan-miyu sa manmanhuhungok .
40013017	Åmen , bai Hu asigura hamyo , meggai na prufeta yan meggai na mañåntos manmalago' mali'e' håfa en li'e låo ti mali'e' , manmalago' mahungok håfa en hingok låo ti mahungok .
40013018	" Atituyi måolek i mañåñatpe simiya na fina'akomparasion .
40013019	I simiya gi chalan era ayo na tåotåo i humungok i nutisian i rainu sin u komprende . Malak guatu giya guiya ayo i tailayi para u såkke ayo i masåtpe gi kurason-ña .
40013020	I simiya ni basnak gi halom åcho' era ayo na tåotåo i humungok i nutisia ya ha risibi kon minagof finene'na .
40013021	Låo tai hale' , pues un ratu ha' dinira . Anai manmåtto i prublema yan anai mapetsigi gui' put i mensåhi , ensegidas hinalang .
40013022	Ayo i masåtpe gi halom tituka' era i taotåo ni ha hungok i mensåhi , låo despues i chinathinasso put este na tåno' yan i guinaiyan salåppe' niñikot . Tåya' ennåo ni håfa kosechå-ña .
40013023	Låo ayo i masåtpe gi maolek na odda' era i tåotåo ni ha hungok i nutisia ya ha aksepta . Guiya ennåo i manokcha' siento -- pat sisenta -- pat trenta na kusecha . "
40013024	Ha sangåni si Jesus i linahyan otro na fina'akomparasion : " I Rainon i langet siña ma'akompåra yan i taotao ni mañåtpe ni maolek na simiya gi gualo'-ña .
40013025	Anai manmamaigo' todu , måtto i inimigu-ña ya manåtme simiyan chå'guan gi entalo' i trigu , despues humånåo .
40013026	Anai ha tutuhon manmanokcha' yan mano'a' i trigu , manannok lokkue' i cha'guan .
40013027	Manmåtto i tentågo' i gai gualo' ya masangåni gui' , ' Siñot , adda ti måolek na simiya tinanom-mu gi gualo'-mu ? Mangginen manu ayo siha i cha'guan ? '
40013028	Manoppe gui' , ' I inimigu-hu chomo'gue este . ' Mafaisen gui' ni tentago'-ña , ' Kåo malago' håo ya bai in ripåsa ? '
40013029	Manoppe gui' , ' Munga , sa' yanggen en be'ok i cha'guan siña ha' en chabe'ok yan i trigu .
40013030	Po'lo ya u fanla'chok parehu asta i tiempon kine'ko' ya gi tiempon kine'ko' guåhu bai Hu sangåni siha i para u fanmango'ko' , na'fanmonton finene'na i cha'guan ya u fanmasongge , despues nai rikohi yan en chile' i trigu guatu gi dipositu . ' "
40013031	Mansenangåni siha ta'lo as Jesus otro fina'akomparasion : " I Rainon i langet uma'achule' yan i pipitas moståsa ni guaha chumule' ya ha såtpe gi gualo' .
40013032	Guiya este i mas dikike' na simiya gi todu , låo yanggen dumångkolo guiya mås dångkolo ki todu i tinanom siha . Mama'un dångkolo na trongko ya i paluma manmafåtto ya mafa'titinas i chenchon-ñiha gi ramås-ña siha . "
40013033	Mansenangåni siha ta'lo otro na fina'akomparasion : " I Rainon i langet kalang i libadura ni ha chule' i palåo'an ya ha yaka' yan tres mididan arina , asta ki enteru i yinaka' bulåchu . "
40013034	Todu este siha na leksion Ha fa'nå'gue si Jesus i linahyan tåotåo gi fina'akomparasion . Gi fina'akomparasion ha' na Ha fa'nå'gue siha ,
40013035	para u makumple håfa masångan ginen i prufeta : " Bai Hu kuentusi siha gi fina'akomparasion , Bai Hu anunsia håfa hagas ha' uma'atok desde i tutuhon i tåno' . "
40013036	Despues Ha na'fanhånåo si Jesus i linahyan ya humånåo Gui' para i gima' . Manmåtto guatu giya Guiya i mandesipulu yan este na finaisen , " Esplikåyi ham put i cha'guan gi halom tåno' na fina'akomparasion . "
40013037	Gi ineppe-ña ilek-ña , " I lancheru ni mañåñatpe måolek na simiya era Guiya i Lahen i Taotåo ;
40013038	I gualo' era i siudadånon i Rainu . I cha'guan ha riprisesenta i siudadånon ayo i tailayi
40013039	ya i inimigu ni sumåtpe i simiyan chå'guan era si Satanås . I ha'anen kine'ko' , es di set , i uttemon i tano' , ya i manmangongo'ko' era i manånghet .
40013040	Taimanu ha' na marikokohi i cha'guan ya masosongge , taiguennåo ha' lokkue' gi uttemon i tano' .
40013041	I Lahen i Taotåo siempre Ha na'fanhånåo i mananghet-ña para u marikohi ginen i Raino-ña todu ayo siha i umepok otro tåotåo siha para u matulaika i hinenggen-ñiha yan i chumocho'gue i tailayi .
40013042	U famblenangko siha ni anghet hålom gi hetnon guåfi ya guennåo na u fangasao yan u fanchikchek nifen-ñiha .
40013043	Despues i taotåo Yu'os siha u fanma'lak kalang i atdao gi Rainon i Tatan-ñiha . Pues fanekongok yanggen guaha talangan-miyu !
40013044	" I Rainon i langet siña ma'akompåra yan un guaguan na alåhas ni mahåfot gi fanggualu'an ya despues sinedda' ni un tåotåo . Ha nå'na' di nuebu , ya gi minagof-ña humånåo ya ha bende todu i guinaha-ña ya ha fåhan ennåo na guålo' .
40013045	" Parehu lokkue' , i Rainon i langet kalang i kumetsiånte ni manespipiha ni manmåolek na petlas .
40013046	Anai ha sodda' unu ni sen guaguan na petlas , humånåo tåtte ya ha na'fanmabende todu i guinaha-ña ya ha fahan ennåo na petlas .
40013047	" I Rainon i langet lokkue' siña ma'akompåra yan i chenchulu ni mayotte huyong gi hagoi , ya manrekohi todu klasen guihan .
40013048	Anai bula , masåggue' hålom gi kanton hagoi ya manmatå'chong påpa' para u ma'ayek ayo i manggái bali ya manmapo'lo gi sahguan . Ayo siha i manai bali manmayute' .
40013049	Taiguennåo ha' siempre humuyong-ña gi uttemon i tano' . U fanhånåo i manånghet huyong ya u masipåra i manailayi ginen i manmåolek ,
40013050	ya u fanmayotte guatu gi sagan guåfi i manailayi , anai u fanggågak yan u fanchikchek nifen-ñiha . "
40013051	Mamfinaisen siha as Jesus , " Kåo en komprende todu este siha ? " Manmanoppe siha , " Hunggan . "
40013052	Pues ilek-ña si Jesus , " Kada unu gi ma'estron i Lai ni humålom dumisipulu gi Rainon i langet kalang i tatan i gima' ni siña ha laknos ginen i dipusitu-ña parehu ha' i nuebu yan i bihu . "
40013053	Anai monhåyan si Jesus ni este siha na fina'akomparasion , Ha dingu ennåo na lugåt ;
40013054	ya humånåo tåtte para i sengsong-ña . Ha gåsta tiempo-ña mama'nåna'gue gi sinagoga . Nina'fansen manman todu i humungok Gui' ya ilek-ñiha entre siha , " Amånu este na tåotåo nai mañule' ni este na tiningo' yan milagrosu na fuetsa ?
40013055	Kåo ti Guiya este i lahen i katpenteru ? Na adda' ti si Maria nanå-ña yan si Santiago , Jose , Simon yan ' Judas ' i mañe'lu-ña ?
40013056	Na ti mañåsaga guini todu i mañe'lu-ña famalåo'an ? Ginen manu nai Ha risibi este siha ? "
40013057	Ti mahulat makomprende håfa na klasen tåotåo Gui' . Ilek-ña si Jesus nu siha , " Todu i tiempo i prufeta ma'o'onra fuera di i tano'-ña , yan fuera mås gi gimå'-ña ? "
40013058	Ya tåya' fina'tinås-ña milågru guennåo sa' put i manai hinenggen-ñiha .
40014001	Guihi na tiempo si Hirodes , i ma'gas Galileha , ha hungok i riputasion Jesus .
40014002	Ha sangåni i ufisiåt-ña siha , " Este na tåotåo guiya si Juan Bautista -- guiya mismo petsonåt , mana'kahulo' gui' ginen i finatai . Estegue' i rason na milagrusu i fuetsa ni machocho'cho' giya guiya ! "
40014003	Hasso na si Hirodes ha na'ma'aresta si Juan ya ha kadena , ya ha presu gui' put si Hirodihas , i asaguan i che'lu-ña as Felipe .
40014004	Si Hirodes ha cho'gue ennåo sa' put i sinangåni gui' as Juan na , " Ti dinanche na para un daña' yan ennåo na palåo'an . "
40014005	Malago' si Hirodes na para u puno' si Juan låo ma'å'ñåo gui' ni ManHodihos , sa' masupoponi na prufeta gui' .
40014006	Entonses , gi kumple años Hirodes bumaila i hagan Hirodihas gi me'nan i taotåo siha ya nina'sen magof si Hirodes ,
40014007	pues manhula na u nå'i gui' måseha håfa ni malago'-ña .
40014008	Tinago' gui' as nanå-ña na taiguini u sångan , " Chuli'i yu' mågi gi hilo' bandeha ni ilon Juan Bautista . "
40014009	Nina'triste i rai ensegidas , låo put i manhula gui' yan put i bisita siha ni maneståba guennåo manotden na u manå'i ni malago'-ña i palåo'an .
40014010	Manågo' na u ma'utot agagå'-ña si Juan gi presu .
40014011	Machule' hålom i ilon Juan gi hilo' i bandeha ya manå'i i palåo'an , ya guiya chumule' guatu gi as nanå-ña .
40014012	Un råtu despues manmåtto i disipulon Juan ya makonne' i tataotåo-ña para u mahåfot . Despues manmåtto yan masangåni si Jesus .
40014013	Anai Ha hungok si Jesus put i finatai Juan i manakpåpangi , ma'udai gi boti ya humånåo Guiguiya ha' na maisa para un lugåt ni tåya' tåotåo . Mahungok ni linahyan este , pues manmamokkat ya madalalaki Gui' ginen i sengsong siha .
40014014	Anai tumunok si Jesus ginen i boti ya Ha li'e' i linahyan tåotåo , nina'ma'åse' i kurason-ña , ya Ha na'fanhomlo' i manmalångon-ñiha .
40014015	Anai kumeke homhom , manmåtto i mandesipulu-ña ya masangåni Gui' , " Tåya' sumåsaga guini na lugåt ya esta kalang atrasåo . Sotta i taotåo siha ya u fanhånåo para i sengsong ya u fanmamåhan na'-ñiha . "
40014016	Mansenangåni siha as Jesus , " Ti prisisu na u fanmachalapon . Hamyo mismo nå'i siha na'-ñiha . "
40014017	Manmanoppe siha , " Tåya' guini sino ki ennåo ha' i singko pidason pån yan dos guihan . "
40014018	Ilek-ña si Jesus nu siha , " Chule' mågi ennåo . "
40014019	Despues Ha tågo' i linahyan tåotåo para u fanmatå'chong gi cha'guan . Ha chule' i singko na pidason pån yan dos guihan , ya tumalakhilo' gi langet , Ha bendisi ya Ha ipe' i pån ya Ha nå'i i mandesipulu-ña ya siha pumåtte i taotåo siha .
40014020	Todu ayo siha i maneståba mañocho asta ki manhåspok . I ngatnan anai marikohi bula ha' dosse na kanåstra .
40014021	Ayo siha i maneståba guihi mås ki singko mit fuera di i famalåo'an yan famagu'on .
40014022	Anai manhåspok i linahyan tåotåo Ha ensiste si Jesus na u fanma'udai gi boti i mandesipulu-ña ya u fanmofo'na guatu gi otro bandan hagoi , mientras Ha rititira i taotåo siha .
40014023	Despue di Ha na'fanhånåo si Jesus i taotåo siha , humånåo Gui' na maisa hulo' gi ekso' para u fanåyuyot ,
40014024	ya Guiguiya ha' na maisa guennåo anai kumekehomhom . Mientras tånto , i boti ni esta måolek chinago'-ña huyong tinituhon chinalåochåo ni napu sa' mumetgot i manglo' .
40014025	Kåsi ennåo i alas tres gi chatanmak mali'e' Gui' guaguaguatu giya siha mamomokkat gi hilo' i hanom .
40014026	Anai mali'e' Gui' na mamomokkat gi hilo' hånom nina'fansen luhan i mandesipulu . Ilek-ñiha , " Enagui' i fafa'ña'gue , " ya gi mina'å'ñao-ñiha manessalao .
40014027	Ensegidas maninasigura siha as Jesus , " Na'fantrangkilu ha' hamyo ! Guåhu ha' . Cha'-miyu fanma'å'a'ñao ! "
40014028	Kumuentos si Pedro ya ilek-ña , " Asaina , yanggen magåhet na Hågu , tågo' yu' ya bai hu famokkat gi hilo' hånom guatu giya Hågu . "
40014029	Ilek-ña si Jesus , " Maila' ! " Pues humuyong si Pedro gi boti ya ha tutuhon mamokkat gi hilo' hånom guatu para as Jesus .
40014030	Låo anai ha siente na gof metgot i manglo' , muma'å'ñåo gui' ya ha tutuhon mañokñok , pues umessalao , " Asaina , na'libri yu' ! "
40014031	Ha estira huyong i kannai-ña , " Ai na niñatata i hinengge-mu ! Håfa na muma'å'ñao håo ? "
40014032	Gigon humålom i dos gi boti , pumåra i manglo' .
40014033	Ayo siha i maneståba gi halom i boti ma'adora Gui' ilek-ñiha , " Sin duda , magåhet , Hågu i Lahen Yu'os . "
40014034	Makrusa i hagoi ya manmåtto gi kanton tåno' giya ' Gennesaret ' ;
40014035	ya i lalåhi siha guennåo na songsong , anai maripåra na Guiya si Jesus , machalapon i kuentos guennåo na destritu . Makonni'i Gui' ni taotåo siha ni manmalångu ,
40014036	ya mafaisen Gui' na tåya' para u macho'gue sino ki para u sedi ha' i manmalångu para u mapacha i magagu-ña . Todu i manmamacha mana'fanhomlo' kabåles .
40015001	I MamFarisehu yan i ma'estron i Lai ginen Hirusalen manmåtto guatu gi as Jesus yan este na kuestion ,
40015002	" Håfa i mandesipulu-mu na makokontra i kostumbren i mañaina-ta ? Put ihemplo , ti mafa'gågasi kabåles i kannai-ñiha åntes di u fañocho . "
40015003	Gi ineppe-ña ilek-ña nu siha , " Ya hamyo håfa na en kekentra i tinago' Yu'os put i kostumbren-miyu ?
40015004	Put ihemplo , esta ilek-ña si Yu'os , ' Onra si tatå-mu yan si nanå-mu , ' ya , ' Maseha håyi ni ha chatfinu'i si tatå-ña pat si nanå-ña u mapuno' . '
40015005	Låo hamyo en diklåra , ' Maseha håyi ni umålok as tatå-ña pat nanå-ña , måseha håfa na ayudu ginen guahu esta ma'ufresi para si Yu'os , '
40015006	ya ti ha nisisita na u onra si tatå-ña . Este kumeke'ilek-ña na en na'tai bali i finiho' Yu'os put i para en dalalaki i kostumbren-miyu .
40015007	Manhepokritu hamyo ! Gof dinanche si Isaias anai ha sångan put hamyo :
40015008	' Este na tåotågui ma'o'onra Yu' ni labios-ñiha låo i kurason-ñiha chågo' ginen Guahu .
40015009	Tai bali adorasion-ñiha nu Guåhu , sa' mafa'tenago Yu'os i tinago' tåotåo ha' . ' "
40015010	Ha ågang si Jesus i linahyan ya ilek-ña nu siha : " Ekongok ya chagi kumomprende .
40015011	Åhe' ti ayo i humålom gi pachot tåotåo numa'a'applacha' gui' ; sino ki ayo i humuyong ginen i pachot-ña . "
40015012	Manmåtto guatu i mandesipulu-ña ya ilek-ñiha , " Kåo Un tungo' na manineskandalisa i MamFarisehu put i fino'-mu ? "
40015013	Manoppe Gui' , " Todu i ti tinanom Tatå-hu u fanmabo'ok .
40015014	Po'lo ya u fanhånåo gi hinanåo-ñiha ; siha mambåchet ni manmamimipet otro båchet . Yanggen un båchet ha pipet i otro båchet , siempre chapoddong i dos gi halom hoyu . "
40015015	Entonses kumuentos si Pedro para u ålok , " Esplikåyi ham ni fina'akomparasion . "
40015016	Mamaisen si Jesus , " Kåo kon todu hamyo ti siña manmangomprende ?
40015017	Kåo ti en komprende na todu i humålom gi pachot tåotåo maloloffan gi estomagu despues humuyong ginen i tataotåo ,
40015018	låo ayo i humuyong ginen i pachot måfatto ginen i hinasso ? Este na klåsi muna'a'applacha' i taotåo .
40015019	Måfatto ginen i hinasso manailayi na plånu siha : mamuno' , che'cho' adotterihas , umabale' , mañåkke , mamaiseknani mandagi , yan chatfino' kontra as Yu'os .
40015020	Este siha numa'a'applacha' i taotåo . Låo ti u nina'åpplacha' i taotåo -- put i ti ha fa'gåsi i kannai-ña . "
40015021	Sumuha si Jesus guennåo na lugåt ya humånåo para ' Tyre' yan ' Sidon ' .
40015022	Entonses , måtto giya Guiya un palåo'an ' Canaanite' ni sumåsaga guennåo na lugåt ya inessalågui' Gui' , " Asaina , Lahen David , gai ma'ase' nu guåhu ! I hagå-hu mampos inatbororota ni aniti . "
40015023	Låo ti ineppe as Jesus . Manmåtto i mandesipulu-ña ya matutuhon mafaisen Gui' put fabot na u , " Dulalak i palåo'an . Sigi ha' ha essalågui' hit . "
40015024	Ilek-ña si Jesus , " I matago'-hu para ayo ha' siha i manmalingu na kinilu gi taotåo Israhet . "
40015025	Pues malak mo'na ya ha adora si Jesus ya ha faisen Gui' , " Asaina , ayuda yu' ! "
40015026	Låo manoppe si Jesus , " Ti dinanche para ta chule' i nengkanno' ginen i famagu'on ya ta nå'i i ga'lågu . "
40015027	Låo ha ensiste i palåo'an ya ilek-ña , " Put fabot , Asaina , kon todu i ga'lågu mañochocho ni ngatnan ni popoddong ginen i lamasan i amon-ñiha . "
40015028	Ineppe gui' as Jesus ya ilek-ña , " Palåo'an , metgot i hinengge-mu ! U machogue i minalago'-mu . " Ennåo mismo na ora lumamåolek i hagå-ña .
40015029	Ha dingu si Jesus ayo na lugåt ya maloffan gi uriyan i hagoin Galileha . Humånåo hulo' gi kanton i ekso' ya matå'chong guennåo .
40015030	Dångkolo na linahyan tåotåo manmåtto guatu giya Guiya makokonne' i maninutet , i mandesfeguråo , i mambåchet , i manudu , yan meggai otro siha . Manmapo'lo este siha gi me'nå-ña ya Ha na'fanhomlo' todu .
40015031	Nina'fansen manman i linahyan siha anai mali'e' na manguekuentos i idu , manhomlo' i mandesfeguråo , manmamokkat i maninutet , yan manmanli'e' i mambåchet . Matuna i Yi'os Israhet .
40015032	Ha ågang si Jesus i mandesipulu-ña ya ilek-ña , " Ha na'ma'åse' Yu' i linahyan tåotåo . Esta tres dihas di manhami ya tåya' para u makånno' . Ti ya-hu numa'fanhånåo siha manñålang , sa' siña ha' manlalangu gi hinanao-ñiha . "
40015033	Ilek-ñiha i mandesipulu-ña nu Guiya , " Månu nai para ta fanmañodda' pån guini na apattåo lugåt para u fannahong i linahyan ? "
40015034	Låo mamfenaisen siha as Jesus , " Kuånto pidason pån guahan-miyu ? " Manmanoppe siha , " Siete , yan unos kuåntos mandikike' na guihan . "
40015035	Despues Ha sangåni i linahyan para u fanmatå'chong gi hilo' odda' .
40015036	Ha chule' i siette na pidason pån yan i guihan , ya despues di mannå'i gråsia Ha ipe' ya Ha nå'i i mandesipulu-ña para u manå'i i linahyan tåotåo .
40015037	Todu mañocho asta ki manhåspok . Anai marikohi i sepbla na pidåsu siha , nina'bula siette na kanåstra .
40015038	I kantidan tåotåo ni mana'fañocho ennåo i kuåtro mit , fuera di famalåo'an yan famagu'on .
40015039	Despues di Ha na'fanhånåo si Jesus i linahyan tåotåo , ma'udai gi boti ya humånåo para i destriton ' Magadan ' .
40016001	Manmåtto guatu gi as Jesus unos kuåntos Farisehu yan Sadusehu , ya put i para u machagi Gui' , mafaisen para u fannina'li'e' siñåt gi langet .
40016002	Mansenangåni siha ni este , " Yanggen kumekemachom i atdao ilek-miyu , ' Bunitu siempre i ha'åni sa' agaga' i mapagåhes . '
40016003	Låo gi egga'an ilek-miyu , ' Siempre chatha'an på'go sa' agaga' yan homhom i mapagåhes . ' Yanggen en tingo' tumaitai i siñåt i mapagåhes , kåo ti siña en taitai i siñåt i tiempo ?
40016004	Tailayi yan tai hinengge i taotåo siha på'go na tiempo ! En gagåo Yu' un milågru ? Ahe ! Unu ha' na milågru para en fanmanå'i , i milagron Jonas . " Anai monhåyan Ha sångan este gotpe ha' mandeningu siha .
40016005	Anai manmåtto i disipulu siha gi otro bandan hagoi maripåra na manmaleffa siha ti manmañule' pån .
40016006	Ilek-ña si Jesus nu siha , " Adahi hamyo ni libaduran i Farisehu yan i Sadusehu . "
40016007	Matutuhon manguentos entre siha , " Ha sångan este sa' put i ti manmañule' hit pån . "
40016008	Ha tungo' ha' si Jesus håfa gaigi gi hinasson-ñiha ya ilek-ña , " Håfa na en sasangan gi entalo'-miyu na tåya' pån ? Ti metgot i hinenggen-miyu !
40016009	Kåo ti en kemprerende ha' ? Kåo manmaleffa hamyo ni singko pidason pån para i singko mit yan kåo manmaleffa hamyo kuånto en rikohi na kanåstra bula ni sepbla ?
40016010	Pat sino i siette na pidason pån para i kuåtro mit yan kuånto na kanåstra en rikohi ?
40016011	Sa' håfa na ti siña en komprende na ti put i pån kuentotos-hu låo Hu akonseseha hamyo kontra i libaduran i Farisehu yan i Sadusehu siha ! "
40016012	Put los uttemo makomprende na ti mansenangångani siha na u ma'adahi siha ginen i libadura ni ma'u'usa gi pån låo para u ma'adahi siha ginen i fina'nå'guen i Farisehu yan i Sadusehu .
40016013	Humånåo si Jesus para i lugåt gi fi'on i sengsong ' Caesarea Philippi' , ya Ha faisen i mandesipulu-ña , " Håyi ilek-ñiñiha i taotåo siha put i Lahen i Taotåo ? "
40016014	Manmanoppe siha , " Guaha umå'alok si Juan Bautista . Otro siha umå'alok si Elias , mientras otro siha sumåsangan na si Jeremias , pat sino unu gi prufeta . "
40016015	Mamfenaisen siha as Jesus , " Låo hamyo , håyi en pepe'lo Yu' ? "
40016016	Manoppe si Simon Pedro , " Hågu i Misihas , i Lahen i lala'la' na Yu'os . "
40016017	Manoppe si Jesus , " Simon , Lahen Juan , magåhet na magof håo ! Sa' este na minagåhet ti måtto giya hågu ginen un tåotåo , sino ki måtto direktamente ginen as Tatå-hu gi langet .
40016018	Pues bai Hu sangåni håo : na hågu åcho' håo , Pedro , ya gi hilo' este na åcho' nai bai Hu kåhat i Gima' Yu'os-hu , ya ni sikera i finatai ti u ginanna .
40016019	Siempre bai Hu nå'i håo ni yaben i Rainon i langet ; håfa un pribi gi tåno' u mapribi gi langet ; håfa un petmiti gi tano' u mapetmiti gi langet . "
40016020	Despues Ha otden si Jesus i mandesipulu-ña para cha'-ñiha fane'esangani ni håyi na Guiya i Misihas .
40016021	Desde ennåo na tiempo Ha tutuhon si Jesus sumangåni klåru i mandesipulu-ña , " Debi di bai Hu hånåo para Hirusalen para bai Hu famadesi meggai ginen i manåmko' , i manma'gas mamåle' , yan i ma'estron i Lai . Para bai Hu mapuno' , låo gi mina'tres dihas para bai Hu mana'lå'la' ta'lo . "
40016022	Kinenne' Gui' as Pedro gi un bånda ya tinituhon linalåtde . Ilek-ña si Pedro , " Si Yu'os ti u sedi este , Asaina . Ti debi di u måsusedi este nu Hågu ! "
40016023	Ha bira Gui' si Jesus ya ilek-ña as Pedro , " Ritira håo ginen Guåhu , Satanås ! Estotbo håo gi me'nå-hu , sa' i hinassoso-mu hinasson tåotåo ha' , åhe' ti hinasson Yu'os ! "
40016024	Despues ilek-ña si Jesus nu i mandesipulu-ña : " Yanggen guaha malago' dumalalaki Yu' , debi di u maleffanñaihon nu guiya mismo , u uma i kilu'os-ña , ya u dalalaki Yu' .
40016025	I taotåo ni malago' na para u såtba i lina'lå'-ña siempre ha na'falingu ; låo i taotåo ni ha na'falingu i lina'lå'-ña put Guåhu siempre ha sodda' .
40016026	Kåo guaha ganansiå-ña i taotåo yanggen ha gånna todu i tano' låo ha na'falingu i lina'lå'-ña ? Åhe' ! Tåya' i taotåo siña ha na'enñaihon put i para u gånna tåtte i lina'lå'-ña .
40016027	I Lahen i Taotåo esta ha' para u fåtto gi glorian i Tatå-ña yan i mananghet-ña siha , ya guennåo nai siempre ha apåsi kada unu sigun gi fina'tinås-ña .
40016028	Åmen , hahasso este ! Guaha guini ti para u fanmåtai asta ki mali'e' na måtto i Lahen i Taotåo komu Rai . "
40017001	Despues di sais dihas Ha konne' si Jesus si Pedro , yan i dos chume'lu as Juan yan Santiago , hulo' gi un takhelo' na okso' sabana mañisiha ha' na maisa .
40017002	Mientras ma'a'atan Gui' , matulaika figurå-ña : muma'lak i matå-ña taiguihi i atdao , ya umå'paka' i magagu-ña kalang kåndet .
40017003	Despues , i tres na mandesipulu mali'e' si Moises yan Elias manguekuentos yan si Jesus .
40017004	Entonses kumuentos si Pedro ya ilek-ña as Jesus , " Asaina , mansuette sa' manggaigi hit guini ; yanggen malago' Håo , bai hu fanhåtsa tres na palapåla guini , unu para Hågu , unu para si Moises , yan unu para si Elias . "
40017005	Mientras kumuekuentos , mantenampe siha ni un låmlåm na mapagåhes ya un bos ginen i mapagåhes ilek-ña : " Guiya este i Hu gofli'e' na Lahi-hu , i numa'mamagof Yu' -- ekongok Gui' ! "
40017006	Anai ma hungok i bos ni mandesipulu nina'fansen ma'å'ñåo siha ya manoppop påpa' gi edda' .
40017007	Malak guatu si Jesus giya siha ya mampenacha . Ilek-ña , " Fangahulo' , Cha'-miyu fanma'å'a'ñåo ! "
40017008	Pues anai manalakhilo' tåya' otro lini'e'-ñiha fuera di si Jesus .
40017009	Anai manotutunok ginen i ekso' sabåna maninetden siha as Jesus , " Cha'-miyu fane'e'sangani ni håyi put este i lini'e'-miyu asta ki mana'lå'la' ta'lo i Lahen i Taotåo ginen i finatai . "
40017010	Pues mafaisen si Jesus nu i mandesipulu-ña , " Håfa na ilek-ñiha i ma'estron i Lai na debi di u fåtto si Elias fine'na ? "
40017011	Manoppe si Jesus , " Hunggan , si Elias måtto finene'na , ya guiya para u na'listo todu .
40017012	Låo bai Hu sangåni hamyo ni este : Esta måtto si Elias ya ti maripåra gui' nu i taotåo , låo matråta gui' taimanu ha' i minalago'-ñiha . Taiguennåo ha' lokkue' siha siempre matråta i Lahen i Taotåo . "
40017013	Despues nai makomprende ni mandesipulu na kumuekuentos Gui' put si Juan Bautista .
40017014	Anai mangguaguaguatu para i linahyan tåotåo , un låhi malak guatu gi as Jesus ya dumimu påpa' gi me'nå-ña .
40017015	Ilek-ña , " Asaina , gai ma'ase' nu i lahi-hu , sa' malångu ni chetnot mañåggui' ya yanggen inatåka , sesso poddong hålom gi guafi yan gi hanom .
40017016	Hu konne' gui' guatu para i mandesipulu-mu låo ti siña mana'homlo' . "
40017017	Gi ineppe-ña , ilek-ña si Jesus , " Ai na mansen tai hinengge yan manlachi hamyo ! Kuåntos tiempo para bai Hu såsaga ha' gi entalo'-miyu ? Kuåntos tiempo para bai Hu susungon ha' hamyo ? Konni'i Yu' magi nu guiya ! "
40017018	Ha lalåtde si Jesus i aniti , ya humuyong i aniti ginen i patgon . Ennåo mismo na mumento humomlo' i patgon .
40017019	Manmåtto guatu sikretu i mandesipulu gi as Jesus ya mafaisen Gui' , " Håfa na ti siña in dilalak i aniti ? "
40017020	Mansenangåni siha , " Sa' gof didide' hinenggen-miyu . Åmen , bai Hu asigura hamyo , na yanggen guaha hinenggen-miyu taiguihi i mineddong i pipitas moståsa , siña en alok ni este na okso' , ' fanhånåo ginen este asta ayo guatu ! ' ya siempre maninesge hamyo . Tåya' emposipble para hamyo .
40017021	Låo este na klåsi ti siña en dilalak solu ginen i tinayuyot yan ayunat . "
40017022	Anai manasodda' ta'lo giya Galileha , mansenangåni siha as Jesus , " I Lahen i Taotåo para u ma'entrega gi kannai i taotåo siha ,
40017023	ni para u pinino' Gui' , låo para u mana'lå'la' ta'lo gi mina'tres dihas . " Anai mahungok este nina'fansen triste siha .
40017024	Anai manhålom si Jesus yan i mandesipulu-ña giya ' Capernaum ' , manmalak guatu gi as Pedro i taotåo i kontrebusion i templo ya ilek-ñiha nu guiya , " Kåo ti manapåpasi i ma'gås-mu ni kontrebusion i templo ? "
40017025	Manoppe si Pedro , " Hunggan . " Despues anai humålom si Pedro gi gima' , kumuentos si Jesus fine'na , " Håfa upinion-mu , Simon ? Kåo manrekokohi kontrebusion i rai i tano' ginen i siudadånu pat ginen i taotåo hiyong ? "
40017026	Manoppe , " Ginen i taotåo hiyong . " Ilek-ña si Jesus , " Entonses i siudadånu achokka' ti u fanmanapåsi .
40017027	Låo potno u ufende siha ilek-ña , hånåo para i hagoi , yotte i haguet , ya un laknos i finene'na na guihan ni un konne' . Baba i pachot-ña ya siempre un sodda' un pidason salåppe' ni dos buettas bali-ña ki i kontrebusion i templo . Chule' ya un nå'i siha para hågu yan Guåhu . "
40018001	Guennåo mismo na mumento manmalak guatu as Jesus i mandesipulu-ña yan este na kuestion , " Håyi mås empottånte gi Rainon i langet ? "
40018002	Ha ågang un dikike' na påtgon ya Ha na'tohge gi entalo'-ñiha
40018003	ya ilek-ña , " Åmen , bai Hu asigura hamyo , solu en tulaika hamyo ya en fanmama' i dikike' na påtgon , ti en fanhålom gi rainon i langet .
40018004	Maseha håyi ni numa'takpapa' gui' taiguini na påtgon , guiya i mås empottånte gi rainon i langet .
40018005	Maseha håyi ni umaksepta unu ni taiguini na påtgon put Guåhu , Guåhu ma'aksesepta .
40018006	" Put otro punto , yanggen guaha umeppok para u na'tailayi unu ni este siha i mandikike' na famagu'on ni manmanhongge giya Guåhu , måolekña na u magodde i acho' alutung gi aga'gå'-ña ya u malumos gi fondon i tasi .
40018007	Na'ma'se' para i tano' yanggen guaha ni ayo siha na klåsi i para u na'falingu i hinenggen tåotåo nu Guåhu ? Ennåo siha siempre ha' manmasusedi -- låo na'ma'se' gui' ni numa'fanmåsusedi este siha !
40018008	" Yanggen i kannai-mu o sino i addeng-mu numa'lalachi håo , utot ya un yute' ! Måolekña humålom gi lina'la' inutet ki mayogua gi taihinekkok na guåfi yan dos kånnai yan dos åddeng .
40018009	Yanggen i matå-mu numa'i'isao håo , guakkle huyong ya un yute' ! Måolekña humålom gi lina'la' yan un åttadok ki mayogua giya ' Gehenna ' yan dos åttadok .
40018010	" Ega'ga' ya adahi na en chatli'e' este siha i mandikike' na famagu'on . Bai Hu asigura hamyo , na i mananghet-ñiha todu i tiempo ma'a'atan i matan Tatå-hu gi langet . [
40018011	I Lahen i Taotåo esta måtto para u såtba i manmalingu . ]
40018012	" Håfa hinasson-miyu put este : Un tåotåo guaha ga'-ña siento na kinilu ya unu umabak ; kåo ti u dingu i nubenta i nuebi gi ekso' ya u hånåo para u aligao i abak ?
40018013	Hengge Yu' , Amen , na yanggen masuette ya ha sodda' , nina'mås magof ni este i unu ki i nubenta i nuebi ni ti manabak .
40018014	Pues taiguennåo ha' lokkue' , taigue gi planon i linangitan na Tatan-miyu na u falingu maseha unu gi este siha i mandikike' .
40018015	" Yanggen inisagui håo ni che'lu-mu , falak guatu ya un fanu'i gui' ni linachi-ña , låo cha'-mu e'esangani otro . Yanggen inekkongok håo , pues un gånna i kurason i che'lu-mu .
40018016	Låo yanggen siakåsu na ti inekongok håo , fangonne' otro , kosa ki ' i fino' dos pat tres u tachu yan u testeguyi kada kåosa . '
40018017	Yanggen ti maninekongok siha riferi i kåosa guatu gi Gima' Yu'os . Yanggen ni i Gima' Yu'os ti ha ekongok pues tråta gui' komu pagånu pat tåotåo kontrebusion .
40018018	" Åmen , bai Hu asigura hamyo na maseha håfa en pruhibi gi tano' u mapruhibi gi langet , yan måseha håfa ni en petmiti gi tano' u mapetmiti gi langet .
40018019	" Åmen , bai Hu sangåni hamyo ta'lo , yanggen dos giya hamyo en na'daña' i bos-miyu guini gi tåno' para en fanmanåyuyot put maseha håfa , siempre en fanninå'i as Tatå-hu ni gaigi gi langet .
40018020	Amånu ha' na mandaña' dos pat tres gi na'ån-hu , gaigi Yu' siempre gi entalo'-ñiha . "
40018021	Pues måtto si Pedro ya ha faisen si Jesus , " Asaina , kuånto biåhi para u isagui yu' i che'lu-hu ya debi di bai hu asi'i gui' ? Siette biåhi ? "
40018022	Manoppe si Jesus , " Åhe' , ti siette biåhi , sino ki sitenta biåhi mamotteplika yan siette .
40018023	Sa' i rainon i langet siña ma'akompåra yan i rai ni malago' lumi'e' i diben i tentago'-ña siha .
40018024	På'go ha' para u tutuhon manrekunosi , makonni'i' gui' unu ni dumidibi gui' miyon pesos .
40018025	Put i ti nahong para apås-ña ni dibi-ña , manågo' i ma'gås-ña na u mabende gui' , i asaguå-ña , yan i famagu'on-ña komu esklåbu yan kon todu i guinaha-ña kosa ki siña u apåsi i dibi-ña .
40018026	Dumimu påpa' i tentågo' gi me'nan i ma'gås-ña . Ya ilek-ña put fabot , ' Gai pinasensia didide' nu guåhu , ya bai hu apåsi håo kabåles ! '
40018027	Muma'-åse' i rai nu guiya ya dinespensa gui' ni todu i dibi-ña ya sinetta .
40018028	" Gi kinekiyong-ña este na tentågo' umasodda' yan otro tentågo' ni dumidibi gui' unos kuåntos pesos . Gine'te agagå'-ña ya tinituhuni gui' niñikot , ilelek-ña , ' Apåsi yu' ni dibi-mu ! '
40018029	Dumimu påpa' i ga'chong-ña ya ilek-ña put fabot , ' Gai pinasensia didide' nu guåhu , ya bai hu apåsi håo kabåles ! '
40018030	Låo ti malago' inasi'i' gui' ; ya enlugåt di u inasi'i nina'mapresu gui' asta ki empas i dibi-ña .
40018031	Anai mali'e' ni otro tentågo' håfa masusedi , nina'fanggof piniti , ya manhånåo guatu gi rai-ñiha ya makihåyi gui' .
40018032	Pues inagang halom ni rai este na tentågo' . Ilek-ña nu guiya , ' Tai bali håo na esklåbu ! Hu despensa håo ni dibi-mu nu guåhu sa' put i un faisen yu' .
40018033	Debi mohon di un gai ma'ase' ni ga'chong-mu taiguihi i mina'ase'-hu nu hågu . '
40018034	Nina'gof lalålo' i rai ni este , ya ha na'makonne' i tentågo' guatu gi tribunåt para u makastiga asta ki empas todu i dibi-ña . "
40018035	Put los uttemo ilek-ña si Jesus , " Taiguennåo ha' para tratå-ña si Tåta gi langet nu hamyo yanggen ti kada unu giya hamyo en asi'i i che'lon-miyu ginen i kurason-miyu . "
40019001	Anai monhåyan si Jesus Ha sångan este siha , Ha dingu iya Galileha ya måtto gi destriton Hudeha gi otro bandan Hotdan .
40019002	Dångkolo na linahyan tåotåo tumattiyi Gui' ya nina'fanhomlo' guennåo .
40019003	Unos kuåntos Farisehu manmåtto guatu gi as Jesus put i para u machagi mana'kegoddon mafaisen Gui' , " Kåo sinedi ni lai i lahi na u dibutsia i asaguå-ña put maseha håfa na rason ? "
40019004	Manoppe Gui' , " Kåo tåya' nai en taitai i eskretura na gi tutuhon i Nana'huyong Ha fa'tinas siha låhi yan palåo'an
40019005	ya Ha diklåra na , ' Put este na rason na i lahi para u dingu si tatå-ña , yan si nanå-ña ya u daña' yan i asaguå-ña , ya i dos u fama'unu ha' ' ?
40019006	Entonses ti dos esta sino ki unu ha' na sensen . Put ennåo na tåya' tåotåo siña sumipåra håfa nina'daña' Yu'os . "
40019007	Ilek-ñiha nu Guiya , " Pues sa' håfa na manotden si Moises put dibutsio yan i mapraktikan i lai put dibutsio ? "
40019008	Manoppe Gui' , " Mansenedi hamyo as Moises ni dibutsio sa' put i manmahettok ilon-miyu låo ti taiguennåo gi tutuhon .
40019009	Guåhu på'go bai Hu sangåni hamyo , maseha håyi na låhi ni ha dibutsia i asaguå-ña , put maseha nafa na kåosa yanggen ti put che'cho' dishunesto , ya umassagua gui' yan otro ha kumeti adotterio . "
40019010	Ilek-ñiha i mandesipulu nu Guiya , " Yanggen taiguennåo gi entalo' i lahi yan i asaguå-ña pues måolekña ha' ti umassagua . "
40019011	Ilek-ña si Jesus , " Ti todu siña umaksepta este na fina'nå'gue , ayo ha' siha i manmaditetmina para u inaksepta .
40019012	Guaha difirentes rason na ti siña manassagua i lalåhi : guaha siha , sa' taiguennåo manmafañågon-ñiha ; otro siha , sa' otro tåotåo numa'fanaiguennåo siha ; yan otro siha , ti manassagua sa' put i rainon i langet . Sotta gui' ni numa'siña ya u aksepta este na fina'nå'gue . "
40019013	Gi un mumento , makonni'i si Jesus ni taotåo siha famagu'on para u po'lo i kannai-ña gi hilo'-ñiha ya u fanåyuyot , låo manlenalåtde i taotåo siha ni mandesipulu .
40019014	Ilek-ña si Jesus , " Sotta i famagu'on ya u fanmåtto giya Guåhu , cha'-miyu chochomma' siha , sa' este iyon-ñiha i Rainon i langet . "
40019015	Pues Ha po'lo i kannai-ña gi hilo' i ilon-ñiha ya Ha dingu ennåo na lugåt .
40019016	Gi otro ukasion malak guatu as Jesus un låhi ya ilek-ña , " Ma'estro , håfa måolek debi di bai hu cho'gue para bai hu risibi i taihinekkok na lina'la' ? "
40019017	Manoppe si Jesus , " Håfa na un fafaisen Yu' håfa måolek ? Solu Unu ha' måolek . Låo yanggen malago' håo humålom gi lina'la' , kumple i tinago' siha . "
40019018	Mamaisen i taotåo , " Håfa na tinago' ? " Manoppe si Jesus , " Cha'-mu famumuno' ; Munga umadotteriu ; Cha'-mu fañåñakke ; Cha'-mu fanseknanani ni mandagi ;
40019019	Onra si tatå-mu yan si nanå-mu ; ya gofli'e' i pruhimu-mu taiguihi i un gofli'e' håo mismo . "
40019020	Ilek-ña este i heben na låhi , " Hagas ha' hu kumple todu este siha ; håfa mås debi di bai hu cho'gue ? "
40019021	Sinangåni gui' as Jesus , " Yanggen para un prifekto malago'-mu , hånåo , ya un bende todu i guinaha-mu , ya un nå'i i mamopble , ya siempre guaha rikeså-mu gi langet . Despues di este , bira håo mågi ya un tattiyi Yu' . "
40019022	Anai ha hungok este siha na palåbras , nina'triste i heben na låhi ya må'pos , sa' sen meggai guinaha-ña .
40019023	Ilek-ña si Jesus ni mandesipulu-ña , " Åmen , bai Hu asigura hamyo , na gof mappot i riku na tåotåo humålom gi rainon i langet .
40019024	Bai Hu ripiti håfa Hu sångan : guse'ña maloffan i kameyu gi maddok haguha ki un riku para u hålom gi rainon Yu'os . "
40019025	Anai mahungok este ni mandesipulu nina'fansen manman , ya ilek-ñiha , " Entonses håyi siña masåtba ? "
40019026	Maninatan siha as Jesus ya ilek-ña , " Para i taotåo emposipble ; låo para si Yu'os todu pusipble . "
40019027	Despues tarehan Pedro para u sinangåni Gui' : " Estegue' ham na in pe'lo todu i guinahan-måmi gi un bånda para in tattiyi Håo . Håfa para prubechon-måmi ? "
40019028	Ilek-ña si Jesus nu siha : " Åmen , bai Hu sangåni hamyo ni este , yanggen todu mana'fannuebu yan yanggen matå'chong i Lahen i Taotåo gi un tronu ni umaya yan i gloriå-ña , hamyo lokkue' ni tumattiyi Yu' siempre en fanmata'chong gi dosse na tronu para en hisga i dosse na rasan Israhet .
40019029	Ya mås ki este , todu i dumingu i gima'-ñiha , i mañe'lon-ñiha , si tatan-ñiha yan si nanan-ñiha , asaguan-ñiha yan famagu'on-ñiha o sino prupiedåt-ñiha put Guåhu u marisibi sien buettas mås meggai ya u ma'irensia i taihinekkok na lina'la' .
40019030	Ya meggai ni mamfenene'na u fanuttemo , ya i manuttemo u famfenene'na .
40020001	" I Rainon i langet siña ma'akompåra yan un tåotåo ni gai gualo' ni taftataf gi egga'an humånåo huyong para u fanespiha hotnaleru para u fanmacho'cho' gi gualo'-ña .
40020002	Despues di manakomfotma na u faninapåsi suetdon un diha , es de sit , un pidason salåppe' , nina'fanhånåo siha guatu gi gualo'-ña .
40020003	Gi alas nuebi gi egga'an humånåo ta'lo para ayo na lugåt anai mane'enangga cho'cho' i taotåo siha , ha li'e' unos kuåntos lalåhi manotohge guennåo manaiche'cho' ,
40020004	pues mansenangåni siha , ' Fanhånåo lokkue' para i gualo'-hu , ya bai hu apåsi hamyo månu i tinas . '
40020005	Pues manhånåo . Gi alas dosse yan gi alas tres ha cho'gue ta'lo taiguennåo ha . '
40020006	Anai ti åpmam alas singko , humånåo ta'lo para i lugåt anai mane'enangga cho'cho' i taotåo siha , ya mañodda' ha' ta'lo unos kuåntos ni manotohge . Mamfenaisen siha , ' Håfa na manotohge hamyo guini todu i diha ya tåya' che'cho'-mimiyu ? '
40020007	Manmanoppe , ' Tåya ' fumaisen ham . ' Mansenangåni siha , ' Pues hamyo lokkue' , fanhånåo para i gualo'-hu . '
40020008	" Anai kumekehomhom , ha tågo' i lancheru ni muma'gågasi i che'cho' , ilek-ña , ' Ågang i hotnaleru ya un apåsi siha , tutuhon ginen i mas uttemo macho'cho' asta i finene'na . '
40020009	Ayo siha na lalåhi ni tumutuhon manmacho'cho' gi alas singko manmanå'i un pidason salåppe .
40020010	Pues anai manmåtto para u fanma'apåsi ayo siha i finene'na manmacho'cho' , hinasson-ñiha na para u fanmanå'i mås , låo un pidason salåppe' ha' lokkue' manmanå'en-ñiha .
40020011	Machule' i salåppe'-ñiha ya matutuhon manggonggong kontra i lancheru .
40020012	Ilek-ñiha , ' Una ora ha' che'cho'-ñiha este i uttemo manmåtto , ya hami in usuni todu i diha gi papa' i maipen somnak , ya parehu ha' apås-mu nu siha yan hami ! '
40020013	Ilek-ña i lancheru nu i unu giya siha , ' Ekongok hit fan , amigu , sa' ti hu kekefa'baba håo . Na adda ti kumontråta hit para un cho'guiyi yu' un diha , ya apås-mu un pidason salåppe' .
40020014	Pues måolekña un chule' i apås-mu ya un hånåo para i gimå'-mu . Ginen i minalago'-hu ha' na hu na'parehu i apas-miyu yan este i uttemo macho'cho' .
40020015	Na adda ti libri yu' hu cho'gue maseha håfa malago'-hu ni kepble-ku ? Pat sino hohosguan håo put i gineftao-hu ? ' "
40020016	Ennåo mina' ilek-ña si Jesus , " Pues ayo siha i manuttemo u fanmo'na , yan ayo siha i manmo'na u fanuttemo . "
40020017	Anai på'go Ha tutuhon si Jesus hinanåo-ña hulo' para Hirusalen , Ha konne' i dosse para i un bånda gi chalan ya ilek-ña nu siha ,
40020018	" Para ta fanhånåo hulo' para Hirusalen på'go . Guihi nai u ma'entrega i Lahen i Taotåo guatu gi manmå'gas mamåle' yan i ma'estron i Lai , ya siha u makondena Gui' para u måtai .
40020019	Siempre ma'entrega Gui' gi ' MamPagånu ' , ya u mafa'chalek , u makastiga yan u ma'åtåni gi kilu'os . Låo gi mina'tres dihas u mana'lå'la' Gui' ta'lo . "
40020020	Entonses , måtto guatu i asaguan ' Zebedee' gi as Jesus mañisiha yan i dos lahi-ña para u maribirensia yan u magågåo Gui' un fabot .
40020021	Ilek-ña si Jesus , " Håfa malago'-miyu ? " Manoppe i palåo'an , " Prumeti yu' na este i dos lahi-hu u fatå'chong , unu gi agapa'-mu yan i otro gi akågue-mu gi raino-mu . "
40020022	Gi ineppe-ña , ilek-ña si Jesus , " Ti en tingo' håfa en gagagåo . Kåo siña en gimen i kopa ni para bai Hu gimen ? " Manmanoppe , " Hunggan , in na'siña . "
40020023	Ilek-ña nu siha , " Ginen i kopa ni para bai Hu gimen hamyo lokkue' para en gimen . Låo para håyi u fatå'chong gi agapa'-hu pat sino gi akaggue-ku ti Guåhu para bai Hu disidi . Ennåo para ayo siha i esta mampreniparåyi as Tatå-hu . "
40020024	Anai mahungok este ni otro dies na mandesipulu nina'fanlalålo' ni este i dos chume'lu .
40020025	Pues maninagang siha as Jesus ya nina'fandaña' ya ilek-ña nu siha : " En tingo' ha' taimanu i manmå'gas i MamPagånu na guaha pudet-ñiha gi MamPagånu ya i manggege'helo' kabåles åoturidåt-ñiha .
40020026	Ti siña en fanaiguennåo . Maseha håyi giya hamyo ni malago' tumakhelo' debi di u setbenten i pumalu ,
40020027	yan maseha håyi ni malago' para u primera gi entre hamyo debi di u esklabon i pumalu .
40020028	Taiguennåo i Lahen i Taotåo ni matto , åhe' ti para u masetbe ni otro tåotåo siha , låo para u fañetbe , para u na'enñaihon i lina'lå'-ña komu åpas i linahyan . "
40020029	Anai mangokukuyong si Jesus yan i mandesipulu-ña ginen ' Jericho ' , un dångkolon linahyan tumattiyi siha ,
40020030	ya gotpe ha' dos låhi ni matåtachong gi uriyan chålan , mahungok na para u faloffan si Jesus , matutuhon manessalao , " Asaina , Lahen David , gai ma'ase' nu hami ! "
40020031	Matutuhon ni linahyan malalåtde i dos put i para u mana'famatkilu , låo mås a'gang essalao-ñiha , " Asaina , Lahen David , gai ma'ase' nu hami ! "
40020032	Entonses , pumåra si Jesus ya maninagang siha , " Håfa malago'-miyu para bai Hu cho'gue para hamyo ? "
40020033	Masangåni Gui' , " Asaina , manmalago' ham manmanli'e' ! "
40020034	Nina'ma'åse' si Jesus ya Ha pacha i matan-ñiha , ya gotpe ha' siña manli'e'i dos : ya madalalaki Gui' .
40021001	Anai manhihot si Jesus yan i mandesipulu-ña giya Hirusalen ya manmåtto giya ' Bethphage' gi Ekso Ulibas , Ha tågo' dos na disipulu-ña
40021002	ilelek-ña nu siha : " Hånåo guatu gi sengsong ni en fafana' ya ensegidas siempre en sedda' un buliku ni magogodde , sumisiha yan i tatneru-ña . Pila' i gedden-ñiha ya en konni'i Yu' mågi .
40021003	Yanggen guaha tåotåo kumuentusi hamyo sangåni gui' , ' Ha nisisita i Saina este siha . ' Pues ensegidas siempre u sotta este siha . "
40021004	Este masusedi para u makumple håfa masångan ginen i Prufeta :
40021005	" Sangåni i hagan Sion , Atan ha' sa' mamamaila' giya hågu i humitde na rai-mu ma'u'udai gi hilo' un buliku yan i patgon-ña . "
40021006	Pues manhånåo i mandesipulu ya macho'gue ayo i tinago' Jesus :
40021007	makonne' i buliku yan i patgon-ña ya matåmpe nu i magagon-ñiha , ya kumahulo' Gui' ya matå'chong .
40021008	I dangkolo na linahyan tåotåo mahuto' i magagon-ñiha gi chalan , mientras i pumalon tåotåo manmanutot råmas ginen i trongko ya mahuto' gi chalån-ña .
40021009	Parehu i linahyan ni manmofo'na yan i manåtatte mane'essalao a'gang : " Hosåna ! Si Yu'os u satba i Lahen David ! U matuna Gui' ni mamamaila' gi na'an i Saina ! Hosåna ! Si Yu'os u såtba Gui' ginen i yahululo' ! "
40021010	Anai humålom Gui' giya Hirusalen enteru i taotåo gi siudå manatborutåo , ya manmamaisen , " Håyi este ? "
40021011	Ya sigi ha' manmanoppe i linahyan , " Guiya este i prufeta as Jesus ginen Nasaret giya Galileha . "
40021012	Humålom si Jesus gi Templo ya Ha dulalak huyong todu ayo siha i manmamåmahan yan manmambebende . Ha na'fanåtlebes i lamasan i manmanulalaika salåppe' yan i ta'chong ayo siha i manmambebende paluma ,
40021013	ilelek-ña nu siha : " Gaigi gi Eskretura , ' I gimå'-hu u ma'ågang guma' tinayuyot , ' låo hamyo en fa'sagan i mansasakke siha . "
40021014	Manmåtto guatu giya Guiya gi halom i Templo i mambåchet yan i mange'yao ya Ha na'fanhomlo' siha .
40021015	Nina'fanlalålo' i manmå'gas mamåle' yan i ma'estron i Lai anai maripåra i manna'manman na cho'cho' ni Ha chocho'gue , yan i famagu'on ni mane'essalao gi halom i Templo , " Hosåna para i Lahen David ! "
40021016	Mafaisen Gui' , " Kåo Un hungok håfa ilek-ñiñiha ? " Ilek-ña si Jesus nu siha , " Hunggan , Hu hungok ! Kåo tåya' nai en taitai este gi eskretura : ' En fanå'gue' i famagu'on yan i neni siha para u fanmanufresi prifekto na tinina . ' "
40021017	Pues Ha dingu siha si Jesus gi siudå ya malak Bitaniha , ya ennåo nai sumåga guennåo na puengi .
40021018	Anai manana , mientras humahånåo tåtte si Jesus gi siudå , Ha siente na ñålang Gui' .
40021019	Anai Ha li'e' un trongkon figos gi kanton chålan malak guatu , låo tåya' sinedda'-ña fuera di hågon ha' . Ilek-ña nu i trongko , " Ni ngai'an ta'lo nai un fanokcha' fruta ! " ; ya gotpe ha' malåyu .
40021020	Nina'fansen manman i disipulu siha anai mali'e' este . Manmamaisen siha , " Sa' håfa na gof chaddek malåyu i trongkon figos ? "
40021021	Ilek-ña si Jesus , " Hengge Yu' , Amen , na yanggen fitme i inangokkon-miyu , siempre ti este ha' siña en che'gue i bidå-hu nu i trongkon figos , låo yanggen ilek-miyu ni este na okso' sabåna , ' Kahulo ' ya un dåggåo håo guatu gi tasi , ' kon todu ennåo u masusedi .
40021022	Siempre en risibi todu i ginaggåo-miyu , kon tåt ki manggái hinengge hamyo . "
40021023	Despues di humålom si Jesus gi Templo , ya anai mama'nåna'gue , manmåtto guatu giya Guiya i manmå'gas mamåle' yan i manåmko' i taotåo siha , ya ilek-ñiha nu Guiya , " Ginen håyi gai åoturidåt na un chocho'gue este siha ? Håyi numå'i håo ni este na pudet ? "
40021024	Manoppe si Jesus , " Guåhu lokkue' bai Hu faisen hamyo un kuestion . Yanggen en eppe Yu' , pues ennåo nai bai Hu sangåni hamyo ginen håyi gai åoturidåt na Hu chocho'gue este siha na cho'cho' .
40021025	Ginen manu mågi i aoturidåt Juan para u fanakpångi ? Kåo ginen as Yu'os pat ginen i taotåo ? " Gi entre siha ha' mahasso , " Yanggen ilek-ta , ' Ginen as Yu'os' , pues siempre Ha faisen hit , ' Pues håfa na ti en pe'lo i hinenggen-miyu gi as Juan ? '
40021026	Ya yanggen ilek-ta , ' Ginen i taotåo ha' ' , guaha rason para ta ma'añågui i taotao siha , sa' mapopo'lo si Juan na prufeta gui' . "
40021027	Pues i ineppen-ñiha guatu gi as Jesus , " Ti in tingo' . " Entonses ilek-ña si Jesus , " Pues ni Guåhu ti bai Hu sangåni hamyo håyi gai åoturidåt na Hu chocho'gue este siha na che'cho'-hu .
40021028	" Håfa hinasson-miyu ni este na kåosa ? Guaha un tåotåo ni gai lahi dos . Malak guatu gi amko' ya ilek-ña , ' Ihu , hånåo huyong ya un facho'cho' gi gualo' på'go na ha'åni . '
40021029	Manoppe i lahi-ña , ' Munga yu' , ' Låo despues ha tulaika hinasso-ña ya humånåo .
40021030	Despues malak guatu i taotåo gi sigundo na lahi-ña ya ha faisen gui' parehu ha' . Este na lahi-ña ilek-ña , ' Hunggan , siñot , ' låo ti humånåo .
40021031	Håyi gi dos chumo'gue håfa minalago'-ña i tata ? " Ilek-ñiha , " I amko' . " Ilek-ña si Jesus nu siha , " Amen , maila' ya bai Hu na'klåru na i taotåo kontrebusion yan i famalåo'an benta manhåhalom gi rainon Yu'os åntes di hamyo .
40021032	Anai måtto si Juan ya sumetmon put i chalan sinantusan na lina'la' , ti en hengge gui' ; låo i taotåo kontrebusion yan i famalåo'an benta manmanhongge giya guiya . Låo achok ha' en li'e' ennåo ti manmañotsot yan ti manmanhongge hamyo .
40021033	" Fanekongok otro na fina'akomparasion . Guaha un tåotåo ni gai tano' ni ha tåtme ubas ya ha kollat ni mandikike' na trongko , mama'tinas chalan hånom , ya ha håtsa un tori . Despues ha nama'atkila ni lancheru siha ya humånåo gui' bumiåhi .
40021034	Anai måtto i tiempon kusecha , ha otden i tentågo' siha para u marikohi i patte-ña ubas ginen ayo siha i manmanatkikila .
40021035	Låo manma'aresta i tentågo' ni ayo siha i manmanatkikila . Ma'aña i unu , mapuno' i otro , ya i mina'tres ma'åcho' .
40021036	Entonses , numa'hanåo ta'lo mås meggai na tentågo' på'go na biåhi , låo parehu ha' manmatråtan-ñiha .
40021037	Put los uttemo , ha na'hånåo i lahi-ña mismo sa' ha båtga gui' na , ' Siempre marespeta i lahi-hu . '
40021038	Anai mali'e' i lahi-ña , ilek-ñiha ayo i manmanatkikila entre siha , ' Guiya este i para u irensia todu nu este siha . Maila' ya ta puno' ya siempre hita rumisibi i irensia . '
40021039	Entonses , magu'ot gui' , ya mabåtsala gui' huyong gi hiyong i fanggualu'an ubas , ya mapuno' gui' .
40021040	" Håfa hinasson-miyu para u cho'gue i dueñu ni este siha i manmanatkikila yanggen måtto gui' tåtte ? "
40021041	Manmanoppe ya ilek-ñiha , " Siempre ha na'fanlåmen ennåo siha na tåotågui ya u na'ma'atkila i gualo-ña ubas ni otro tåotåo siha ni siña mana'seguru na u manå'i gui' ubas gi tiempon kusecha . "
40021042	Ilek-ña si Jesus nu siha , " Kåo tåya' nai en taitai gi eskretura : ' I acho' ni marichåsa ni manmanhåhatsa guma' ennåo humuyong prensepåt na åcho' gi gima' . I Saina chumo'gue este ya sen bunitu ma'atan . '
40021043	" Put este na rason na bai Hu sangåni hamyo , na en fanma'åmot ni Rainon Yu'os ya u fanmanå'i ayo siha na tåotåo ni siña numa'guaha prudukto . [
40021044	I taotåo ni basnak gi hilo' ennåo na åcho' siempre madesgråna ; ya ayo i hinekse ni ennåo na åcho' siempre finiges . ] "
40021045	Anai mahungok ni manmå'gas mamåle' yan i MamFarisehu este siha na fina'akomparasion , marialisa na siha mansenasangan .
40021046	Maseha ma'aliligåo empeñu para u ma'aresta Gui' , guaha rason-ñiha para u fanma'å'ñåo ni linahyan sa' mapopo'lo na prufeta Gui' .
40022001	Ha tutuhon ta'lo si Jesus kumuentusi i manmå'gas mamåle' yan i manåmko' i taotåo siha , Ha u'usa fina'akomparasion .
40022002	" I Rainon i langet siña ma'akompåra yan un rai ni ha fandangguyi i lahi-ña .
40022003	Ha na'fanhånåo i tentago'-ña para u fanma'ågang ayo siha i manmakombida para i fandånggo låo ti manmalago' manmåtto .
40022004	Numa'hånåo ta'lo otro tentågo' siha ya ilek-ñiha , ' Sangåni ayo siha i manmakombida na esta mampreparåo todu i nengkanno' ! Manmapuno' esta i tureti yan i mana'fañocho mai'es na guaka ; todu esta priparåo . Fanmamaila' para i fandånggo . '
40022005	Guaha siha ti umekongok i embetasion ya manhånåo gi hinanao-ñiha , unu para i lancho-ña , i otro para i besnes-ña ,
40022006	i pumalu siha mamanteni i tentågo' , manma'ensutta , yan manmapuno' .
40022007	Nina'sen bubu i rai ya ha na'fanhånåo i sendalu-ña siha para u fanmapuno' ayo siha i manmamuno' yan para u masongge i sengsong-ñiha .
40022008	Despues ilek-ña ni tentago'-ña : ' I fandånggo esta priparåo , låo ayo siha i manmakombida ti mandikno manmåtto .
40022009	Put este na debi di en fanhuyong gi katsåda siha yan en kombida para i fandånggo todu i asodda'-miyu . '
40022010	Entonses , manhånåo i tentågo' para i katsåda siha ya manmakonne' todu i asodda'-ñiha , parehu ha' manmåolek pat mambåba ya ginen ennnåo na bumula tåotåo-ña i gipot .
40022011	" Låo anai humålom i rai para u li'e' i kombiti , ha li'e' un tåotåo ni ti minagågagu magagon guput . Ilek-ña nu guiya ,
40022012	' Amigu , taimanu fatto-mu mågi guini ni ti asentådu magagu-mu ? ' Tåya ' ineppe-ña i taotåo .
40022013	Pues ilek-ña i rai ni tentago'-ña siha , ' Gedde i kannai-ña yan i addeng-ña ya yite' gui' huyong gi halom homhom para u kasao yan u na'chichek i nifen-ña . '
40022014	" Meggai manmakombida , låo didide' ha' manma'ayek . "
40022015	Manhånåo i MamFarisehu ya matutuhon ma planuyi taimanu nai para u mana'goddon si Jesus ginen i fino'-ña .
40022016	Mana'fanhånåo i disipulon-ñiha yan ayo siha i dumalalalaki si Hirodes guatu gi as Jesus ya mafaisen Gui' , " Ma'estro , in tingo' na i minagåhet ha' Un såsangan yan mama'nåna'gue Håo ni chachalan Yu'os senseramente . Ti ume'eklasi Håo yan ti ma'å'ñåo Håo håfa para u masångan ni taotåo .
40022017	Pues sangåni ham fan ni upinion-mu put este na kåosa : Kåo kombeni na u ma'apåsi i kontrebusion para i emperadot pat åhe' ? "
40022018	Ha ripåra si Jesus i baba na hinasson-ñiha ya ilek-ña nu siha , " Sa' håfa na en na'kekegoddon Yu' , hamyo ni manhepokritu ?
40022019	Fanu'i Yu' nu i salåppe' ni ma'u'usa para i kontrebusion . " Anai manå'i Gui' un pidason salåppe' i Rumånu ,
40022020	Ha faisen siha , " Håyi gái' imahen yan håyi gai na'an este ? "
40022021	Manmanoppe siha , " Iyon Caesar . " Pues ennåo na ilek-ña nu siha , " Entonses , apasi si Caesar ni iyon Caesar yan apasi si Yu'os ni iyon Yu'os . "
40022022	Anai mahungok este nina'fansen manman siha , ya manhånåo madingu Gui' .
40022023	Ayo mismo na ha'åni unos kuåntos ' Sadducees ' , ni ti mahongge i risureksion , manmåtto guatu as Jesus yan este na kuestion :
40022024	" Ma'estro , ha diklåra si Moises na , ' Yanggen måtai i lahi ya tai patgon , debi i che'lu-ña di u asagua i bi'uda ya u gaipatgon para i che'lu-ña , '
40022025	Gi un tiempo guaha siette na mañe'lu . I mas åmko' måtai despues di umassagua , låo put i tåya' patgon-ña , ha po'lo i asagua-ña para i che'lu-ña .
40022026	Taiguennåo ha' masusedi para i mina'dos , yan para i mina'tres , yan taiguennåo påpa' asta i mina'siette .
40022027	Put los uttemo kon todu i palåo'an måtai .
40022028	Gi risureksion , håyi u asagua gui' , sa' put todu i siette umasagua gui' ? "
40022029	Manoppe si Jesus , " Manggof lachi hamyo sa' ti en komprende i Eskretura yan i fuetsan Yu'os .
40022030	Yanggen mangahulo' ta'lo i taotåo siha ginen i finatai , ti u fanassagua ni ti u mana'fanassagua låo u famparehu yan i manånghet gi langet .
40022031	Put i minagåhet na para u fanlå'la' ta'lo i manmåtai , kåo ti en taitai håfa ilek-ña si Yu'os nu hamyo ,
40022032	' Guåhu i Yi'os Abrahan , i Yi'os Isaac , i Yi'os Jacob . ' Guiya i Yi'os i manlåla'la' , åhe' ti i manmåtai . "
40022033	I linahyan ni mane'ekongok nina'fansen manman ni fina'na'gue-ña .
40022034	Anai mahungok ni MamFarisehu na Ha na'fanmamatkilu si Jesus i ' Sadducees ' , manetnon siha ;
40022035	ya unu giya siha , era un abuggao , put i para u na'kegoddon si Jesus , ha faisen gui' ,
40022036	" Ma'estro , håfa mås takhelo' na tinago' gi Lai ?
40022037	Ineppe gui' as Jesus , " ' Gofli'e' i Saina i Yi'os-mu yan todu i kurason-mu , yan todu i anti-mu , yan todu i hinasso-mu . '
40022038	Estegue' i mås takhelo' yan i finene'na na tinago' .
40022039	Uma'achule' este yan i sigundo : ' Gofli'e' i pruhimu-mu taiguihi i un gofli'e' håo . '
40022040	Este i dos na tinago' fondasion todu i Lai , yan kon todu i mamprufeta siha . "
40022041	Pues Ha faisen si Jesus i inetnon MamFarisehu ni este na kuestion ,
40022042	" Håfa upinion-miyu put i Misihas ? Håyi Gui' gai rasa ? " Manmanoppe , " Rasan David . "
40022043	Ilek-ña nu siha , " Pues håfa taimanu na anai inina si David ni Espiritu ha ågang Gui' ' Saina ' , anai ilek-ña :
40022044	' I Saina ilek-ña ni Saina-hu : Fatå'chong gi agapa'-hu , asta ki Hu po'lo i inimigu-mu siha gi papa' i addeng-mu ? '
40022045	Yanggen si David ha ågang Gui' ' Saina , ' håfa taimanu na para u raså-ña Gui' ? "
40022046	Tåya' siña umoppe si Jesus ; pues desde ennåo na ha'åni tåya' umatotga fumaisen Gui' mås kuestion .
40023001	Ha sangåni si Jesus i linahyan tåotåo yan i mandesipulu-ña :
40023002	" I manma'estron i Lai yan i MamFarisehu matahgue si Moises komu manma'estro ;
40023003	put este , na che'gue yan dalalaki todu i mantenago' hamyo . Låo cha'-miyu dalalalaki ihemplon-ñiha . Ti mapraktitika håfa setmon-ñiñiha .
40023004	Manmagodde manmakkat na kåtgo siha , ni makkat ma'uma , para u fanmapo'lo gi apagan otro tåotåo siha , låo ti u mana'kalamten un kålulot para u fanmanayuda .
40023005	Todu i bidan-ñiñiha manmachocho'gue para u fanmali'e' . Atan ha' i bándera gi ilon-ñiha yan gi agapa' na kannai-ñiha anai manggaigi i tinige' ginen i eskretura sa' mansen dångkolo ! Atan lokkue' sa' mansen anåkko' i petlas gi magagon-ñiha .
40023006	Gof yan-ñiha i onråo na tå'chong gi gipot yan i yamo'nana na siya gi sinagoga ,
40023007	gof yan-ñiha manmasaluda kon respetu gi pupleku yan para u fanma'ågang ' Rabbi ' .
40023008	Låo hamyo , cha'-miyu fanma'å'agang ' Rabbi ' . Unu ha' gi entalo'-miyu Ma'estro , sobri todu hamyo mañe'lu .
40023009	Cha'-miyu a'agang ni håyi guini gi tano' ' Tatan-miyu ' . Unu ha' Tatan-miyu , Guiya ni gaigi gi langet .
40023010	Cha'-miyu fanma'å'agang ' Ma'estro ' . Unu ha' Ma'estron-miyu , i Misihas .
40023011	I mås takhelo gi entalo'-miyu debi di u setbe i pumalu .
40023012	Maseha håyi ni muna'takhelo' maisa gui' u mana'takpapa' , låo maseha håyi ni muna'takpapa' maisa gui' u mana'takhelo' .
40023013	" Manna'ma'se' hamyo ni Manma'estron i Lai yan MamFarisehu , manhepokritu ! En kandådalu i pettan i Rainon i langet para i taotåo siha , ya ni hamyo ti en fanhålom , ya ti en atmiti na u fanhålom ayo i mangekehalom .
40023014	Manna'mase' hamyo ni manma'estron i Lai yan MamFarisehu , manhipokritu ! En chichile' bentåha gi mambe'uda yan en sasakke i gima'-ñiha , despues en na'a'annok na anåkko' tinayuyot-mimiyu ! Put este na siempre addet kastigon-miyu .
40023015	" Manna'ma'se' hamyo ni Manma'estron i Lai yan MamFarisehu , manhipokritu ! Mambiåbiåhi hamyo gi tasi yan gi tano' para en kombette un tåotåo , ya yanggen monhåyan esta makombette , en na'dopble mås ki hamyo i rason na u fanmalak sasalåguan .
40023016	" Manna'ma'se' hamyo ni mambåchet ni manmamimipet ! Hamyo dumiklåra na , ' Yanggen manhula i taotåo put i Templo tåya' ennåo bali-ña , låo yanggen manhula put i oron i Templo pues guaha ubligasion-ña . '
40023017	Tonto , mambåchet hamyo ! Håfa mås empottånte , i oru o sino i Templo ni numa'såsantos i oru ?
40023018	En diklåra lokkue' na , ' Yanggen manhula i taotåo put i attat tåya' ennåo bali-ña , låo yanggen manhula put i rigålu gi hilo' i attat pues guaha ubligasion-ña . '
40023019	Manggof bachet hamyo ! Håfa mås empottånte , i rigålu pat sino i attat ni numa'sagråradu i rigålu ?
40023020	I taotåo ni manhula put i attat manhuhula gui' put i attat yan todu i manggaigi gi hilo' i attat .
40023021	I taotåo ni manhula put i Templo manhuhula gui' put i Templo yan si Yu'os ni sumåsaga guennåo .
40023022	I taotåo ni manhuhula put i langet manhuhula gui' put i tronon Yu'os yan put Guiya ni matåta'chong gi tronu .
40023023	" Manna'ma'se' hamyo Manma'estron i Lai yan MamFarisehu , manhepokritu ! En nana'i si Yu'os unu put dies gi hagon påopåo nengkanno' yan simiya siha ya ti en atetende i mås empottånte gi Lai , i hostisia yan mina'åse' yan hunesto . Estegue' siha debi di en praktika , sin en desatende i pumalu siha .
40023024	Mambåchet hamyo ni manmamimipet ! En kikila i lalo' gi gimen-miyu låo en kalalamot i kameyu !
40023025	" Manna'ma'se' hamyo Manma'estron i Lai yan MamFarisehu , manhepokritu ! En na'gågasgas i sanhiyong i tasa yan i platu , låo gi sanhålom bula sinakke yan hambentirihas .
40023026	Mambåchet hamyo ni MamFarisehu ! Na'gåsgas finene'na i sanhålom i tasa kosa ki u gåsgas i sanhiyong lokkue' .
40023027	" Manna'ma'se' hamyo ni Manma'estron i Lai yan MamFarisehu , hipokritu ! Kalang hamyo i naftan ni manmapenta å'paka' , bunitu ma'atan gi sanhiyong låo gi sanhalom bula applacha' yan to'lang manmåtai .
40023028	Taiguennåo na en prisesenta para u mali'e' gi sanhiyong ha' mañåntos na cho'cho' låo gi sanhalom-miyu manhepokritu yan bula tinailayi .
40023029	" Manna'ma'se' hamyo Manma'estron i Lai yan MamFarisehu , manhepokritu ! En hatsåsayi naftan para i mamprufeta yan en na'bebeste i munumenton i mañåntos .
40023030	En alok na , ' Yanggen manlåla'la' hamyo gi tiempon i mañainan-måmi ti in fañåonåo gi anai machuda' i haga' i mamprufeta siha . '
40023031	Ennåo na en na'a'annok na hamyo i famagu'on i pumuno' i mamprufeta siha .
40023032	På'go i tarehan-miyu : na'fonhåyan håfa matutuhon ni mañainan-miyu !
40023033	Chonchon kulepbla ! Famagu'on kulepbla ! Taimanu eskåpan-miyu ginen i kondenasion para sasalåguan !
40023034	Put este na rason bai Hu na'hanågui hamyo prufeta siha , manomtom na lalåhi , yan ma'estron i Lai siha . Guaha para en pino' yan en klaba gi kilu'os , otro siha para en såolak gi sinagogan-miyu yan en potfiha tumattiyi siha ginen un songsong asta i otro ;
40023035	asta ki måtto giya hamyo i kastigu put todu siha i pinino'-miyu , desde as ' Abel ' ni en pino' asta as ' Zechariah ' i lahen ' Berechiah ' , ni en pino' gi entalo' i gima' i Templo yan i attat .
40023036	Åmen bai Hu asigura hamyo , na todu este siha para desgrasian ayo na hinirasion .
40023037	" Ai Hirusalen , Hirusalen , hågu pumupuno' i mamprofeta siha yan hågu umå'åcho' ayo siha i nina'hånåo Yu'os para hågu ! Kuånto biåhi malago' Yu' para bai Hu na'fandaña' i famagu'on-mu taiguhi i mañågon mannok yanggen ha na'fandañña' i puyitos-ña gi papa' i pappa-ña , låo en rinunsia Yu' .
40023038	Hasso ayo i sinangan : Siempre en sedda' na enteru dumingu i Templo .
40023039	Bai Hu sangåni hamyo , na ti en li'e' Yu' desde på'go na mumento asta ki en diklåra na : ' U matuna Gui' ni mamamaila' gi na'an i Saina ! ' "
40024001	Ha dingu si Jesus i Templo , ya manmåtto guatu giya Guiya i mandesipulu-ña ya matanchu'i Gui' ni mahatså-ña i Templo .
40024002	Estegue' sinangån-ña , " Kåo en lilie' este siha i manmahåtsa ? Amen , bai Hu asigura hamyo , ti u mana'sopbla ni un åcho' gi hilo' i otro , todu u fanmayulang påpa' . "
40024003	Mientras matåta'chong si Jesus gi Ekso' Ulibas , manmåtto guatu giya Guiya i mandesipulu-ña mañisiha ha' na maisa ya ilek-ñiha , " Sangåni ham , ngai'an nai para u fanmasusedi este siha ? Håfa para siñåt-ña i para finatto-mu yan i uttemon i tano' ? "
40024004	Gi ineppe-ña ilek-ña si Jesus nu siha , " Adahi hamyo ! Cha'-miyu sesedi na en mana'fanlachi .
40024005	Meggai para u fanmåtto ya u mafa' kado' Guåhu siha . Siempre ilek-ñiha , ' Guåhu i Misihas ! ' ya meggai u famfena'baba .
40024006	Siempre en hingok put gera yan kuentos put gera siha . Cha'-miyu fanma'å'a'ñao . Ennåo siha debi di u fanmasusedi , låo trabiha i uttemo ti mafåtto .
40024007	U fanmumu i nasion siha , yan i raino . Siempre måtto i ha'ilas yan peste yan linao gi meggai na lugåt .
40024008	Todu este siha na pinadesi kalang i finene'na na puti para i kumekefañagu .
40024009	" Siha siempre u entrega hamyo para en fanmakastiga yan para en fanmapuno' . Ya siempre manmachatli'e' hamyo ni todu i nasion siha put Guåhu .
40024010	Meggai para u fanmalingu hinenggen-ñiha ; u fanatraiduti yan u fanachatli'e' unu yan otro .
40024011	U fanannok meggai na mamfåtso na mamprofeta para u mana'fanabak meggai na tåotåo .
40024012	Put i mumeggai tinailayi u manengheng i guinaiyan i mayuriha .
40024013	Låo ayo na tåotåo i sumungon asta i uttemo , guiya para u li'e' satbasion .
40024014	Este i Maolek na Nutisia put i Raino u mapruklåma gi todu i tano' komu testigu para todu i nasion siha . Solu monhåyan este siha nai u fåtto i uttemo .
40024015	" Siempre en li'e' ayo i manna'ma'ñao na sinisedi ni ha sångan i prufeta as Daniel anai tumotohge gi santos na lugåt ( ayo i tumåtaitai este debi di u gof atituyi ! ) ,
40024016	ayo i manggaigi giya Hudeha debi di u fanmalågu para i ekso' sabåna .
40024017	Yanggen gaigi i taotåo gi hilo' i atof , ti debi di u tunok påpa' para u fañule' ni håfa ginen i gimå'-ña .
40024018	Yanggen gaigi i taotåo gi gualo' , ti debi di u bira gui' tåtte para u chule' i chininå-ña .
40024019	Gof chatsaga ennåo na ha'åni para ayo siha na famalåo'an ni manmapotge' pat mannana'susu .
40024020	Sigi ha' manmanåyuyot kosa ki ti i tiempon manengheng o sino i Sabaf na ha'åni nai para en fanmalågu .
40024021	I achåki siha guennåo na ha'åni mås mandidok ki todu i achåki siha desde i tutuhon i tano' asta på'go yan i manmamamaila' siha na tiempo .
40024022	Magåhet na , yanggen ti mana'kadada' ennåo na ha'åni , ni un tåotåo u masåtba . Låo u mana'kadada' ennåo na ha'åni put ayo siha i manma'ayek na tåotåo .
40024023	" Yanggen guaha sumangåni hamyo guennåo na ha'åni , ' Atan ha , ' estegue' i Misihas , ' O sino ' Gaigi gui' gi guatu , ' cha'-miyu hehengge .
40024024	Mamfåtso na Misihas yan mamfåtso na prufeta siha u fanannok , ya u fanmama'tinas manna'manman na siñåt para siñåt mana'fanabak kon todu i manma'ayek yanggen pusipble ennåo .
40024025	Hahasso , na esta hu sangåni hamyo put este siha åntes di u fanmasusedi .
40024026	" Pues yanggen manmasangåni hamyo , ' Atan ha' , sa' gaigi gui' gi disietto , ' cha'-miyu fanhåhanao guatu guennåo ; o sino ' Gaigi gui' gi yahålulom na kuåtto siha , ' cha'-miyu hehengge .
40024027	I Lahen i Taotåo siempre måtto kalang i lamlam ni mañiñila' ginen un punta asta otro puntan långet .
40024028	" Amånu ha' nai gaigi i kadåbet , guennåo nai mane'etnon i mantekcho' na paluma .
40024029	" Gigon ha' makpo' i achaken ennåo na tiempo , ' u mana'maya' i atdao , u måtai inina-ña i pilan , u famoddong i puti'on siha ginen i langet , ya i fuetsa siha gi mapagåhes u fanmayengyong gi sagan-ñiha . '
40024030	" Despues nai u annok gi mapagåhes i siñåt i Lahen i Taotåo , ya todu i rasan tåotåo gi tano' u ma pampan ha'of-ñiha yanggen ma li'e' i Lahen i Taotåo mamamaila' gi hilo' i mapagåhes i langet kon fuetsa yan dångkolo na gloria .
40024031	Siempre Ha na'fanhånåo i mananghet-ña siha yanggen oppan i katen i a'gang na trompeta , ya siempre mana'fanetnon i inayek-ña siha ginen i kuatro direksion i manglo' , desde un puntan långet asta i otro' .
40024032	" Faneyak un leksion ginen i trongkon figos . Yanggen fuminu i ramås-ña yan mambinga en tingo' na hihihot i tiempon maipi .
40024033	Taiguennåo ha' lokkue' yanggen en li'e' este siha na manmasusesedi , siempre en tingo' na hihihot Gui' esta , esta gaigi Gui' na tumotohge gi pettå-mu .
40024034	Åmen , bai Hu sangåni hamyo , ti u få'pos i prisente na hinirasion asta ki manmasusedi este siha .
40024035	I langet siha yan i tano' u fanmå'pos låo i fino'-hu ni ngai'an nai u fanmå'pos .
40024036	" Tåya' tumungo' i eksåkto na ha'åni pat i ora , ni i manånghet gi langet ni i Lahi-ña , solu i Tata ha' .
40024037	I finatton i Lahen i Taotåo siempre Ha ripiti håfa masusedi gi tiempon ' Noah ' .
40024038	Ayo siha na ha'åni åntes di i dilubio , i taotåo siha mañochocho yan manggigimen , mana'asagua yan mana'fana'asagua , asta ayo mismo na ha'åni anai humålom si ' Noah ' gi atka .
40024039	Ti maninestotba asta ki måtto i dilubio ya mandenestrosa siha . Taiguennåo ha' lokkue' siempre gi finatton i Lahen i Taotåo .
40024040	Dos tåotåo u gaigi gi gualo' ; unu u makonne' ya i otro u mapo'lo ha' .
40024041	Dos na palåo'an u fanggugulek trigu ; unu u makonne' yan i otro u mapo'lo ha' .
40024042	Pues na'fanlisto hamyo . Ti siña en tingo' håfa na ha'åni para fatto-ña i Saina .
40024043	" Na'fanseguru hamyo ni este : yanggen ha tungo' i gai gima' håfa na ora nai para u fåtto i sakke siempre ha pulan ya ti u sedi na u mahåtme i gimå'-ña .
40024044	Hamyo lokkue' debi di en fampriparåo parehu . I Lahen i Taotåo u fåtto gi ora anai ti en tingo' .
40024045	" Håyi ayo i fiet yan såtton na tentågo' ni nina'enkatgåo ni gima' i ma'gås-ña para u påtte huyong i nengkanno' gi ma'apunta na tiempo ?
40024046	Dichosu ennåo na tentågo' yanggen sinedda' na machocho'cho' ni amu-ña yanggen måtto tåtte !
40024047	Åmen , bai Hu asigura hamyo , na siempre nina'enkatgåo ni todu i guinaha-ña .
40024048	Låo yanggen tai bali i tentågo' ya ilek-ña entre guiya , ' Atrasåo para fatto-ña i amu-hu , '
40024049	ya ha tutuhon umaña i mangga'chong-ña tentågo' , ha tutuhon chumocho yan mumaneska yan i mambotlacheru siha ,
40024050	i amon ennåo na tåotåo u fåtto tåtte anai ti listo yan ti ha sospepecha na ora .
40024051	Siempre kinastiga gui' duru ya u trinata gui' taiguihi i manmatratan-ñiñiha i manhepokritu siha . Siempre guaha kasao yan chekchek nifen .
40025001	" Ayo na ha'åni siña ta akompara i Rainon i langet yan i dies na famalåo'an ni machule' i fallot-ñiha ya manhånåo para u mataggam i nobiu .
40025002	Singko giya siha manmfrehona yan singko manomtom .
40025003	I mamfrehona machule' i fallot-ñiha låo ti manmañule' mås låña ,
40025004	ya i manomtom manmañule' mås låña fuera di i gaigi gi fallot-ñiha .
40025005	Umatrasåo fatto-ña i nobiu ya matutuhon mansikat i famalåo'an asta ki manmaigo' .
40025006	" Gi tatalo' puengi guaha umessalao hulo' ilelek-ña , ' Estegue' i nobiu ! Fanmamaila' ya en kenne' ! '
40025007	Manmakmåta dies na famalåo'an ya ma'arekla i fallot-ñiha .
40025008	I mamfrehona na famalåo'an ilek-ñiha ni manomtom , ' Nå'i ham didide' lañan-miyu sa' mangekematai i kandet-måmi . '
40025009	Manmanoppe i manomtom na famalåo'an , ' Munga , put fabot , sa' siempre ni hami ti mannahong . Måolekña , en fanhånåo para i tenda ya en fanmamåhan didide' . '
40025010	Pues manhånåo para i tenda i singko na mamfrehona , ya mientras manggagaigi gi tenda måtto i nobiu . I singko na manomtom manchahalom yan i nobiu gi fandånggo , despues makandålu i petta .
40025011	" Ti åpmam , manmåtto i pumalu na famalåo'an . Manessalao gi sanhiyong , ' Siñot , siñot ! Na'fanhålom ham ! '
40025012	Manoppe i nobiu , ilek-ña , ' Amen , hekkua' addai , ti hu tungo' håyi hamyo . ' "
40025013	Ha na'fåkpo' si Jesus i leksion ya ilek-ña , " Gof adahi hamyo , sa' ti en tingo' ngai'an i ha'åni o sino håfa i ora .
40025014	" I Rainon i langet kalang ayo i taotåo ni para u dingu i gimå'-ña sa' ha hahasso pumasehu ; ha ågang i muchachu-ña siha ya ha na'fanengkatgåo ni kosås-ña .
40025015	Ha nå'i kadakuat katgo-ña sigun gi kapasidåt-ñiha : ha nå'i i unu singko mit pesos , i otro dos mit pesos , yan i otro mit pesos . Pues humånåo pumasehu .
40025016	I muchåchu ni manå'i katgo-ña singko mit pesos humånåo ya ha na'facho'cho' i salåppe' ya mama'ganånsia singko mit pesos mås .
40025017	Taiguini ha' bidå-ña ayo i manå'i dos mit pesos ya mama'ganånsia dos mit pesos .
40025018	Låo ayo na muchachu i manå'i katgo-ña mit pesos , humånåo ya mangguaddok hoyu gi tano' ya ha tåtne i salåppe' i ma'gås-ña .
40025019	" Åpmam na tiempo maloffan , despues måtto i ma'gas-ñiha ya mangginagao siha kuenta .
40025020	I muchåchu ni manå'i singko mit pesos humålom ya ha entrega kon todu i fina'tinås-ña singko mit pesos . Ilek-ña , ' Siñot , un nå'i yu' singko mit pesos , atan ha' , sa' estegue' singko mit mås ni fina'tinås-hu . '
40025021	Ilek-ña i ma'gas , ' Måolek bidå-mu yan fiet håo na muchåchu ! Ya put i fiet håo umadahi i didide' , bai hu na'engkatgåo håo ni mandångkolo . Maila' hålom ya un gosa i minagof-hu . '
40025022	I muchåchu ni manå'i dos mit pesos humålom . Ilek-ña , ' Siñot , un nå'i yu' dos mit pesos , atan ha' , sa' estegue' dos mit mås fina'tinås-hu . '
40025023	Ilek-ña i ma'gas , ' Måolek bidå-mu yan fiet håo na muchåchu ! Ya put i fiet håo umadahi i didide' , bai hu na'engkatgåo håo ni mandangkolo . Maila' hålom ya un gosa i minagof-hu . '
40025024	Despues humålom ayo na muchåchu i manå'i mit pesos ya ilek-ña , ' Siñot , hu tungo' na taklalo' håo na tåotåo : mangongo'ko' håo gi ti tinanom-mu , mangosesecha håo gi ti sinatpe-mu simiya .
40025025	Put i ma'a'ñåo-hu nu hågu , humånåo yu' ya hu tatne i salappe'-mu gi edda' . Pues estegue' i iyo-mu . '
40025026	Ilek-ña i ma'gas , ' Tailayi yan gago' håo na muchåchu ! Na adda ti un tungo' na mangongo'ko' yu' gi ti tinanom-hu , ya mangosesecha yu' gi ti sinatpe-ku simiya ?
40025027	Ennåo mina' debi mohon di un dipusita i kepble-ku gi bangko , ya gi finatto-ku bai hu risibi i kepble-ku yan enteres .
40025028	Pues amot gui' ni salåppe' ya en nå'i ennåo i guaha dies mit pesos .
40025029	Maseha håyi ni gai guinaha , u manå'i mås , ya siempre sosopbla ; låo ayo i taya' guinaha-ña , kon todu i didide' na guinaha-ña u ma'åmot .
40025030	På'go put ennåo i tai' setbe na muchåchu -- daggåo gui' huyong gi fina'homhom ; ya ennåo nai u kasao yan u na'chekchek i nifen-ña . '
40025031	" Yanggen måtto i Lahen i Taotåo komu Rai , mañisiha yan todu i manånghet , siempre u fatå'chong gi tronon rai ,
40025032	ya i taotåo siha ginen todu i nasion u mana'fandaña' gi me'nå-ña pues siempre ha dibidi siha entre dos gurupu , taimanu ha' i pastot yanggen ha na'sahnge i kinilu ginen i chiba :
40025033	ya siempre ha po'lo i kinilu gi agapa'-ña ya i chiba gi akaggue-ña .
40025034	Despues siempre i Rai Ha sangåni i taotåo siha gi agapa'-ña , ' Fanmamaila ' , sa' mambenendisi hamyo as Tatå-hu ! Maila' ya en risibi i rainu ni mapripåra para hamyo desde ki anai mafa'tinas i tano' .
40025035	Anai ñålang Yu' en na'chocho' Yu' , må'ho Yu' ya en na'gimen Yu' ; estrangheru Yu' , ya en risibi Yu' gi gima'-miyu ,
40025036	kesnuda Yu' ya en na'minagagu Yu' ; malångu Yu' ya en asiste Yu' , mapresu Yu' ya en bisita Yu' . '
40025037	Ya siempre i manunas u fanmanoppe : ' Ngai'an , Asaina , nai in li'e' Håo ñålang ya in na'chocho Håo , pat må'ho ya in na'gimen Håo ?
40025038	Ngaian nai in li'e' Håo na estrangheru ya in kembida Håo para i gima'-måmi , pat sino kesnuda ya in na'minagågu Håo ?
40025039	Ngai'an nai in li'e' Håo malångu pat mapreresu , ya manmåtto ham in bisita Håo ? '
40025040	Siempre manineppe siha ni Rai , ' Åmen bai Hu sangåni hamyo na yanggen en che'gue este para unu gi mås takpapa' gi este siha i mañe'lu-hu , en cheche'gue para Guåhu ! '
40025041	" Despues siempre Ha sangåni ayo siha i manggaigi gi akaggue-ña , ' Ritira hamyo giya Guåhu , gaigi i matdesion Yu'os giya hamyo ! Fañigi guatu gi taihinekkok na guåfi ni mapripåra para i aniti yan i mananghet-ña !
40025042	Anai ñålang Yu' ti en na'chocho Yu' , må'ho Yu' ya ti en na'gimen Yu' ;
40025043	estrangheru Yu' ya ti en risibi Yu' , kesnuda Yu' ya ti en na'minagågu Yu' ; malångu Yu' ya ti en asiste Yu' , mapresu Yu' ya ti en bisita Yu' . '
40025044	Ya siempre siha u fanmanoppe , ' Ngai'an , Asaina , nai in li'e' Håo ñålang , pat sino må'ho pat estrangheru o sino kesnuda pat malångu pat mapresu ya ti in asiste Håo ? '
40025045	Siempre manineppe siha ni Rai , ' Åmen , bai Hu sangåni hamyo , na yanggen ti en asiste unu gi mas takpapa' , Guåhu ayo i ti en asiste . '
40025046	Este siha siempre u mana'fanhånåo para i taihinekok na kastigu , ya i manunas para i taihinekok na lina'la' . "
40026001	Anai monhåyan si Jesus mama'nå'gue ni todu este siha , ilek-ña nu i mandesipulu-ña ,
40026002	" En tingo' ha' na gi halom i dos dihas siempre masilebra i Gipot Påsgua , ya i Lahen i Taotåo para u ma'entreganñaihon para u maklåba gi kilu'os . "
40026003	Despues manasodda' i manmå'gas mamåle' yan i manåmko' i ManHodihos gi palasyon ' Caiaphas ' , i Mås Magas Påle' ,
40026004	ya manmama'tinas plånu para u ma'aresta si Jesus sikritamente ya para u mapuno' .
40026005	Ilek-ñiha , " Munga hit chumo'gue este durånte i gipot , o sino siempre manmumu i taotåo . "
40026006	Anai eståba si Jesus giya Bitaniha gi gima' Simon , ni eståba nasarinu ,
40026007	malak guatu giya Guiya un palåo'an ni mañuñule' taron alabastra ni mañiñini bula ni guaguan na påopåo , ya ha cho'me i ilon Jesus anai chumochocho .
40026008	Nina'fanlalålo' i mandesipulu ni este anai ma li'e' . Ilek-ñiha , " Sa' håfa na madespetdisia todu este ?
40026009	Siña ha' mabende guaguan este na påopåo ya u manå'i i mamopble ni salåppe' ! "
40026010	Ha tungo' ha' si Jesus håfa ilek-ñiñiha pues mansenangåni : " Håfa na en atbororota este na palåo'an ? Bunitu yan måolek este i bidå-ña nu Guåhu .
40026011	I mamopble todu i tiempo en fanhahamyo , låo ti todu i tiempo para ta fanhihita .
40026012	I bidå-ña este na palåo'an ha cho'me påopåo i tataotåo-hu para u pripåra Yu' para i mahafot-hu .
40026013	Pues på'go hahasso este ! Maseha månu nai masetmonñaihon este na ibangheliu gi todu i tano' , este na bidå-ña u masångan kuentan para mimorias-ña . "
40026014	Pues unu gi dosse na mandesipulu -- ayo i ma'å'agang ' Judas ' Iskarioti -- humånåo para i manmå'gas mamåle'
40026015	ya ilek-ña , " Håfa para en nå'i yu' yanggen hu entrega hamyo as Jesus ? " Pues matufong trenta pidason salåppe' ya manå'i gui' .
40026016	Desde ennåo ha tutuhon si ' Judas ' umespiha i apottunidå ni para u traiduti si Jesus .
40026017	Gi finene'na na ha'åni gi Gipot i Pån Sin Libadura manmåtto i mandesipulu guatu gi as Jesus ya mafaisen Gui' . " Månu nai malago' Håo nai para in pripåra i senan Påsgua para Hågu ? "
40026018	Ilek-ña nu siha , " Fanhånåo para este na tåotåo gi siudå ya en sangåni gui' : ' Ilek-ña i ma'estro , esta hihihot i Orå-hu ; Guåhu yan i mandesipulu-hu para in silebra i Påsgua gi gimå'-mu . ' "
40026019	Macho'gue ni mandesipulu taimanu ha' i mantenago' siha as Jesus ya mapripåra i senan Påsgua .
40026020	Anai puengi manmatå'chong påpa' si Jesus yan i dosse na mandesipulu para u fañocho .
40026021	Durånte i sena ilek-ña , " Åmen bai Hu sangåni hamyo , unu giya hamyo para u traiduti Yu' . "
40026022	Nina'fanggof atborutåo i mandesipulu , ya matutuhon mafaisen Gui' , unu in unu , " Siguru na ti guåhu kumeki'ilek-mu , Asaina ? "
40026023	Manoppe si Jesus , " Ayo i tumotche gi plåtu i na'-ña pån yan Guåhu , guiya para u traiduti Yu' .
40026024	I Lahen i taotåo siempre u måtai taimanu i ilek-ña i Eskretura låo na'ma'se' ayo na tåotåo i para u trinaiduti i Lahen i Taotåo ! Måolekña ha' para ennåo na tåotåo yanggen ti mafañågu gui' ! "
40026025	Kumuentos si ' Judas ' , i traidot , ya mamaisen , " Ma'estro , siguru na ti guåhu kumeke'ilek-mu ? " Manoppe si Jesus , " Yanggen ennåo sinangån-mu . "
40026026	Mientras mañoñocho , Ha chule' si Jesus i pån , mannå'i gråsia , Ha ipe' i pån , ya Ha nå'i i mandesipulu-ña . Ilek-ña " Chile' ya en kanno' , Guiya este i tataotåo-hu . "
40026027	Despues Ha chule' i kåles , Ha nå'i gråsia si Yu'os ya mannina'i siha . Ilek-ña , " Fanggimen ni este , todu hamyo ,
40026028	sa' Guiya este i hagå'-hu , ni para u sineyu i kontratan Yu'os , machuda' i hagå'-hu put i linahyan para ma'asi'en i isao siha .
40026029	Bai Hu sangåni hamyo , na ti bai Hu gimen ta'lo ni este na binu asta ki gumimen Yu' yan hamyo nu i nuebu na binu gi Rainon Tatå-hu . "
40026030	Despues mangånta un himno ya manhuyong ya manhånåo para i Ekso' Ulibas .
40026031	Pues ilek-ña si Jesus nu siha , " På'go mismo na puengi todu hamyo para en fanmalågu ya para en dingu Yu' , sa' ilek-ña i eskretura , ' Si Yu'os para u puno' i pastot ya i inetnon kinilu u machalapon . '
40026032	Låo despues di mana'lå'la' Yu' ta'lo bai Hu hånåo para Galileha , mofo'na ki hamyo . "
40026033	Kumuentos si Pedro ya ilek-ña as Jesus , " Ni ngai'an nai bai hu dingu Håo , achokka' todu este siha un diningu ! "
40026034	Ilek-ña si Jesus as Pedro , " Hahasso este ! Amen , åntes di u o'o' i gayu på'go na puengi siempre esta tres biåhi un sångan na ti un tungo' Yu' . "
40026035	Manoppe si Pedro , " Ni ngai'an nai bai hu husångan na ti hu tungo' Håo , achokka' para bai hu måtai yan Hågu ! " Ya taiguennåo ha' sinangan-ñiha i otro mandesipulu siha .
40026036	Despues humånåo si Jesus yan i mandesipulu-ña para un lugåt ni mafa'nåna'an ' Gethsemane' , ya ilek-ña nu siha , " Fanmatå'chong guini ya bai Hu hånåo guatu guihi ya bai Hu fanayuyot . "
40026037	Ha konne' si Pedro , yan i dos lahen ' Zebedee' . Puminiti yan muma'å'ñåo Gui' ,
40026038	ya ilek-ña nu siha , " Gof dångkolo i piniti ni gaigi gi kurason-hu ya kana' ha' ha yayammak Yu' . Fañåga guini ya en fambela yan Guåhu . "
40026039	Sumuha didide' ginen siha , Ha yute'ñaihon Gui' ya umoppop påpa' gi edda' ya manåyuyot , " Tatå-hu , yanggen siña , na'suha este na kåles pinadesi giya Guåhu ! Låo åhe' ti i malago'-hu , sino ki i malago'-mu . "
40026040	Despues Ha bira Gui' tåtte para i tres na mandesipulu ya mansenedda' siha manmamaigo' ; ya ilek-ña as Pedro , " Sa' håfa na ti siña hamyo na tres mambela una ora yan Guåhu ?
40026041	Fambela , yan fanmanåyuyot , kosa ki ti en fambasnak gi tentasion . I espiritu malago' ha' , låo ñaba' i sensen . "
40026042	Sumuha ta'lo sigundo biåhi ya humånåo manåyuyot , " Tatå-hu , yanggen ti siña mana'suha este na kåles pinadesi ya debi ha' di bai Hu gimen , pues u macho'gue i minalago'-mu . "
40026043	Ha bira Gui' tåtte ta'lo ya Ha sodda' i mandesipulu manmamaigo' ; ti siña mababa i matan-ñiha .
40026044	Sumuha ta'lo tetset biåhi ya humånåo manåyuyot , Ha sasångan et mismo palåbras siha .
40026045	Despues Ha bira Gui' tåtte gi mandesipulu ya ilek-ña , " Asta på'go ha' manmamaigo' yan mandeskåkansa hamyo ? Atan ha' ! Måtto esta i ora anai para u ma'entreganñaihon i Lahen i Taotåo guatu gi nina'siñan i mani'isao na tåotåo .
40026046	Fangahulo' ! Nihi ta fanhånåo . Atan ha' , sa' estegue' i taotåo ni para u traiduti Yu' ! "
40026047	Kumuekuentos ha' Gui' trabiha anai si ' Judas ' , unu gui' gi dosse na mandesipulu , måtto . Mañisiha yan un dångkolon linahyan tåotåo manmañuñule' såpble yan galuti , nina'fanhånåo ni manmå'gas mamåle' yan i manåmko' na ManHodihos .
40026048	I traidot ha nå'i un siñåt i linahyan : " Ayo i hu chiku Guiya i malago'-miyu . Aresta Gui' ! "
40026049	Anai måtto si ' Judas ' tunanas guåtu as Jesus ya ilek-ña , " Pås para Hågu , Ma'estro , " ya ha chiku Gui' .
40026050	Manoppe si Jesus , " Amigu , sahyåo chumo'gue este ! " Pues manmalak guatu giya Guiya , ma'aresta si Jesus , ya mago'ten måolek Gui' .
40026051	Unu gi ayo siha i mangga'chochong-ña si Jesus ha laknos i sapble-ña ya ha tåga' i esklabon i Mås Ma'gas na Påle' ya ha utot i talanga-ña .
40026052	Pues ilek-ña si Jesus nu guiya , " Na'ta'lo tåtte i sapble-mu gi sagå-ña , sa' todu i manmanggogo'te såpble u fanmatai ginen i sapble .
40026053	Kåo ti un tungo' na siña ha' Hu ågang si Tatå-hu para u ayuda Yu' ya siña ensegidas Ha na'hanågui Yu' dosse na tropan sendalon manånghet ?
40026054	Låo yanggen taiguini , håfa taimanu para u makumple i Eskretura ni ilek-ña na debi di taiguini u masusedi ? "
40026055	Pues Ha kuentusi si Jesus i linahyan , " Kåo debi di en fanmåtto manmañuñule' såpble yan galuti para en kenne' Yu' , kalang mohon kriminåt Yu' ? Kada diha matåta'chong ya mama'nåna'gue gi Templo , ya ti en aresta Yu' .
40026056	Låo todu este siha manmasusedi para u makumple ayo i tinige' i prufeta siha gi Eskretura . " Entonses todu i mandesipulu madingu Gui' ya manmalågu .
40026057	Ayo siha i umaresta si Jesus makonne' Gui' para i gima' ' Caiaphas ' , i Mås Magas Påle' , anai eståba na mane'etnon i manma'estron i Lai yan i manåmko' .
40026058	Tinattitiyi Gui' as Pedro gi lachago' ha' na destånsia , asta i kabiseran i gima' i Mås Magas Påle' . Humålom gi kabisera ya matå'chong påpa' yan i guatdia siha para u li'e' håfa para uttemo-ña si Jesus .
40026059	I manmå'gas mamåle' yan enteru i Konsilio machagi makesodda' dinagi na ibidensia kontra si Jesus , para u mana'mapuno' Gui' .
40026060	Låo ti manmañodda' ni unu , maseha meggai mangahulo' ya masångan dinagi kontra Guiya . Put los uttemo malak mo'na dos na låhi
40026061	ya ilek-ñiha , " Este na tåotåo ilek-ña , ' Siña ha' Hu yulang påpa' i Templon Yu'os ya bai hu kåhat ta'lo tåtte gi tres dihas . ' "
40026062	Tumohge i Mås Magas Påle' ya ilek-ña , " Kåo tåya' ineppe-mu para este siha na finaila' kontra Hågu ? "
40026063	Låo mamatkilu ha' si Jesus . Pues kuinentusi Gui' ta'lo ni Mås Magas Påle' , " Gi na'an i lala'la' na Yu'os , bai hu na'fanhula Håo på'go : sangåni ham kåo Hågu i Misihas , i Lahen Yu'os . "
40026064	Ineppe gui' as Jesus , " Taiguennåo ilek-mu . Låo bai Hu sangåni todu hamyo : desde på'go para mo'na siempre en li'e' i Lahen i Taotåo matåtachong gi agapa' na bandan i Todu Ha na'siña , ya mamamaila' gi hilo' i mapagåhes i langet ! "
40026065	Guini nai ha titek magagu-ña i Mås Magas Påle' ya ilek-ña , " Ha chatfenu'i si Yu'os ! Ti ta nisisita mås testigu ! Guiya mismo nai en hingok i tailayen fino'-ña !
40026066	Håfa hinasson-miyu ? " Manmanoppe siha , " Umisao Gui' , ya debi di u måtai . "
40026067	Despues mato'la'i matå-ña yan ma'aña Gui' ; ya ayo siha i pumatmåda Gui'
40026068	ilke-ñiha , " Fama'prufeta para hami , Misihas ! Sangåni ham håyi gumaluti Håo ! "
40026069	Eståba na matåta'chong si Pedro gi sanhiyong gi kabisera , anai måtto guatu giya guiya i muchachan i Mås Magas Påle' ya ilek-ña , " Hågu lokkue' humahamyo yan si Jesus i taotåo Galileha . "
40026070	Låo ha puni gi me'nan todu . " Ti hu tungo' håfa ilelek-mu , " i ineppe-ña ,
40026071	ya humånåo huyong para i entradan i kabisera . Lini'e' gui' ni otro na muchåcha ya ilek-ña ni lalåhi siha gi uriyå-ña , " Eståba na sumisiha este na tåotåo yan si Jesus tåotåo Nasaret . "
40026072	Ha puni ta'lo si Pedro , ya ilek-ña , " Bai hu fanhula na ti hu tungo' ennåo na tåotåo ! "
40026073	Un råtu despues , i lalåhi ni manotohge guennåo manmåtto guatu gi as Pedro . Ilek-ñiha , " Hunggan , unu håo gi entre siha . A'annok ha' ginen i kuentos-mu ! "
40026074	Manhula si Pedro , ilelek-ña , " Si Yu'os u kastiga yu' yanggen ti hu såsangan i minagåhet ! Ti hu tungo' ennåo na tåotåo ! " Ensegidas umo'o' i gayu ,
40026075	ya ha hasso si Pedro håfa sinangån-ña si Jesus nu guiya , " Åntes di u o'o' i gayu , siempre esta tres biåhi di un sångan na ti un tungo' Yu' . " Humånåo huyong ya duru kumati .
40027001	Gi chatanmak , todu i manmå'gas mamåle' yan i manåmko' gi sengsong manetnon para u mahassuyi håfa taimanu nai para u mapuno' si Jesus .
40027002	Pues magodde Gui' gi kadena , mana'hånåo ya ma'entrega Gui' guatu gi maga'låhi as Pilåto .
40027003	Ayo nai si ' Judas ' i trumaiduti si Jesus anai ha li'e' na monhåyan masentensia para u mapuno' , mañotsot , ya ha nana'lo i trenta pidåson salåppe' guatu gi manmå'gas mamåle' yan manåmko' ya
40027004	ilek-ña , " Umisao yu' , sa' hu traiduti i tai' isao na tåotåo . " Låo manmanoppe siha ilek-ñiñiha , " Na håfa ennåo para hami ? Hågu la'mon . "
40027005	Pues ha dåggåo i salåppe' gi halom Templo , ya ma'pos . Humånåo huyong ya ha ñaka' gui' .
40027006	Låo i manmå'gas mamåle' mahokka i salåppe' ya ilek-ñiha . " Ti dinanche na u mapo'lo este gi limosnan i Templo , sa' apas håga' este . "
40027007	Ya despues di manakonsutta , ma usa i salåppe' ya mafahan i fanggualuan i mama'titinas nå'yan mamafak siha , ya mafa'simenteyu para i estrangheru siha .
40027008	Ennåo mina' asta på'go na ha'åni mafa'nana'an ennåo na gualo' , " Gualo' Håga " .
40027009	Para u makumple i ha sångan i Prufeta as Jeremias , " Machule' i trenta na pidason salåppe' , balen esklåbu-presiu ni mapo'lo ni Israilitas ,
40027010	ya ma'usa i salåppe' para u mafåhan i gualo' taimanu ha' i tinago'-ña i Saina nu guåhu . "
40027011	Makonne' si Jesus para i me'nan i maga'låhi , ya finaisen Gui' ni maga'låhi , " Kåo Hågu i Rai i ManHodihos ? " Manoppe si Jesus , " Hågu sumångan . "
40027012	Ya anai mafa'aila' nu i manmå'gas mamåle' yan manåmko' , tåya' fino'-ña .
40027013	Pues ilek-ña si Pilatos nu Guiya , " Kåo siguru na un huhungok i mineggai finaila'-ñiha nu Hågu ? "
40027014	Låo tåya' ineppe-ña , ni håfa na finiho' . Ninasenmanman i maga'låhi .
40027015	Ya gi ha'anen i ma'gas na guput , kostumbren i maga'låhi na u na'libri unu gi prisuneru , sigun i minalago' i taotåo .
40027016	Ayo na tiempo guaha un prisuneru sen matungo' ni na'ån-ña si Baråbas .
40027017	Pues put i esta manetnon i taotåo , ilek-ña si Pilåto nu siha , " Håyi malago'-miyu para bai hu na'libri , si Baråbas , o sino si Jesus i mafa'na'an i Kristo ? "
40027018	Ha tungo' na put embidio na makonne' guatu si Jesus .
40027019	Anai matåta'chong gi siyå-ña i maga'låhi , nina'fattuyi ni asaguå-ña mensåhi : " Cha'-mu ume'entalo' nu ennåo na tunas tåotåo , sa' ginen mangguifi yu' put Guiya , ya ha na'chathinasso yu' . "
40027020	Mientras tånto i manmå'gas mamåle' yan i manåmko' mana'fanmalago' i taotåo siha na u magågao si Baråbas , ya u mana'mapuno' si Jesus .
40027021	Pues anai ha faisen siha i maga'låhi , " Håyi malago'-miyu gi entre i dos bai hu na'libri ? " Manmanoppe siha , " Si Baråbas . "
40027022	Ilek-ña Si Pilåto nu siha , " Håfa yu' bai hu cho'gue as Jesus , ni mafa'nana'an i Kristo ? " Manmanoppe siha , " U ma'atåni gi kilu'os . "
40027023	Låo Ilek-ña , " Håfa na tailayi fina'tinås-ña ? " Ya mås manla'a'gang manessalao : " U ma'atåni gi kilu'os . "
40027024	Ya anai ha rialisa si Pilatos na tåya' minaolek siña ha cho'gue sino ki lumadangkolo i yinaoyåo ; mañule' hånom , ha fa'gåsi i kannai-ña gi me'nan-ñiha ya ilek-ña , " Tåya' isao-hu nu i haga' este na tunas tåotåo , hamyo la'mon . "
40027025	Manmanoppe enteru i linahyan , " Po'lo ya hami yan i famagu'on-måmi in fanresponsåpble ni finatai-ña ! "
40027026	Pues ha sottåyi siha as Baråbas ; ha na'masåolak si Jesus fine'na ya ha entrega Gui' guatu para u ma'atåni gi kilu'os .
40027027	Ayo nai i sendalon i maga'låhi ma konne si Jesus guatu gi sumanhalom , ya manetnon todu i sendålu siha .
40027028	Ma pula' i magagu-ña , ya ma tåmpe Gui' ni agaga' na magågu .
40027029	Ya anai manmamfok kuronan låktos , ma po'lo gi ilu-ña , ya ma po'lo hayon piåo gi agapa' na kannai-ña . Ya ma tutuhon ma botleha Gui' mandidimu gi me'nå-ña ilek-ñiñiha , " In saluda Håo , Rai i ManHodihos . "
40027030	Ma to'la'i ya ma chule' i pi'ao ya ma dåkkot i ilu-ña .
40027031	Anai monhåyan ma botleha , ma pula' i aga'ga' na magågu , ya manaminagågu Gui' nu i magagu-ña , ya ma konne' Gui' guatu para u ma atåni gi kilu'os .
40027032	Gi kinekeyong-ñiha ma sodda' un låhi , tåotåo Sirenehu , ni mafa'nåna'an Simon , ya ma na'uma nu i kilu'os Jesus .
40027033	Anai manmåtto gi lugåt ni mafa'nåna'an Golgota , i na'an kumeki ilek-ña i Lugåt i Kalabera
40027034	ya ma na'gimen Gui' binu ni mana'dana' yan lala'et . Gigon Ha tamtam Ha rinunsia .
40027035	Anai ma'atani Gui' gi kilu'os manmadiga para manmapattenñaihon i magagu-ña
40027036	ya manmatå'chong para u mapulan Gui' .
40027037	Ma po'lo gi hilo' i ilu-ña i mafa'aila'-ña : " Si Jesus este , i Rai i ManHodihos . "
40027038	Ayo nai , maklåba dos kriminåt , unu gi agapa'-ña , ya i otro gi akaggue-ña .
40027039	I taotåo siha ni manmaloloffan ma chatfenunui' Gui' ,
40027040	ya anai manggogonggong ilek-ñiha , " Dalai lokkue , Hågu para Un yulang i Templo ya Un håtsa hulo' ta'lo gi tres dihas , na'libren maisa Håo . Yanggen Hågu i Lahen Yu'os , tunok guennåo gi kilu'os . "
40027041	I manmå'gas mamåle , i manma'estron i Lai yan i manåmko' i taotåo mandadaña' lokkue ilek-ñiñiha ,
40027042	" Ha na'fanlibri i pumalon tåotåo , ya ti siña Ha na'libren maisa Gui' . Ya ilek-ña na Guiya i Rai i ManHodihos . Po'lo ya u tunok ginen i kilu'os , ya ta fanmanhongge nu Guiya .
40027043	Ha angokko si Yu'os , po'lo ya si Yu'os u nina'libre Gui' yanggen malago' . Sa' ilek-ña , ' Guåhu Lahen Yu'os Yu' . ' "
40027044	Gi mismo na manera ma botleha Gui ni i dos kriminåt ni ga'chong-ña gi kilu'os .
40027045	Gi talo'åni , homhom todu i tåno' , put tres oras .
40027046	Ya gi oran alas tres , umessalao si Jesus a'gagang , " Eli , Eli , lama sabachthani ? " Kumeke' ilek-ña , " Yu'os-hu , Yu'os-hu , sa' håfa na Un dingu Yu' ? "
40027047	I taotåo siha ni manggaigi guihi ma'ålok , " Ha å'agang si Elias ! "
40027048	Ensegidas unu giya siha mañule' espongha , mana'sinimai binakle , ya masa'hang gi pi'ao , ya mana'gimen .
40027049	Låo i palu masåsangan , " Po'lo , ya ta li'e' kåo u fåtto si Elias ! "
40027050	Umågang ta'lo si Jesus ni a'gagang na bos ya måtai .
40027051	Ayogui' na i kottina gi templo matitek talo' desde i yahululo' asta i yapåpapa' . Mayengyong i tano' , ya i acho' siha manmayamak ;
40027052	i naftan siha manmababa , ya meggai na tataotåo i mañåntos ni manmåtai mangahulo' .
40027053	Manhuyong ginen i naftan , ya despues di luma'la' ta'lo si Jesus , manhålom gi santos na siudå ya meggai na tåotåo lumi'e' siha .
40027054	I ma'gas i siento na sendålu yan i mangga'chong-ña ni pumupulan si Jesus , anai masiente i linao yan ma'li'e i palu siha na sinisedi nina'fanggof ma'å'ñao ilek-ñiñiha , " Magåhet ha' , na Guiya , i Lahen Yu'os . "
40027055	Ya maneståba meggai na famalåo'an , manmana'atan gi un destånsia , siha ni umesgaihon si Jesus ginen Galileha , para u ma'ayuda gi nisisidåt-ña .
40027056	Gi entalo'-ñiha eståba si Maria Magdalena , yan Maria i nanan Santiago yan Jose i disipulu , yan i asaguan ' Zebedee' .
40027057	Anai lumalahomhom , måtto un riku na tåotåo ginen Arimateha ni mafa'nana'an Jose . Guiya lokkue unu gi disipulu-ña ,
40027058	malak as Pilatos , ya ha gågao i tataotåo Jesus . Ayo nai si Pilatos manågo' na u masotta i tataotåo .
40027059	Pues ha konne' i tataotåo , ha balutan ni un såbanas gåsgas ,
40027060	ya ha po'lo gi nuebu na naftån-ña , ni matåga' ginen i acho' . Ya ha na'apo' guatu dångkolo na åcho' gi pettå-ña , despues humånåo .
40027061	Låo si Maria Magdalena yan i otro Maria matå'chong guennåo mafåfana'i naftan .
40027062	Gi sigente diha , ayo na ha'åni i tumattitiyi i Ha'anen Priparasion , i manmå'gas mamåle' yan i MamFarisehu manmalak i gima' Pilatos .
40027063	Ilek-ñiha , " Siñot , pa'go in hahasso na este na kriminåt ilek-ña anai låla'la' ha' Gui' na , ' Bai Hu kahulo' ta'lo gi mina'tres dihas . '
40027064	Debi di un fanotden na u maguåtdia i naftan asta i mina'tres dihas . Sa' ayo i u fanmåtto i mandesipulu-ña ya u ma sakke i tataotåo-ña ya u fanmasangåni i taotåo siha , ' Mana'lå'la ' Gui' ta'lo ginen i finatai ! ' Este i uttemo na dinagi siempre mås båba ki i fine'na . "
40027065	Mansenagåni siha as Pilatos , " Guåha ha' guatdihan-miyu , fanhånåo ya en asigura måolek i naftan . "
40027066	Pues manhånåo ya ma guåtdia i naftan ya ma nå'yi seyu i acho !
40028001	Despues di i Sabaf , anai kumekechatanmak Damenggo , humånåo si Maria Magdalena yan i otro Maria para u ma li'e' i naftan .
40028002	Gotpe ha' duru linao ya ; un ånghet i Saina tumunok ginen i langet ya ha na'galilek tåtte i acho' , ya matå'chong gi hilo'-ña .
40028003	I figura-ña kalang låmlam hulu yan i magagu-ña å'paka' kalang niebi .
40028004	I sendalu siha manlålaolåo put i mina'å'ñåo-ñiha ya kalang mohon manmåtai siha .
40028005	Ha kuentusi i anghet i famalåo'an . Ilek-ña , " Cha'-miyu fanma'å'a'ñao . Hu tungo' ha' na en aliligåo si Jesus , ni maklåba gi kilu'os .
40028006	Taigue Gui' guini , esta lumå'la' ta'lo , taimanu ha' i sinangån-ña . Fanmamaila' ya en li'e' i lugåt anai mana'åsson Gui' .
40028007	Sahyao , fanhånåo ya en sangåni i mandesipulu-ña , ' Esta Gui' mana'lå'la' ta'lo ginen i finatai , ya guaguaguatu Galileha mofo'na ki hamyo , ennåo nai siempre en li'e' Gui' ! ' Hahasso håfa esta hu sangåni hamyo . "
40028008	Pues ma dingu i naftan maninalulula , sa' maseha manma'å'ñåo siha låo mambula siha minagof , ya manmalågu para u fanmasangåni i mandesipulu siha .
40028009	Gotpe ha' manasodda' yan si Jesus ya ilek-ña , " I pås u gaigi giya hamyo . " Manmalak guatu giya Guiya , ya ma go'te i addeng-na , ya ma' adora Gui' .
40028010	Ilek-ña si Jesus nu siha , " Cha'-miyu fanma'å'a'ñåo . Fanhånåo ya en sangåni i mañelu-hu para u fanhånåo para Galileha , ya guennåo nai siempre ma li'e' Yu' . "
40028011	Anai manhåhanåo tåtte i famalåo'an , unos kuåntos guåtdia manhånåo hålom gi siudå ya ma sangåni i manmå'gas mamåle' todu ni manmasusedi .
40028012	Entonses , i manmå'gas mamåle' ma na'fanetnon i manåmko' ya ma fa'tinas i planon-ñiha ; ma nå'i un kantedan salåppe' i sendålu siha
40028013	ya ilek-ñiha , " Estegue' para en sangan , ' Manmåtto i mandesipulu-ña gi puengi anai manmamaigo' ham ya ma såkke i tataotåo-ña . '
40028014	Ya yanggen ha hungok i maga'låhi este , hami bai in kuentusi gui' potno en fanggái achaki . "
40028015	Ma botsa i salåppe'-ñiha i sendåu ya ma cho'gue taimanu ha' manmatågo'-ñiha . Este na estoria machalapon entre i Hudihos siha asta på'go na ha'åni .
40028016	Manhånåo i onse na mandesipulu para i ekso' giya Galileha guatu guihi na lugåt anai mantenago' siha as Jesus .
40028017	Anai ma li'e' si Jesus ma' adora Gui' , achokka' ha' guaha giya siha manduda .
40028018	Lumahihot si Jesus ya ilek-ña nu siha . " Esta manå'i Yu'ni todu i aoturidåt gi tano' yan gi langet .
40028019	Pues fanhånåo para todu i taotåo gi todu i lugåt ya en fa'desipulu-hu siha : takpångi siha gi na'an i Tata , i Lahi-ña , yan i Espiritu Sånto ,
40028020	yan fa'nå'gue siha na u ma'osge todu i Hu tågo' hamyo . Ya siempre todu i tiempo gagaigi Yu' giya hamyo , asta i uttemon i tano' . "
41001001	Estague i Maolek na Nutisia put si Jesukrito , i Lahen Yu'os .
41001002	Matuge' gi lepblon i prufeta as Isaias : " Hu na'hånåo i tentågo'-hu mofo'na ki Hagu para u pripåra i chalan-mu :
41001003	un tentågo' ume'essalåo gi disietto , ' Na'listo i chalan i Saina , Fa'tenåsi Gui' un tunas na chålan . ' "
41001004	Pues taiguini na umannok si Juan Bautista gi disietto sumesetmon put i tinakpången sinetsot ni ha na'fåfatto i inasi'en i isao siha .
41001005	Todu i taotåo siha gi uriyan Hudeha yan i taotåo Hirusalen låhyan manhånåo huyong para as Juan . Mantenakpa'pangi siha gi Saddok Hotdån mientras makomfesatñañaihon i isåo-ñiha .
41001006	Minagågagu si Juan ni pilon kameyu , yan sinentororon kueru . Apacha' yan miet halom tåno' nana'-ña .
41001007	Estegue' sinangån-ña gi setmon-ña , " Para u fåtto unu despues di guåhu ni metgotña ki guahu . Ti hu miresi dumilok på'pa'' para bai hu pula' i gedden i sandaliås-ña .
41001008	Esta hu takpångi hamyo ni hanom ; låo Guiya para en fantenakpångi ni Espiritu Sånto . "
41001009	Durånte ennåo na tiempo , måtto si Jesus ginen Nasaret giya Galileha ya tinakpångi Gui' giya Hotdån as Juan .
41001010	Ensegidas despues di humuyong Gui' ginen i hanom ha li'e' i langet mababa ya tumunok i Espiritu giya Guiya taiguihi i un paluma .
41001011	Pues un bos oppan ginen i langet , " Hågu i Hu guaiya na Lahi-hu . Magof Yu' nu Hågu . "
41001012	Ensegidas , nina'hånåo si Jesus ni Espiritu guåtu para i disietto ,
41001013	ya sumåga gi disietto kuarenta dihas , ya tinenta Gui' guennåo as Satanås . Mañisiha yan i manmachålek na gå'ga' , låo i manånghet siha manmatto ya ma setbe Gui' .
41001014	Despues di ma'aresta si Juan , humånåo si Jesus para Galileha Ha pruklålama i Maolek na Nutisian Yu'os . Ilek-ña ,
41001015	" Måtto esta i tiempo , ya esta hihot i Rainon Yu'os ! Tulaika i lina'la'-miyu yan fanmanhongge gi Maolek na Nutisia ! "
41001016	Mientras mamomokkat gi Tasen Galileha , ha li'e' si Simon yan i che'lu-ña as Andres mayoyotte i chenchulon-ñiha gi tasi ; era peskadot siha .
41001017	Ilek-ña si Jesus nu siha , " Tattiyi Yu' ; ya bai Hu fa'peskadot tåotåo hamyo . "
41001018	Ensegidas ma'abandona i chenchulon-ñiha ya mañåonåo tumattiyi Gui' .
41001019	Sigi mo'na didide' , Ha li'e' si Santiago , i lahen ' Zebedee' , yan i che'lu-ña as Juan . Siha lokkue' eståba gi boten-ñiha ma'arerekla i chenchulon-ñiha . Maninagang siha guennåo mismo na lugåt .
41001020	Madingu si tatan-ñiha as ' Zebedee' , ni eståba gi boti yan i hotnaleru-ña siha , ya sumåonåo i dos gi inetnon Jesus .
41001021	Manhånåo si Jesus yan mandesipulu-ña para ' Capernaum ' . Humålom si Jesus gi sinagoga gi Sabaf na ha'åni ya ha tutuhon mama'nå'gue .
41001022	Nina'fanmanman i taotåo siha ni fina'na'gue-ña sa' mama'nå'na'gue kon åotoridåt ya ti parehu Gui' yanggen mama'nå'gue yan i eskribas siha .
41001023	Måtto un tåotåo gi sinagogan-ñiha ni gái applacha' na espiritu ni gumigigek ,
41001024	" Jesus , tåotåo Nasaret , håfa malago'-mu nu hami ? Kåo måtto Håo para un destrosa ham ? Hu tungo' na Hågu i Sinantusan ginen as Yu'os ! "
41001025	Inetden gui' as Jesus , " Famatkilu ! Huyong ginen ennåo na tåotåo ! "
41001026	Anai Ha sångan este , i applacha' na espiritu ha na'fañåggue' duru i taotåo ya humuyong ginen i taotåo ya gumigigek a'gang .
41001027	Todu i manmana'atan nina'fanmanman . Ya matutuhon manafaisen entre siha , " Håfa este kumeke'ilek-ña ? Gof nuebu na fina'nå'gue este kon åotoridåt ! Ha o'otden i manapplacha' na espiritu siha ya ma'o'osge Gui' ! "
41001028	Desde ennåo na tiempo chaddek machalapon i maolek na na'ån-ña gi todu i uriyan Galileha .
41001029	Anai ma dingu i sinagoga , humålom si Jesus gi gima' Simon yan Andres mañisiha yan si Santiago yan Juan .
41001030	Eståba na umå'asson i suegrå-ña si Simon sa' malångu , kalentura , ya ennåo fine'na ma cho'gue i para u masangåni Gui' put guiya .
41001031	Malak guatu giya guiya si Jesus ya Ha go'te i kånnai-ña ya Ha na'kahulo' , ya sumuha i kalentura . Ensegidas ha tutuhon sumetbe siha .
41001032	Despues di måchom i atdao , ya esta puepuengi , makonni'i Gui' ni todu i manmalångu yan ayo siha i manhenatme ni manganiti .
41001033	Ti åpmam todu i taotåo i sengsong manetnon gi me'nan i gima' .
41001034	Meggai ayo siha i Ha na'fanhomlo' , ni difirentes klasen chetnot-ñiha , yan meggai lokkue' na aniti Ha dulalak . Låo ti Ha petmiti na u fanguentos i aniti siha , sa' matungo' håyi Gui' .
41001035	Tåftaf gi sigente ogga'an kumahulo'si Jesus , ya humånåo para un sasahnge na lugåt gi disietto ; ya guennåo nai duru manåyuyot .
41001036	Si Simon yan i manga'chong-ña manhånåo ma'espipiha Gui' ;
41001037	ya anai ma sodda' Gui' , ilek-ñiha nu Guiya , " Enteru i taotåo siha ma'espipiha Håo . "
41001038	Ilek-ña nu siha , " Nihi ta fanhånåo para i sengsong siha gi uriya kosa ki siña Hu pruklåma i Maolek na Nutisia guennåo lokkue' . Ennagui' para bai Hu cho'gue na måtto Yu' . "
41001039	Entonses humålom gi sinagogan-ñiha sumesetmon put i Maolek na Nutisia ya mandudulalak aniti gi todu siha giya Galileha .
41001040	Unu ni gai chetnot nasarinu malak guåtu gi as Jesus , dumimu påpa' ya finaisen Gui' para u inayuda . Ilek-ña , " Yanggen malago' Håo siña Un na'gåsgas yu' . "
41001041	Nina'sen ma'ase' si Jesus ya Ha estira i kånnai-ña ya Ha pacha gui' . Ilek-ña , " Malago' Yu' . Un mana'gåsgas ! "
41001042	Gotpe ha' malingu i chetnot nasarinu gi taotåo ya gumåsgas gui' .
41001043	Inengkåtga gui' as Jesus ya nina'hånåo gui' ensegidas . Ilek-ña ,
41001044	" Adahi na un esangani ni håyi put este . Låo hånåo tunas guatu gi as påle' ya un ineksamina ; despues ufresi i sakrifisio ni tinago' Moises , para prueba para todu na gåsgas håo esta . "
41001045	Låo måpos i taotåo ya ha tutuhon sumånganñaihon gi todu i banda put i masusedi . Ya put i mineggai tåotåo ni humungok gui' ti siña esta si Jesus humålom gi sengsong popblekamente . Enlugåt di u hålom gi sengsong sumåga ha Gui' gi sanhiyong anai tåya' tåotåo ; låo manmåfatto i taotåo siha ginen todu i banda .
41002001	Unos kuåntos dihas maloffan måtto si Jesus tåtte giya ' Capernaum ' , ya måmta' i kuentos na gaigi Gui' gi yasiha .
41002002	Put ennåo na meggai na tåotåo mandañña' guennåo ya tåya' kåmpo sopbla , kon todu i me'nan potta .
41002003	Eståba si Jesus na sumesetmon ni Måolek na Nutisia anai manmåtto kuåtro na lalå'hi manmanu'uma un paralitiku .
41002004	Låo ti siña mana'falak guåtu gui' as Jesus , sa' put i linahyan tåotåo . Pues madulok i atof gi hilo' ayo na bånda anai eståba si Jesus . Anai mababa i maddok mana'tunok i taotåo , ni uma'asson gi hilo' i kama-ña .
41002005	Ha li'e' si Jesus i tinaddong hinenggen-ñiha , ya ilek-ña ni paralitiku na tåotåo , " Lahi-hu , manma'asi'i i isåo-mu siha . "
41002006	Unos kuåntos eskribas ni manmatåtachong guennåo måtto este gi hinasson-ñiha ,
41002007	" Adahi na binatbaru este kumuentos taiguini kontra si Yu'os ? Tåya' tåotåo siña manasi'i isao , si Yu'os ha' ! "
41002008	Ensegidas si Jesus Ha tungo' ha' i sikretu na hinasson-ñiha , pues ilek-ña nu siha , " Håfa na taiguennåo hinasson-mimiyu ?
41002009	Kåo mås libiånu masangåni este i paralitiku na tåotåo , ' Manma'asi'i i isåo-mu siha , ' pat sino ' Kahulo ' , chule' i kama-mu , ya un famokkat' ?
41002010	Pues bai Hu prueba para hamyo na i Lahen i Taotåo guaha åotoridåt-ña para u fanasi'i isåo guini gi tåno' . " Pues ilek-ña ni paralitiku na tåotåo ,
41002011	" Hu tago' håo , kahulo' ya un chule' i kamå-mu , ya hånåo para i gima'-mu ! "
41002012	Mientras todu manmana'atan , kahulo' i taotåo , ha chule' i kamå-ña ya humånåo chaddek . Todu siha nina'fansen manman ya matuna si Yu'os , ilek-ñiñiha , " Tåya' nai ta li'e' este na klåsi ! "
41002013	Tuma'lo tåtte si Jesus para i kanton Hagoi Galileha . Un linahyan tåotåo manmåtto guåtu giya Guiya ya Ha tutuhon fuma'nå'gue siha .
41002014	Mientras mamomokkat mo'na Ha li'e' un tåotåo kontrebusion , si ' Levi ' i lahen ' Alphaeus ' , matåtachong gi ufisina-ña . Ilek-ña si Jesus nu guiya , " Tattiyi Yu' . " Kahulo' si ' Levi ' ya dinalalaki Gui' .
41002015	Un råtu despues eståba si Jesus na chumochocho gi gima' ' Levi ' . Meggai na tåotåo kontrebuison yan ayo siha i mani'isao ni dumalalalaki si Jesus , ya unos kuåntos giya siha mañiha yan si Jesus yan i mandesipulu-ña gi lamasa .
41002016	Guaha gi ma'estro gi Lai , ni MamFarisehu , lumi'e' na chumochocho si Jesus yan i mani' isao yan i taotåo kontrebusion ; pues manmafaisen i mandesipulu-ña , " Sa' håfa na chumochocho Gui' yan i taotåo kontrebusion yan ayo siha i mani'isao ? "
41002017	Manhiningok as Jesus ya manineppe siha , " I mambråbu na tåotåo ti manisisita mediku , ayo ha' numisisita mediku i manmalangu . Ti måtto Yu' para bai Hu agang ayo siha i onråo na tåotåo , sino ki ayo siha mandesonråo . "
41002018	Un biåhi eståba i tumattiyi si Juan Bautista yan i MamFarisehu na manayuyunat . Guaha tåotåo siha manmåtto gi as Jesus ya mafaisen Gui' , " Sa' håfa na manayuyunat i mandisipulon Juan Bautista yan i mandisipulon i MamFarisehu , ya i mandesipulu-mu åhe' ? "
41002019	Manoppe si Jesus , " Adda siña i kombiti siha ti mañocho gi fandånggo ? Åhe' ! Ti u macho'gue ennåo mientras mañisiha yan i nobiu .
41002020	Låo måtto siempre i tiempo para u makonne' i nobiu ; yanggen måtto ennåo na tiempo pues ennåo nai u fanayunat .
41002021	" Tåya' umu'usa nuebu na pidason magågu para u limenda un bihu na såku . Yanggen macho'gue ennåo , pues siempre tinitek i bihu na magågu ya lumamoddong i maddok .
41002022	Tåya' lokkue' numåna'ye nuebu na binu i bihu na kueron binu . Yanggen macho'gue ennåo , pues teni ki pinita' i kueron i binu , ya u låstima i binu yan i kueru . Ti taiguennåo ! Sino ki i nuebu na kueru para i nuebu na binu ! "
41002023	Eståba na mamomokkat si Jesus gi halom i tinanom trigu gi Sabaf na ha'åni . Mientras manmamomokkat i mandesipulu-ña gi uriyå-ña , manmåmanfe' tinekcha' trigu .
41002024	Pues ennåo na ilek-ñiha i MamFarisehu as Jesus , " Adahi , sa' makokontra i Lai ni mandesipulu-mu yanggen macho'gue este gi Sabaf ! "
41002025	Manoppe si Jesus , " Kåo tåya' nai en taitai håfa bidå-ña si David guihi na tiempo anai ha nisisita nengkanno' para u chocho ? Eståba na ñålang gui' yan i taotåo-ña ,
41002026	pues manhålom gi Gima' Yu'os ya makånno' i pån ni esta ma'ufresi para si Yu'os . Måsusedi este anai eståba si ' Abiathar ' guiya Mås Magas Påle' . Sigun gi Lai , i mamåle' ha' siña kumånno' este na pån , låo ha kånno' si David , ya ha nå'i lokkue' i taotåo-ña siha . "
41002027	Ilek-ña si Jesus , " I Sabaf mafa'tinas para minaolek i taotåo ; åhe' ti mafa'tinas i taotåo para i Sabaf .
41002028	Entonses i Lahen i Taotåo Guiya Sainan i Sabaf lokkue' . "
41003001	Tuma'lo si Jesus tåtte para i sinagoga anai eståba un tåotåo ni måtai un kånnai-ña .
41003002	Ma gof ripåra si Jesus kåo para u na'homlo' gui' gi Sabaf , sa' ma diseseha na u guaha kåosa para u ma'akusa Gui' .
41003003	Ilek-ña ni taotåo ni måtai kånnai-ña , " Tohge guini gi sanme'na ! "
41003004	Despues ilek-ña nu siha , " Kåo mapetmiti macho'gue i maolek pat i tailayi na cho'cho' gi Sabaf ? Para mañåtba pat para mandestrosa lina'la' ? " Låo manmamatkilu ha' siha .
41003005	Maninatan siha as Jesus ya lalålo' , sa' nina'piniti gui' sa' mahuchom hinasson-ñiha kontra Guiya . Despues ilek-ña nu i taotåo , " Estira huyong i kannai-mu . " Ha cho'gue taiguennåo ya numa'lo tåtte i kannai-ña .
41003006	Anai manhuyong i MamFarisehu siha matutuhon ensegidas yan i tumattitiyi si Hirodes manmama'tinas plånu taimanu para u mapuno' gui' .
41003007	Manhånåo si Jesus yan i mandesipulu-ña para i Hagoi Galileha . Un dångkolon linahyan tåotåo tumattiyi Gui' ginen Galileha ,
41003008	yan parehu ha' mineggai-ña manmåtto guåtu giya Guiya ginen Hudeha , Hirusalen , ' Idumea ' , ' Transjordan ' yan i uriyan ' Tyre' yan ' Sidon ' , sa' put i mahungok håfa bidå-ña .
41003009	Put i lahyan na tåotåo , Ha tågo' i mandesipulu-ña para u mana'listo boten pumeska para Guiya potno u fanachonnek ya u machigit Gui' .
41003010	Put i meggai Ha na'fanhomlo' , meggai ni mangái chetnot sigi ha' di manachonnek guatu giya Guiya para u mapacha Gui' .
41003011	Yanggen mali'e' Gui' ni manapplacha' na espiritu , mafoyong siha papa' gi addeng-ña , ya manessalao , " Hågu i Lahen Yu'os ! "
41003012	Låo sigi ha' di maninetden siha para mungnga na u mana'matungo' håyi Gui' .
41003013	Pues humånåo hulo' si Jesus gi ekso' ya Ha agang i lalåhi ni Guiya mismo esta umayek , ya manmåtto ya mañiha .
41003014	Ha ayek dosse komu apostoles-ña ni para u na'fanhånåo para u fañetmon put i Maolek na Nutisia siha ;
41003015	siha lokkue' para u guaha åotoridåt-ñiha para u fanmandulalak aniti .
41003016	Ha tancho' i Dosse : si Simon ( ni Ha nå'i na'ån-ña Pedro ) ;
41003017	si Santiago , i lahen ' Zebedee' ; yan si Juan , i che'lon Santiago ( ha nå'i este i dos na'an-ñiha ' Boanerges ' , o sino " lalahen hulu " ) ;
41003018	Si Andres , Felipe , Bartholomeo , Mateo , Tomås , Santiago i lahen ' Alphaeus ' , ' Thaddaeus ' , Simon i sasåonåo gi ' Zealot ' na Pattida ,
41003019	yan si ' Judas ' Iskarioti , i trumaiduti Gui' .
41003020	Ha bira Gui' tåtte si Jesus gi gima' mañisiha yan i mandesipulu-ña ya mandaña' ta'lo i linahyan tåotåo , ya sen ti siña ha' mañocho siha .
41003021	Anai mahungok este ni familia-ña manmåtto para u makonne' Gui' sa' ilek-ñiñiha i taotåo siha na , " Bumåba ilu-ña . "
41003022	Mientras i ma'estron i Lai siha ilek-ñiñiha na , " Gaigi si ' Beelzebul ' giya Guiya , " ya " Mandudulalak aniti gi ginen i pudet i prinsipen i aniti siha . "
41003023	Ha na'fanetnon siha ya ha tutuhon kumuentusi gi fina'ihemplo : " Håfa taimanu si Satanås ha dulalak si Satanås ?
41003024	Yanggen ribulasion i raino , ti u åpmam ennåo na raino .
41003025	Yanggen madibidi i familia gi dos gurupu ti åpmam tiempo-ña ennåo na familia .
41003026	Taiguennåo ha' lokkue' , yanggen madibidi i rainon Satanås gi dos gurupu , ti u dinira åpmam ; siempre madesgråna .
41003027	" Ti siña un tåotåo humålom gi gima' un metgot na tåotåo ya u såkke i guinaha-ña , solu ha godde i dueñu fine'ne'na . Ennåo ha' nai siña ha såkke i guinahan ennåo na guma' .
41003028	" Amen , bai Hu sangåni hamyo , na todu isao siempre u ma'asi'i yan kon todu i chatfino' ni ha sångan i taotåo ,
41003029	låo maseha håyi ni chumatfenu'i i Espiritu Sånto ni ngai'an nai u ma'asi'i . Ha kåkatga ennåo na isao para todu i tiempo . "
41003030	Taiguini ilek-ña sa' put i ilek-ñiha , na " Gaigi giya Guiya i applacha' na espiritu . "
41003031	Manmåtto si nanå-ña yan i mañe'lu-ña si Jesus , ya anai manotohge gi sanhiyong masangåni Gui' na ma'aliligåo Gui .
41003032	Masangåni Gui' ni taotåo siha ni manmatåtachong gi uriya-ña , " Gaigi si nanå-mu yan i mañe'lu-mu gi sanhiyong ya manmamamaisen nu Hågu . "
41003033	Gi ineppe-ña ilek-ña , " Håyi si nanå-hu yan i mañe'lu-hu ? "
41003034	Ha atan gi uriyå-ña ayo siha i manmatåtachong ya Ha kontenuha , " Estegue' siha si nanå-hu yan i mañe'lu-hu .
41003035	Maseha håyi ni chumocho'gue i minalago' Yu'os guiya ennåo i che'lu-hu yan nanå-hu . "
41004001	Ha tutuhon ta'lo mama'na'gue si Jesus gi fi'on i Hagoi Galileha . Put i dinangkolon i linahyan tåotåo gi uriyå-ña kahulo' Gui' ya matå'chong gi hilo' i boti . Ge'heyong i boti nai gaigi mientras manotohge i linahyan gi kanton hagoi .
41004002	Ha u'usa fina'akomparasion para u famfena'nå'gue meggai siha na leksion , ya durånte anai mama'nåna'gue ilek-ña nu siha :
41004003	" Ekongok ! Guaha un tåotåo humånåo huyong para u fañåtpe simiya siha . Ya mientras ha såsatpe i simiya-ña gi gualo' ,
41004004	guaha siha mamoddong gi chalan , ya manmåtto i paluma ya mankinanno' .
41004005	Guåha siha mamoddong gi entalo' åcho' , anai didide' ha' odda' . Ensegidas mandokko' i simiya sa' ti tåddong i edda' .
41004006	Ya anai manina i atdao mansenengge i dinekko' , ya put i ti taddong nai manggaigi i hale' ensegidas mananglo' .
41004007	Guåha simiya siha mamoddong gi entalo' tinanom tituka' , mandångkolo i tituka' ya manniñikot i tinanom ya ti manmanokcha' .
41004008	Låo guaha siha simiya mamoddong gi maolek na odda' , mandokko' , mandångkolo ya manmanokcha' : guaha trenta grånu tinekcha-ñiha , guaha sisenta , yan otro siha siento . "
41004009	Ya ilek-ña si Jesus , " Pues ékongok yanggen guaha talangan-miyu para en fanmanhungok ! "
41004010	Anai guiguiya ha' si Jesus , unos kuåntos ni humungok Gui' manmåtto yan i dosse na apostoles ya mafaisen Gui' para u esplika i fina'akomparasion .
41004011	Manineppe siha as Jesus , " Hamyo manmanå'i ni sikreton i Rainon Yu'os , låo i otro tåotåo siha ni manggaigi gi sanhiyong , mahuhungok este siha gi fina'akomparasion ,
41004012	kosa ki , ' U fanmanespiha yan u fanmanatan , låo ti u ma li'e' , U fanggof ékongok , låo ti u makomprende , potno u mabira siha tåtte as Yu'os ya u faninasi'i . ' "
41004013	Mamfinaisen siha as Jesus , " Adda ti en kemprende este na fina'akomparasion ? Pues taimanu para komprenden-miyu ni otro siha na fina'akomparasion ?
41004014	I mañåñatpe ha såtpe i fina'nå'guen Yu'os .
41004015	Guaha na biåhi nai poddong i fina'nå'gue gi chalan ; este siha na tåotåo hunggan mahungok , låo gigon mahungok måtto si Satanås ya maninamot ni fina'nå'gue ni matåtme giya siha .
41004016	I otro na tåotåo siha kalang i simiya ni mamoddong gi halom acho' . Gigon mahungok i fina'nå'gue nina'fansen magof siha ya marisibi .
41004017	Låo ti manmanhåle' tåddong hålom giya siha , naturåt na ti u fanmesngon . Ennåo mina' yanggen manmåtto siha i minapput yan i chinatsaga put i fina'nå'gue , manhenalang ya mayute' ha' ensegidas .
41004018	Otro tåotåo siha kalang i simiya ni manmasåtpe gi entalo' i tituka' . Siha este i humungok i fina'nå'gue ,
41004019	låo i atboroton este na lina'la' yan i guinaiyan-ñiha ni rikesa , yan todu i klasen disehu siha nina'fanatborutåo ilon-ñiha ya ñiñikot i fina'n 8 a'gue , ya tumåya' tinekcha'-ñiha .
41004020	Låo i otro tåotåo siha kalang ayo na simiya ni manmasåtpe gi maolek na odda' . Mahungok i finana'gue , ya ma'aksepta , ya manmanokcha' : guaha trenta tinekcha'-ñiha , guaha sisenta , yan guaha siha siento . "
41004021	Pues ha kontenuha si Jesus , " Kåo guaha nai måtto i taotåo mangingilili hålom fållot ya ha po'lo gi papa' tason pat sino gi papa' kåtre ? Adda ti u po'lo gi sagan fållot ?
41004022	Maseha håfa ni manana'na' siempre u mana'fanannok , yan måseha håfa ni manmatatampe siempre u fanmababa .
41004023	Pues fanékongok , yanggen mangái talanga hamyo para en fanmanhungok ! "
41004024	Ilek-ña lokkue' nu siha , " Atende håfa en hingok ! Håfa na midida en isa para en hisga otro tåotåo , si Yu'os u usa i mismo midida para en fanhinisga yan mås atdet ki ennåo .
41004025	I taotåo ni gai guinaha u manå'i mås' ya i taotåo ni tai'guinaha u ma'åmot ni didide' na guinaha'-ña . "
41004026	Sigi mo'na si Jesus ni sinangån-ña ya ilek-ña , " I Rainon Yu'os kalang un tåotåo ni mañåtpe simiya gi gualo'-ña .
41004027	Mamaigo' an puengi yan lumililiko' an ha'åni ya mientras tånto dodokko' yan lumala'chok i simiya . Låo ti ha tungo' håfa numa'dodokko' .
41004028	I edda' mismo numa'dodokko' yan numa'fanonokcha' i tinanom : Fine'na mambinga , despues manespiga , put los uttemo manannok i granon trigu .
41004029	Anai manmåsa i granon trigu humuyong i lancheru ya ha ko'ko' sa' måtto i tiempon kusecha . "
41004030	Mamfenaisen siha as Jesus , " Håfa siña ta usa para ta akompåra i Rainon Yu'os ? Håfa na fina'akomparasion siña ta usa para ta esplika ?
41004031	Kalang i simiyan moståsa , ni guiya i mås dikike' na simiya gi tåno' . Ha chule' i taotåo ya ha tåtme gi edda' ;
41004032	pues ti åpmam dumokko' ya dumangkulo ya dumångkoloña ki i otro tinanom siha . Manråmas dångkolo ya manmåfatto i paluma siha para u fanmama'chonchon gi nohong-ña . "
41004033	Ha setmuni si Jesus i taotåo siha ni finana'gue-ña , ha u'usa otro klasen fina'akomparasion gi taiguini na manera ; mamfena'nåna'gue siha månu ha' i siña makomprende .
41004034	Ti mangkuinentutusi siha sin u usa i fina'akomparasion ; låo ha esplilika todu este siha yanggen mañisiha ha' yan i mandesipulu-ña .
41004035	Ayo na ha'åni anai esta puepuengi ilek-ña si Jesus nu siha , " Nihi ya ta fanmalak i otro bånda gi hagoi . "
41004036	Madingu i linahyan tåotåo , ya makonne' Gui' gi boti anai matåtachong , ya ma'akompåpaña Gui' ni otro boti siha .
41004037	Måtto un metgot na månglo' ya ha tutuhon hinatme i boti ni hanom ya esta kumekebula .
41004038	Eståba si Jesus gi santåtte gi boti na mamaigo' gi hilo' un alunan . Put los uttemo mayå'ho Gui' ya ilek-ñiha nu Guiya , " Ma'estro , kåo ti inestototba Håo na para ta fanmåtmos ? "
41004039	Makmåta Gui' ya Ha lalatde i manglo' ya ilek-ña nu i tasi , " Fanmamatkilu ! Na'ketu håo ! " Pumåra i manglo' ya todu mangkåtma .
41004040	Despues ilek-ña nu siha , " Sa' håfa na mansen ma'å'ñao hamyo ? Sa' håfa na mantatai hinengge ha' hamyo ? "
41004041	Ninafansen manman todu siha ni este . Mana'asangani siha unu yan otro , " Håyi este na ine'esge ni manglo' yan i tasi ? "
41005001	Manmåtto Si Jesus yan i mandesipulu-ña gi otro bandan i Hagoi Galileha gi tåno' ' Gerasa ' .
41005002	Gigon ha' tumunok gi boti , ensegidas umasodda' si Jesus yan un tåotåo ni ginen i simenteyu ni mi'aniti ni ti gåsgas .
41005003	Sumåsaga este na tåotåo gi entalo' i naftan siha ; ya ti siña gui' esta måsuheta achokka' makadena .
41005004	Guåha tengnga nai ma'esposa yan makadena , låo ha gugutos i kadena yan ha yayamak i esposa siha . Tåya' gai fuetsa ni siña sumuheta gui' .
41005005	Sin paråt gi puengi yan ha'åni , lumilikuko' gi naftan yan hulo' gi ekso' , ume'essalåo yan ha na'chetnunudan gui' gi acho .
41005006	Chåchago' ha' gui' anai ha li'e' si Jesus , malågu hulo' ya dumimu påpa' gi me'nå-ña ,
41005007	ume'essalåo gi un a'gang na bos , " Jesus , Lahen i Mås Takhelo' na Yu'os ! Håfa malago'-mu nu guåhu ? Put fabot gi na'an Yu'os , cha'-mu kastitiga yu' ! "
41005008	( Ha sångan i taotåo este sa' ilelek-ña si Jesus , " Applacha' na espiritu , huyong ginen este na tåotåo ! " )
41005009	Finaisen gui' as Jesus , " Håyi na'ån-mu ? " Manoppe i taotåo , " Katdumi na'an-hu . Sen meggai ham . "
41005010	Ha faisen si Jesus na put fabot cha'-ña didilalak siha ginen ennåo na lugåt .
41005011	Eståba guennåo gi kanton okso' un katdumen babui na mañochocho .
41005012	Manmamaisen siha , " Na'fanhånåo ham para i babui ya in fanhålom giya siha . "
41005013	Mansenedi siha ya ennåo na manhuyong i manapplacha' na espiritu ya manhålom gi babui . I katdumen babui ni guaha kåsi dos mit manmalågu påpa' gi kanton okso' asta hålom gi hagoi , ya ennåo nai matutuhon manmåtmos .
41005014	Manmalågu i lalåhi ni pumupulan i babui siha ya manmasangåni i taotåo siha gi gualo' yan gi sengsong , ya manmåtto i tåotao siha para u ma li'e' håfa måsusedi .
41005015	Anai manguaguaguatu gi as Jesus , ma li'e' i taotåo ni eståba hinatme katdumen manapplacha' na espiritu na minagågagu asentådu , matåtachong ya kabåles hinasso-ña , ya nina'fansen ma'å'ñao siha .
41005016	Ayo i manmanli'e' ma'esplika håfa masusedi ni taotåo ni hinatme aniti , ya manmasangåni lokkue' put i babui .
41005017	Ti åpmam mafaisen si Jesus para u suha ginen i destriton-ñiha .
41005018	Anai para u ma'udai si Jesus gi boti , mamaisen i taotåo ni eståba gái aniti para u dalalaki Gui' .
41005019	Ti sinedi gui' as Jesus ni malago'-ña , låo sinangåni gui' enlugåt , " Hånåo para i yahamyo para i familiå-mu ya un na'klåru para siha put todu i bidå-ña i Saina gi mina'ase'-ña para hågu . "
41005020	Ennåo na humånåo i taotåo ya ha tutuhon prumuklåma gi Dies na Siudå håfa bidå-ña si Jesus nu guiya . Nina'fansen manman todu ni hiningok-ñiha .
41005021	Humånåo si Jesus tåtte para i otro bandan i Tasen Galileha . Guihi gi uriyan i hagoi eståba na manetnon un dångkolon linahyan tåotåo .
41005022	Si ' Jairus ' , må'gas gui' gi sinagoga , malak guatu , ya anai ha li'e' si Jesus ha yute'ñaihon gui' gi addeng-ña
41005023	ya finaisen Gui' kuånto i siña , " I dikike na hagå-hu gof malångu . Put fabot fåtto ya un po'lo i kånnai-mu gi hilo'-ña , kosa ki siña homlo' ya u lå'la' ! "
41005024	Pues sumiha humånåo yan si Jesus . Gof meggai na tåotåo mañisiha manhånåo machichiget gui' ginen todu i banda .
41005025	Eståba guennåo un palåo'an ni esta dosse años di mañuda' håga' ya atdet pinadisisi-ña ni achokka' meggai esta na mediku umåmte gui' .
41005026	Esta ha lachai i salåppe'-ña , ya enlugåt di u lamåolek lumalaatdet mientras mås tiempo .
41005027	Ha hungok put si Jesus , entonses humålom gi linahyan tåotåo ya umisgen tatte mo'na para as Jesus .
41005028	Ilek-ña entre guiya , " Yanggen hu pacha i magagu-ña ha' , siempre homlo' yu' . "
41005029	Ha pacha i magagu-ña ya ensegidas pumåra i håga' ; ya ha siente gi sanhålom-ña na mana'homlo' gui' .
41005030	Ensegidas Ha siente si Jesus na kokoyong fuetsa ginen Guiya . Pues tumalaktatte gi entalo' i linahyan tåotåo ya mamaisen , " Håyi pumacha i magagu-hu ? "
41005031	Manmanoppe i mandesipulu-ña , " Un li'e' ha' na machichiget Håo ni taotåo , ya håfa na un famamaisen håyi pumacha Håo ? "
41005032	Låo sigi ha' di manatan si Jesus ya Ha kekeli'e' håyi pumacha Gui .
41005033	I palåo'an ha tungo' håfa måsusedi nu guiya ; pues måtto , ya manlålaolåo ni mina'añåo-ña , ha yute' gui' påpa' gi me'nan Jesus ya ha sangåni Gui' todu ni minagåhet .
41005034	Ilek-ña si Jesus nu guiya , " Hagå-hu , i hinengge-mu numa'homlo' håo . Hånåo ya si Yu'os Un nina'i pås , ya esta ti un famadesi . "
41005035	Mientras ha såsangan este si Jesus , guaha tentågo' siha manmåtto ginen i gima' ' Jairus ' ya masangåni gui' , " Matai i hagå-mu esta . Pues para håfa na un atborota mås i Ma'estro ? "
41005036	Ti Ha atendi si Jesus håfa sinangan este siha , låo Ha sangåni si ' Jairus ' , " Cha'-mu ma'å'a'ñao , låo fanhongge . "
41005037	Pues tåya' Ha sedi na u hånåo yan Guiya fuera di si Pedro , si Santiago , yan i che'lu-ña as Juan .
41005038	Manmåtto siha gi gima' ' Jairus ' , ya Ha li'e' si Jesus i atborotu ya Ha hungok i a'gang na kasao yan kåti .
41005039	Humalom ya ilek-ña nu siha , " Håfa este siha na atborotu ? Håfa na mangåkati hamyo ? Ti måtai i patgon . Mamaigo' ha' gui' ! "
41005040	Enteru siha matutuhon mafa'chalek Gui' , pues Ha na'fanhuyong todu siha , Ha konne' i tata yan i nanan i patgon , yan i tres na mandesipulu-ña , ya manhålom gi kuåtto anai eståba i patgon umå'asson .
41005041	Ha go'te i kannai i patgon ya ilek-ña nu guiya , " TALITHA KOUM , " ni kumeke'ilek-ña , " Dikike' na påtgon ! Kahulo' ! "
41005042	Ensegidas kahulo' ya ha tutuhon mamokkat . ( Dosse åños idat-ña . ) Anai masusedi este nina'fansen manman todu !
41005043	Låo manggof inengkåtga siha as Jesus na cha'-ñiha fane'esangani ni håyi , ya ilek-ña , " Na'chocho i patgon . "
41006001	Humånåo si Jesus para i sengsong-ña ya matattiyi Gui' ni mandesipulu-ña .
41006002	Anai måtto i Sabaf na ha'åni humånåo para i sinagoga ya Ha tutuhon mama'nå'gue ya nina'fansen manman i linahyan tåotåo ni ume'ékongok Gui' . Ilek-ñiha , " Amånu nai manungo' Gui ni este siha ? Hafa na klasen tinemtom este i mana'í-ña ? Taimanu fa'tinås-ña ni milågru siha ?
41006003	Adda ti Guiya este i katpenteru , i lahen Maria , i mañe'lon Santiago , Jose , Jude yan Simon ? Na adda ti bisinu-ta i mañe'lu-ña famalåo'an ? " Låo ti manmalago' ma'aksepta Gui' .
41006004	I ineppe-ña si Jesus ni este siha , " I mamprofeta manma'o'onra gi todu i lugåt fuera di i tano'-ña , fuera di entre i mamparentes-ña , yan fuera di i gimå'-ña mismo . "
41006005	Ti siña mama'tinas milågru guennåo , fuera di unos kuåntos manmalångu ni Ha na'fanhomlo' anai mampenacha siha ,
41006006	sa' nina'sen manman put i natatan hinenggen-ñiha . Enlugåt di ennåo , Ha liliku'i i manhihot na songsong siha mama'nåna'gue .
41006007	Ha ågang si Jesus i Dosse ya Ha tutuhon numa'fanhånåo siha dos in dos , ya mannina'i siha åotoridåt kontra i manapplacha' na espiritu .
41006008	Mantenago' siha na cha'-ñiha fanmañuñule' ni håfa gi hinanao-ñiha fuera di båston ha' -- mungnga nengkanno' , mungnga balutan , mungnga salåppe' gi puttamuneda gi betsa .
41006009	Låo debi di u fandenegga sandålias . Ilek-ña , " Mungnga manmañule' para pula'-miyu , "
41006010	ha umentåyi , ilek-ña , " Maseha håyi gai gima' ni manhålom hamyo , fañåga guennåo asta ki en dingu ennåo na lugåt .
41006011	Yanggen guaha lugåt ni ti manmalago' rumisibi pat umékongok hamyo , tantan i petbos ennåo na lugåt ginen i addeng-miyu gi kinekeyong-miyu kuentan prueba kontra siha . "
41006012	Anai monhåyan ennåo , manhånåo siha ya mañetmon na gof prisisu i sinetsot .
41006013	Manmandulalak meggai na aniti ginen i sanhalom tåotåo siha , manma'olios ni laña i manmalångu siha , ya meggai mana'fanhomlo' .
41006014	Ha hungok i Rai as Hirodes put si Jesus sa' måmta' i riputasion-ña ya i taotåo siha ilek-ñiñiha , " Mana'lå'la' ta'lo si Juan Bautista ginen i finatai ; put ennåo na gaigi giya guiya milagrosu na nina'siña . "
41006015	Otro siha umå'alok , " Guiya si Elias " ; yan guaha ta'lo siha uma'alok , " Prufeta gui' parehu yan i pumalu siha na prufeta . "
41006016	Anai ha hungok put si Jesus , ilek-ña si Hirodes , " Si Juan , ni hu utot agagå'-ña mana'lå'la' ta'lo ! "
41006017	Si Hirodes ayo i manågo' na u ma'aresta si Juan , ya makadena , yan u mapresu put si Herodihas , i assaguan i che'lu-ña as Felipe , ni ha asagua .
41006018	Taiguini este sa' ha sangåni si Juan si Hirodes , " Ti dinanche na un gaga'chong yan i assaguan i che'lu-mu . "
41006019	Si Herodihas ha bengga si Juan put este ya malago' na u puno' gui' låo put i ti siña .
41006020	Ma'å'ñao si Hirodes as Juan , sa' ha tungo' na tunas gui' na tåotåo , entonses ha adadahi gui' . Ya-ña si Hirodes umékongok si Juan achok ha , inatbororota hinasso-ña gi kada ha hungok gui' .
41006021	Gumuaha chanså-ña si Herodihas un diha anai ha gopte si Hirodes i kumple años-ña ya ha na'fanggupot i taotåo-ña gi palåsyo , i manmågas siha gi sendålu , yan i manakhelo' na tåotåo Galileha .
41006022	Måtto i hagan Herodihas mismo gi gipot ya bumaila ya ha na'sen magof si Hirodes yan i kombiti siha . Sinangåni i palåo'an ni rai , " Gågåo yu' måseha håfa i malago'-mu ya bai hu nå'i håo . "
41006023	Asta måtto chiña ni para u fanhula gi palåo'an , " Bai hu nå'i håo måseha håfa ginagåo-mu , måseha lamitå gi raino-ku ! "
41006024	Humånåo huyong i palåo'an ya ha faisen si nanå-ña , " Håfa para bai hu gågåo ? " Manoppe i nana , " I ilon Juan Bautista . "
41006025	Ensegidas , umensinahyåo i palåo'an tåtte para i me'nan i rai ya ha sångan i ginagåo-ña , " Malago' yu' na un nå'i yu' ensegidas ni ilon Juan Bautista gi hilo' bandeha . "
41006026	Nina'gof piniti i rai ni este na ginagao-ña ; låo put i manhula gui' yan put i manggaigi i kombiti siha , ti malago' ha renunsia i ginagåo-ña .
41006027	Ensegidas ha na'hånåo i para u famuno' , ha otden gui' na para u chule' guatu i ilon Juan Bautista .
41006028	Humånåo i taotåo ya ha utot i ilon Juan gi hålom kalabosu . Ha chule' guåtu i ilu gi hilo' bandeha ya ha nå'i i palåo'an , ya i palåo'an ha nå'i si nanå-ña .
41006029	Un råtu despues , anai mahungok ni disipulu siha put este , manmåtto ya makonne' i tataotåo-ña ya mahåfot .
41006030	Mabira siha tåtte i manapostoles ya masangåni si Jesus nu todu i bidan-ñiha yan i finanå'guen-ñiha .
41006031	Ilek-ña nu siha , " Fanmamaila' , hamyo ha' na maisa , para un sasahnge na lugåt ya en fandeskånsa un råtu . " Un dångkolon linahyan tåotåo manmåfatto yan manhåhanåo guatu , ya kana' ha' emposipble siha ni para u fañocho .
41006032	Entonses manhånåo gi boti si Jesus yan i manapostoles mañisiha ha' na maisa para un lugåt ni appattåo .
41006033	Manmali'e' siha ni taotåo na manhåhånåo , ya meggai tumungo' para månu siha . Tåotåo siha ginen todu i sengsong manmamokkat chaddek guatu guihi na lugåt , ya manmo'na ki si Jesus yan i manapostoles .
41006034	Anai manunok gi boti ha li'e' si Jesus un dångkolon linahyan . Nina'ma'ase' nu siha , sa' kalang siha kinilu sin pastot ; ya ha fanå'gue siha åpmam .
41006035	Esta kumekehomhom pues manmåtto i disipulu-ña guåtu giya Guiya ya masangåni Gui' , " Apattåo este na lugåt ya esta gof atrasåo .
41006036	Maolekña na'fanhånåo i taotåo siha ya ufanmalak i lancherias yan i sengsong ya u fanmamåhan na'-ñiha . "
41006037	Manoppe si Jesus , " Hamyo en nå'i siha na'-ñiha . " Ennåo na manmanoppe i disipulu , " Kåo para bai in fanhånåo ya bai in fanmamåhan balen dos sientos dihas na hotnåt na kantedan pån para bai in na'fañocho siha ? "
41006038	Mamaisen si Jesus , " Kuånto guahan-miyu na pidason pån ? Espiha fan . " Anai matungo' kuånto na kantedan pån manmanoppe , " Singko yan dos guihan . "
41006039	Ha sangåni siha para u mana'fanmatå'chong i taotåo siha put gurupu gi hilo' i betde na chå'guan .
41006040	Manmatå'chong i taotåo siha , kada gurupu ennåo i siento pat singkuenta .
41006041	Despues ha chule' i singko na pån yan i dos guihan , ya ha na'talakhilo' i matå-ña gi langet si Jesus , Ha sångan i bendision , Ha ipe' i pån , ya Ha nå'i i mandesipulu-ña para u mapåtte . Ha dibidi i dos guihan entre todu i taotåo siha
41006042	ya mañocho asta ki manhåspok .
41006043	Marikohi i ngatnan ya mana'bula dosse na kanåstra , fuera di i sepblan guihan .
41006044	Ayo siha i mañocho ni pån ennåo i singko mit na lalåhi .
41006045	Ensegidas Ha ensiste si Jesus na u fangahulo' i mandesipulu-ña gi boti ya u fanmofo'na guatu para i otro bånda para ' Bethsaida ' , mienstras Ha despipidi i inetnon tåotåo siha .
41006046	Anai mandiningu siha , humånåo para i ekso' para u fanayuyot .
41006047	Anai kumekehomhom , eståba i boti chågo' huyong gi hagoi ya Guiguiya ha' na maisa si Jesus gi tano' .
41006048	Despues , anai manleni'e' siha na maninaroronsa ni manglo' mientras matutulos siha ya makokontra i manglo' , måtto Gui' mamomokkat gi hilo' hånom ; i ora ennåo i entalo' alas tres yan alas sais gi egga'an . Eståba para u faninipos ha' siha .
41006049	Anai ma li'e' Gui' mamomokkat gi hilo' hagoi , hinasson-ñiha na tåotåomona Gui' ya matutuhon manessalåo .
41006050	Todu lumi'e' Gui' ya nina'fansen ma'å'ñåo . Mangkuinentusi siha ensegidas as Jesus , " Na'fanmetgot hamyo ! Cha'-miyu fanma'å'a'ñao , sa Guåhu ha' ! "
41006051	Kumahulo' gi boti ya mañiha ya pumåra i manglo' . Nina'fansen manman i mandesipulu ni este siha na sinisedi ,
41006052	sa' ti makomprende håfa sostansiå-ña put i pån ni manafañocho i singko mit na tåotåo . Gi magåhet , manmahuchom hinasson-ñiha put este na sinisedi siha .
41006053	Despues di makrusa i hagoi manmåtto gi kanton tåno' giya ' Gennesaret ' , ya magodde i boti guennåo .
41006054	Anai esta ha' para u madingu i boti maripåra Gui' ni taotåo .
41006055	Manmalågu i taotåo siha para i uriyan ennåo na lugåt ya manmakonne' i manmalångu gi hilo guåfak guatu gi lugåt anai eståba Gui' .
41006056	Maseha månu nai umannok Gui' , måseha gi sengsong , gi siudå , o sino gi birada gi chalan , mana'fanå'asson i manmalångu siha gi metkåo ya mafafaisen Gui' para u sedi siha pumacha maseha i puntan i magagu-ña . Todu i pumacha Gui' manhomlo' .
41007001	I MamFarisehu yan unos kuåntos ni ma'estron i Lai ni manmåtto ginen Hirusalen manetnon gi uriyan Jesus .
41007002	Maripåra na guaha siha gi mandisipulon Jesus mañochocho sin u mana'fanggåsgas siha -- kumeke'ilek-ña , mafa'gåsi i kannai-ñiha taimanu ha' i kostumbren i ManHodihos siha .
41007003	I MamFarisehu , yan todu i ManHodihos siha , magogof kumple i kostumbren i manåmko'-ñiha ya tåya' nai mañocho' sin u måsen fa'gåsi i kannai-ñiha .
41007004	Los di mås , tåya' nai makånno' finahan ginen i metkåo sin u masåtpe hånom fine'na . Meggai siha ta'lo na kostumbre ni mapraktitika -- put ihemplo , i mafa'gasen i pusuelu , tåru , takuri yan kåma .
41007005	Pues i MamFarisehu yan i maneskribas mafaisen si Jesus , " Sa' put håfa na i mandesipulu-mu ti madalalalaki i kostumbren i manamko'-ta , ya mañochocho sin u mafa'gåsi i kannai-ñiha ? "
41007006	Ilek-ña nu siha , " Gof dinanche i prufeta as Isaias anai ha tuge' påpa' put hamyo ni manhepokritu , ' Este na tåotågui' masesetbe Yu' ni labios-ñiha låo i kurason-ñiha chå'go kontra Guåhu .
41007007	Tai bali i respeton-ñiha nu Guåhu sa' gi fina'nå'guen-ñiha mafa'fena'nå'guen Yuyu'os i tinago' tåotåo . '
41007008	" Ti en atetende i tinago' Yu'os låo en gegef kumple i kostumbren tåotåo . "
41007009	Ha sigi mo'na i sinangån-ña ya ilek-ña , " Mansen tomtom hamyo numa'suha gi un bånda i tinago' Yu'os put i para en kimple i kostumbren-miyu !
41007010	Put ihemplo , ilek-ña si Moises , ' Onra si tatå-mu yan nanå-mu' ; ya ' Maseha håyi ni båba sinangån-ña kontra si tatå-ña pat si nanå-ña u mapuno' . '
41007011	Låo en diklåra na , ' i taotåo ni guaha siña ha cho'gue para u ayuda si tata-ña pat si nana-ña , låo put ilek-ña , Kotban este' ( ni kumeke'ilek-ña , esta este ma'ufresi para si Yu'os ) ,
41007012	pues en sedi ha' gui' ti umayuda si tatå-ña o sino si nanå-ña .
41007013	Ennague' na manera nai en na'tatai bali i fino' Yu'os put i para u madalalaki i kostumbre ni en fa'nå'gue siha . Meggai kostumbren-miyu taiguini . "
41007014	Ha na'fanetnon si Jesus i linahyan ta'lo ya Ha sangåni siha , " Ekongok Yu' , todu hamyo , ya chagi kumomprende fan .
41007015	Tåya' siña humåtme i taotåo ginen hiyong ni para u nina'applacha' ; låo ayo i humuhuyong ginen i sanhalom-ña , ya ennåo ha' , siña muna'mancha gui' . [
41007016	Sotta ya todu u madalalaki håfa hiningok-ñiha ! ] "
41007017	Anai humålom gi gima' , ya sumuha gi inetnon tåotåo , mafaisen gui' ni mandesipulu put i fina'akomparasion .
41007018	Mansenangåni siha , " Kåo hamyo lokkue' ti siña manmangomprende ? Kåo ti siña en li'e' na tåya' siña humålom gi taotåo ginen i sanhiyong ni siña numa'applacha' gui' ?
41007019	Ti u hinatme kurason-ña , låo humålom gi estomagu-ña asta huyong gi tatåotåo . " ( Ginen este na sinangån-ña na ilek-ña todu nengkanno' gåsgas ) .
41007020	Ha kontenuha ya ilek-ña , " Håfa humuhuyong ginen i sanhalom i taotåo , ennåo ha' siña muna'applacha' gui' , tåya' mås .
41007021	Ginen i yahålulom gi kurason nai manhuhuyong i manailayi na planu siha tatkomu :
41007022	umabale' , mañåkke , mamuno' , che'cho' adotterihas , hambenterihas , manailayi na disehu , fina'baba , applacha' na hinasso , embidiu , chatfino' , banidå yan mambåba na disision .
41007023	Todu este siha na tinailayi manmåfatto ginen i sanhalom ya nina'a'applacha' i taotåo . "
41007024	Ginen ennåo na lugåt humånåo si Jesus para i tano' ' Tyre' yan ' Sidon ' . Humålom gi un guma' ya ti malago' na u guaha tumungo' na gaigi Gui' ; låo ti siña na ti u marikoknisa håyi Gui' .
41007025	Ti åpmam un palåo'an ni gai haga dikike' ni gai applacha' båba na espiritu ha hungok pot si Jesus , umoppop påpa' gi addeng Jesus .
41007026	Este na palåo'an era ' Greek -- Syro-Phoenicia' mafañagu-ña , Ha tutuhon gumågåo si Jesus para u dulalak i aniti ginen i hagå-ña .
41007027	Sinangåni gui' as Jesus , " Po'lo ya u fanhåspok i famagu'on finene'na . Ti dinanche na u machule' i nengkanno' i famagu'on ya u fanmanå'i i ga'lågu siha . "
41007028	Manoppe i palåo'an , " Put fabot , Asaina , kon todu i ga'lagu gi papa' lamasa mañochocho ni sepblan i famagu'on . "
41007029	Despues ilek-ña nu guiya , " Put ennåo na ineppe-mu , hånåo på'go ! Esta diningu i hagå-mu nu i aniti . "
41007030	Anai måtto gi gima' ha sodda' i patgon umå'asson gi katre ya må'pos esta i aniti .
41007031	Ha dingu si Jesus i tano' i taotåo ' Tyre' ya umisgen ' Sidon ' guatu gi Tasen Galileha para i destriton i Dies na Siudå .
41007032	Unos kuåntos tåotåo makonni'e Gui' un låhi ni tangnga yan pahya' kumuentos ya mafaisen Gui' para u po'lo i kånnai-ña gi hilo'-ña .
41007033	Kinenne' gui' na maisa as Jesus guatu gi un bånda ya sumuha ginen i linahyan . Ha na'hålom si Jesus i kalulot-ña gi talangan i taotåo , pues tumo'la' , ya Ha pacha i hila'-ña ;
41007034	despues tumalakhilo' gi langet ya humågong tåddong . Ilek-ña nu guiya , " Ephphatha ! " ( kumeke'ilek-ña , " Un mababa ! " )
41007035	Gotpe mababa i talangan i taotåo ; pumåra pumahya' , ya ha tutuhon kumuentos måolek .
41007036	Pues Ha engkåtga siha na cha'-ñiha fane'essangåni ni håyi ; låo mientras mås Ha engkåtga siha , mås masånganñaihon .
41007037	Nina'fansen manman i taotåo siha , " Todu i bidå-ña manmaolek ! Ha na'fanmanhungok i manangnga yan Ha na'fanguentos i manudu ! "
41008001	Ti åpmam na tiempo despues , manetnon ta'lo un dångkolon linahyan tåotåo , ya tåya' ni håfa para u makånno' . Ha ågang si Jesus i mandesipulu siha guåtu giya Guiya ya ilek-ña nu siha ,
41008002	" Ha na'ma'åse' Yu' i taotåo siha . Esta tres dihas di manhami ya tåya' para u makånno' .
41008003	Yanggen Hu na'fanhånåo siha para i gima'-ñiha , siempre manlalångu gi chalan . Guaha giya siha manmåtto ginen i chago' . "
41008004	Manmanoppe i disipulu-ña , " Håyi siña numa'i sufisiente na pån este siha guini gi chago' na lugåt ? "
41008005	Mamfinaisen siha , " Kuånto na pidason pån guahan-miyu ? " Manmanoppe siha , " Siette . "
41008006	Despues Ha tågo' i linahyan para u fanmatå'chong gi hilo' odda' . Ha chule' i siette na pån ya mannå'i gråsia , Ha ipe' , ya Ha nå'i i mandesipulu-ña para u mapåtte , ya manmanå'i huyong i linahyan tåotåo .
41008007	Guåha lokkue' unos kuåntos mandikike' na guihan , Ha bendisi i guihan , ya Ha sangåni siha para u mapåtte este lokkue' .
41008008	Todu i taotåo mañocho asta ki manhaspok ; despues marikohi siette kanåstra ni i sepbla .
41008009	Ayo siha i mañocho kåsi ennåo i kuåtro mit .
41008010	Ha na'fanhånåo i linahyan ya kahulo' gi boti yan i mandesipulu-ña para u fanhånåo para i uriyan ' Dalmanutha ' .
41008011	Manmalak mo'na i MamFarisehu ya matutuhon manatgumento yan si Jesus . Manmanespipiha siñåt långet ginen Guiya para prueba .
41008012	Umugong a'gang ginen i fondon i anti-ña ya ilek-ña , " Håfa na manmanespipiha i taotåo siha siñåt på'go na tiempo ? Amen , bai Hu sangåni hamyo , tåya' siñåt u fanmanå'i ! "
41008013	Despues mandiningu siha , ya ma'udai gi boti , ya må'pos para i otro bandan hagoi .
41008014	Manmaleffa i mandesipulu ti manmañule' pån ; fuera di un pidåsu gi boti .
41008015	Entonses anai mansenangåni siha , " Gof ripåra , yan gof adahi hamyo ni libaduran i MamFarisehu yan i libaduran Hirodes . "
41008016	Hinasson-ñiha na Ha sångan este put i tåya' pån .
41008017	Put i Ha tungo' este na hinasson-ñiñiha ilek-ña nu siha , " Håfa na en diskukuti put i tåya' pån ? Kåo esta på'go ti siña en tingo' pat en komprende ? Kåo sen machom ha' i hinasson-miyu ?
41008018	Kåo manggái atadok ha' hamyo låo ti siña manmanli'e' ? Manggái talanga låo ti siña manmanhungok ?
41008019	Kåo ti en hasso anai Hu ipe' i singko na pidason pån para i singko mit , kuånto na kanåstra en rikohi ni sepbla ? " Manggonggong ya ilek-ñiha , " Dosse . "
41008020	" Anai Hu ipe' i siette na pidåson pån para i kuåtro mit , kuånto na kanastra ni sepbla en rikohi ? " Manmanoppe , " Siette . "
41008021	Ilek-ña nu siha ta'lo , " Kåo esta på'go ti siña en kompreprende ha' ? "
41008022	Manmåtto si Jesus yan i mandidipulu-ña giya Betsaida , anai unos kuåntos tåotåo kumonni'i' Gui' un tåotåo ni bachet ya mafaisen Gui' para u pacha .
41008023	Ha pipet si Jesus i bachet huyong gi sengsong . Ha nå'ye to'la' i matan i taotåo ya Ha po'lo i kånnai-ña gi hilo'-ña ya finaisen gui' , " Kåo guaha lini'e'e'-mu ? "
41008024	Ha baba i taotåo i matå-ña ya ilek-ña , " Manlili'e' yu' tåotåo siha låo kalang ha' trongkon håyo siha ni manmamomokkat ! "
41008025	Pues Ha po'lo si Jesus i kånnai-ña sigundo biåhi gi matå-ña , ya manli'e' klåru ; numa'lo tåtte i fanatan-ña ya sumiña ha li'e' todu kabales .
41008026	Nina'hånåo gui' as Jesus para i gimå'-ña yan este na akonsehu , " Cha'-mu håhanåo hålom gi sengsong . "
41008027	Humånåo si Jesus yan i mandesipulu-ña para i sengsong siha gi uriyan ' Caesarea Philippi' . Mientras manhåhanåo Ha faisen i mandesipulu-ña ni este na kuestion , " Håyi hinasson-ñiñiha i taotåo siha put Guåhu ? "
41008028	Manmanoppe i mandesipulu , " Guaha umå'alok na Hågu si Juan Bautista , otro siha umå'alok na si Elias , på'go i pumalu siha ilek-ñiñiha na unu Håo gi mamprofeta siha . "
41008029	Sumigi Ha faisen siha , " Ya hamyo , håyi Yu' hinasson-mimiyu put Guåhu ? " Manoppe si Pedro , " Hågu i Misihas ! "
41008030	Despues maninetden siha as Jesus para cha'-ñiha fane'esangani ni håyi put Guiya .
41008031	Pues Ha tutuhon si Jesus fuma'nå'gue siha na i Lahen i Taotåo debi di u famadesi atdet , u marichåsa ni manåmko' , i manmågas mamåle' , yan i maneskribas , ya u mapuno' , ya tres dihas despues u lå'la' ta'lo .
41008032	Ha sånganñaihon este siha gi pupbleku . Pues kinenne' Gui' as Pedro para un rengkon ya ha tutuhon inaguaguåti .
41008033	Pues Ha bira Gui' si Jesus , Ha atan i mandesipulu-na ya Guiya lumalåtde si Pedro , " Ritira håo gi me'nå-hu , satanås ! I hinasso-mu puru ha' hinasson tåotåo , ti hinasson Yu'os ! "
41008034	Ha ågang si Jesus i linahyan yan i mandesipulu-ña ya ilek-ña nu siha , " Yanggen guaha malago' tumattiyi Yu' debi di u maleffa nu guiya mismo , ya u uma i kilu'os-ña , ya u dalalaki Yu' .
41008035	Håyi numa'kekesåfu i lina'lå'-ña u falingu , låo håyi ni numa'falingu i lina'lå'-ña put Guåhu yan i ibangheliu siempre u såfu .
41008036	Håfa na prubecho i taotåo siña ha na'annok ni gumånna todu i tano' ya u destrosan maisa gui' gi et mismo tiempo ?
41008037	Håfa i taotåo siña ha ufresi para tulaikan i lina'lå'-ña ?
41008038	Yanggen håyi na tåotåo mamåhlåo nu Guåhu yan i fina'na'gue-ku guini gi ti fiet yan applacha' na tiempo , i Lahen i Taotåo u mamåhlåo nu guiya lokkue' yanggen måtto gi glorian i Tatå-ña yan i mañåntos na ånghet siha . "
41009001	Ilek-ña lokkue' nu siha , " Amen , bai Hu asigura hamyo , entre ayo siha i manotohge na guaha unos kuåntos ni ti para u mataña' i finatai asta ki mali'e' i Rainon Yu'os måtto yan fuetsa . "
41009002	Sais dihas maloffan Ha konne' si Jesus si Pedro , si Santiago yan si Juan mañisiha ha' ya manhånåo hulo' gi un takhelo' na okso' . Matulaika figura-ña gi me'nan-ñiha
41009003	ya i magagu-ña låmlam apakå'ña -- mås ki håfa na klasen fina'gåsi .
41009004	Umannok si Elias sumisiha yan si Moises ; mangombetsasiosion yan si Jesus .
41009005	Entonses si Pedro ha kuentusi si Jesus , " Ma'estro , i na minaolek na manggaigi hit guini . Nihi ya ta fanmanhåtsa palapåla guini na lugåt , unu para hågu , unu para si Moises , yan unu para si Elias . "
41009006	Ti ha gof tungo' håfa ha sasångan , sa' enteru siha nina'fansen luhan .
41009007	Måtto un mapagåhes ya mantenampe siha , ya un bos ginen i mapagåhes ilek-ña , " Guiya este i Lahi-hu , i Hu gofli'e' . Ekongok Gui' . "
41009008	Gigon ma'atan i uriyan-ñiha tåya' lini'e'-ñiha -- si Jesus ha' .
41009009	Anai manototonnok ginen i ekso' , Ha gof engkåtga siha na cha'-ñiha fane'esangani ni håyi håfa lini'e'-ñiha asta ki lumå'la' ta'lo i Lahen i Taotåo ginen i finatai .
41009010	Makumple este na sinangan-ña , mientras sigi ha' di madeskuti håfa kumeke'ilek-ña , " lina'la' ta'lo ginen i finatai " .
41009011	Put los uttemo mafaisen Gui' ni este na kuestion , " Håfa na ilek-ñiñiha i ma'estron i Lai siha na debi di u fåtto si Elias finene'na ? "
41009012	Ilek-ña nu siha , " Hunggan magåhet na debi di u fåtto si Elias finene'na para u pripåra todu i guaha siha . Ya sa' håfa na ilek-ña i Eskretura put i Lahen i Taotåo na debi di u famadesi meggai yan u machatli'e' ?
41009013	Maila' ya bai Hu asigura hamyo , esta måtto si Elias . Ma cho'gue månu ha' i malago'-ñiha nu guiya , taimanu ha' ilek-ña i Eskretura put guiya . "
41009014	Anai mandanña si Jesus yan i pumalo na mandesipulu , mali'e' un dångkolon linahyan tåotåo gi uriyan-ñiha , yan i ma'estron i Lai manatgomemento .
41009015	Ensegidas gigon mali'e' si Jesus , nina'fansen manman enteru i linahyan . Manmalågu guåtu para u masaluda Gui' .
41009016	Mamfenaisen siha , " Put håfa atgomenton-mimiyu ? "
41009017	Un låhi manoppe ginen i linahyan , " Ma'estro , hu kokonne' este i lahi-hu para Hågu sa' gái aniti gui' ya ti siña kumuentos .
41009018	Kada inatåka ni espiritu pinanakñaihon påpa' ; bobo'an pachot-ña ya ha na'chechekchek i nifen-ña yan titisu i tataotåo-ña . På'go ha' hu fafaisen i mandesipulu-mu para u madulalak i aniti , låo ti mana'siña . "
41009019	Manoppe si Jesus ya ilek-ña ni linahyan , " Mansen tai hinegge hamyo na tåotågui' ! Kuåntos tiempo para bai Hu sungon hamyo ? Kenne' gui' mågi . "
41009020	Makonni' i gui' guatu gi as Jesus . Gigon lini'e' si Jesus ni espiritu ensegidas nina'fañågue' i patgon . Anai poddong gui' gi edda' gumalilek ya bobo'an i pachot-ña .
41009021	Pues si Jesus Ha kuestiona i tata , " Kuåntos tiempo di taiguiguini este ? " Manoppe i tata , " Desde ki anai påpatgon .
41009022	Sesso yinite' gui' gi halom guåfi yan gi halom hånom , kalang mohon para u pinino' . Yanggen siña ginen i mina'åse' i kurason-mu un cho'gue måseha håfa para un ayuda ham , put fabot cho'gue' ! "
41009023	Ilek-ña si Jesus , " Yanggen un na'siña ! Todu pusipble para i taotåo ni gai hinengge . "
41009024	Ensegidas ilek-ña i tatan i patgon , " Manhongge yu' ! Ayuda i ñaba' na inangokko-ku ! "
41009025	Anai Ha li'e' si Jesus na lumålahyan chaddek i kantedan tåotåo , Ha lalåtde i applacha' na espiritu ya ilek-ña , " Udu yan tangnga na espiritu , Guåhu tumåtago' håo : Huyong ginen ennåo na patgon ya nungka nai un håtme gui' ta'lo ! "
41009026	Mientras ume'essalåo yan ha na'fañåñagui' i patgon , humuyong i aniti ya mamaitaguan i patgon , ya put este na meggai umålok , " Matai gui' . "
41009027	Låo gine'te kannai-ña as Jesus ya inayuda gui' tumohge .
41009028	Anai måtto si Jesus gi gima' matutuhon mafaisen Gui' ni mandesipulu unu in unu , " Sa' håfa na ti siña in dilalak i aniti ? "
41009029	Mansenangåni siha , " Tinayuyot ha' siña dumulalak este na klåsi . "
41009030	Despues di madingu ayo na lugåt si Jesus yan i mandesipulu-ña matutuhon manlåoya giya Galileha , låo ti malago' na u guaha tumungo' månu Gui' nai gaigi .
41009031	Ha fa'nåna'gue i mandesipulu-ña taiguini , " I Lahen i Taotåo para u ma'entrega guåtu gi kannai i manailayi na tåotåo ya u mapuno' Gui' ; tres dihas despues di i finatai-ña u lå'la' ta'lo . "
41009032	Ti makomprende håfa mansenangåni siha , låo manma'å'ñao mafaisen Gui' kuestion .
41009033	Manmatto si Jesus yan i mandesipulu-ña guatu ' Capernaum ' , ya anai manhålom siha gi gima' , mamfenaisen as Jesus , " Håfa atgomenton-mimiyu mientras manhåhanåo hit para i gima' ? "
41009034	Tåya' manoppe , sa' gi kombitsasion-ñiha manatgomemento håyi mås takhelo' gi entre siha .
41009035	Pues mata'chong påpa' ya Ha ågang i Dosse para i uriyå-ña ya ilek-ña , " Yanggen guaha malago' para u primera , debi di u na'yatåtatte gui' yan u tentågo' todu i pumalu . "
41009036	Pues Ha konne' un dikike' na påtgon ya Ha po'lo gi talo' , ya anai Ha toktok i patgon ilek-ña nu siha ,
41009037	" Håyi rumisibi tåt komu taiguini na patgon put Guåhu ha risisibi Yu' ; håyi rumisibi Yu' , rumisibi åhe' ti Guåhu Ha , sino ki ayo i numa'hånåo Yu' . "
41009038	Ilek-ña si Juan as Jesus , " Ma'estro , in li'e' un tåotåo ni ha u'usa i na'ån-mu para u fandulalak aniti ya in na'kepara gui' sa' ti såsaonåo guini gi inetnon-ta . "
41009039	Manoppe si Jesus , " Cha'-miyu na'kekepara gui' . Tåya' tåotåo ni umu'usa i na'ån-hu para u fama'tinas milågru ya et mismo tiempo båba sinangångan-ña put Guåhu .
41009040	Maseha håyi ni ti kumokontra hit pues manhihita .
41009041	Amen , bai Hu asigura hamyo na måseha håyi ni numa'fangimen hamyo hånom gi na'ån-hu put i mantåotåo i Kristo hamyo ti u måhñao na u fanmanå'i ni premion-ñiha .
41009042	" Låo maseha håyi ni numa'fanabak este siha na famagu'on gi hinenggen-ñiha , måolekña na u magodde un ruedan åcho' gi aga'ga'-ñiha ya u fanmayute' gi hålom tasi .
41009043	Yanggen i kannai-numa'i'isao hao , utot ! Måolekña humålom gi langet sin un kånnai ki humålom sasalåguan gi ti papa'ra na guåfi yan dos kånnai . [
41009044	Guihi i ilo' ni kumånno' siha ti mamatai , ya i guafi ni sumongge siha taihinekkok . ]
41009045	Yanggen i addeng-mu numå'i'isåo håo , utot ! Måolekña na un hålom gi langet kohu ki un mayogua sasalåguan yan dos addeng . [
41009046	Guihi i ilo' ni kumånno' siha ti mamatai , ya i guafi ni sumongge siha taihinekkok . ]
41009047	Yanggen i attadok-mu numa'popoddong håo , laknos huyong ! Måolekña humålom gi langet yan un åttadok ki un mayogua sasalåguan yan dos åttadok ,
41009048	anai ' ti manmåmåtai i ilo' yan i guåfi taihinekkok . '
41009049	" Todu u mana'fanggåsgas ni guafi taimanu ha' na i asiga numa'gågasgas i sakrifisio .
41009050	" Gof måolek i asiga ; låo yanggen tåya esta ma'asen-ña håfa taimanu para un na'ta'lo tåtte ? " Na'guaha entre hamyo asigan ginefli'e' , yan fanlå'la' gi pås unu yan otro . "
41010001	Desde ennåo humånåo si Jesus para i destriton Hudeha yan i otro bandan Hotdån . Tuma'lo mandañña' i linahyan gi uriyå-ña , ya komu kostumbre-ña Ha tutuhon fuma'nå'gue siha .
41010002	Unos kuåntos MamFarisehu siha manmåtto guatu ya put i para u machagi Gui' , mafaisen si Jesus kåo mapetmiti i lahi para u dibutsia i asaguå-ña .
41010003	Manoppe ya ilek-ña , " Håfa mantenago' hamyo as Moises ? "
41010004	Ilek-ñiha , " Si Moises ha petmiti i dibutsio yan i matuge'-ña i diklarasion i dibutsio . "
41010005	Mansenangåni siha as Jesus , " Ha tuge' ennåo na tinago' si Moises put i manatåktak-miyu .
41010006	Gi tutuhon anai mana'fanhuyong todu i kosas siha si Yu'os Ha fa'tinas låhi yan palåo'an ;
41010007	ya put este na rason i lahi para u dingu si tatå-ña yan nanå-ña
41010008	ya u fama'unu ha' i dos . Esta ti dodos siha sino ki unu ha' na sensen .
41010009	Put este na cha'-ña , maseha håyi , sumipåpa'ra håfa nina'dañña' Yu'os . "
41010010	Anai manmåtto siha tåtte gi gima' , matutuhon ta'lo i mandesipulu makuestiona Gui' put este .
41010011	Mansenangåni siha , " Maseha håyi na låhi ni ha dibutsia i asaguå-ña ya umassagua ta'lo yan otro umisåo adotteriu gui' kontra i asaguå-ña .
41010012	ya i palåo'an lokkue' ni ha dibutsia i asaguå-ña ya umassagua yan otro umisåo adotteriu gui' . "
41010013	I taotåo siha makonni'i Gui' ni mandikike' na famagu'on-ñiha para u fampenacha , ya manlenalåtde siha ni mandesipulu put este .
41010014	Anai Ha ripåra si Jesus este nina'lalålo' ya ilek-ña nu siha , " Sotta i famagu'on ya u fanmåtto giya Guåhu ya cha'-miyu chochomma' siha . Estegue' siha iyon-ñiha i Rainon Yu'os .
41010015	Amen , bai Hu sangåni hamyo ni minagåhet , maseha håyi ni ti ha aksepta i rainon Yu'os taiguihi i patgon ti u hålom gi Raino . "
41010016	Despues Ha toktok yan Ha bendisi siha , ya mampinacha ilon-ñiha .
41010017	Mientras kokokoyong si Jesus sa' para u hånåo malålagu guatu giya Guiya un tåotåo , ya dumimu påpa' gi me'nå-ña ya ilek-ña , " Måolek na Ma'estro , håfa debi di bai hu cho'gue para bai hu risibi i taihinekkok na lina'la' ? "
41010018	Manoppe si Jesus , " Håfa na un ågang Yu' måolek ? Tåya' måolek na si Yu'os ha' .
41010019	Un tungo' ha' i tinago' siha : Cha'-mu famumuno' ; cha'-mu umadotteteriu ; cha'-mu fañåñakke ; cha'-mu fanseknanani ni mandagi ; cha'-mu fama'bababa tåotåo ; onra si tatå-mu yan nanå'-mu . "
41010020	Manoppe i taotåo , " Ma'estro , hu kumple todu este siha desde i hiniben-hu . "
41010021	Pues inatan gui' as Jesus kon guinaiya ya ilek-ña nu guiya , " Guaha tetehnan debi di un cho'gue . Hånåo ya un bende i guinaha-mu ya un nå'i i mamopble ; ya un gai guinaha gi langet . Despues di ennåo , fåtto ya un dalalaki Yu' . "
41010022	Despues di Ha sångan este siha nina'triste matå-ña . Må'pos gui' tritriste , sa' meggai guinaha-ña .
41010023	Manatan si Jesus ya ilek-ña ni mandesipulu-ña , " Ai na minapput i riku na tåotåo humålom gi Rainon Yu'os ! "
41010024	Nina'fansen manman i mandesipulu ni este na fino'-ña . Pues Ha ripiti si Jesus håfa ilek-ña , " Famagu'on-hu , ai na minapput humålom gi Rainon Yu'os !
41010025	Guse'ña humålom i kameyu gi maddok håguha ki un riku para u hålom gi Rainon Yu'os . "
41010026	Nina'fanmås manman ni este , pues manasangani , " Entonses håyi siña masåtba ? "
41010027	Ha na'chetton i inatan-ña si Jesus giya siha ya ilek-ña , " Para i taotåo hunggan emposipble , låo para si Yu'os , åhe' ; todu pusipble para si Yu'os . "
41010028	Pues si Pedro ha atotga sumangåni Gui' , " In dingu todu i guinahan-måmi ya in dalalaki Håo ! "
41010029	Manoppe si Jesus , " Amen , bai Hu asigura hamyo , tåya' ni dumingu i gimå'-ña , mañe'lu-ña , nanå-ña pat tatå-ña , famagu'on-ña pat prupiedåt-ña put Guåhu yan i ibangheliu
41010030	ya ti u risibi guini na tiempo sien buettas mås na guma' , che'lu siha , nana , famagu'on yan prupiedåt -- ya fuera di este para un mapetsigi -- ya gi mamamaila' na tiempo un manå'i taihinekkok na lina'la' .
41010031	Låo meggai ni manyamo'nana u fanuttemo , ya i manuttemo u fanyamo'nana . "
41010032	Maneståba i mandesipulu gi chalan mangokokolo' Hirusalen , ya si Jesus yamo'nana . I mandesipulu gi santatte manluluhan ya i taotåo siha gi tatten-ñiha manma'å'ñao . Ha konne' para un bånda ta'lo i Dosse , Ha tutuhon sumangåni siha håfa para u måsusedi nu Guiya .
41010033	" Manhåhanao hit hulo' para Hirusalen anai para u ma'entrega i Lahen i Taotåo gi manmågas mamåle' yan i ma'estron i Lai , para u makondena Gui' para u måtai ya u ma'entrega Gui' gi MamPagånu ,
41010034	ya siha para u mabotleha yan u mato'la'i , u masåolak Gui' , yan put los uttemo u mapuno' ; låo tres dihas despues u lå'la' . "
41010035	I lalahen ' Zebedee' , si Santiago yan Juan , malak guatu gi as Jesus ya ilek-ñiha , " Ma'estro , malago' ham na Un nå'i ham ni finaisen-måmami . "
41010036	Ilek-ña si Jesus , " Håfa ayo ? "
41010037	Manoppe i dos , " Para Un na'seguru na unu giya hami u fatå'chong gi agapa'-mu ya i otro gi akaggue-mu yanggen måtto Håo gi gloria-mu . "
41010038	Manoppe si Jesus , " Ti en tingo' håfa en fafaisen . Kåo siña en gimen i kales i pinadesi ni para bai hu gimen , pat en fanmatakpångi taimanu i matakpångi-ku ? "
41010039	Manoppe i dos , " Hunggan . " Ilek-ña si Jesus nu siha , " I kåles ni para bai gimen ; hamyo lokkue' en gimen ; ya en saonåo lokkue' masupok yan Guåhu gi tinakpångi .
41010040	Låo put i para håyi u fatå'chong gi agapa'-hu pat i akaggue-ku ti Guåhu para bai hu disidi ; guaha esta para u dinisidi ennåo para ayo siha i esta manmapreparåyi . "
41010041	Anai mahungok este ni dies na manapostoles nina'fambubu as Santiago yan Juan .
41010042	Manenagang siha as Jesus ya mansenangåni siha , " En tingo' ha' ayo i MamPagånu siha ni manggái åoturidåt na mahohoño' ayo siha i manggaigi gi papa'-ñiha ; i manakhelo' siha na tåotåo mana'masiesiente i empottanten-ñiha .
41010043	Ti siña na en fanaiguennåo . Maseha håyi giya hamyo ni malago' tumakhelo' debi di u setbenten i pumalu siha ;
41010044	maseha håyi ni malago' yumahululo' debi di u esklåbon i pumalu siha .
41010045	I Lahen i Taotåo ti måtto para u masetbe sino ki para u fañetbe . . . para u na'enñaihon i lina'la'-ña put para u såtba i linahyan . "
41010046	Anai kokokoyong si Jesus yan i mandesipulu-ña yan un linahyan tåotåo ginen ' Jericho ' eståba guihi si ' Bartimaeus ' ( lahen Timeo ) un båchet ni matåtachong ya ume'egagåo gi kanton chålan .
41010047	Anai ha hungok na si Jesus tåotåo Nasaret este , ha tutuhon umågang , " Jesus , Lahen David , gai ma'ase' nu guåhu ! "
41010048	Meggai na tåotåo lumalåtde gui' put i para u famatkilu , låo mås a'gang essalåo-ña , " Lahen David , gai ma'ase' nu guåhu ! "
41010049	Pumåra si Jesus ya ilek-ña , " Ågang gui' mågi . " Mientras ma'å'agang guåtu i bachet , masangåni gui' , " Cha'-mu gagai ma'å'ñao nu Guiya ! Kahulo' sa' ina'agang håo ! "
41010050	Ha yute'ñaihon i magagu-ña , ya mangaloppe hulo' ya malak guatu gi as Jesus .
41010051	Finaisen gui' as Jesus , " Håfa malago'-mu bai Hu cho'gue nu hågu ? " Manoppe i bachet , " Rabboni , malago' yu' manli'e' . "
41010052	Sinangåni as Jesus , " Sigi gi hinanåo-mu ! I hinengge-mu numa'homlo' håo . " Ensegidas sumiña gui' manli'e' ya ha tattiyi si Jesus hulo' gi chalan .
41011001	Anai mangguaguaguatu si Jesus yan i mandesipulu-ña para Hirusalen , gi fi'on ' Bethphage' yan Bitaniha na songsong manmåtto gi Ekso' Ulibas . Ha na'hånåo si Jesus dos na disipulu-ña mofo'na
41011002	yan este na tinago'-ña , " Hånåo para i sengsong ni gaigi tunas gi me'nan-miyu , ya gigon humålom hamyo siempre en sedda' guennåo magogodde un tatneron buliku ni tåya' nai guaha ma'udai . Pila' ya en kenne' mågi .
41011003	Yanggen guaha umålok nu hamyo , ' Håfa na en cheche'gue ennåo ? ' Sangåni , ' Ha nisisita i Ma'estro låo siempre Ha nana'lo ensegidas . ' "
41011004	Entonses , humånåo i dos , ya masodda' i tatneron buliku gi chalan magogodde gi kanton i trangka . Mientras mapula' i gedde ,
41011005	guaha tumotohge gi uriya umalok nu siha , " Håfa hinasson-mimiyu na en pipila' i tatneru ? "
41011006	Ma oppe taimanu ha' i mansenangåni siha as Jesus , ya mansenetta ha' siha nu i taotåo .
41011007	Ma konne' i tatneron buliku guatu gi as Jesus ya ma tåmpe i tatalo'-ña nu i magågon-ñiha , ya ma'udai si Jesus .
41011008	Meggai na tåotåo mahuto' i magågon-ñiha gi chalan , mientras otro siha machalalapon i ramas siha ni manma'utot gi gualo' .
41011009	Ayo siha i manmofo'na yan kon todu ayo siha i manåtatte mane'essalåo , " U matuna si Yu'os ! U matuna Gui' ni mamamail'a gi na'an i Saina !
41011010	U matuna i rainon i tata-ta as David ni para u fåtto ! Hosana gi yahululo . "
41011011	Humalom giya Hirusalen ya ma'pos guatu gi Templo . Ha rikunosi todu i guaha guihi , låo put i esta para puengi , humuyong ya humånåo guåtu Bitaniha mañisiha yan i Dosse .
41011012	Gi sigente diha anai mangokokoyong si Jesus yan i mandesipulu-ña giya Bitaniha Ha siente na ñålang Gui' .
41011013	Ha ripåra un trongkon figos gi un destånsia , bula ramås-ña , malak guatu para u espiha kåo gai tinekcha' . Anai måtto guåtu Ha sodda' na tåya' tinekka' sino ki hagon ha' ; sa' ti tiempon figos .
41011014	Pues ilek-ña ni trongko , " Ni ngai'an ta'lo nai u guaha chumocho fruta ginen hagu ! " Ya ma hungok ni mandesipulu-ña .
41011015	Anai manmåtto Hirusalen humålom gi Templo si Jesus ya Ha tutuhon dumulalak ayo siha i manmambebende yan manmamåmahan . Ha na'fanåtlibes i lamasan i manmanulalaika salåppe' yan i ta'chong ayo i lalåhi siha ni manmambebende påharu ;
41011016	fuera di este , ti ha sedi na u guaha mangilili kosas huyong ginen i Templo .
41011017	Despues nai ha tutuhon fuma'nå'gue siha : " Kåo ti ilek-ña i Eskretura , ' I gimå'-hu para u ma'ågang gima' manåyuyot para todu i taotåo siha' ? Låo hamyo en fa'sagan mansakke ! "
41011018	Mahungok este ni manmågas mamåle' yan i ma'estron i Lai ya ma tutuhon ma espiha empeñu para u mapuno' si Jesus . Låo gi mismo tiempo manma'å'ñao sa' i linahyan tåotåo ma gogof ékongok i fina'na'gue-ña .
41011019	Anai puengi , manhuyong si Jesus yan i mandesipulu-ña ginen i siudå .
41011020	Tåftaf gi sigente ogga'an , anai manmamomokkat si Jesus yan i mandesipulu-ña ma li'é' i trongkon figos na malåyo asta i hale'-ña .
41011021	Ha hasso si Pedro ya ilek-ña nu Guiya , " Ma'estro , atan ha' ! Malåyo i trongkon figos ni un matdisi . "
41011022	Gi ineppe-ña ilek-ña si Jesus nu siha , " Po'lo i inangokkon-miyu gi as Yu'os .
41011023	Aen bai Hu sangåni hamyo , måseha håyi sumångani este na ladera , ' Kahulo ' ya un yute' håo guatu gi halom tåsi' , ya ti u duda gi sanhålom-ña låo ha hongge na håfa ha sångan u måsusedi , pues siempre u macho'gue para guiya .
41011024	Bai Hu nå'i hamyo ni fino'-hu , yanggen manlisto hamyo en hengge na para en risibi håfa ginagåo-miyu gi tinayuyot , siempre u macho'gue para hamyo .
41011025	Yanggen manohge hamyo para en fanmanåyuyot , asi'i maseha håyi ni guaha umanna' piniten-miyu kosa ki i linangitan na Tatan-miyu en faninasi'i lokkue' ni linachen-miyu . " [
41011026	Yanggen ti en asi'i ayo siha i umisagui hamyo , siempre ti maninasi'i hamyo lokkue' as Tatan-miyu gi langet . ]
41011027	Mabira siha si Jesus yan i mandesipulu-ña ta'lo tåtte para Hirusalen . Mientras mamomokkat si Jesus gi Templo manmalak guatu giya Guiya i manmågas mamåle' yan i ma'estron i Lai , yan i manåmko'
41011028	ya mafaisen Gui' , " Håyi gai åoturidåt na Un chocho'gue este siha ? Håyi numå'i Håo ni nina'siña para un cho'gue este siha ? "
41011029	Ilek-ña si Jesus nu siha , " Guåhu bai Hu faisen hamyo un kuestion , ya yanggen en eppe Yu' , pues bai Hu sangåni hamyo håyi gai åoturidåt na Hu chocho'gue este siha i bidåda-hu .
41011030	Sangåni Yu' , kåo i tinakpangen Juan ginen as Yu'os pat ginen i taotåo ha' ? "
41011031	Entre siha mahasso , " Yanggen ilek-ta ginen as Yu'os , siempre mamaisen Gui' , ' Pues sa' håfa na ti en hengge si Juan ? '
41011032	Låo yanggen ilek-ta na ti ginen as Yu'os na ginen i taotåo ha . . . " ( Manma'å'ñao siha ni taotåo sa' todu pumopo'lo na prufeta si Juan . )
41011033	Entonses estegui' ineppen-ñiha guatu gi as Jesus , " Ti in tingo' . " Pues ilek-ña si Jesus lokkue' nu siha , " Ni Guåhu lokkue' ti bai Hu sangåni hamyo ginen hayi gai åoturidåt na Hu chocho'gue i bidå-hu siha . "
41012001	Despues mansenangåni siha as Jesus ni este na fina'akomparasion : " Guaha un tåotåo ni manåtme ubas gi gualo'-ña , ya anai ha kollat , mangguaddok para mamugo' ubas , despues manhåtsa takhelo' na sagan manilåo . Anai monhåyan este siha ha na'ma'atkila ya humånåo gui' pumasehu .
41012002	Anai måtto i tiempon kusecha , ha na'hånåo un esklåbu para u kopbla ni diricho-ña ginen ayo siha i manmanatkikila' .
41012003	Mago'te i esklåbu ni manmanatkikila , ma'aña gui' , despues masotta na u hånåo tåtte sin håfa .
41012004	Despues di este numa'hånåo ta'lo i dueñu otro esklåbu ; låo i manmanatkikila ma'åddak i ilu-ña yan sen na'mamahlåo bidan-ñiha nu guiya .
41012005	I dueñu numa'hånåo ha' ta'lo un esklåbu , låo mapuno' gui' ; pues taiguini bidan-ñiha ni esklåbu siha , guaha manma'aña yan guaha manmapuno' .
41012006	Unu ha' tetehnan på'go siña ha na'hånåo , i mismo lahi-ña para ayo siha i manmanatkikila . Ilek-ña na siguru yu' na siempre marespeta i lahi-hu .
41012007	Låo ayo siha i manmanatkikila ilek-ñiha entre siha , ' Estegue' i lahen i dueñu . Maila' ya ta puno' , ya siempre iyo-ta i gualo' ! '
41012008	Pues makonne' i lahen i dueñu ya mapuno' gui' ya mayute' i tataotåo-ña gi hiyong i gualo' . "
41012009	Pues mamfenaisen siha as Jesus , " Håfa mohon hinasson-miyu para u cho'gue ayo i gai gualo' ? Siempre måtto ya ha puno' ayo siha na tåotåo ya u na'ma'atkila' i gualo'-ña ni otro tåotåo .
41012010	Siguru na guaha nai en taitai este gi eskretura ? ' I acho' ni mayute'ñaihon ni ayo siha i manmanhåhatsa guma' uttemoña guiya mås empottånte na åcho' .
41012011	I Saina chumo'gue este ; pues mansen måolek todu ! ' "
41012012	I manmågas i ManHodihos manmalago' ma'aresta si Jesus sa' put i Ha sangåni i linahyan ni este na fina'akomparasion put siha . Låo ti ma'aresta Gui' sa' manma'å'ñåo ni linahyan tåotåo .
41012013	Unos kuåntos gi MamFarisehu yan didide' gi membron i pattedan Hirodes mana'fanhånåo guatu gi as Jesus para u mana'kegoddon Gui' ginen i kuestion-ñiha .
41012014	Manmåtto guåtu gi as Jesus ya ilek-ñiha , " Ma'estro , in tingo' na hunesto Håo na tåotåo . Ti nina'luluhan Håo håfa hinasson-ñiñiha i taotåo siha , sa' ti ume'eklasi Håo , låo mama'nåna'gue Håo ni magåhet na minalago' Yu'os para i taotåo . Sangåni ham kåo ha kokontra i iyo-ta Lai yanggen manmanapåsi hit kontrebusion para i Emperadot i ManRomåno ? Kåo debi di ta apåsi siha , pat åhe' ? "
41012015	Låo manlini'e' as Jesus na mana'kekelachi Gui' ya manineppe siha , " Håfa na en kekelaime Yu' ? Chuli'i Yu' mågi un pidåson salåppe' ya bai Hu li'e' . "
41012016	Anai machuli'i Gui' guatu mamaisen Gui' , " Håyi gái imahen yan gai tinige' este ? " Manmanoppe siha , " I Emperadot . "
41012017	Pues ilek-ña si Jesus , " Entonses , apåsi i Emperadot ni ayo i iyo-ña , yan apasi si Yu'os håfa iyon Yu'os . " Ya ninafanmanman siha as Jesus .
41012018	Unos kuåntos ' Sadducees ' manmåtto gi as Jesus . ( Siha este i uma'alok na ti para u mana'fanlå'la' ta'lo i manmåtai . ) Ilek-ñiha ,
41012019	" Ma'estro , ha tuge' si Moises este na lai para hita : ' Yanggen måtai i taotåo ya låla'la' ha' i asaguå-ña palåo'an , ya tai famagu'on i dos , pues i che'lon ennåo na tåotåo debi di u assagua yan i bi'uda kosa ki siña gumai' patgon i dos para i matai na che'lu . '
41012020	Un tiempo ginen guaha siette na mañe'lon lålåhi ; i mås amko' umassagua , ya måtai sin u gai patgon .
41012021	Pues i sigundo umåssagua yan i bi'uda , ya måtai gui' sin u gai patgon . Parehu ha' måsusedi para i mina'tres ,
41012022	yan i pumalu siha : todu i siette na mañe'lo ma'asagua i palåo'an ya manmåtai sin u fanggái famagu'on . Put los uttemo , måtai i palåo'an .
41012023	Entonses , yanggen todu i manmåtai mana'fanla'la' ta'lo gi ha'anen risureksion , håyi para u gái assagua este na palåo'an ? Todu i siette manassagua yan guiya ! "
41012024	Manineppe siha as Jesus , " Manggof lachi hamyo ! Ya kåo en tingo' sa' håfa ? Entonses , put ti en tingo' i Eskretura o sino i nina'siñan Yu'os .
41012025	Yanggen mana'fanla'la' ta'lo i manmåtai siempre u famparehu siha yan i manånghet i langet , ya i lalåhi yan i famalåo'an siha ti u fanassagua .
41012026	På'go put i para u mana'fanla'la' ta'lo i manmåtai : kåo tåya' nai en taitai gi Lepblon Moises i tinige' put i mañiñila na trongko ? Gaigi guennåo na matutuge' na ilek-ña si Yu'os as Moises , ' Guahu i Yi'os Abrahan , i Yi'os Isaac , yan i Yi'os Jacob . '
41012027	Ennåo kumeke'ilek-ña na Guiya i Yi'os i manlåla'la' , åhe' ti i manmåtai . Manggof lachi hamyo ! "
41012028	Unu gi eskribas nu i humungok si Jesus mannåna'i manmåolek na ineppe malak guatu , ya ha faisen Gui' , " Håfa na tinago' i mås empottånte gi entre todu ? "
41012029	Ilek-ña si Jesus , " Estegue' i mås empottånte . ' Fanékongok , ManIsrailitas ! I Saina i Yu'os-ta Guiya ha' na maisa Saina .
41012030	Debi di un gofli'e' i Saina i Yu'os-mu yan todu i kurason-mu , yan todu i anti-mu , yan todu i hinasso-mu , yan todu i fuetså-mu . '
41012031	Estegue' i mina'dos mås empottånte na tinago' : ' Debi di un gofli'e' i pruhimu-mu taiguihi i un gofli'e' håo . ' Tåya ' otro tinago' mås empottånte ki este i dos . "
41012032	Ilek-ña i eskribas as Jesus , " Måolek bidå-mu , Ma'estro ! Mågahet , taimanu ha' i ilek-mu , na i Saina ha' Guiya Yu'os , ya tåya' otro yu'os fuera ki Guiya .
41012033	Ya debi i taotåo di u gofli'e' si Yu'os yan todu i kurason-ña , yan todu i hinasson-ña , yan todu i fuetså-ña , yan debi di u gofli'e' i pruhimu-ña taiguihi i ginefli'e'-ña nu guiya . Måolek-ña ha' makumple este i dos na tinago' ki u makonne' i ga'ga' para u måsongge gi attat pat u ma'ufresi otro klasen sakrifisio para si Yu'os . "
41012034	Ha ripåra si Jesus na tomtom ineppe-ña , put ennåo na sinangåni gui' , " Ti chågo' håo ginen i Rainon Yu'os . " Despues di este tåya' umatotga fumaisen si Jesus mås kuestion .
41012035	Anai mama'nåna'gue si Jesus gi Templo mamaisen ni este na kuestion , " Håfa taimanu na u ma'ålok ni ma'estron i Lai na i Misihas para u mafañågu ginen i rasan David ?
41012036	I Espiritu Sånto umina si David anai ilek-ña : ' I Saina ilek-ña ni Saina-Hu : Fatå'chong guini gi agapa-hu , Asta ki Hu po'lo i maninimigu-hu gi papa' i addeng-mu . '
41012037	" Yanggen si David mismo ha ågang Gui' ' Saina ' ; pues håfa taimanu na i Misihas para u mafañågu ginen i rasan David ? " I linahyan tåotåo mansen magof ma'ékongok si Jesus .
41012038	Anai mamfena'nåna'gue siha ilek-ña , " Gof adahi hamyo ni ayo siha i eskribas , yan-ñiha manlåoya yan i anåkko' na magagon-ñiha yan manmasaluluda kon respetu gi pupbleku ;
41012039	ma'a'ayek i espesiat na tå'chong gi halom i sinagoga yan i mas måolek na tå'chong gi gipot .
41012040	Mafa'bababa i mambi'uda siha yan masakkekenguan ni gima'-ñiha , ya despues mana'a'annok na anåkko' tinayuyot-ñiñiha ! I kastigon-ñiha siempre taiguennåo ha' inatdet-ña ! "
41012041	Anai matå'chong si Jesus påpa' gi un bånda ya eståba i kahon limosna gi otro bånda , Ha ripåra i linahyan ni manmamomo'lo limosna hålom gi kahon . Meggai na manriku manmamo'lo hålom dångkolo na kantidå ;
41012042	låo un popble na bi'uda måtto ya mamo'lo hålom dos dikike' na salåppe' ni balen un sentimu .
41012043	Ha ågang guatu i mandesipulu-ña ya ilek-ña nu siha , " Amen , malago' Yu' na en ripåra na meggaiña limosnå-ña este i pepble na bi'uda ki todu ayo siha i esta manmanlimosna .
41012044	Siha manmannå'i ginen i meggai na sepblan-ñiha , låo este na bi'uda mannå'i ginen i pinepble-ña , todu i mantension-ña para lumå'la' . "
41013001	Mientras kokokoyong si Jesus ginen i Templo , unu gi mandesipulu-ña ilek-ña nu Guiya , " Ma'estro , atan ha' na mandångkolon troson åcho' yan guma' siha ! "
41013002	Ilek-ña si Jesus nu guiya , " Un li'e' este siha na mandångkolon guma' ? Ni un åcho' u mana'sopbla gi hilo' otro åcho' , todu u fanmayulang påpa' . "
41013003	Mientras matåtachong gi Ekso Ulibas Ha fåfana' i Templo , matutuhon si Pedro , Santiago , Juan , yan Andres makuestiona Gui' kada unu .
41013004	" Sangåni ham ngai'an nai para u masusedi este ? Håfa na siñåt para u annok na todu este siha para u fåtto uttemon-ñiha ? "
41013005	Ha tutuhon si Jesus i fina'na'gue-ña , " Gof adahi hamyo . Cha'-miyu mana'fana'abak .
41013006	Meggai para u fanmåtto kado' Guåhu siha . Siempre u ma'ålok ' Guåhu gui' ' , ya u mana'fanabak meggai .
41013007	Yanggen en hingok put gera o sino aminason gera , cha'-miyu nina'fanatborotåtao . Ennåo siha debi di u fanmasusedi , låo ti guiya este i hinekkok .
41013008	Nasion u mumu yan otro nasion , un rainu kontra otro rainu . Siempre u guaha linao gi difirentes lugåt siha yan ha'ilas . Este siha kulan i primet puti-ña i para u fañågu .
41013009	Gof adahi hamyo . Siempre manma'entrega hamyo guåtu gi kotte . Siempre manma'aña hamyo gi sinagoga . Siempre en fanmakonne' guatu gi me'nan maga'låhi yan rai siha put Guåhu ya en fantestigu gi me'nan tåotåo put i hinenggen-miyu .
41013010	Låo i Maolek na Nutisia debi di u mapruklåma finene'na para i MamPagånu .
41013011	Yanggen manma'aresta hamyo , cha'-miyu fanchachathinasso håfa para en sangan . Guennåo na ora , sångan håfa manmana'en-miyu para en sangan . Ti hamyo para en fanguentos låo i Espiritu Sånto .
41013012	Lalåhi siha u ma'entreganñaihon i mañe'lon-ñiha para u fanmapuno' yan taiguennåo ha' lokkue' i tata siha u ma'entreganñaihon i lalahen-ñiha . I famagu'on u ma'embeste yan u na'fanmapuno' i mañainan-ñiha .
41013013	Siempre todu chumatli'e' hamyo put i na'ån-hu . Sin embåtgo , ayo i sumungon todu este siha asta i uttemo u masåtba .
41013014	" Siempre en li'e' i na'ma'ñåo na destrosu na gaigi gi ayo na lugåt i ti debi di u gaigi , ( ayo i tumataitai este debi di u gof komprende ! ) Pues ayo siha i manggaigi giya Hudeha debi di u fanmalågu para i ekso' .
41013015	Yanggen gaigi i taotåo gi hilo' åtof , ti debi di u tunok påpa' o sino u hålom gi gimå'-ña para u fañule' håfa .
41013016	Yanggen gaigi i taotåo gi gualo' , ti debi di u bira gui' tåtte para u chule' i magagu-ña .
41013017	Gof chatsåga ennåo na ha'åni siha para i manmapotge' yan i mannana'susu .
41013018	Sigi ha' manmanåyuyot ya mungnga na u måsusedi este siha gi tiempon manengheng .
41013019	Ayo na tiempo siempre mås bula pininiti ki håfa na tiempo desde ki Ha na'huyong si Yu'os i tano' asta på'go yan gi manmamamaila' na tiempo .
41013020	Magåhet , na yanggen ti Ha na'kadada' si Yu'os ayo na tiempo , ni un tåotåo u masåtba . Låo put ayo siha na tåotåo i inayek-ña esta Ha na'kadada' ayo siha na ha'åni .
41013021	" Guihi na tiempo , yanggen guaha umålok nu hågu , ' Atan ha' , sa' gaigi i Misihas guini ! ' ' Atan ha' , sa' gaigi guihi Gui'guåtu ! ' -- cha'-miyu hehengge .
41013022	Mamfåtso na misihas yan mamfåtso na prufeta u fanannok manmama'titinas siñåt yan manna'manman na cho'cho' para u fanna'abak , yanggen pusipble , ayo lokkue' siha i manma'ayek .
41013023	Entonses , gof adahi hamyo todu i tiempo ! Esta hu sangåni hamyo kon tiempo .
41013024	" Durånte ayo na tiempo despues di todu klasen pinadesi u homhom i atdao , ti u fanina i pilan ,
41013025	ya u famoddong i puti'on siha ginen i langet , ya i nina'siñan i langet u mayengyong .
41013026	Pues siempre u mali'e' ni taotåo siha i Lahen i Taotåo mamamaila' gi mapagåhes yan dångkolon fuetsa yan gloria .
41013027	Siempre Ha na'fanhånåo i tentago'-ña manånghet para u mana'fanetnon i inayek-ña siha ginen i kuåtro na direksion , ginen i mas chågo' na bånda gi tano' yan gi langet .
41013028	" Fanmañule' leksion ginen i trongkon figos . Yanggen esta misen i trongko chigo'-ña ya ha tutuhon mambinga , pues en tingo' na esta hihihot i tiempon maipe .
41013029	Taiguennåo ha' lokkue' , yanggen en li'e' este siha na manmåsusesedi , en tingo' na hihihot Gui' , listo Gui esta .
41013030	Amen , bai Hu asigura hamyo , na ti u faloffan este na hinirasion asta ki manmåsusedi este siha .
41013031	I langet yan i tåno' u fanhokkok , låo i palabrås-hu ni nungka .
41013032	" Tåya' ni unu tumungo' put i eksåkto na ha'åni pat ora , ni i manånghet gi langet pat i Lahi-ña , låo solu i Tata ha' .
41013033	Todu i tiempo gof atan ! Cha'-miyu fanmamaigo' ! Ti en tingo' ngai'an i ma'apunta na tiempo nai para u fåtto .
41013034	Parehu ha' yan un tåotåo ni bumiåbiahi gi otro tåno' . Ha dingu i gimå'-ña ya ha na'fanengkatgåo i tentago'-ña , kada unu konso che'cho'-ña ; ya ha otden i taotåo gi trangka para u gef pulan .
41013035	Atan i uriyan-miyu ! Ti en tingo' ngai'an nai para u fåtto i ma'gas i gima' , kåo gi lemlem tåotåo , kåo tatalo' puengi , kåo chatanmak , pat gi dinekko' i atdao .
41013036	Cha'-miyu sesedi na u fåtto gotpe ya en fangginacha' manmamaigo' .
41013037	Håfa Hu sangåni hamyo , Hu såsangan para todu : ' Na'fanlisto hamyo ! ' "
41014001	Para u fanmasilebra i Gipot Påsgua yan Pån sin Libadura gi dos dihas na tiempo , pues i manmågas mamåle' yan i ma'estron i Lai matutuhon manmanespiha taimanu para u ma'aresta si Jesus gi traision yan para u mapuno' Gui' .
41014002	Låo ilek-ñiha , " Mungnga durånte i gipot , sino u fanmumu i taotåo . "
41014003	Anai eståba si Jesus giya Bitaniha chumochocho gi gima' Simeon i nasarinu , humålom un palåo'an ni mañuñule' un taron alabastra ni mañiñini påopåo ni mafa'tinas ginen i trongkon påopåo . Ha pokka' i tåru ya ha cho'me' ilon Jesus ni paopåo .
41014004	Guaha gi entre siha ni manlalålalo' put i despetdisiu manggogonggong , " Håfa punto-ña este na guaguan despetdisiu ?
41014005	Siña ha' mohon mabende put tres sientos pidason salåppe' ya u fanmanå'i i mamopble . " Nina'fansen lalålo' nu guiya .
41014006	Låo ilek-ña si Jesus , " Po'lo ha' gui' . Håfa na en botleleha gui' ? Måolek bidå-ña nu Guåhu .
41014007	I mamopble todu i tiempo en fanhahamyo ya siña manggeftåo hamyo nu siha maseha ngai'an , låo Guåhu ti para ta fanhihita todu i tiempo .
41014008	Ha cho'gue håfa nina'siñå-ña . Anai ha nå'ye påopåo i tataotåo-hu ha pripåpa'ra para i mahafot-ña .
41014009	Amen , bai Hu asigura hamyo , maseha månu gi tåno' nai masetmonñaihon i Maolek na Nutosia , u masångan este na bidå-ña para mimuriås-ña . "
41014010	Pues si ' Judas ' Iskarioti , unu gi Dosse , humånåo para i manmågas mamåle' para u entrega si Jesus nu siha .
41014011	Anai mahungok håfa sinangån-ña manmagof ya maprumeti gui' na u manå'i salåppe' . Ya si ' Judas ' ha ega'ga' i mas måolek na manera anai para u entrega si Jesus .
41014012	Gi fine'na na ha'anen Pån Sin Libadura , sigun gi kostumbre anai para u masakrifika i kinilon Påsgua , ilek-ñiha i mandesipulu-ña nu Guiya , " Månu nai malago' Håo nai para in pripåra i senan Påsgua para Hågu ? "
41014013	Ha na'hånåo dos na disipulu-ña yan este na tinago'-ña : " Hånåo hålom gi siudå ya siempre manasodda' hamyo yan un tåotåo ni mangingilili taron hånom . Dalalaki gui' .
41014014	Maseha månu na guma' ni humålom gui' , faisen i gai gima' , ' Mamamaisen i Ma'estro , mångge i såla anai siña sumena Gui yan i mandesipulu-ña ni senan Påsgua ? '
41014015	Entonses siempre mamfena'nu'i hamyo un kuåtto gi sanhilo' , dångkolo , guaha tråstes , yan todu areklåo . Guiya este na lugåt i para en na'listo para hita . "
41014016	Humånåo i dos disipulu . Anai måtto gi siudå masodda' todu taimanu ha' i mansenangåni siha , ya mapripåra i senan Påsgua .
41014017	Anai homhom måtto Gui' yan i Dosse .
41014018	Manmatå'chong gi lamasa , ya durånte i sena ilek-ña si Jesus , " Amen , bai Hu nå'i hamyo ni fino'-hu , ti åpmam unu giya hamyo para u traiduti Yu' , hunggan , unu ni chumochocho yan Guåhu . "
41014019	Nina'fampeniti i mandesipulu ya matutuhon mafaisen Gui' unu in unu , " Siguru na ti guåhu ? "
41014020	Ilek-ña , " Unu gui' giya hamyo ni Dosse , ayo i humami na dos manotche gi na'yan .
41014021	I Lahen i Taotåo para u hånåo para i finatai-ña sigun gi matuge' gi Eskretura . Låo matdisidu ayo na tåotåo i put guiya na matraiduti i Lahen i Taotåo . Maolekña para guiya yanggen ti mafañågu gui' mohon . "
41014022	Durånte i sena mañule' pån , Ha bendisi yan Ha ipe' , ya Ha nå'i siha , ilek-ña , " Chile' este , Guiya este i tataotåo-hu . "
41014023	Taiguennåo ha' ta'lo Ha chule' i kåles , mannå'i gråsia ya mannina'i siha , ya todu manggimen ginen ennåo .
41014024	Ilek-ña nu siha , " Guiya este i hagå'-hu , i haga' i kontråta , para u machuda'ñaihon put i linahyan .
41014025	Amen , sulemne bai Hu asigura hamyo , ti bai gimen ta'lo binu asta ki Hu gimen i nuebu gi rainon Yu'os ! "
41014026	Despues di manganta kantan tinina , manmamokkat guatu gi Ekso' Ulibas .
41014027	Pues ilek-ña si Jesus nu siha , " Siempre mayengyong i hinenggen-miyu nu Guåhu , sa' ilek-ña i Eskretura , ' Bai hu añña i pastot ya siempre manmachalapon i kinilu . '
41014028	Låo despues di mana'lå'la' Yu' ta'lo , bai Hu fofo'na guatu Galileha åntes di hamyo . "
41014029	Ilek-ña si Pedro nu Guiya , " Achokha todu manmayengyong hinenggen-ñiha , ti bai hu taiguennåo . "
41014030	Manoppe si Jesus , " Bai sangåni håo , på'go mismo na puengi åntes di u o'o' i gayu dos biåhi , esta siempre un puni Yu' tres biåhi . "
41014031	Låo sigi ha' si Pedro ha ripiti , " Achok ha debi di bai hu måtai yan Hågu , ti bai hu puni Håo . " Parehu ha' todu sinangan-ñiha i mandesipulu .
41014032	Manhånåo siha para un lugåt ni mafa'nana'an Getsemani . Ilek-ña si Jesus ni mandesipulu-ña , " Fanmatå'chong guini mientras mananayuyot Yu' . "
41014033	Gi et mismo tiempo Ha konne' si Pedro , Santiago , yan Juan , para u fañiha . Entonses Ha tutuhon numa'å'ñåo yan chumathinasso .
41014034	Ilek-ña nu siha , " Kana' ha' måmatai Yu' put i mineggai pininiti gi kurason-hu . Fañåga guini ya en fambela . "
41014035	Humatfe'na ya poddong på'pa'' gi edda' , manånayuyot na yanggen siña linetke Gui' ni este na ora .
41014036	Sigi ha' di ilek-ña , " Åbba ( O Tåta ) , gai fuetsa Håo para Un cho'gue todu . Na'suha este na kåles giya Guåhu . Låo taimanu i malago'-mu , åhe' ti i malago'-hu . "
41014037	Anai tuma'lo tåtte Ha sodda' siha manmamaigo . Ilek-ña as Pedro , " Mamaigo' håo , Simon ? Ti siña håo makmåta ni sikiera una ora ?
41014038	Adahi håo ya fanayuyot ya cha'-mu matetenta . I espiritu malago' låo i tataotåo ñaba' . "
41014039	Humånåo tåtte ya Ha tutuhon manåyuyot ta'lo gi mismo palåbras .
41014040	Mansenedda' ta'lo un biåhi manmamaigo' gi finatto-ña tåtte . Ti måsungon mababa i matan-ñiha , ni ti matungo' håfa para u masangåni Gui' .
41014041	Ha bira Gui' ta'lo tåtte mina' tres biåhi ya mansenangåni siha , " Kåo asta på'go manmamaigo' ha' hamyo yan mandeskåkansa ? Esta nahong ! Måtto esta i ora ! På'go nai para u matraiduti i Lahen i Taotåo guatu gi kannai i mani'isåo .
41014042	Fangahulo' ! Nihi ta fanhånåo ! Esta hihot i para u traiduti Yu' . "
41014043	Anai kumuekuentos ha' Gui' si Jesus trabiha , umannok si ' Judas ' , unu gi Dosse , maga'chuchungi ni un linahyan manmañuñule' espada yan galuti siha ; este siha na tåotåo nina'fanhånåo ni manmå'gas mamåle' , i ma'estron i Lai , yan i manåmko' .
41014044	I traidot ha sangåni siha ni este na siñåt , ilek-ña , " I taotåo ni hu chiku Guiya ennåo ; aresta , ya en kenne' Gui' , ya en gef guåtdia . "
41014045	Entonses , humånåo si ' Judas ' ensegidas guatu gi as Jesus ya ha chiku Gui' , ilek-ña , " Ma'estro ! "
41014046	Estegue' nai ma'aresta Gui' .
41014047	Unu ni tumotohge gi uriya ha laknos i sapble-ña , ha tåga' ya ha utot i talangan i esklabon i Mås Magas Påle' .
41014048	Mangkuinentusi siha as Jesus ya ilek-ña , " Manmåtto hamyo mågi para en aresta Yu' manmañuñule' såpble yan galuti kalang mohon ladron Yu' .
41014049	Kada diha eståba Yu' gi uriyan-miyu , mama'nåna'gue Yu' gi uriyan i Templo , låo tåya' nai en aresta Yu' . Låo este put i para u makumple i Eskretura . "
41014050	Guini nai todu dumingu Gui' ya manmalågu .
41014051	Eståba un hoben na låhi ni tumattitiyi Gui' ni tåya' tampepe-ña fuera di un pidason magågu .
41014052	Anai para u ma'aresta ha yute' i magågu ya malågu kesnunuda .
41014053	Pues makonne' si Jesus guåtu gi Mås Magas Påle' , ya todu i manakhelo' na mamåle , i manåmko' yan ma'estron i Lai manetnon .
41014054	Lachago' tåtte dinalalalaki Gui' as Pedro hålom asta i kahida i gima' i Mås Magas Påle' , ya guennåo nai mañodda' ta'chong-ña yan i guatdian i Templo ya Ha tutuhon numa'maipen maisa Gui' gi guafi .
41014055	I manmågas mamåle' yan enteru i Sanhidren mantinane' manmanespiha testemoniu siha kontra si Jesus ni siña numa'mapuno' Gui' , låo ti siña manmañodda' ni unu .
41014056	Meggai manmanhula ya manguentos dinagi kontra Guiya låo ti manafakcha' i testemonion-ñiha .
41014057	Put ihemplo , guaha manohge para u fantestigu ya manmandagi gi testemonion-ñiha .
41014058	" In hingok Gui' Ha diklåra , ' Bai Hu yulang este na Templo ni mafa'tinas ni kannai tåotåo , ya gi entalo' tres dihas bai Hu kåhat otro ni ti fina'tinas ni kannai tåotåo . ' "
41014059	Ni ennåo , ti manafakcha' i testemonion-ñiha .
41014060	I Mås Magas Påle' tumohge gi me'nan i kotte ya ha tutuhon umabirigua si Jesus , " Kåo tåya' ineppe-mu para este siha na tåotåo ni mantestitigu kontra Hågu ? "
41014061	Låo mamatkilu ha' si Jesus ; ti manoppe . Inabirigua ta'lo un biåhi ni Mås Magas Påle' , " Kåo Hågu i Misihas , i Lahen i Uniku ni Matuna ? "
41014062	Entonses manoppe si Jesus , " Hunggan Guåhu ; ya siempre en li'e' i Lahen i Taotåo matåtachong gi agapa' i Todu Ha na'siña mamamaila' yan i mapagåhes gi langet ! "
41014063	Put este na ha titek i magagu-ña i Mås Magas Påle' ya ilek-ña , " Håfa mås na testigu ta nisisita ?
41014064	Esta en hingok i chatfino' . Håfa sinedda'-miyu ? " Enteru siha umålok umisao Gui' : ya debi di u måtai .
41014065	Unos kuåntos giya siha matutuhon mato'lai Gui' , mabendas i matå-ña ya matutuhon ma dommo' Gui' yan ma patmåda Gui' ni ufisiåt siha ilek-ñiñiha , " Fama'prufeta ! "
41014066	Anai eståtaba si Pedro guihi påpa' gi kahida , unu gi famalåo'an na tentago' i Mås Magas Påle' malak guatu .
41014067	Anai ha ripåra si Pedro na ha na'mamaipe gui' ha gof atan ya ilek-ña , " Hågu lokkue' humahamyo yan si Jesus Nasarenu . "
41014068	Låo ha ñiega : " Ti hu tungo' håfa ilelek-mu ! Håfa un kekesangan ? " Pues humånåo si Pedro huyong gi trångka . Ennåo na mumento umo'o' i gåyu .
41014069	I palåo'an na tentågo' sigi ha' di inatan gui' ya ha tutuhon ta'lo sumangåni ayo siha i manotohge gi uriya , " Este na tåotåo unu giya siha . "
41014070	Låo ha ñiega ta'lo . Un mumento maloffan ayo siha i manotohge gi uriya ilek-ñiha ta'lo as Pedro , " Siguru na unu håo giya siha ! Na ti taotåo Galileha håo ? "
41014071	Ha tutuhon chumatfino' , yan manhula , " Ni ti hu tungo' håyi i taotåo ni en sasangan ! "
41014072	Ennåo na mumento mahungok i mina'dos na o'o' gåyu ya ha hasso si Pedro i sinangan Jesus nu guiya , " Åntes di u o'o' i gåyu dos biåhi siempre un ñiega Yu' tres biåhi . " Ya ha tutuhon kumasao .
41015001	Gigon ha' manana i Manmå'gas Mamåle' , yan i manåmko' yan i ma'estron i Lai ( kumeke'ilek-ña , enteru i Sanhidren ) , manakomfotma ni plånon-niha . Maggode si Jesus , ya makonne' Gui' , ma'entrega Gui' guatu gi as Pilåto .
41015002	Inabirigua Gui' as Pilåto , " Kåo Hågu i rai i Hudihos siha ? " Manoppe si Jesus , " Hågu sumåsangan . "
41015003	Mientras tånto , i Manmå'gas Mamåle' ma'akusa meggai kontra Guiya .
41015004	Inabirigua Gui' ta'lo as Pilåto , " Siguru na tåya' ineppe-mu ? Atan ha' kuånto na finaila' masosokne Håo . "
41015005	Låo nina'sen manman si Pilåto sa' ti manoppe ta'lo si Jesus .
41015006	Gi tiempon gupot kostombre-ña si Pilåto sumottåyi i taotåo siha un prisuneru -- maseha håyi malago'-ñiha .
41015007	Eståba guennåo un presuneru ni na'ån-ña si ' Barabbas ' ni mapresu yan ayo siha i manmumu sa' manmamuno' anai mamplaitu .
41015008	Anai manmåtto guatu i linahyan para u mapotfiha i minalago'-ñiha na si Pilåto u onra i kostumbre ,
41015009	ha faisen siha , " Kåo manmalago' hamyo na bai hu sottåyi hamyo ni rai i Hudihos siha ? "
41015010	Ha gof tungo' ha' si Pilåto na put embidiu na ma'entrega si Jesus ni Manmå'gas Mamåle' guatu giya guiya .
41015011	Mientras tånto i manmå'gas mamåle' mana'fanemperåo i linahyan para u sotta si ' Barabbas ' en lugåt di si Jesus .
41015012	Mamfenaisen siha ta'lo as Pilåto , " Håfa yu' para bai hhuu cho'gue ni taotåo ni en a'agang rai i Hudihos siha ? "
41015013	Manessalåo tåtte , " Klåba Gui' ! "
41015014	Mamfenaisen siha as Pilåto , " Sa' håfa ? Håfa na tailayi Ha kumeti ? " Manessalao ha' mås a'gang , " Klåba Gui' ! "
41015015	Entonses si Pilåto , ni malago' numa'fanmagof i linahyan , ha sottåyi siha as ' Barabbas ' , ya despues di ha na'masåolak si Jesus , ha entrega siha para u maklåba .
41015016	I sendålu siha makonne' si Jesus para i hathalom guihi na lugåt , ni ma'å'agang ' praetorium' ; ya gi mismo tiempo mana'fanetnon i sendålu .
41015017	Ma na'minagågu Gui' kulot lila , despues manmanufok kuronan låktos ya mapo'lo gi ilu'-ña .
41015018	Matutuhon masaluda Gui' , " Biba ! Rai i ManHodihos siha ! "
41015019	Ya sigi ha' di ma'addak i ilu-ña ni pi'ao ya mato'la'i Gui' , mangotitisisiha gi me'na-ña kado' maribirerensia Gui' .
41015020	Anai monhayan mabotleha Gui' , mapula' i magagon lila , ya mana'minagågu ni magagu-ña mismo , ya makonne' Gui' huyong para u ma klåba .
41015021	Un låhi ni na'ån-ña si Simon Sirenehu , i tatan ' Alexander ' yan ' Rufus ' , eståba na kåkakalom ginen i gualo' , ma'afuetsa gui' para u kåtga i kilu'os .
41015022	Makonne' si Jesus para un lugåt ni ma'å'agang ' Golgotha ' ( ni kumeke'ilek-ña Sagan " Kalabera " ) ,
41015023	machagi para u mana'gimen binu ni mana'dañña' yan lala'et , låo ti malago' gumimen .
41015024	Despues maklåba gi kilu'os ya madibidi i magagu-ña madiga entre siha håfa para u machule' .
41015025	Kåsi ennåo i alas nuebi gi egga'an anai ma'atåni Gui' .
41015026	I matuge' na ma'akuså-ña , " I Rai i Hudihos siha . "
41015027	Maklåba yan Guiya dos na Ensorektos , unu gi agapa'-ña yan unu gi akaggue-ña . [
41015028	Matuge' gi Eskretura , ' Mapolo ' Gui' komu unu gi manailayi' . ]
41015029	I taotåo siha ni manmaloloffan ma'ensusutta Gui' , mayeyengyong i ilon-ñiha ya ilek-ñiñiha , " Ai addai ! Entonses na para Un yulang i Templo ya para Un håtsa di nuebu gi entalo' i tres dihas !
41015030	Na'libri Håo på'go ya Un tunok ginen i kilu'os ! "
41015031	I Manmå'gas Mamåle' yan i ma'estron i Lai mañåonåo lokkue' manmanbotleha , " Ha na'fanlibri otro tåotåo siha låo ti siña Ha na'libren maisa Gui' !
41015032	Po'lo i ' Misihas , ' i ' Rai Israhet , ' ya u tunok påpa' ginen i kilu'os på'gogo ha' kosaki bai in li'e' ya bai in fanmanhongge nu Guiya ! " I dos låhi ni maklåba gi kilu'os yan Guiya mambotleleha lokkue' .
41015033	Gi talo'åni , måtto un dångkolon hinemhom gi tåno' ya dinira asta alas tres despues di talo'åni .
41015034	Ennåo na umessalåo a'gang si Jesus , " Eloi , Eloi , lema sabachthani ? " Ni kumeke'ilek-ña , " Yu'os-hu , Yu'os-hu , håfa na Un abandona Yu' ? "
41015035	Unos kuåntos ni manotohge gi uriya ni humungok Gui' ilek-ñiha , " Ekongok ! Ha å'agang si Elias ! "
41015036	Guaha malågu , ya ha supok i espongha gi ma'aksom na bino ya ha sa'hang gi puntan pi'ao para u na'gimen Gui' . Ilek-ña i taotåo , " Maila' på'go ya ta li'e' kåo u fåtto si Elias para u nina'tunok Gui' påpa' . "
41015037	Pues umessalao a'gang si Jesus ya humågong ni uttemo .
41015038	Ennåo na mumento matitek talo' i kottinan i santuåriu desde i yahululo' asta i yapåpapa' .
41015039	I ma'gas sendålu ni tumotohge guennåo gumuåguatdia , anai ha li'e' i manera nai måtai Gui' , ilek-ña , " Klåru na este na tåotåo Lahen Yu'os Gui' ! "
41015040	Guåha lokkue' famalåo'an manmana'atan ginen i lachago' . Gi entre siha eståba si Maria Magdalena , si Maria i nanan Santiago i lahoben yan si Jose , yan si Salome .
41015041	Este siha na famalåo'an matattiyi si Jesus anai eståba Gui' giya Galileha ya ma'asiste Gui' . Meggai lokkue' pumalu siha ni manchahanåo hulo' para Hirusalen yan Guiya .
41015042	Anai hohomhom esta ( era i Ha'anen Priparasion , es di sit , i bihilian Sabaf ) måtto si Jose i taotåo ' Arimathea ' , un destenggidu na membron i Sanhidren . Unu gui' ni numanangga i rainon Yu'os . Ha atotga humånåo para u ali'e' yan si Pilåto , ya pinalålala para u gågåo i tataotåo Jesus .
41015044	Nina'manman si Pilåto put i chaddek finatai-ña si Jesus . Ha na'ma'ågang i ma'gas sendålu ya ha faisen kåo esta måtai si Jesus .
41015045	Anai ha tungo' na esta måtai ha entrega si Jose ni tataotåo .
41015046	Despues mamåhan si Jose magågu , ya ha na'tunok i tataotåo , ha balutan , ya ha po'lo gi naftan ni maguaddok ginen i acho' . Put los uttemo ha na'galilek guatu gi entråda un åcho' .
41015047	Mientras tånto si Maria Magdalena yan si Maria i nanan Jose magof ripåra månu nai mahåfot Gui' .
41016001	Anai måkpo' i Sabaf , manmamåhan påopåo na låña si Maria Magdalena , si Maria nanan Santiago , yan si Salome para u fanhånåo put para u mapalai si Jesus .
41016002	Tåftaf , despues ha' di kahulo' i atdao , gi primet ha'åni gi simåna manmåtto siha gi naftan .
41016003	Mana'asangani unu yan otro , " Håyi para u na'galiliki hit ni acho' tåtte ginen i entrådan i naftan ? " Anai ma'atan , mali'e' na esta mana'galilek i acho' . ( Gof dångkolo ) .
41016005	Anai manhålom gi naftan mali'e' un hoben na låhi ni matåta'chong gi agapa' na bånda , minagågagu å'paka' . Nina'fanggof manman ni este .
41016006	Låo mansenangåni siha , " Cha'-miyu nina'fanmamanman ! En espipiha si Jesus Nasarenu , Guiya ni maklåba . Esta mana'kahulo' Gui' ; taigui Gui' guini . Atan ha' i lugåt anai mana'åsson Gui' .
41016007	Fanhånåo ya en sangåni i mandesipulu-ña yan si Pedro , ' Mamfene'nanaigui hamyo para Galileha , anai para en li'e' Gui' taimanu ha' i mansenangåni hamyo . ' "
41016008	Manhuyong ya manmalågu ginen i naftan manengkebukåo ilon-ñiha yan manlålaolåo tataotåo-ñiha ; ya put i manmina'å'ñao-ñiha , tåya' masangåni ni håyi . [
41016009	Ensegidas manutisia si Pedro yan i mangga'chong-ña ni todu i manmasangånen-ñiha .
41016010	Despues nai si Jesus mismo Ha na'hånåo ginen i mandesipulu-ña para i sanhaya yan i sanlagu i sagrådu yan i ti mamatai na nutosia put i taihinekkok na satbasion . Amen . ]
41016011	Låo anai mahungok na lumå'la' Gui' ya lini'e' Gui' as Maria Magdalena , ti manmalago' manmanhongge .
41016012	Un råtu despues , anai dos gi entre siha mamomokkat para i siudå , umannok si Jesus giya siha låo gof matulaika i figurå-ña .
41016013	Ma bira siha tåtte este i dos låhi ya ma'anunsia i Maolek na Nutisia para i pumalu ; låo ni siha ti mahongge .
41016014	Put los uttemo , umannok si Jesus gi Onse anai mañochocho . Manlenalåtde siha put i ti manmalago' manmanhongge yan i manataktak-ñiha , sa' ti manmalago' mahongge ayo siha i lumi'e' Gui' despues di manå'la'la' Gui' ta'lo .
41016015	Ilek-ña si Jesus nu siha , " Fanhånåo para todu i tano' ya en pruklåma i Maolek na Nutisia gi todu i nina'huyong .
41016016	I taotåo ni manhongge ya ha aksepta i tinakpångi u masåtba ; i taotåo ni ti malago' manhongge , u makondena .
41016017	Ayo siha i prumufefesa i hinenggen-ñiha maninakompåpaña ni este siha na siñåt : u ma'usa i na'ån-hu para u fanmandulalak aniti , u fanguentos enteramente mannuebu na lengguåhi ,
41016018	u fansiña manmanggo'te kulepbla , u fansiña manggimen binenu ya ti u nina'fanlåmen , u mana'fanhomlo' i manmalangu ni manmapacha ilon-ñiha . "
41016019	Despues di mangkuinentusi siha as Jesus makonne' Gui' hulo' gi langet ya matåtachong gi agapa' Yu'os .
41016020	Manhånåo i Onse huyong ya mañetmon gi todu i lugåt . Ha kontenuha i Saina macho'cho' yan siha gi todu i banda ya Ha komfifitma i fina'nå'gue ginen i siñåt ni maninakompåpaña siha . ] [
42001001	Meggai manmacho'cho' para u ma tuge' i sinisedi siha ni esta manmakumple gi entalo'-ta ,
42001002	ayo siha na sinisedi manmasangåni hit taimanu ha' i lini'e' ayo siha i fine'na ni manmanli'e' yan manmenistron i fino' i Saina .
42001003	Guåhu lokkue' esta hu gof atituyi lumastreha todu siha i diferentes na sinisedi desde i tutuhon ya hu disidi tumuge' påpa' para hågu , ' Theophilus ' ,
42001004	kosa ki Hågu i Ma'gas na Siñot siña un li'e' na angokuyon i fina'nå'gue ni un risibi .
42001005	Durånte i tiempon Hirodes , ni rai Hudeha , eståba un påle' ni na'ån-ña si ' Zechariah ' ni rasan ' Abijah ' na mamåle' ; i asaguå-ña as Isabel ginen i rasan ' Aaron ' .
42001006	Todu i dos tunas gi me'nan Yu'os , ya masesen dalalaki i tinago' yan i otden i Saina siha .
42001007	Tåya' patgon-ñiha , sa' ti siña mañågu si Isabel ; fuera di este , gof åmko' esta i dos .
42001008	Un biåhi , anai tarehan i familia-ña si ' Zechariah ' ya ha chocho'gue i ublegasion-ña komu påle' gi me'nan Yu'os ,
42001009	sigun gi kostumbren i mamåle' , madiga ya poddong giya guiya para u hålom gi santuåriu para u fanufresi ensensio .
42001010	Anai enteru i linahyan tåotåo manmanånayuyot gi sanhiyong gi oran ensensio ,
42001011	finattoigue ni un ånghet i Saina , ya tumohge gi agapa' na bandan i attat i ensensio .
42001012	Gof inestotba si ' Zechariah ' anai ha li'e' i anghet , ya nina'sen luhan gui' .
42001013	Ilek-ña i anghet nu guiya , " Cha'-mu ma'å'a'ñao ' Zechariah ' ; esta mahungok i tinayuyot-mu . I asaguå-mu as Isabel u fañågu un patgon låhi ya para un fa'na'an gui' Juan .
42001014	Siempre sen magof håo , ya siempre meggai u fanmagof gi mafañagu-ña ;
42001015	sa' para u takhelo' gui' gi matan i Saina . Ni nungka nai para u gimen binu , o sino fotte na maneska , ya siempre bula gui' ni Espiritu Sånto desde i tiyan nanå-ña .
42001016	Siempre ha konne' meggai na tåotåo Israhet tåtte para i Saina i Yi'os-ñiha .
42001017	Si Yu'os mismo u fofo'na gi me'nå-ña , gi espiritu yan fuetsan Elias , para u bira i kurason i mantåta tåtte gi famagu'on yan i ti manubidiente guåtu gi tinemtom i manunas , yan para u pripåra para i Saina un rasan tåotåo ni maolek hinasson-ñiha . "
42001018	Ilek-ña si ' Zechariah ' ni anghet , " Taimanu tungo'-hu ni este ? Guåhu bihu yu' ; yan i asaguå-hu esta gof åmko' . "
42001019	Manoppe i anghet , " Guåhu si ' Gabriel ' , ni tumotohge mañeñetbe gi me'nan Yu'os . Mana'hånåo yu' para bai hu kuentusi håo yan bai hu chuli'i håo ni este na måolek nutisia .
42001020	Låo på'go hågu para un udu -- ti un siña kumuentos -- asta ayo na ha'åni anai para u fanmakumple este siha , sa' ti un angokko i sinangan-hu siha . Siempre u fanmakumple este siha yanggen måtto i tiempon-ñiha . "
42001021	Mientras tånto , mananangga si ' Zechariah ' ni taotao siha , ya manmamanman håfa tumåtane' gui' gi halom i Templo .
42001022	Put los uttemo anai humuyong ti siña mangkuinentusi siha , ya ennåo na marialisa na guaha lini'e'-ña na'manman . Sigi ha' di mama'tinas siñåt si ' Zechariah ' , sa' humåhanåo ti siña kumuentos .
42001023	Entonses , anai monhåyan i tarehå-ña gi setbision påle' , humånåo para i gimå'-ña .
42001024	Despues di este , mumapotge i asaguå-ña as Isabel . Ti ha dingu si Isabel i gimå'-ña singko meses , ya ilelek-ña ,
42001025	" I Saina umayuyuda yu' på'go na tiempo ; esta ha disidi para u na'suha ginen guahu i mamahlåo-hu gi publeku . "
42001026	Gi mina'sais meses , i anghet as ' Gabriel ' nina'hånåo as Yu'os guatu gi un songsong giya Galileha ni mafa'nana'an Nasaret ,
42001027	para un bithen ni para u assagua yan un låhi ni na'ån-ña si Jose , ginen i gima' David . Maria na'ån-ña este na bithen .
42001028	Måtto i anghet giya guiya ya ilek-ña , " Na'magof håo , O sen matuna na finañågu . Matuna håo entre todu i famalåo'an . "
42001029	Gof inestotba si Maria ni sinangan i anghet , ya nina'manman håfa este siha na palåbra kumeke'ilek-ña .
42001030	Sinangåni ni anghet , " Cha'-mu ma'å'a'ñåo , Maria , sa' sen maolek si Yu'os nu hågu .
42001031	Siempre mapotge' håo ya un fañågu un patgon låhi , ya un fa'na'an Gui' Jesus .
42001032	U takhelo' Gui' ya u ma'ågang Lahen i Mås Takhelo' . I Saina as Yu'os u nina'i Gui' ni tronon David , i tatå-ña . Ya u rai Gui' para i famagu'on Jacob para todu i tiempo
42001033	ya i raino-ña u tai finakpo' . "
42001034	Ilek-ña si Maria nu i anghet , " Taimanu para u masusedi este sa' tåya tåotåo pumapacha yu' ? "
42001035	Manoppe i anghet , " I Espiritu Sånto u tunok påpa' gi hilo'-mu , ya i fuetsan i Todu Ha Na'siña un tinampe ; put este na rason i santos na påtgon u ma'ågang Lahen Yu'os .
42001036	Hahasso i parentes-mu as Isabel . Masångan na ti siña gui' gumai patgon ; låo esta sais meses mapotge' , achokka' sen amko' gui' .
42001037	Sa' para si Yu'os tåya ti Ha na'siña . "
42001038	Ilek-ña si Maria , " Guåhu i tentågo' i Saina . U macho'gue giya guåhu taimanu ha' i sinangån-mu . " Pues diningu gui' ni anghet .
42001039	Chumaddek si Maria guatu gi sengsong giya Hudeha ni gaigi gi ekso' .
42001040	Humålom gi gima' ' Zechariah ' ya ilek-ña as Isabel , " Håfa dai che'lu-hu . "
42001041	Anai hiningok i bos-ña as Isabel manggaloppe i patgon gi halom tiyån-ña . Inina si Isabel ni Espiritu Sånto
42001042	ya kumuentos a'gagang , " Matuna håo entre todu i famalåo'an ! Matuna i patgon ni para un fañågu !
42001043	Håfa i rason na u fåtto giya guåhu este na dångkolon onro , na i nanan i Saina-hu u fåtto mågi para u bisita yu' ?
42001044	Gigon hu hungok i bos-mu , manggaloppe i patgon gi halom tiyån-hu ni minagof-ña .
42001045	U matuna håo sa' un hongge na u makumple giya hågu i sinangan i Saina . "
42001046	Despues ilek-ña si Maria : " I kurason-hu ha tutuna i tinakhelo' i Saina ,
42001047	I anti-hu mañodda' minagof gi as Yu'os i satbadot-hu .
42001048	Ha hasso yu' , i humitde na tentago-ña ; ya desde på'go todu i taotåo u ma'ågang yu' dichosa .
42001049	Si Yu'os , i todu Ha na'siña mandångkolo siha fina'tinås-ña para guåhu , ya såntos i na'ån'-ña ;
42001050	Ha ma'asisi'i todu siha i muma'añåñague Gui' , desde un kinahulo' tåotåo asta otro .
42001051	Ha estitira huyong i metgot na kannai-ña ; ya Ha chalalapon i taotåo siha ni mambanidosu hinasson-ñiha .
42001052	Ha såsaggue' påpa' i manmetgot siha na rai ginen i tronon-ñiha , ya Ha na'fanakhelo' i manakpapa' .
42001053	Ha na'fanhåhaspok i manñålang ni manmåolek siha na kosas , ya i manriku Ha rititira sin håfa .
42001054	Ha kumple i prumeså-ña ni mañaina-ta , måtto Gui' para u ayuda i tentago'-ña as Israhet ;
42001055	Ya ti maleffa Ha na'annok i mina'ase'-ña as Abrahan yan i famagu'on-ña para todu i tiempo . "
42001056	Sumåga si Maria gi as Isabel tres meses , despues humånåo tåtte para i gimå'-ña .
42001057	Anai måtto i tiempo para u fañågu si Isabel , mañågu gui' un patgon låhi .
42001058	Anai ma hungok ni bisinu-ña yan parentes-ña na ha ekstende i Saina i mina'ase'-ña nu guiya , manchamagof siha .
42001059	Anai manetnon gi mina'ocho dihas para u macho'gue i setkomsision gi patgon , manmalago' na u mafa'na'an gui' ni na'an tatå-ña as ' Zechariah ' .
42001060	Umentalo' i nana guini ya ilek-ña , " Åhe' , i patgon u mafa'na'an Juan . "
42001061	Ilek-ñiha nu guiya , " Tåya' gi parentes-mu gai na'an ni ennåo . "
42001062	Pues ma señas i tata ya ma faisen gui' håfa na nå'an malago'-ña para u ma'ågang .
42001063	Sumeñas si ' Zechariah ' ya mamaisen para u manå'i gui' påppet mångge' ya ha tuge' påpa' este siha na palåbra , " I na'ån-ña si Juan . " Nina'fanmanman todu ni este .
42001064	Guennåo na mumento mababa i pachot-ña ya måppla' i hila'-ña , ya ha tutuhon kumuentos ni matunan Yu'os .
42001065	Måtto un dångkolon mina'å'ñao gi todu i uriyan-ñiha ; matutuhon masångan put este na sinisedi gi todu i ekso' siha giya Hudeha .
42001066	Todu i humungok ma po'lo este siha gi kurason-ñiha , ya ilek-ñiha , " Håfa para humuyong-ña este na påtgon ? " yan kåo ti gaigi i kannai Yu'os gi hilo'-ña .
42001067	Despues , i tatan Juan as ' Zechariah ' , bumula ni Espiritu Sånto , ya ha sångan este siha na prufesiha :
42001068	" U matuna i Saina i Yi'os Israhet sa' ha bisita yan ha fåhan tåtte i taotåo-ña .
42001069	Ha kåhat hulo' un metgot na nana'libri para hita gi gima' David i tentago'-ña ,
42001070	Taiguihi i prumeså-ña ginen i pachot i mañantos-ña , i prufeta siha gi antigu na tiempo ,
42001071	Linibri ginen i inimigu-ta yan ginen i kånnai todu i kontrariu-ta .
42001072	Muma'åse' Gui' para i mañaina-ta ya ha hasso i sagrådu na kontråta ni ha fa'tinas .
42001073	Mama'tinas un sulemne na prumesa para i tatå-ta as Abrahan
42001074	Na para u na'fanlibri hit ginen i maninimigu-ta ,
42001075	Debi di u ta fandeboti sumetbe Gui' yan todu i lina'lå'-ta ya u ta fañåntos gi me'nå-ña .
42001076	Ya hågu , patgon-hu , un ma'ågang prufetan i Mås Takhelo' ; Sa' hågu un fofo'na gi me'nan i Saina para un pripåra un tunas na chålan para Guiya ,
42001077	Para un sangåni i taotåo-ña siha na para u mana'fanlibri ginen i isao-ñiha siha ,
42001078	Todu este che'cho' i ma'åse' na Yu'os-ta ; siempre Ha na'fañila' ma'lak i satbasion gi hilo'-ta
42001079	Para u fañila' gi ayo siha i manmatåtachong gi hemhom yan gi anineng i finatai , para u giha i addeng-ta guatu gi chalan i pås . "
42001080	Dumångkolo i patgon ya tumo'a gi espiritu . Sumåga gi halom tåno' asta ayo na ha'åni anai umannok gi pupbleku giya Israhet .
42002001	Ayo na tiempo manotden i Emperadot as Agusto na todu i siudadånon i raino-ña u fanmarihistra para i sensos .
42002002	Anai macho'gue este i fine'na na sensos , si ' Quirinius ' guiya eståba gubetnon ' Syria ' .
42002003	Put ennåo na kadakuåt humånåo para i sengsong-ña para u marihistra .
42002004	Humånåo si Jose desde i sengsong Nasaret , giya Galileha , asta Hudeha , asta i sengsong ni mafa'nåna'an Bilen , anai mafañågu i Rai as David . Må'pos si Jose guatu guennåo sa' rasan David gui' .
42002005	Må'pos para u marehistra i dos , si Jose yan si Maria . Si Maria era esta maprumeti na para asaguå-ña .
42002006	Esta si Maria mapotge' guennåo na tiempo , ya anai eståba i dos giya Bilen , måtto i tiempo anai para u fañågu .
42002007	Mañågu gui' ni primirisa na låhi , ya mabalutan ni magågu , ya mana'åsson gi sågan nengkanno' gå'ga' . Tåya' guennåo guma' nai siña mañåga siha .
42002008	Maneståba gi uriyan ennåo na lugåt unos kuåntos pastores , ni mapupulan i ga'-ñiha kinilu , ya yanggen puengi manmaigo' e'ennåo ha' gi sanhiyong .
42002009	Mamfenattoigui siha ni un ånghet i Saina , ya i mina'lak i Saina mambenalutan siha . Nina'fansen luhan siha ,
42002010	låo mansenangåni ni anghet , " Cha'-miya fanma'å'a'ñao ! Sa' hu chulili'i hamyo un Måolek na Nutisia , ni para u nina'fanmagof todu i taotåo siha .
42002011	På'go mismo na ha'åni gi sengsong David mafañågu i Nana'libren-miyu -- i Kristo i Saina .
42002012	Estegue' para prueban-miyu : Siempre en sedda' un neni ni mabalulutan ya uma'asson gi sågan nengkanno' gå'ga' . "
42002013	Ya gotpe manunok låhyan na manånghet i langet mañisiha yan i anghet ma tutuna si Yu'os ni kantan-ñiha :
42002014	" U matuna si Yu'os gi yahululo' gi langet , yan pås gi tano' gi ayo siha anai gaigi si Yu'os i minagof-ña ! "
42002015	Anai mandeningu siha ni anghet ya manhånåo guatu gi langet , ilek-ñiha i pastores entre siha , " Nihi ta fanmalak Bilen ya ta li'e' håfa masusedi ni ha sangåni hit i Saina . "
42002016	Mampenalålala i pastores siha guatu giya Bilen ya ma sodda' si Maria , si Jose yan i neni umå'asson gi sagan nengkanno' gå'ga' ;
42002017	anai ma li'e' este , ma komprende ayo i manmasanganen-ñiha put este na påtgon .
42002018	Ya todu ayo siha i humungok manmanman put todu ayo siha i sinangan i pastores .
42002019	Låo si Maria ha nå'na' ha' este siha na sinangan ya ha konsederan mamaisa gi kurason-ña .
42002020	I pastores mana'lo tåtte giya siha ma tutuna yan ma o'onra si Yu'os put ayo siha i hiningok-ñiha yan lini'e'-ñiha , sigun i manmasangånen-ñiha .
42002021	Anai måtto i mina'ocho na ha'åni anai para u macho'gue i setkomsisio gi patgon , manå'i na'ån-ña as Jesus , i na'an ni nina'i Gui ni anghet åntes di u mama'potge'ñaihon gi tiyan nanå-ña .
42002022	Måtto i tiempo anai si Jose yan si Maria debi di u makumple i tinago' Moises na sirimonias ni para u mana'fanggåsgas siha . Put ennåo na makonne' i patgon guatu giya Hirusalen para u maprisenta Gui' gi Saina .
42002023	Estegue' matuge' gi Lai i Saina : " Todu i primirisa na låhi debi di u makonsågra para i Saina . "
42002024	Manhånåo lokkue' put i para u ma'ufresi sakrifisio sigun gi lai i Saina : " Un påt paluman åpu o sino un pechon paluman nossa . "
42002025	Eståba na sumåsaga giya Hirusalen un tåotåo ni na'ån-ña si Simeon . Måolek este na tåotåo ya gai ma'å'ñåo as Yu'os , ya ha nanangga i mana'libren Israhet .
42002026	Inina ni Espiritu Sånto ya sinangåni gui' na ti u tañña' i finatai asta ki ha li'e' i nina'hånåo i Saina na Misihas .
42002027	Inina gui' ta'lo ni Espiritu Sånto ya humånåo para i Templo . Anai måtto i patgon as Jesus gi Templo kinekenne' ni mañaina-ña para u makumple i tinago' i Lai ,
42002028	hineggue i patgon as Simeon , ya ha nå'i gråsia si Yu'os :
42002029	" O Asaina , på'go sa' esta Un kumple i prumeså-mu , siña Un konne' mahgogong i tentago'-mu .
42002030	I matå-hu mismo lumi'e' i nana'libri ginen Hågu ,
42002031	ni Un pripåra gi me'nan todu i taotåo :
42002032	Un kåndet para u inina i chalån-mu para i MamPagånu yan para u faninenra i taotåo-mu ManIsrailitas . "
42002033	Nina'manman i tatan i patgon yan si nanå-ña ni sinangan Simeon put i patgon .
42002034	Mambenendisi as Simeon ya ilek-ña as Maria i nana , " Inayek este na påtgon as Yu'os para i pineddong yan kinahulo' meggai giya Israhet ; u fama'un siñåt Gui' ginen as Yu'os ni meggai na tåotåo u kinentra ,
42002035	ya Guiya u nina'fanannok todu i sikretu na hinasso . Ya i piniti-mu kalang un kalåktos na såpble , u yinamak i kurason-mu . "
42002036	Eståba guennåo un prufeta ni na'ån-ña si Ana , hagan ' Phanuel ' , ni ginen i rasan ' Asher ' . Åmko' este na palåo'an . Despues di siette åños na umasagua-ña
42002037	bumi'uda asta ochenta i kuåtro åños idåt-ña . Nungka nai ha dingu i templo ; ha adodora si Yu'os ha'åni yan puengi , umayuyunat yan manånayuyot .
42002038	Måtto guåtu guennåo mismo na mumento , ha nå'i gråsia si Yu'os ya kumuentos put i patgon para todu ayo siha i numanangga i mana'libren Hirusalen .
42002039	Anai monhåyan i dos ma kumple todu siha i tinago' i Saina , mana'lo tåtte para Nasaret giya Galileha anai gaigi i gima'-ñiha .
42002040	Dumångkolo yan mumetgot i patgon ; tumomtom Gui' , ya binendisi Gui' as Yu'os .
42002041	Manhåhanåo i mañainan Jesus para Hirusalen para i gipot i Påsgua .
42002042	Anai dosse åños sakkån-ña i patgon manhånåo ta'lo para i gipot komu machocho'gue .
42002043	Anai makpo' i gipot manhånåo siha tåtte para i gima'-ñiha låo i patgon as Jesus sumåga ha' giya Hirusalen . Låo ti ma tungo' ni mañaina-ña ;
42002044	hinasson-ñiha na såsaonåo ha' Gui' gi tropån tåotåo , låo despues di un diha na karera ma tutuhon ma espiha Gui' entre i mamparentes yan manatungo' .
42002045	Anai ti ma sodda' Gui' mana'lo tåtte giya Hirusalen .
42002046	Gi mina'tres dihas masodda' Gui' gi Templo matåtachong yan i ma'estron i ManHodihos , Ha e'ekongok yan Ha fafaisen siha kuestion .
42002047	Todu i humungok Gui' nina'fanmanman ni minalate'-ña yan i manomtom na ineppe-ña .
42002048	Nina'fanmanman i mañaina-ña anai mali'e' Gui' , ya ilek-ña si nanå-ña nu Guiya , " Ihu , håfa na Un cho'gue este nu hami ? Gof chathinasso ham yan si tatå-mu ni in kekesodda' Håo . "
42002049	Låo ilek-ña nu siha , " Håfa na en aliligao Yu' ? Ti en tingo' adda na debi di bai Hu gaigi gi gima' Tatå-hu ? "
42002050	Låo ti ma komprende håfa mansenangåni siha .
42002051	Pues manhånåo siha tåtte yan si Jesus para Nasaret , ya umosgon Gui' para siha . Si nanå-ña ha po'lo todu este siha na sinisedi gi kurason-ña .
42002052	Si Jesus dumångkulo yan mumalåte' , ya mås guinaiya Gui' as Yu'os yan i taotåo siha .
42003001	Gi mina'kinse åños desde ki umemperadot si ' Tiberius ' ; si Ponsio Pilåto eståba gubietnon Hudeha , si Hirodes eståba må'gas giya Galileha yan i che'lu-ña as Felipe må'gas ' Ituraea ' yan ' Trachonitis ' ; si ' Lysanias ' må'gas ' Abilene' ,
42003002	ya si ' Annas ' yan ' Caiaphas ' ManMå'gas Mamåle' . Durånte este na tiempo nai måtto i fino' Yu'os as Juan i lahen ' Zechariah ' gi disietto .
42003003	Put este na humånåo si Juan para todu i lugåt siha ni manggaigi gi uriyan Hotdån . Sumetmon gui' ilelek-ña , " Fanmañotsot ni isao-miyu ya en fanmatakpångi sa' si Yu'os siempre en faninasi'i . "
42003004	Taimanu ha' i tinige' i prufeta as Isaias gi lepblo : " Guaha ume'essalåo gi halom tåno' ; ' Na'listo i chalan i Saina , Na'tunasi Gui' un chålan ni para u pukåti !
42003005	Todu i kannat siha u fanmatåtne , Todu okso' yan sabåna u mana'fanmåhlos , I manechong u mana'fanunas I barångka siha u mana'famfinu ;
42003006	Ya todu i taotåo u ma li'e' i satbasion ginen as Yu'os ! ' "
42003007	Ha sangångani i linahyan ni manhuyong para u fantenakpångi : " Hamyo kulepbla ! Håyi sumangåni hamyo para en suhåyi i linalålo' Yu'os ?
42003008	Na'annok ibidensia na manseriosu hamyo para en arekla i lina'la'-miyu . Cha'-miyu a'alok , ' Famagu'on Abrahan hamyo . ' Bai hu sangåni hamyo na siña si Yu'os numa'dokko' famagu'on para si Abrahan ginen este siha na åcho' .
42003009	Esta listo på'go i gachai para u utot i hale' i trongko . Todu siha i taya tinekcha'-ñiñiha u fanma'utot ya u fanmasongge . "
42003010	Ma faisen si Juan ni linahyan tåotåo , " Håfa debi di in che'gue' ? "
42003011	Gi ineppe-ña ilek-ña , " I taotåo ni dos saku-ña u nå'i ayo i taya . I taotåo ni guaha na'-ña u cho'gue parehu . "
42003012	I taotåo kontrebusion lokkue' manmåtto para u fanmatakpångi , ya ilek-ñiha nu guiya , " Ma'estro håfa para bai in che'gue ? "
42003013	Manineppe siha , " Cha'-miyu kekepbla i taotåo mås ki i esta ma'apunta na kantedå . "
42003014	I sendålu siha lokkue' mafaisen gui' , " Ya hami ? " Mansenangåni siha , " Cha'-miyu gotpepeha ni håyi . Cha'-miyu fanmanseknanani ni mandagi . Na'fangontento hamyo ni suetdon-miyu . "
42003015	I taotåo siha mana'afaisen , manmamanman gi kurason-ñiha na siña ha' na si Juan guiya i Misihas .
42003016	Manineppe siha todu as Juan anai ilek-ña , " Hu takpåpangi hamyo ni hanom , låo guaha para u fåtto ni metgotña ki guåhu . Guåhu ti dikno yu' para bai hu pula' i gedden i sandaliås-ña . Guiya en fantenakpångi ni Espiritu Sånto yan i guafi .
42003017	Ha gogo'te i beha gi kannai-ña , para u tåfye i fa'i ya u na'etnon gi sagan pine'lo , ya u songge i lassas siha gi guafi ni ti mamatai . "
42003018	Difirentes klåsi na akonsehu ha nå'i i taotåo siha mientras sumesetmon put i Maolek na Nutisia .
42003019	Ha lalåtde si Juan i ma'gas as Hirodes , put si Hirodihas , i asaguan i che'lu-ña , yan put i otro siha na mambåban che'cho'-ña .
42003020	Ha na'mås dångkolo i isao-ña anai ha pongle si Juan gi tribunåt .
42003021	Anai monhåyan manmatakpångi i taotåo siha , ya eståba na manånayuyot si Jesus despues di matakpångi Gui' lokkue , mababa i langet
42003022	ya tumunok påpa' i Espiritu Sånto ya tumohge gi hilo'-ña gi fotman un paluma . Ya ma hungok un bos ginen i langet ilelek-ña , " Hågu i Hu gofli'e' na Lahi-hu . Hågu numa'mamagof Yu' . "
42003023	Anai Ha tutuhon si Jesus i che'cho-ña kåsi ennåo i trenta åños idåt-ña , mapo'lo na lahen Jose Gui' , i lahen ' Heli ' ,
42003024	i lahen ' Matthat ' , i lahen ' Levi ' , i lahen ' Melchi ' , i lahen ' Jannai ' , i lahen Jose ,
42003025	i lahen ' Mattathias ' , i lahen ' Amos ' , i lahen ' Nahum ' , i lahen ' Esli ' , i lahen ' Naggai ' ,
42003026	i lahen ' Maath ' , i lahen ' Mattathias ' , i lahen ' Semein ' , i lahen ' Josech ' , i lahen ' Joda ' ,
42003027	i lahen ' Joanan ' , i lahen ' Rhesa ' , i lahen ' Zerubbabel ' , i lahen ' Shealtiel ' , i lahen ' Neri ' ,
42003028	i lahen ' Melchi ' , i lahen ' Addi ' , i lahen ' Cosam ' , i lahen ' Elmadam ' , i lahen ' Er' ,
42003029	i lahen ' Joshua ' , i lahen ' Eliezer ' , i lahen ' Jorim ' , i lahen ' Matthat ' , i lahen ' Levi ' ,
42003030	i lahen Simeon , i lahen Judah , i lahen Jose , i lahen ' Jonam ' , i lahen ' Eliakim ' ,
42003031	i lahen ' Melea ' , i lahen ' Menna ' , i lahen ' Mattatha ' , i lahen ' Nathan ' , i lahen David ,
42003032	i lahen ' Jesse' , i lahen ' Obed ' , i lahen ' Boaz ' , i lahen ' Salmon ' , i lahen ' Nahshon ' ,
42003033	i lahen ' Amminadab ' , i lahen ' Admin ' , i lahen ' Arni ' , i lahen ' Hezron ' , i lahen ' Perez ' , i lahen ' Judah ' ,
42003034	i lahen Jacob , i lahen Isaac , i lahen ' Abraham ' , i lahen ' Terah ' , i lahen ' Nahor ' ,
42003035	i lahen ' Serug ' , i lahen ' Reu ' , i lahen ' Peleg ' , i lahen ' Eber ' , i lahen ' Shela ' ,
42003036	i lahen ' Cainan ' , i lahen ' Arphaxad ' , i lahen ' Shem ' , i lahen ' Noah ' , i lahen ' Lamech ' ,
42003037	i lahen ' Methuselah ' , i lahen ' Enoch ' , i lahen ' Jared ' , i lahen ' Mahalaleel ' , i lahen ' Cainan ' ,
42003038	i lahen ' Enosh ' , i lahen ' Seth ' , i lahen Adan , Lahen Yu'os .
42004001	Anai bumula si Jesus ni Espiritu Sånto , Ha bira Gui' tåtte ginen i Hotdån ya kinendusi Gui' ni Espiritu Sånto guatu gi disietto
42004002	para u såga kuårenta dihas , ya ennåo nai tinenta ni aniti . Durånte ennåo na tiempo ti chumo'cho ni håfa , ya gi uttemoña ñumålang Gui' .
42004003	Ilek-ña i aniti nu Guiya , " Yanggen Lahen Yu'os Håo tago' este i acho' ya u fama'pån . "
42004004	Ineppe gui' as Jesus , " Ilek-ña i Eskretura : ' Ti ginen i pån ha' na para u lå'la' i taotåo . ' "
42004005	Despues kine'ne' Gui' ni aniti hulo' gi latakhelo' ya fina'nu'i Gui' ni todu i rainon i tano' gi un inatan .
42004006	Ilek-ña i aniti , " Bai hu nå'i Håo ni todu este siha na pudet yan glorian este siha na raino ; sa' manå'i yu' esta ni este na pudet para bai hu fannå'i maseha håyi i malago'-hu .
42004007	Oppop påpa' ya Un ribirensia yu' , ya siempre iyo-mu este siha . "
42004008	Gi ineppe-ña , ilek-ña si Jesus , " Gaigi gi Eskretura , ' I Saina i Yi'os-mu para un ribirensia ; ya Guiya ha' na maisa para un adora . ' "
42004009	Despues giniha ni aniti para Hirusalen , ya pine'lo Gui' gi hilo' i atof i Templo , ya ilek-ña nu Guiya , " Yanggen Lahen Yu'os Håo , yute' Håo påpa' ginen ennåo ,
42004010	sa' ilek-ña i Eskretura : ' Ha tågo' si Yu'os i mananghet-ña para Un ma'adahi' ;
42004011	yan ilek-ña lokkue' , ' Siempre ma go'te Håo ni kannai-ñiha , kosa ki nungka na un matompo' gi acho' . ' "
42004012	Gi ineppe-ña ilek-ña si Jesus nu guiya , " Ha sångan lokkue' i Eskretura : ' Cha'-mu chachagi i Saina i Yi'os-mu . ' "
42004013	Anai monhåyan i aniti ni este siha na tentasion-ña sinetta Gui' , para u nangganñaihon otro tiempo .
42004014	Tuma'lo tåtte si Jesus giya Galileha gi fuetsan i Espiritu , ya machalapon i maolek masangån-ña gi todu i lugåt .
42004015	Mama'nåna'gue Gui' gi sinagogan-ñiha , ya mansen a'gang i tininan-ñiha nu Guiya .
42004016	Måtto giya Nasaret anai dumångkolo Gui' , ya anai humålom gi sinagoga gi Sabaf komu Ha cho'cho'gue kalang kostumbre , tumohge hulo' para Guiya u fanaitai .
42004017	Anai manå'i Gui' ni lepblon i prufeta as Isaias , Ha baba i royon påppet ya Ha sodda' i sinangan anai matuge' :
42004018	" I Espiriton i Saina gaigi gi hilo'-hu ; put ennåo na esta Ha olios Yu' ni laña . Ha na'hånåo Yu' para bai Hu chuli'i na'magof na nutisia i mamopble , para bai Hu pruklåma i linibri para i manmaditeteni , Para u fanmanli'e' ta'lo i mambåchet , para u fanmasotta i manmapreresu ,
42004019	yan para bai Hu anunsia un åñu na gråsia para i Saina . "
42004020	Anai Ha falulon si Jesus tåtte i royon påppet Ha nå'i i ayudånte ya matå'chong Gui' . Todu i manggaigi gi sinagoga mandochon i inatan-ñiha giya Guiya .
42004021	Pues Ha tutuhon sumångani siha , " På'go na ha'åni nai makumple este na sinangan i en hingok . "
42004022	Todu i maneståba guennåo manmåolek sinangan-ñiha put Guiya ; nina'fanmanman ni manna'magof na finiho' ni manhuhuyong ginen i pachot-ña . Manmamaisen siha lokkue' , " Na adda ti Guiya este i lahen Jose ? "
42004023	Ilek-ña nu siha , " Sin duda tieniki en sangåni Yu' ni ayo i masåsangan , ' Hågu ni mediku , na'homlo' maisa håo' , ya en alok nu Guåhu , ' Cho'gue guini gi tano'-mu ayo siha na fina'tinas , ni in hingok na Un cho'gue giya ' Capernaum ' . ' "
42004024	Ha kontenuha si Jesus ya ilek-ña , " Amen , Hu sangangani hamyo , tåya prufeta ma'aksesepta gi mismo tano'-ña .
42004025	Entonses , maila' ya bai Hu na'fanmanhasso hamyo , maneståba meggai na mambe'uda giya Israhet gi tiempon Elias anai tres åños i media mahuchom i langet ya mumåmta' gi tano' un dångkolon ha'ilas .
42004026	Låo ti mana'hånåo si Elias guatu guini siha na mambe'uda , sino ki mana'hånåo gui' guatu gi un bi'uda giya ' Zarephath ' gi fi'on iya ' Sidon ' .
42004027	Hasso fan lokkue' , i linahyan nasarinu giya Israhet gi tiempon i prufeta as ' Elisha ' ; låo ni unu mana'homlo' fuera ki si ' Naaman ' tåotåo ' Syrian ' . "
42004028	Nina'fambubu todu i taotåo siha ni mane'ékongok gi hålom i sinagoga ni este na fino'-ña .
42004029	Mangahulo' ya ma dulalak Gui' ginen i sengsong , ma konne' Gui' guatu gi hilo' okso' anai makåhat i sengsong ,
42004030	sa' para u ma chonnek Gui' påpa' gi kantit . Låo maloffan ha' Gui' gi entalo'-ñiha ya mamokkat Gui' huyong .
42004031	Pues entonses humånåo Gui' påpa' para ' Capernaum ' , un songsong giya Galileha , ya ennåo nai Ha tutuhon fuma'nå'gue siha gi Sabaf na ha'åni .
42004032	Nina'fansen manman ni fina'na'gue-ña , sa' gai åoturidåt i fino'-ña siha .
42004033	Eståba gi sinagoga un tåotåo ni gái aniti , ni gumigigek a'gang ,
42004034	" Cha'-mu atbororota ham ! Håfa malago'-mu nu hami , Jesus tåotåo Nasaret ? Kåo måtto Håo para Un destrosa ham ? Hu tungo' ha' håyi Håo : Hågu i Santos ni ginen as Yu'os . "
42004035	Ha otden si Jesus i aniti , " Famatkilu ! Huyong ginen ennåo na tåotåo . " Guini nai pinanakñaihon i taotåo ni aniti gi me'nan todu i taotåo siha ya humuyong sin u nina'låmen gui' .
42004036	Nina'fansen manman todu i taotåo siha , ya ma tutuhon manasangani , " Håfa na klasen palåbras este siha i Ha såsangan ? Ha o'otden i manapplacha' na espiritu kon åoturidåt yan fuetsa , ya manhåhanåo . "
42004037	Ya sigi ha' måmta' i matungo'-ña gi uriyan ennåo na lugåt .
42004038	Anai Ha dingu i sinagoga , humålom gi gima' Simon . I suegrå-ña si Simon eståba na gof kalentura , pues ma sangåni si Jesus put guiya .
42004039	Tumohge gi fi'on-ña ya Ha otden i kalentura para u suha . Anai sumuha i kalenturå-ña kumahulo' ensegidas ya mansenetbe siha .
42004040	Anai måchom i atdao , todu ayo siha i manggái malångu ni difirentes klasen chetnot manmakonne' guåtu , ya Ha pacha kada unu ya Ha na'fanhomlo' siha .
42004041	Meggai na aniti manhuyong ginen i taotåo siha , mane'essalåo , " Hågu i Lahen Yu'os ! " Ha lalåtde siha ya ti Ha sedi na u fanguentos sa' put matungo' na Guiya i Misihas .
42004042	Gi sigente ogga'an Ha dingu i sengsong ya humånåo para un sasahnge na lugåt . Manhånåo i linahyan ma espiha Gui' , ya anai ma sodda' , ma chagi kuånto i siña para cha'-ña didingu siha .
42004043	Låo ilek-ña nu siha , " Debi di bai Hu anunsia i Maolek na Nutisia put i rainon Yu'os gi otro na songsong siha sa' put ennåo na mana'hånåo Yu' . "
42004044	Ya Ha kontenuha sumetmon gi sinagoga siha giya Hudeha .
42005001	Mientras mana'achonnek i taotåo siha guatu gi as Jesus para u ma hungok i fino' Yu'os ,
42005002	Ha li'e' dos na boti ma'å'angkla gi uriyan i Hagoi ' Gennesaret ' ; esta manunok i peskadot ya ma fa'gågasi i chenchulon-ñiha .
42005003	Kumahulo' si Jesus gi un boti , ni iyon Simon , ya finaisen gui' para u na'latteyong ginen i uriyan i hagoi , entonses , gi fata'chong-ña , Ha kontenuha fuma'nå'gue i linahyan ginen i boti .
42005004	Anai monhåyan kumuentos ilek-ña as Simon , " Sigi huyong gi taddong na hånom ya un na'tunok i chenchulu-mu ya un fangonne' . "
42005005	Manoppe si Simon , " Ma'estro tulanoche manmacho'cho' ham duru låo tåya kinenne'-måmi ; låo in na'tunok i chenchulu sa' put ilek-mu . "
42005006	Anai ma cho'gue este manmangonne' un kantedan guihan ya esta para matitek ha' i chenchulu .
42005007	Ma alof i mangga'chong-ñiha gi otro boti para u fanmåtto ya para u faninayuda . Manmåtto , ya mañiha mana'bula i dos boti asta ki kana' ha' mañoñokñok .
42005008	Anai ha li'e' este , si Simon Pedro dumimu påpa' gi fi'on i addeng Jesus ilelek-ña , " Apåtta håo giya Guåhu , Asaina . i'isao yu' na tåotåo . "
42005009	Magåhet na nina'sen manman gui' yan i mangga'chong-ña ni kinnene'-ñiha ,
42005010	kon todu si Santiago yan si Juan , i lalåhen ' Zebedee' , ni manggaga'chong yan si Simon . Ilek-ña si Jesus as Simon , " Cha'-mu ma'å'a'ñao ; desde på'go para mo'na hågu para un peskadot tåotåo . "
42005011	Despues di ennåo ma tulos hålom i boten-ñiha gi tano' , ma sotta todu i guinahan-ñiha , ya ma tattiyi Gui' .
42005012	Gi un ukasion guini na songsong , måtto gi as Jesus un tåotåo ni addet na nasarinu . Anai ha li'e' si Jesus , mañaluda påpa' asta i edda' ya ilek-ña nu Guiya , " Asaina , yanggen malago' Håo , siña un na'homlo' yu' . "
42005013	Ha estira huyong si Jesus i kannai-ña para u pinacha ya ilek-ña , " Hunggan malago' Yu' . " Gotpe ha' homlo' i nasarinu .
42005014	Pues Ha engkåtga si Jesus i taotåo , " Cha'-mu e'esangani ni håyi , låo hånåo ya un fa'nu'i håo as påle' . Ufresi ayo i tinago' Moises put i mana'homlo' håo ; nahong ennåo na prueba para siha . "
42005015	Mås måmta' i maolek na masangån-ña , ya mandångkolo na linahyan tåotåo manetnon para u mahungok Gui' yan para u mana'fanhomlo' ni chetnot-ñiha .
42005016	Sesso humånåo para un sasahnge na lugåt para u fanåyuyot .
42005017	Un diha eståba si Jesus na mama'nåna'gue , ya numana'homlo' ginen i fuetsan i Saina . Eståba na manmatåta'chong hihot i MamFarisehu yan i manma'estron i lai ni manmåtto ginen todu i sengsong giya Galileha yan ginen Hudeha yan Hirusalen .
42005018	Unos kuåntos lalåhi manmåtto ma u'uma gi guafak un paralitiku . Manmalago' na u ma konne' gui' hålom ya u ma po'lo gi me'nan Jesus ;
42005019	låo ti siña sa' put i linahyan tåotåo , entonses mangahulo' gi atof . Guennåo nai ma baba i atof ya mana'tunok gui' yan i kamå-ña asta i talo' gi halom tåotåo gi me'nan Jesus .
42005020	Anai Ha li'e' si Jesus i hinenggen-ñiha , ilek-ña , " Amigu , manma'asi'i i isao-mu siha . "
42005021	I maneskribas yan i MamFarisehu matutuhon manguentos , ilek-ñiñiha , " Håyi este na tåotåo ni chumachatfino' ? Håyi siña manasi'i isåo na si Yu'os ha' ? "
42005022	Låo si Jesus Ha tungo' ha' i hinasson-ñiñiha ya manineppe siha ilelek-ña , " Håfa na en hahasso este siha ?
42005023	Håfa chamappot : para u masångan , ' Manma'asi'i i isåo-mu siha , ' o sino para u masångan , ' Kahulo ' ya un famokkat' ?
42005024	Enfin , put i para u mana'klåru na i Lahen i Taotåo guaha åoturidåt-ña gi tano' para u fanasi'i isao " -- pues ilek-ña ni paralitiku , " Guåhu Hu sangåni håo , kahulo' ! Chule' i guafåk-mu ya un hånåo para i gimå'-mu . "
42005025	Ensegidas tumohge i taotåo tunas gi me'nan-ñiha . Ha chule' i guafåk-ña ni ginen umå'asson gui' ya humånåo para i gimå'-ña ha tutuna si Yu'os .
42005026	Nina'fansen manman todu ni este . Bula siha mina'å'ñåo , matuna si Yu'os , ilek-ñiñiha , " Manmanli'e' ham ti fahongge na cho'cho' på'go na ha'åni ! "
42005027	Despues humånåo huyong ya Ha li'e' un tåotåo kontrebusion ni na'ån-ña si ' Levi ' matåta'chong gi ufisinå-ña . Ilek-ña nu guiya , " Dalalaki Yu' . "
42005028	Ha yute' ha' todu i guinaha-ña , ya kahulo' si ' Levi ' ya ha tattiyi Gui' .
42005029	Despues di ennåo ha gopte bibu si Jesus gi gimå'-ña , ya manmåtto un dångkolon linahyan na tåotåo kontrebusion yan otro siha para i gipot .
42005030	I MamFarisehu yan i pattedan-ñiha na maneskribas ilek-ñiha ni mandesipulon Jesus , " Håfa na mañochocho yan manggigimen hamyo yan i taotåo kontrebusion yan ayo siha i ti kumukumple i lai ? "
42005031	Ilek-ña si Jesus nu siha , " I mambråbu ti manisisita dokto ; låo i manmalångu hunggan .
42005032	Ti måtto Yu' para bai Hu kombida ayo siha i manunas para u fanmañotsot , låo ayo siha i man'i'isåo . "
42005033	Ilek-ñiha gi as Jesus , " I mandisipulon Juan sesso manayunat yan manmanufreresi tinayuyot ; i mandesipulon i MamFarisehu lokkue' ma chocho'gue taiguennåo . Låo i mandesipulu-mu sigi ha' di mañocho yan manggimen . "
42005034	Manoppe si Jesus , " Kåo siña un na'ayunat i kombiti siha mientras ki mañisiha yan i nobiu ? Siguru na ti sina .
42005035	Låo yanggen måtto i ha'åni ya makonne' i nobiu ginen i entalo'-ñiha , siguru siempre na u fanayunat guennåo na ha'åni siha . "
42005036	Entonses mansenangåni siha ni este na fina'akomparasion , " Tåya' chumuchule' un pidåsu ginen i nuebu na såku para u limenda i bihu . Yanggen ha cho'gue ennåo , pues hokkok ha' bidå-ña na ha chåchak i nuebu na såku , ya i pidåsu ni ha chule' ti u aya yan i bihu .
42005037	Fuera di este , tåya numåna'ye nuebu na binu i bihu na kueron binu . Yanggen ha cho'gue este siempre i nuebu na binu ha puta' i bihu na kuero , ya siempre machuda' i binu , ya lumastima i kuero .
42005038	I nuebu na binu debi di u masahguan gi nuebu na kuero .
42005039	Tåya' malago' gumimen nuebu na binu despues di ha chagi i bihu . Siempre ilek-ña , ' Mannge'ña i bihu . ' "
42006001	Gi un Sabaf eståba si Jesus yan i mandesipulu-ña na manmamomokkat gi halom i terenon mai'es . Manmango'ko i mandesipulu ya ma tutuhon ma lassas i masotka ni kannai-ñiha ya makåkanno' .
42006002	Guaha gi MamFarisehu manmamaisen , " Håfa na en cheche'gue håfa i ti masedi gi Sabaf ? "
42006003	Ilek-ña si Jesus nu siha , " Kåo ti en taitai håfa bidå-ña si David yan i taotåo-ña anai manñålang --
42006004	na humålom gi Gima' Yu'os ya ha chule' ya ha kånno' i sagrådu na pån ya ha nå'i i taotåo-ña siha , achokka' i mamåle' ha' manmasedi para u ma kånno' ennåo ? "
42006005	Despues ilek-ña nu siha , " I Lahen i Taotåo Saina Gui' lokkue' para i Sabaf . "
42006006	Gi otro Sabaf ta'lo måtto Gui' para u fama'nå'gue gi sinagoga ya eståba guennåo un låhi ni masoksok i agapa' na kannai-ña .
42006007	I maneskribas yan i MamFarisehu ma pulan Gui' kåo para u na'homlo' gi Sabaf kosa ki siña u guaha para u inakusa Gui' .
42006008	Låo Ha tungo' ha' si Jesus håfa gaigi gi hinasson-ñiha , ya ilek-ña ni taotåo ni masoksok kannai-ña , " Kahulo' ya un tohge guihi guatu gi sanme'na . " Kumahulo' i taotåo ya tumotohge ha' .
42006009	Ilek-ña si Jesus nu siha , " Bai Hu faisen hamyo , kåo mapetmiti macho'gue i maolek na cho'cho' gi Sabaf -- o sino i tailayi ? Para maprutehi i lina'la' -- pat para u madestrosa ? "
42006010	Maninatan siha todu as Jesus ya ilek-ña ni taotåo , " Estira huyong i kannai-mu . " Ha cho'gue este i taotåo ya sumen mågong i kannai-ña .
42006011	Nina'fansen bubu ni este ya ma tutuhon manafaisen håfa siña ma cho'gue nu Guiya .
42006012	Despues humånåo si Jesus para i ekso' sabåna para u fanaitai , tulanoche di manayuyot as Yu'os .
42006013	Anai dokko i atdao Ha agang i mandesipulu-ña ya Ha ayek dosse para apostoles-ña :
42006014	si Simon , ni Ha nå'i na'ån-ña si Pedro , yan si Andres i che'lu-ña , si Santiago yan si Juan , si Felipe , yan ' Bartholomew ' ,
42006015	si Mateo , yan Tomås , si Santiago lahen ' Alphaeus ' , yan Simon i ma'å'agang ' Zealot ' ,
42006016	si ' Judas ' lahen Santiago , yan si ' Judas ' Iskarioti , ni humuyong traidot .
42006017	Anai tumunok si Jesus yan i manapostoles-ña ginen i ekso' sabåna , pumåra gi un lugåt na fina'yånu anai maneståba guennåo un dångkolon linahyan tåotåo mañisiha yan i mandesipulu-ña ni mangginen todu i patte giya Hudeha yan Hirusalen yan i kanton ' Tyre' yan ' Sidon ' .
42006018	Manmåtto i tåotåo siha para u mahungok Gui' yan para u nina'fanhomlo' ni chetnot-ñiha . Ayo siha i maninestototba ni manapplacha' na espiritu mana'fanhomlo' ;
42006019	magåhet na enteru i linahyan ma kekepacha Gui' sa' manhuhuyong fuetsa ginen Guiya ni numa'fanhohomlo' todu .
42006020	Despues , tumalakguatu gi mandesipulu-ña , ya ilek-ña : " Mandechosu hamyo ni mamopble ; iyon-miyu i rainon Yu'os . Mandechosu hamyo ni manñålang ,
42006021	sa' siempre en mana'fanhåspok . Mandechosu hamyo ni mangåkati ; sa' siempre en fañålek .
42006022	" Siempre mandechosu hamyo yanggen manmachatli'e' hamyo ni taotåo siha , yanggen ti manma'atende hamyo yan manma'ensutta hamyo yan manmapribi na'an-miyu komu manailayi put i Lahen i Taotåo .
42006023	Na'fanmagof hamyo guihi na ha'åni yanggen manmacho'gue este siha , sa' i premion-miyu dångkolo gi langet . Taiguennåo ha' i mañainan-ñiha tratan-ñiha ni mamprofeta .
42006024	" Låo manna'ma'se' hamyo ni manriku , sa' på'go i minagof-miyu .
42006025	Manna'måse' hamyo ni manhaspok ; sa' siempre manñålang hamyo . Manna'mase' hamyo ni mañåchalek på'go ; sa' siempre en fangasao gi pininiten-miyu .
42006026	" Manna'mase' hamyo yanggen todu sumåsangan manmåolek put hamyo . I mañainan-ñiha taiguennåo ha' tratan-ñiha ni mamfatso na prufeta .
42006027	" Bai Hu sangåni hamyo ni ume'ékongok Yu' : gefli'e' i inimigon-miyu , che'gue måolek para ayo siha i chumatli'e' hamyo ;
42006028	bendisi ayo siha i mumatdidisi hamyo ya tayu'yu'ti ayo siha i mumattrårata hamyo .
42006029	Yanggen guaha pumatmåda un bånda gi fasu-mu , bira ya un nå'i gui' ni otro ; yanggen guaha chumule' i saku-mu , nå'i gui' kon todu i chinina-mu .
42006030	Na'i todu ayo siha i manmanggågagåo ginen hagu . Yanggen chinile'guan håo ni taotåo ni iyo-mu cha'-mu kekepbla tåtte .
42006031	Che'gue para otro siha taimanu ha' malago'-miyu para u macho'gue nu hamyo .
42006032	" Yanggen en guaiya ayo siha i gumuaiya hamyo , håfa bali-ña ennåo para hamyo ? Kon todu i mani'isao ma guaguaiya ayo i gumuaiya siha .
42006033	Yanggen en che'gue måolek para ayo siha i manmåolek nu hamyo taimanu kepblan-miyu ni direchon-miyu ? I mani'isåo ma cho'cho'gue ha' lokkue' taiguennåo .
42006034	Yanggen mannana'ayåo hamyo ni ayo siha i en nanangga na en fanma'apåsi tåtte , håfa na meritu ennåo para hamyo ? Kon todu i mani'isao mannana'ayao otro na mani'isåo , ya ma nanangga na u fanma'apåsi tåtte kabåles .
42006035	" Gefli'e' i inimigon-miyu yan che'gue måolek ; fanna'ayao sin en nangga na en fanma'apåsi . Pues taiguennåo nai siempre dångkolo premion-miyu . Pues siempre dinanche yanggen manma'ågang hamyo famagu'on i Mås Takhelo' na Yu'os , sa' Guiya måolek Gui' para todu ayo siha i manmatgradisidu yan manailayi .
42006036	" Fanggái ma'ase' , taiguihi i mina'ase'-ña i Tatan-miyu .
42006037	Cha'-miyu fanmanhuhusga , ya ti en fanmahusga . Cha'-miyu fanmangondedena , ya ti en fanmakondena . Fana'asi'i , ya siempre en fanma'asi'i .
42006038	Fannå'i , ya siempre manå'i håo . I manmåolek siha na midida , manmahohoño' påpa' , manmachalålaochåo , yan manmachuchuda' , ya siempre u fanmilalak halom gi kannai-miyu månu i sina gine'te . I midida ni en isa gi otro , siempre ha usa si Yu'os para en fanminidi . "
42006039	Ha usa lokkue' fina'akomparasion gi kuentos-ña nu siha : " Kåo siña un båchet ha esgaihon otro båchet ? Kåo ti u chapoddong hålom gi hoyu ?
42006040	Ti takhelo'ña i estodiånte ki i ma'estro-ña ; låo todu estodiånte yanggen ha na'fonhåyan i estodiu-ña siempre parehu yan i ma'estro-ña .
42006041	" Håfa na un espipiha i estiyas gi matan i che'lu-mu ya ti un lili'e' i trosu gi matå-mu
42006042	Taimanu un alok ni che'lu-mu , ' Maila ' che'lu-hu ya bai hu na'suha i estiyas gi matå-mu' , ya hågu mismo ti un li'e' i trosu ni chechetton gi matå-mu ? Hipokritu , na'suha finene'na i trosu ginen i matå-mu ; ennåo nai siempre klåru i lini'e'-mu para un na'suha i estiyas ginen i matan i che'lu-mu .
42006043	" I maolek na trongko ti manonokcha' lamas ya i baba na trongko ti manonokcha' måolek .
42006044	Kada trongko matutungo' ginen i tinekchå'-ña . Ti matitife' i figos ginen i trongkon tituka' , ni ti matitife' i ibas ginen i ramas kilites .
42006045	I maolek na tåotåo ha na'a'annok manmåolek siha ginen i maolek kurason-ña ; i baba na tåotåo ha na'a'annok mambåba ginen i manbåba na bidå-ña . Kada tåotåo kumuekuentos håfa gaigi gi halom i kurason-ña .
42006046	" Håfa na en a'agang Yu , ' Asaina , Asaina , ' ya ti en praktitika håfa Hu fanå'gue hamyo ?
42006047	Maseha håyi na tåotåo ni malago' måtto mågi giya Guåhu siempre ha hungok i fino'-hu yan u praktika . Bai Hu fanu'i hamyo håyi Gui' nai para u ma'akompåra .
42006048	Siña Gui' ma'akompåra yan i taotåo ni , anai manhåtsa guma' , mangguaddok tåddong ya ha plånta fitme i fondasion i gima' gi hilo' åcho' . Anai måtto i milak finakcha'i i gima' låo ti yinengyong sa' metgot nai tumatachu .
42006049	Låo maseha håyi ni humungok i fino'-hu låo ti ha praktitika kalang gui' i taotåo ni ha håtsa i gimå'-ña gi tåno' sin i metgot na fondasion . Anai måtto i milak , ensegidas basnak ya madesgråna . "
42007001	Anai monhåyan este na sinangån-ña si Jesus gi me'nan i taotåo siha , humålom giya ' Capernaum ' .
42007002	Un må'gas sendålu ni takhelo' puesto-ña guaha tentago'-ña ni ha sen guaiya , ni chachaflek guini na mumento .
42007003	Anai ha hungok put si Jesus numa'hanåo manåmko' na ManHodihos para u ma faisen Gui' para u fåtto ya u såtba i lina'la' i tentago'-ña .
42007004	Anai manmåtto guatu gi as Jesus ma faisen Gui' kuånto i siña . Ilek-ñiha , " Ha miresi este na fabot ginen Hagu sa'
42007005	ha guaiya i taotåo-ta , ombres ha hatsåyi hit ni sinagoga . "
42007006	Mandenalalaki siha as Jesus . Anai esta hihot gi gima' , numa'hanåo i ma'gas sendålu amigu-ña siha para u ma sangåni Gui' , " Siñot , para håfa na Un inatborota ni este , sa' ti hu miresi na Un hålom gi gimå'-hu .
42007007	Ennåo mina' ti hu atotga na guåhu mismo para bai hu fåtto guatu giya Hågu . Nå'i ha' ni otden-mu ya siempre homlo' i tentago'-hu .
42007008	Guåhu lokkue' un tåotåo ni hu komprende håfa kumeke'ilek-ña otden , sa' guaha siha sendålu gi papå'-hu . Yanggen hu tågo' i unu , ' Hånåo ' , siempre humånåo ; para i otro , ' Mamaila' ' pues siempre måtto ; para i esklabu-hu , ' Cho'gue este' , siempre ha cho'gue . "
42007009	Nina'sen manman si Jesus anai Ha hungok este , ya Ha bira Gui' para u sangåni i linahyan ni tumattitiyi Gui' , " Bai Hu sangåni hamyo , tåya nai mañodda' Yu' taiguini na dångkolon hinengge ni sikera giya Israhet . "
42007010	Anai manmåtto tåtte gi gima' i manmatågo' ma sodda i tentågo' na sen homlo' .
42007011	Ti åpmam despues humånåo si Jesus para un songsong ni mafa'nana'an ' Nain ' , ya ma ga'chungi Gui' ni mandesipulu-ña yan un dångkolon linahyan tåotåo .
42007012	Anai guaguaguatu gi entradan i sengsong eståba na ma u'uma huyong un måtai , i uniku na lahen un bi'uda . Måolek ha' na linahyan tåotåo i sengsong ga'chochong-ña .
42007013	Nina'ma'åse' i Saina anai lini'e' Gui' ni bi'uda ya ilek-ña nu guiya , " Munga kumåti . "
42007014	Despues malak mo'na ya Ha pacha i anggariya ; este nai mangietu i manmanu'uma . Ilek-ña si Jesus , " Hoben na låhi , Guåhu tumåtago' håo na un kahulo' . "
42007015	Matå'chong hulo' i matai ya ha tutuhon kumuentos . Pues Ha nå'i si Jesus i nana tåtte ni lahi-ña .
42007016	Nina'fansen ma'å'ñåo todu i taotåo ya ma tutuhon ma tuna si Yu'os . Ilek-ñiha , " Un takhelo' na prufeta kumahulo' gi entalo'-ta ya esta si Yu'os Ha bisita i taotåo-ña . "
42007017	Este na nutisia put Guiya machalapon gi todu iya Hudeha yan i uriyå-ña siha .
42007018	Ma sangåni si Juan ni mandesipulu-ña ni todu este siha i manmasusedi . Ha ågang si Juan dos giya siha ,
42007019	ya ha na'fanhånåo para u ma faisen i Saina , " Kåo Hågu Ayo i para u fåtto pat para bai in fanmannangga otro ? "
42007020	Anai måtto i dos guatu gi as Jesus ilek-ñiha , " Si Juan Bautista numa'hånåo ham para Hågu yan este na kuestion : ' Kåo Hågu Ayo i para u fåtto pat sino kåo para bai in fanmanespiha otro ? ' "
42007021	( Ayo na tiempo Ha na'fanhohomlo' meggai na chetnot-ñiha , minalångon-ñiha , yan i manapplacha' na espiritu ; Ha na'fanmanli'e' lokkue' meggai na mambåchet . )
42007022	Estegue' ineppe-ña si Jesus , " Hånåo ya en sangåni si Juan håfa lini'e'-miyu yan hiningok-miyu . Manmanli'e' i mambåchet , manmamokkat i mange'yåo , manhomlo' i nasarinu , manmanhungok i manangnga , mana'fanlå'la' i manmåtai , ya manmasetmuni i mamopble ni Maolek na Nutisia .
42007023	U ma tuna ayo na tåotåo i ti mañodda' dinida giya Guåhu . "
42007024	Anai manhånåo i mantenago' as Juan , Ha tutuhon si Jesus kumuentusi i linahyan tåotåo put si Juan . " Håfa para en li'e' na manhånåo hamyo para i disietto -- un karisu ni yineyengyong ni manglo' ?
42007025	Gi magåhet , håfa para en li'e' na manhånåo hamyo -- un tåotåo ni minagågagu guaguan ? Hahasso na ayo siha i manminagågagu guaguan yan månnge' na'-ñiñiha manggaigi gi palasyon rai .
42007026	Entonses , håfa para en li'e' na manhånåo hamyo -- un prufeta ? Hunggan Guiya ennåo , ya bai Hu asigura hamyo na mås ki ennåo .
42007027	Put guiya' este na tåotåo na ilek-ña i Eskretura : ' Hu na'fofo'na i tentago'-hu ki Hagu para u pripåra kon tiempo i chalån-mu . '
42007028	" Bai Hu asigura hamyo , tåya tåotåo finañågu ni palåo'an takhelo'ña ki si Juan . Låo i mås takpapa' ni mafañågu gi Rainon Yu'os takhelo'ña ki guiya . "
42007029	Enteru i taotåo ni humungok si Jesus , kon todu i taotåo kontrebusion , ma tuna si Yu'os , sa' esta siha ma risibi ginen as Juan i fina'gasen bautismo ni ha atmenistra .
42007030	Put i ti ma risibi i tinakpången Juan ni MamFarisehu yan i manabugåo tumai bali i planon Yu'os para siha .
42007031	Mamaisen si Jesus , " Håfa na akomparasion siña Hu usa para i taotåo siha på'go na tiempo ? Håyi parehon-ñiha ?
42007032	Kalang siha famagu'on ni mandedeha gi plasan i siudå ma'å'agang i mangga'chong-ñiha manhogåndo , ' In guaifiyi hamyo un tunåda gi flåota låo ti mambaila hamyo , In kantåyi hamyo kantan piniti låo ti mangasao hamyo . '
42007033	" Kumeke'ilek-hu na måtto si Juan Bautista ti chumochocho pån ni ti gumigimen binu , ya ilek-miyu na , ' Atmariao gue ! '
42007034	Måtto i Lahen i Taotåo ya chumocho yan gumimen , ya ilek-miyu na , ' Estegue' i hambento yan i bulacheru , i amigon i taotåo kontrebusion yan i mani'isao ! '
42007035	I tinemtom Yu'os uma'annok na magåhet para ayo siha i umaksepta . "
42007036	Unu gi MamFarisehu ha kombida si Jesus para u sena i dos . Humånåo si Jesus para i gima' este na tåotåo ya matå'chong påpa' para u chocho .
42007037	Eståba guennåo na songsong un palåo'an ni isao lina'lå'-ña . Ha hungok na chumochocho si Jesus gi gima' i Farisehu , pues mañule' un tåron alabåstra ni bula påopåo
42007038	ya tumohge gi tatten Jesus gi fi'on i addeng-ña , kumåti ya ha na'fofotgon i addeng Jesus ni lago'-ña siha . Despues ha såosåo i addeng-ña ni gapotilu-ña , ya ha chiku , ya ha cho'me ni paopåo .
42007039	Anai i Farisehu ni kumombida si Jesus ha li'e' este , ilek-ña entre guiya , " Yanggen magåhet na prufeta este na tåotåo , siempre Ha tungo' håfa na klasen palåo'an este i pumapacha Gui' ; siempre Ha tungo' na i'isao lina'lå'-ña este ! "
42007040	Kumuentos si Jesus ya ilek-ña nu guiya , " Simon , guaha malago'-hu para bai Hu sangåni håo . " Manoppe si Simon , " Hunggan , Ma'estro , sangåni yu' . "
42007041	Ha tutuhon si Jesus , " Guaha dos na låhi ni dumidibi un tåotåo ni numana'ayao salåppe' . Unu dinidibi gui' kinientos pidason salåppe' ya i otro singkuenta .
42007042	Ni unu gi dos siña umapåsi gui' tåtte , pues ha kansela i diben-ñiha i dos . Håyi mohon gi dos u guinaiya gui' mås ? "
42007043	Manoppe si Simon , " Gi hinasso-ku , ayo i mas dångkolo madespenså-ña . " Ilek-ña si Jesus , " Dinanche ineppe-mu . "
42007044	Despues Ha bira Gui' guatu gi palåo'an ya ilek-ña as Simon , " Un li'e' este na palåo'an ? Måtto Yu' gi gimå'-mu , ya ti un nå'i Yu' hånom para i addeng-hu , låo guiya ha fa'gåsi i addeng-hu ni lago'-ña ya ha såosåo ni gaputilu-ña .
42007045	Ti un chiku Yu' anai måtto Yu' , låo guiya ti pumåpara chumiku i addeng-hu desde ki måtto Yu' .
42007046	Ti un nå'i Yu' låña para i ilu-hu , låo guiya ha na'fotgon i addeng-hu ni paopåo .
42007047	Pues bai Hu sagåni håo na ginen i dinangkolon guinaiya-ña ni ha na'annok ennague' prueba na manma'asi'i i mineggai isåo-ña siha . Maseha håyi ni didide' ha' ma'asi'e'-ña , pues siempre ha na'annok didide' ha' na guinaiya . "
42007048	Pues ilek-ña si Jesus ni palåo'an , " Manma'asi'i i isåo-mu siha . "
42007049	I pumalu siha ni manmatåta'chong gi lamasa ma tutuhon ma sångan entre siha , " Håyi este , na kon todu isao Ha asisi'i ? "
42007050	Låo ilek-ña si Jesus ni palåo'an , " I hinengge-mu numa'såfu håo ; hånåo på'go gi pås . "
42008001	Despues di este Ha hanågui si Jesus todu i siudå yan i sengsong siha sumesetmon yan Ha pruklålama i Maolek na Nutisian i Rainon Yu'os . Ma ga'chuchungi Gui' ni Dosse
42008002	yan unos kuåntos famalåo'an ni mana'fanhomlo' ginen i manapplacha' na espiritu yan chetnot siha ; si Maria ni ma'å'agang Magdalena , ni siette na aniti manhuyong ginen guiya ,
42008003	si ' Joanna ' , asaguan ' Chuza ' , i ma'gas i gima' Hirodes , si ' Susanna ' , yan meggai otro siha ni umasisiste siha ginen i guinahan-ñiha ha' .
42008004	Un dångkolon linahyan tåotåo mane'etnon , yan tåotåo siha ginen todu i sengsong manmafåtto guatu gi as Jesus . Ha kuentusi siha gi fina'akompårasion :
42008005	" Un lancheru humånåo huyong para u fañåtpe simiya . Mientras mañåñatpe guaha siha mamoddong gi chalan tåotåo ya manmagacha' yan mangkinanno' ni paluman i aire .
42008006	Guaha mamoddong gi halom åcho' , mandokko' , despues manmalåyu' sa' ti nahong umidu i edda' .
42008007	Guaha mamoddong gi halom tituka' , ya manniñikot ni tituka' ni chachadokko' .
42008008	Låo guaha mandokko' gi maolek na odda' , mandångkolo hulo' , ya manmanokcha' sien buettas na kosecha . " Anai Ha såsangan este umågang hulo' , " Todu i manggái talanga u ma atende håfa ma hungok . "
42008009	Ma tutuhon ma faisen Gui' ni mandesipulu-ña håfa kumeke'ilek-ña este na fina'akomparasion .
42008010	Manoppe Gui' , " Para hamyo esta manmafanu'i ni mesterion i Rainon Yu'os , låo para i otro tåotåo siha ma nisista fina'akomparasion kosa ki , ' Achokka ' manmana'atan ti u mali'e' , yan achokka' manmanhuhungok ti u makomprende . '
42008011	" Estegue' kumeke'ilek-ña i fina'akomparasion . I simiya era i fino' Yu'os .
42008012	Ayo siha i mamoddong gi chalan tåotåo , era ayo siha i taotåo ni humungok , låo måtto i aniti ya maninamot potno u fanmanhongge ya u fanmasåtba .
42008013	Ayo siha i mamoddong gi halom åcho' , era ayo siha i anai ma hungok i finiho' , mansen magof ma risibi . Manai hale' este siha ; entonses manmanhongge un råtu , låo mamoddong durånte i tentasion .
42008014	I simiya ni mamoddong gi halom tituka' era ayo siha i humungok , låo nina'påsmo dinangkolon-ñiha ni atension yan rikesa yan minagof este na lina'la' ya ti mano'a .
42008015	I simiya gi hilo' i maolek na odda' era ayo siha i humungok i finiho' gi takhelo' yan geftao na kurason , ma aksepta i finiho' , ya manmanokcha' ginen i minesngon-ñiha .
42008016	" Tåya' sumosongge i fallot ya para u po'lo gi papa' tason o sino gi papa' kåtre ; siempre ha po'lo gi sagan fållot kosa ki maseha håyi humålom siña ha li'e' i ininå-ña .
42008017	" Tåya' manå'na' ya ti u mana'annok , tåya sikretu ya ti u matungo' yan u mababa gi manana .
42008018	Entonses gof adahi taimanu yanggen manmanhungok hamyo : i taotåo ni gai guinaha , u manå'i mås meggai ; ya i taotåo ni tai guinaha , u na'falingu kon todu i didide' ni hinasso-ña na guinaha-ña . "
42008019	Manmåtto i nanan Jesus yan i mañe'lu-ña ma'espipiha Gui' , låo ti siña manmåtto guatu giya Guiya sa' put i linahyan tåotåo .
42008020	Ma sangåni Gui' , " Gaigi si nanå-mu yan i mañe'lu-mu manotohge guihi huyong ya manmalago' na en fanali'e' . "
42008021	Mansenangåni siha gi ineppe-ña , " Si nanå-hu yan i mañe'lu-hu , siha ayo i humungok i fino' Yu'os ya ma praktitika . "
42008022	Un diha ma'udai si Jesus gi boti yan i mandesipulu-ña ya ilek-ña nu siha , " Nihi ta krusa guatu gi chago' na bånda gi hagoi . " Entonses manhånåo ,
42008023	ya mientras manhåhanåo maigo' Gui' . Tumunok un chubåsko gi hagoi , ya ha tutuhon mañini hånom i boti ya mansenedda' siha gi piniligru .
42008024	Manmåtto guatu giya Guiya para u mayåho Gui' , ilek-ñiñiha , " Ma'estro , ma'estro , manmafondo hit ! " Makmåta Gui' ya Ha lalåtde i manglo' yan i mandångkolo na nåpu . Pumåra i napu ya kumåtma .
42008025	Pues mamfenaisen siha , " Mångge i hinenggen-miyu ? " Nina'fansen ma'å'ñåo yan sen manman siha , ya ilek-ñiha entre siha , " Håfa na klasen tåotåo este ni Ha o'otden kon todu i manglo' yan i tasi ya ma'o'osge Gui' ? "
42008026	Mambeneti si Jesus yan i mandesipulu-ña guatu giya ' Gerasa ' na tåno' , ni gaigi gi otro bandan Galileha .
42008027	Anai måtto Gui' gi tano' , tinaggam Gui' ni un tåotåo i sengsong ni gái aniti . Åpmam na tiempo este na tåotåo di ti minagågu ; ni ti sumåga gi gima' , enlugåt sumåga ha' gui' gi naftan .
42008028	Anai ha li'e' si Jesus ha tutuhon gumigek ; despues umoppop påpa' gi me'nan i addeng Jesus ya umessalao kuånto i nina'siñan i agagå'-ña na ina'gang , " Jesus , Lahen Yu'os i Mås Takhelo' , håfa na Un atbororota yu' ? Hu gågagåo Håo na cha'-mu kastitiga yu' . "
42008029	Guini mismo na mumento esta si Jesus Ha dudulalak i aniti para u huyong ginen i taotåo . Este na aniti meggai na biåhi di ha go'te este na tåotåo . Eståba este na tåotåo makadedena låo ha gutos i kadena ya dinilalak ni aniti guatu gi lugåt ni tåya tåotåo .
42008030	Ha dimånda si Jesus , " Håyi na'ån-mu ? " Manoppe , " Katdumi , " sa' i aniti ni humålom gi taotåo meggai siha .
42008031	Ma faisen si Jesus put fabot cha'-ña na'fanhahånåo siha para i fondon i tano' .
42008032	Eståba guennåo hihot un dångkolon katdumen babui mañochocho gi kanton i ekso' sabåna , ya ma faisen Gui' ni aniti para u fanhålom gi babui . Mansenedi as Jesus ni este .
42008033	Entonses manhuyong i aniti gi taotåo ya manhålom gi babui , manmanugong i katdumen babui påpa' ginen i ekso' sabåna asta i halom hagoi , ya ennåo nai manmåtmos .
42008034	Anai ma li'e' ni taotåo manmamoksai babui håfa masusedi , manmalågu ya ma sanganñaihon i sinisedi gi todu i sengsong yan i lancherihas gi uriyan ennåo na lugåt .
42008035	Manhuyong I taotåo para siha mismo u ma li'e' håfa masusedi . Anai manmåtto gi as Jesus ma sodda' i taotåo , ni ginen gai aniti , na matåtachong gi fi'on i addeng Jesus minagågagu yan kabåles hinasso-ña ; nina'fansen luhan siha anai ma li'e' este .
42008036	Manmasangåni siha ni ayo i lumi'e' taimanu na mana'homlo' i taotåo .
42008037	Ti åpmam , enteru i taotåo ' Gerasa ' ma faisen si Jesus para u ritira Gui' , sa' nina'fansen ma'å'ñåo siha ; pues ma'udai gi boti ya tuma'lo tåtte umisgen i hagoi .
42008038	Mamaisen i taotao ni ginen gai aniti para u dalalaki si Jesus , låo nina'hånåo gui' ni este siha na palåbras ,
42008039	" Hånåo para i gimå'-mu ya un atituyi todu i bidan Yu'os nu hågu . " Humånåo i taotåo ya ha popblika i bidan Jesus nu guiya gi todu i sengsong .
42008040	Gi finatto-ña tåtte , ma taggam si Jesus ni un dångkolon linahyan tåotåo ni numanangga Gui' .
42008041	Un tåotåo ni na'ån-ña si ' Jairus ' , i ma'gas i sinagoga , malak guåtu ya umopop påpa' gi addeng Jesus , ya finaisen Gui' para u fåtto gi gimå'-ña
42008042	sa' i uniku na hagå-ña , un påtgon palåo'an ni dosse åños idåt-ña , kumeke måtai . Mientras humahånåo si Jesus , kana' ha' mafifiges ni linahyan tåotåo .
42008043	Un palåo'an ni dosse åños di numa'huyong håga' , ti siña mana'homlo' ni dokto siha ,
42008044	humånåo mo'na gi tatten Jesus ya ha pacha i kanton kapå-ña . Gotpe ha' pumåra numa'huyong håga' .
42008045	Mamaisen si Jesus , " Håyi pumacha Yu' ? " Enteru umålok na ti siha låo ilek-ña si Pedro , " Asaina , manmotmot i linahyan tåotåo ya mana'achonnek gi uriyå-mu ! "
42008046	Ha ensiste si Jesus ya ilek-ña , " Guåha pumacha Yu' ; Hu tungo' na guaha fuetsa humuyong ginen Guåhu . "
42008047	Anai ha ripåra i palåo'an na masiente ha' i bidå-ña , malak mo'na manlålaolåo . Dumimu påpa' gi fi'on i addeng Jesus , ya ha sangåni i linahyan tåotåo sa' put håfa na ha pacha Gui' yan håfa taimanu na gotpe ha' mana'homlo' gui' .
42008048	Ilek-ña si Jesus nu guiya , " Hagå-hu , i hinengge-mu numa'homlo' håo . Pues hånåo på'go gi pås . "
42008049	Kumuekuentos ha' trabiha si Jesus anai måtto un tåotåo ginen i gima' i ma'gas yan i nutisia , " Måtai i hagå-mu ; cha'-mu atbororota mås i Ma'estro . "
42008050	Ha hungok si Jesus este , ya estegue' i ineppe-ña , " Tåya' bali-ña i muma'å'ñåo ; i inangokko nisisårio ya siempre masåtba i lina'lå'-ña i patgon . "
42008051	Gigon måtto gi gima' , tåya ha petmiti para u hålom fuera di Guiya , si Pedro , si Juan , si Santiago , yan i mañainan i patgon .
42008052	Mientras todu ma tåtangse yan ma pinititiyi i patgon , ilek-ña , " Båsta mangåti sa' ti måtai sino ki mamaigo' ha' . "
42008053	Ma chatge Gui' , sa' manseguru siha na esta måtai i patgon .
42008054	Ha go'te i kånnai-ña ya Ha sångan este siha na palåbras , " Påtgon , kahulo' . "
42008055	Numa'lo tåtte i hinagong-ña ya kahulo' gui' ensegidas ; ennåo na mañangåni Gui' na u manå'i nengkanno' para u chocho .
42008056	Nina'sen manman i mañaina-ña , låo Ha engkåtga siha na cha'-ñiha fane'esangani ni håyi put håfa måsusedi .
42009001	Este nai Ha na'fandaña' si Jesus i Dosse ya Ha nå'i siha pudet yan åoturidåt para u ma gånna i aniti yan para u fanna'homlo' chetnot siha .
42009002	Ha na'fanhånåo siha para u ma pruklåma i Rainon Yu'os yan u ma na'fanhomlo' i manmalångu .
42009003	Maninakonseha siha as Jesus , " Cha'-miyu fanmañuñule' ni håfa gi hinanao-miyu , ni båston ni balutan ; mungnga pån , mungnga salåppe' . Tåya' para u gai saku dos .
42009004	Fañåga gi måseha håyi gai gima' nai manhålom hamyo yan en tutuhon ginen ennåo .
42009005	Yanggen ti manmarisibi hamyo ni taotåo , dingu ennåo na songsong ya en tantan i petbos ennåo na lugåt ginen i addeng-miyu kuentan testemoniu kontra siha . "
42009006	Entonses manhuyong ya manhånåo ginen un songsong asta otro songsong , ma chalalapon i Maolek na Nutisia gi todu i banda yan ma na'fanhohomlo' i chetnot siha .
42009007	Ha hungok i ma'gas as Hirodes put todu siha i manmasusesedi ya nina'manman , sa' guaha umå'alok na , " Mana'lå'la' ta'lo ginen i finatai si Juan " ;
42009008	otro siha umå'alok na , " Umannok si Elias " ; yan guaha ta'lo mås umå'alok , " Lumå'la' ta'lo unu gi manantigu na prufeta . "
42009009	Låo ilek-ña si Hirodes , " Esta hu utot aga'gå'-ña si Juan . Håyi este na tåotåo ni put Guiya hu hungok este siha na sinangan ? " Gof malago' gui' para u li'e' .
42009010	Anai mana'lo tåtte i manapostoles ma sangåni si Jesus ni todu i bidan-ñiha . Mangkinenne' siha as Jesus ya manhånåo para ' Bethsaida ' ,
42009011	låo i ma tungo' ha' ni linahyan tåotåo para månu Gui' ya ma dalalaki Gui' . Ha risibi siha ya Ha kuentusi i linahyan tåotåo put i Rainon Yu'os , ya Ha na'fanhomlo' todu i numisisita mana'fanhomlo' .
42009012	Anai kumekemachom i atdao manmåtto i Dosse ya ilek-ñiha nu Guiya , " Na'fanhånåo i linahyan kosa ki siña manmalak i sengsong yan i lancherihas guini gi uriya ya u fanmanespiha sagan-ñiha para u fanmaigo' yan para u fañocho , sa' gof cha'go este na lugåt nai manggaigi hit . "
42009013	Manineppe siha , " Sa' håfa na ti siña hamyo mismo numå'i siha na'-ñiha ? " Manmanoppe , " Tåya' guinaha-ta , ennåo ha' i singko na pidason pån yan dos na guihan . Pat sino po'lo ya hami bai in fanhånåo ya in fanmamahan nengkanno' para este siha na tåotåo ? "
42009014	( Eståba guennåo kåsi ennåo i singko mit na lalåhi . ) Ilek-ña si Jesus nu i mandesipulu-ña , " Na'fanetnon siha i taotåo singkuenta kada gurupu ya na'fanmatå'chong . "
42009015	Ma dalalaki i tinago'-ña ya ma na'fanmatå'chong siha .
42009016	Despues , Ha chule' i singko na pidason pån yan i dos na guihan , Ha na'talak hilo' si Jesus i mata-ña gi langet , Ha sångan i bendesion gi hilo' i pån yan i guihan , Ha ipe' este siha , ya Ha nå'i i mandesipulu-ña para u ma påtte i linahyan tåotåo .
42009017	Todu siha mañocho asta ki mannahong . Ayo i sepblan-ñiha put todu , mana'bula dosse na kanåstra .
42009018	Un diha anai manånayuyot si Jesus mañisiha yan i mandesipulu-ña , mamfenaisen siha ni este na kuestion , " Håfa ma po'po'lo Yu' ni linahyan tåotåo ? "
42009019	Manmanoppe , " Guaha sumasångan na si Juan Bautista Håo , guaha umå'alok na si Elias , ya otro siha manhahalom na unu Håo gi manantigu na prufeta ni mana'lå'la' ta'lo . "
42009020	Pues mamfenaisen siha , " Låo hamyo -- håyi en pepe'lo Yu' ? " Manoppe si Pedro , " Hågu i Misihas ginen as Yu'os . "
42009021	Ha gof engkåtga siha na cha'-ñiha fane'esangåni ni håyi put este .
42009022	Ilek-ña si Jesus , " I Lahen i Taotåo debi di u sungon meggai na pinadesi , u marichåsa nu i manåmko' , i manmå'gas mamåle' yan i maneskribas , ya u mapuno' , ya u mana'lå'la' ta'lo gi mina'tres dihas . "
42009023	Ilek-ña si Jesus nu todu siha , " Håyi malago' dumalalaki Yu' debi di u rinunsia todu i minalago'-ña , ya u uma i kilu'os-ña kada diha , ya u dalalaki i pinekkåt-hu .
42009024	Håyi sumåtba i lina'lå'-ña siempre ha na'falingu , ya håyi numa'falingu i lina'lå'-ña put Guåhu siempre u såtba i lina'lå'-ña .
42009025	Håfa na prubecho u annok gi ayo na tåotåo i ha gånna todu i tano' ya ha destrosan maisa gui' ?
42009026	Yanggen mamåhlåo i taotåo nu Guåhu yan i dottrina-hu , i Lahen i Taotåo u mamåhlåo nu guiya yanggen måtto gui' gi gloriå-ña yan gi glorian Tatå-ña yan i mananghet-ña siha .
42009027	Bai Hu asigura hamyo , guaha siha manotohge guini ni ti u ma taña' i finatai asta ki ma li'e' i Rainon Yu'os . "
42009028	Ha konne' si Jesus si Pedro , si Juan yan si Santiago , ya manhånåo hulo' gi ekso' sabåna para u fanmanåyuyot .
42009029	Anai manånayuyot Gui' , matulaika figuran i fasu-ña ya i magagu-ña lumamlåm å'paka' .
42009030	Gotpe ha' eståba dos na låhi manguekuentos yan Guiya -- si Moises yan si Elias .
42009031	Kalang mana'lå'la' ta'lo esta este i dos ya ma kuentutusi Gui' ni håfa para u fanmasusedi ni para u fanmakumple giya Hirusalen .
42009032	Manmalingu maigo'-ñiha si Pedro yan i mangga'chong-ña ; låo anai manmakmåta , ma li'e' i gloriå-ña ya ma li'e' lokkue' i dos låhi ni manotohge yan Guiya .
42009033	Anai para u hånåo este i dos , ilek-ña si Pedro as Jesus , " Ma'estro , gof måolek ta fañåga guini . Maila' ya ta fanmanhåtsa tres na palapåla , unu para Hågu , unu para si Moises , yan unu para si Elias . " ( Ti ha tungo' gi magahet håfa ilelek-ña . )
42009034	Mientras kumekuentos Gui' , måtto un mapagåhes ya mantenampe siha , ya nina'fansen luhan i mandesipulu anai manhålom i otro siha gi mapagåhes .
42009035	Pues måtto un bos ginen i mapagåhes ilelek-ña , " Guiya este i Lahi-hu , i inayek-hu , ékongok Gui' . "
42009036	Anai sumilensio i bos , eståba guennåo na Guiguiya ha' si Jesus na maisa . Manmamatkilu ha' i mandesipulu , tåya ma sångan ni håfa put i lini'e'-ñiha guennåo na tiempo .
42009037	Gi sigente diha manunok si Jesus yan i mandesipilu-ña ginen i ekso' sabåna ya manassoda' yan un dångkolon linahyan tåotåo .
42009038	Gotpe umessalao un tåotåo ginen i linahyan , " Ma'estro , put fabot atan i lahi-hu ; guiya ha' na maisa patgon-hu .
42009039	Hinatme gui' ni applacha' espiritu ya gogotpe ha umessalao ya nina'fañåñagui' yan nina'boboån pachot-ña , despues sinetta gui' guini na na'ma'se' kondesion .
42009040	Esta hu faisen i mandesipulu-mu para u ma dulalak i espiritu låo ti mana'siña . "
42009041	Gi ineppe-ña ilek-ña si Jesus , " Ai na mansen tai hinengge yan manlachi hamyo na tåotågui ! Kuåntos tiempo debi di bai Hu såga yan hamyo ? Kuåntos tiempo debi di bai Hu sungon hamyo ? Konne' mågi giya Guåhu i lahi-mu . "
42009042	Anai makokonne' , nina'fañågue' gi hilo' odda' ni espiritu . Entonses , Ha lalåtde si Jesus i applacha' na espiritu , Ha na'homlo' i patgon , ya Ha nå'i tåtte i tata .
42009043	Ya todu i lumi'e' nina'fanmanman ni tinakhelo' Yu'os . Mientras manmamanman put todu siha i bidåda-ña , ilek-ña si Jesus ni mandesipulu-ña :
42009044	" Gof atendi håfa Hu sangångani hamyo : i Lahen i Taotåo debi di u ma'entrega guatu gi kannai i taotåo siha . "
42009045	Låo ti makomprende este na abisu ; ti umannok i fondamenton i sinangan-ña giya siha ya ti makomprende , låo manma'å'ñao mafaisen Gui' put este na asunto .
42009046	Gumuaha atgomento gi entre siha put håyi mås takhelo' giya siha .
42009047	Si Jesus , ni Ha tungo' ha' håfa gaigi gi hinasson-ñiha , Ha konne' un påtgon ya Ha po'lo gi un bandå-ña ,
42009048	despues ilek-ña nu siha , " Maseha håyi ni umaksepta este na dikike' påtgon put Guåhu ha aksesepta Yu' , ya maseha håyi ni umaksepta Yu' ha aksesepta ayo i numa'hånåo Yu' ; sa' i mas takpapa' giya hamyo guiya mås takhelo' . "
42009049	Si Juan sumångan , " Ma'estro , in li'e' un tåotåo ha u'usa i na'ån-mu para u fandulalak aniti , ya in chagi numa'kepara gui' sa' ti såsaonåo gi inetnon-ta . "
42009050	Sinangåni gui' as Jesus gi ineppe-ña , " Cha'-mu numa'påpara gui' , sa' måseha håyi na tåotåo ni ti kinekentra håo gaigi gui' gi bandå-mu . "
42009051	Anai hihihot esta i tiempo anai para u makonne' si Jesus ginen este na tåno' , Ha na'fitme hinasso-ña na para u hånåo para Hirusalen , ya Ha na'fanhånåo tentågo' siha manmofo'na ki Guiya .
42009052	Manhålom este siha gi un songsong Samaritånu para u ma pripåra i finaloffan-ña si Jesus ,
42009053	låo ti manmalago' i ManSamaritånu na u ma taggam Gui' sa' put i guaguaguatu Gui' para Hirusalen .
42009054	Anai ma li'e' este ni dos na disipulu-ña as Santiago yan Juan , ilek-ñiha , " Asaina , kåo malago' Håo ya bai in agang guåfi påpa' ginen i langet ya u fandenestrosa este siha ? "
42009055	Tumalakguatu giya siha ya manlenalåtde .
42009056	Despues manhånåo para otro songsong .
42009057	Mientras manhåhanåo , guaha umålok as Jesus , " Bai hu dalalaki Håo maseha para månu Un hanågui . "
42009058	Ilek-ña si Jesus nu Guiya , " I lobu manggái saga yan i paluma manggái chenchon , låo i Lahen i Taotåo tåya anai para u na'åsson i ilu-ña . "
42009059	Ilek-ña nu i otro , " Tattiyi Yu' . " Manoppe i taotåo , " Nangga ya bai hu håfot si tatå-hu fine'na . "
42009060	Ilek-ña si Jesus nu guiya , " Po'lo i manmåtai ya u mahåfot i matai-ñiha ; låo maila' ya un anunsia i Rainon Yu'os . "
42009061	Ilek-ña i otro nu Guiya , " Bai hu dalalaki Håo , Asaina , låo nangga yu' ya bai hu despidi nåya i taotåo-hu . "
42009062	Ineppe gui' as Jesus , " Maseha håyi ni esta ha go'te i alådu ya sigi ha' tumalaktatte ti umaya yan i Rainon Yu'os . "
42010001	Despues di este , manapunta i Saina sitenta i dos mås na disipulu ya Ha na'fanhånåo siha dos in dos para todu i sengsong yan lugåt siha ni para u bisita .
42010002	Ilek-ña nu siha , " Dinanche na såkkan i kusecha låo didide' ha' para u fanmango'ko ; pues faisen i ma'gas i kine'ko' ya u na'hånåo mås mamfafacho'cho' para u fanmango'ko' .
42010003	Fanhånåo ya hahasso este : Hu na'fanhahanåo hamyo kalang kinilu gi entalo' i lobu siha .
42010004	Cha'-miyu fanmangingilili båston pat balutan ; cha'-miyu fansenandådalias yan cha'-miyu fanmañaluluda ni håyi gi chalan .
42010005	Maseha månu na guma' nai manhålom hamyo , sångan fine'na , ' Pås para este na guma' . '
42010006	Yanggen guaha pasifiku na tåotåo guennåo , pues siempre oggan i pås-miyu giya guiya ; låo yanggen tåya , pues siempre tuma'lo tåtte i pås giya hamyo .
42010007	Fañåga gi et mismo guma' ya kanno' yan gimen håfa guahan-ñiha , sa' i hotnaleru chumilong yan i apås-ña . Cha'-miyu tulalaika i sagan-miyu desde un guma' asta otro .
42010008	" Maseha månu na siudå nai manhålom hamyo , despues di manmataggam hamyo , kanno' håfa maplånta gi me'nan-miyu ,
42010009	yan na'fanhomlo' i manmalångu guennåo . Sangåni siha , ' Måtto esta i Rainon Yu'os . '
42010010	Låo yanggen ti manma'aksepta hamyo nu i taotåo gi sengsong ni manhålom hamyo fanhånåo para i chalan ya en alok ,
42010011	' Bai in tantan i petbos este na songsong ginen i addeng-måmi kuentan testemoniu kontra hamyo . Låo komprende na hihot esta i Rainon Yu'os . '
42010012	Bai Hu asigura hamyo , na siempre menos kastegu-ña Sudoma ki este na klasen songsong .
42010013	" Siempre ti maolek para hågu , ' Chorazin ' ! Yan parehu ha' para hågu ' Bethsaida ' ! Yanggen i milågru siha ni manmacho'gue giya hamyo manmacho'gue mohon giya ' Tyre' yan ' Sidon ' , siempre esta este siha manminagågon ganggoche yan ma rega siha åpu pot sinetsot yan pinitensia .
42010014	Mås libiånu para ' Tyre' yan ' Sidon ' ki hamyo gi ha'anen huisio .
42010015	Yan para hågu , ' Capernaum ' , ' Kåo para un mana'takhelo' asta i mapagåhes ? Siempre mayute'ñaihon håo påpa' para sasalåguan ! '
42010016	" Håyi humungok hamyo , ha huhungok Yu' . Håyi rumichåsa hamyo , ha richåchasa Yu' . Yan håyi rumichåsa Yu' , ha richåchasa i numa'hånåo Yu' . "
42010017	Manmåtto tåtte i sitenta i dos mansen magof ya ilek-ñiha , " Ma'estro , kon todu i manganiti siha manmanosge ni tinago'-måmi gi na'ån-mu . "
42010018	Gi ineppe-ña si Jesus ilek-ña , " Hu li'e' si Satanås basnak kalang låmlam ginen i langet .
42010019	Atan ha' håfa bidå-hu ; Hu nå'i hamyo pudet para en gacha' i kulepbla yan i eskopio yan todu i fuetsan i inimigu , ya tåya para en fannina'chetnudan .
42010020	Låo na'mås dångkolo minagof-miyu put i manmatuge' i na'an-miyu gi langet ki put i manggái pudet hamyo kontra i aniti . "
42010021	Ayo na mumento mumagof si Jesus gi Espiritu Sånto ya ilek-ña , " Hu ufresi Håo tinina , O Tåta , Sainan i langet yan i tano' , sa' ayo i ti Un na'matungo' ni manmalate' yan i manomtom Un na'matungo' ni famagugu'on ha' . Hunggan , Tåta , estegue' i minagof-mu yan i minalago'-mu .
42010022	" Todu este siha Ha nå'i Yu' si Tatå-hu . Tåya' tumungo' i Lahi-ña fuera di i Tata yan tåya tumungo' i Tata fuera di i Lahi-ña -- yan maseha håyi malago'-ña i Lahi-ña para u nina'matungo' Gui' . "
42010023	Tumalakguatu si Jesus gi mandesipulu-ña ya Ha sangåni siha sikretu , " U matuna i attadok ni lumili'e' i lini'e'-mimiyu .
42010024	Bai Hu sangåni hamyo , meggai na mamprofeta yan manrai manmalago' lumi'e' i en lili'e' låo ti ma li'e' , yan para u ma hungok håfa en hihingok låo ti ma hungok . "
42010025	Un abugåo måtto guatu para u chagi muna'kegoddon si Jesus . Ilek-ña , " Ma'estro , håfa debi di bai hu cho'gue para bai hu gånna i taihinekkok na lina'la' ? "
42010026	Ineppe gui' as Jesus , " Håfa matuge' gi lai ? Håfa kinemprende-mu ? "
42010027	Manoppe i taotåo : " ' Debi di un gofli'e' i Saina i Yi'os-mu yan todu i kurason-mu , yan todu i anti-mu , yan todu i fuetså-mu , yan todu i hinasso-mu' ; yan i pruhimu-mu taiguhi i ginefli'e'-mu nu hågu mismo . ' "
42010028	Ilek-ña si Jesus , " Dinanche i ineppe-mu , cho'gue este ya siempre un lå'la' . "
42010029	Låo malago' i abugåo na u matungo' na tutunas ha' i bidå-ña put ennåo na ha faisen si Jesus , " Låo håyi i pruhimu-hu ? "
42010030	Manoppe si Jesus , " Un tåotåo humåhanåo påpa' ginen Hirusalen para ' Jericho ' , anai ma'atåka gui' nu i mansakke , mana'sin magågu yan ma'aña gui' , despues masotta gui' kumekematai .
42010031	Umafakcha' na tototonok lokkue' gi chalan un påle' i ManHodihos ; anai ha li'e' gui' umisgen i otro bandan chålan ya humåhnanåo .
42010032	Taiguennåo ha' lokkue' bidå-ña i Ayudanten i Templo , humånåo guatu ya ha atan i taotåo , despues malak i otro bandan chalan ya humåhnanåo .
42010033	Låo un Samaritånu ni pumasesehu maloffan lokkue' guennåo ya anai ha li'e' gui' nina'piniti kurason-ña .
42010034	Malak guatu ya ha palala'i låña yan binu i chetnot-ña ya ha be'i ; despues ha na'ma'udai i taotåo gi ga'-ña gå'ga' ya kinenne' gui' guatu gi fina'guma' , ya inasiste gui' .
42010035	Gi sigente diha ha laknos dos pidåson salåppe' ya ha nå'i i gai gima' , ya ilek-ña , ' Asiste este na tåotåo ya gi biradå-hu bai hu apåsi håo ni gasto-mu nu guiya . ' "
42010036	Put los uttemo ilek-ña si Jesus , " Håyi guini gi tres numa'annok na pruhimu-ña este na tåotåo ni ma'aña ni mansåkke ? "
42010037	Manoppe i abugao , " Ayo i muma'åse' nu guiya . " Manoppe si Jesus , " Pues hånåo ya un cho'gue taiguennåo lokkue' . "
42010038	Måtto si Jesus gi un songsong ya tinaggam Gui' ni un palåo'an ni na'ån-ña si Martha .
42010039	Gai che'lu gui' Maria ni matå'chong påpa' gi addeng i Saina para u ékongok i fina'na'gue-ña .
42010040	Nina'båba si Martha siniente-ña sa' guiya ha' todu i che'cho' ; pues malak guatu ya ilek-ña , " Asaina , kåo ti inestototba håo ni ennåo i che'lu-hu sa' ha sotta todu i che'cho' para guåhu ? Sangåni gui' fan ya u mamaila' ya u ayuda yu' ! "
42010041	Ineppe gui' nu i Saina , " Martha , Martha ! Meggai chathinassoso-mu yan inestototba håo ni meggai siha na kosas ,
42010042	låo una kosa ha' prisisu . Dinanche inayek-ña si Maria , ya ti u ma'amot ni ennåo . "
42011001	Un biåhi eståba na manånayuyot si Jesus gi un lugåt . Anai monhåyan , måtto guatu giya Guiya un disipulu ya ilek-ña , " Fa'nå'gue ham fan , Asaina , manmanåyuyot , taimanu ha' fa'na'gue-ña si Juan ni mandesipulu-ña . "
42011002	Ilek-ña si Jesus nu siha , " Taiguini gagåo-miyu yanggen manmanåyuyot hamyo : Tåta , U matuna i na'ån-mu , U mamaila' i gubetno-mu .
42011003	Nå'i ham kada diha ni agon-måmi .
42011004	Asi'i ham nu i isao-måmi , sa' in asisi'i todu ayo siha i umisagui ham ; ya cha'-mu numa'fanmatetenta ham . "
42011005	Pues ilek-ña si Jesus nu i mandesipulu-ña , " Siakåsu unu giya hamyo humånåo para i gima' i amigu-ña gi tatalo' puengi ya u ålok nu guiya , ' Amigu , presta yu' tres pån guennåo .
42011006	På'go ha' måfatto un amigu-hu gi gima' ni pumasesehu ya tåya ni håfa siña hu plantåyi gui' ' ;
42011007	ya siakåsu na manoppe gui' ginen i sanhalom ya ilek-ña , ' Båsta manatborota . Esta hu kandålu todu i petta , ya manmamaigo' ham yan i famagu'on-hu , pues ti siña kahulo' yu' para bai hu nå'i håo ni håfa' --
42011008	Bai hu sangåni hamyo , na achokka' siakåsu ti u kahulo' para un nina'i ni pån sa' put i amigu-mu gui' , siempre kahulo' ya un nina'i todu ni malago'-mu sa' ti mamåhlao håo na un sigi-ha' mamaisen .
42011009	" Ennåo mina' bai hu sangåni hamyo : Fanmanggågåo , ya en fanmanå'i ; fanmanespiha , ya en fanmañodda' ; fanmanyå'ho , ya en fanmababayi .
42011010	Sa' todu i manmanggågåo u fanmanå'i , todu i manmanespiha u fanmañodda' , yan todu i manmanyå'ho u fanmababayi .
42011011	Kåo guaha giya hamyo ni mantåta u nå'i i patgon-ña kulepbla yanggen ginagao gui' guihan ?
42011012	Pat un nå'i gui' eskorpio yanggen ginagao gui' chåda' ?
42011013	Achokka' ti mansen måolek hamyo , en tingo' ha' numå'i i famagu'on-miyu ni manmåolek siha na kosas . Kuånto mås i Tata gi langet en fannina'i ni Espiritu Sånto yanggen en faisen Gui' . "
42011014	Mandudulalak si Jesus un aniti ni idu , ya anai humuyong i aniti kumuentos i taotåo ni idu . Nina'fanmanman i taotåo siha ni este .
42011015	Guaha giya siha umålok , " Ginen i fuetsan ' Beelzebul ' , i prinsepen aniti , na mandudulalak Gui' aniti . "
42011016	Otro siha , put i para u ma chagi Gui' , ma dimåmanda siñåt ginen i langet .
42011017	Sa' put i Ha tungo' ha' si Jesus i hinasson-ñiñiha , ilek-ña nu siha , " Todu nasion ni madibibidi ya manmumumu entre siha ti u dinira åpmam . I familia ni madibibidi siempre basnak .
42011018	Yanggen madibidi si Satanås mismo , taimanu para u tachu i raino-ña ? -- sa' put ilek-miyu na ginen i fuetsan ' Beelzebul ' na mandudulalak Yu' aniti .
42011019	Yanggen mandudulalak Yu' aniti ginen as ' Beelzebul ' , ginen håyi gai na'an i taotåo-miyu na manmandudulalak siha aniti ? Po'lo ya siha en fanhinisga guini na kåosa .
42011020	Låo siakåsu na ginen i kannai Yu'os na mandudulalak Yu' aniti , entonses gaigi esta i Rainon Yu'os giya hamyo .
42011021	" Yanggen kabåles ma'atmås-ña un metgot na tåotåo ya ha pupulan i gimå'-ña , ti u ma'estotba i guinaha-ña .
42011022	Låo yanggen guaha måtto ni metgotña ki guiya ya hinilat gui' , siempre chinile'guan gui' ni atmås-ña anai gaigi i inangokko-ña ya u dibidi i sinakke-ña .
42011023	" Håyi ni ti humahami pues ha kokontra Yu' , yan håyi ni ti dumadaña' yan Guåhu machalalapon .
42011024	" Yanggen un applacha' na aniti humuyong ginen un tåotåo , lumålåoya gi anglo' na tåno' manespipiha sagå-ña para u deskånsa ; anai ti mañodda' sagå-ña , ilek-ña , ' Bai hu ta'lo tåtte gi hagas sagå-hu . '
42011025	Entonses tuma'lo tåtte , ya ha sodda' na mabålle yan ma'arekla i gima' .
42011026	Pues humånåo huyong ya tuma'lo tåtte yan otro siette na espiritu ni mås manailayi ki guiya , ya manhålom ya mañåga guennåo . Pues i uttemo-ña ennåo na tåotåo mås tailayi ki i tutuhon-ña . "
42011027	Mientras Ha såsangan si Jesus este , umessalao un palåo'an ginen i linahyan tåotåo , " Dichosa i tiyan ni kumåtga Håo yan i sisu ni numa'chocho Håo ! "
42011028	Manoppe Gui' , " Mås mandechosu ayo siha i humungok i fino' Yu'os ya madalalaki . "
42011029	Mientras mana'achonnek i taotåo gi uriyan Jesus , Ha tutuhon kumuentusi siha ni este na palåbras , " Manailayi i taotåo siha på'go na tiempo . Manmanespipiha siñåt . Låo tåya siñåt u fanmanå'i fuera di i siñåt Jonas .
42011030	Taimanu ha' na si Jonas guiya siñåt para i taotåo ' Nineveh ' , pues taiguennåo ha' na i Lahen i Taotåo Guiya para siñåt i taotåo siha gi prisente na tiempo .
42011031	I Rarainan i Sanlichan u tohge yan i taotåo siha ya guiya u kondena siha . Måtto gui' ginen i mas chågo' na puntan tåno' para u ékongok i manomtom na fina'nå'guen ' Solomon ' , låo gaigi guini unu ni takhelo'ña ki si ' Solomon ' .
42011032	Gi ha'anen i diha det huisio i siudadånon ' Nineveh ' u fanohge yan i prisente na hinirasion , ya siha u kinendena , sa' manmañotsot siha anai sumetmon si Jonas ; låo gaigi guini unu ni takhelo'ña ki si Jonas .
42011033	" Tåya' sumosongge i fallot ya para u po'lo gi papa' såtge pat papa' tason , låo siempre ha po'lo gi sa'hang fållot , kosa ki ayo siha i manhålom u ma li'e' i kandet .
42011034	I attadok kalang fållot para i tataotåo-mu . Yanggen måolek i matå-mu , enteru i tataotåo-mu mani'ina , låo yanggen båba matå-mu , homhom i tataotåo-mu .
42011035	Entonses , gof adahi , na i kandet giya hågu ti hinemhom .
42011036	Yanggen enteru i tataotåo-mu mani'ina ya tåya påtte gaigi gi halom homhom , siempre enteru i tataotåo-mu muma'lak taiguihi yanggen mani'ina i fallot giya hågu . "
42011037	Mientras kumuekuentos si Jesus , un Farisehu kinembida Gui' para u chocho gi gimå'-ña . Humålom ya matå'chong påpa' para u chocho .
42011038	Anai ha li'e' este , nina'manman i Farisehu sa' put i ti Ha fa'gåsi Gui' åntes di u chocho sigun i manmatågo'-ñiha .
42011039	Ilek-ña i Saina nu guiya , " Hamyo , MamFarisehu ! En na'gågasgas i sanhiyong gi tasa yan gi plåtu , låo gi sanhalom-miyu bula tinailayi yan tekcho' .
42011040	Manonto hamyo ! Na ti ayo i fuma'tinas i sanhiyong guiya lokkue' fuma'tinas i sanhalom ?
42011041	Låo yanggen manmannå'i hamyo ni guinahan-miyu para limosna , enteru u fanmasåosåo gåsgagas ginen hamyo .
42011042	" Ai hamyo ni MamFarisehu ! Manmanlimomosna hamyo dies put siento gi yetba buena yan trongkon mala'et yan todu i gellai ginen i gualo' , ya en desatetende i tininas yan guinaiyan Yu'os . Estegue' siha debi di en praktika , sin en letke i pumalu .
42011043	" Ai hamyo ni MamFarisehu ! Gof yan-miyu i yamo'nana na tå'chong gi sinagoga yan respetåo na siñåt gi pupbleku .
42011044	Ai hamyo ! Kalang hamyo i naftan siha ni ti malili'e' ya ti ma tungo' ni taotåo siha ya manmamomokkat gi sanhilo' . "
42011045	Ineppe ni un abugåo ya ilek-ña nu Guiya , " Ma'estro , un ensusutta ham lokkue' ni este na fino'-mu . "
42011046	Manoppe si Jesus , " Ai hamyo ni abugåo lokkue' ! En na'fanmanu'uma manmakkat na kåtgo i taotåo siha låo hamyo ni sikera en estira huyong i kalulot-miyu para u fanayuda .
42011047	Ai hamyo ! En fa'tinåsi naftan i prufeta siha , låo i tatan-miyu mismo pumuno' siha .
42011048	En na'a'annok na manotohge hamyo gi tatten i bidan i tatan-miyu : siha manmamuno' ya hamyo fuma'tinåsi ni naftan .
42011049	Put este na ilek-ña i tinemtom Yu'os , ' Bai hu na'hanagui siha prufeta yan apostot , ya guaha gi este siha para u fanmapetsigi yan u fanmapuno' ' ;
42011050	put ennåo na på'go na hinirasion u fannå'i kuenta put i haga' todu i mamprufeta siha ni manmachuda' desde i tutuhon i tano' .
42011051	I isåo-ñiha inembrårasa desde i håga' ' Abel ' asta i haga' ' Zechariah ' , ni mapuno' gi entalo' i attat yan i santuårio ! Bai Hu sangåni hamyo ni minagåhet , na u fannå'i kuenta este na hinirasion .
42011052	" Ai hamyo ni manabugåo ! En na'suha i yaben tiningo' . Ti manmalago' hamyo manhålom , ya en chechemma' manhålom ayo siha i manmalago' ! "
42011053	Despues di Ha dingu este na inetnon , ma tutuhon ni i eskribas yan i MamFarisehu ma na'annok i dangkolon chinatli'e'-ñiha nu Guiya ya ma fafaisen Gui' meggai na kuestion siha ,
42011054	ni kalang okkodu para u ma achåka Gui' .
42012001	Mientras tånto mås ki mit na linahyan tåotåo mandaña' , ya esta mana'agacha' ni miniggai-ña . Ha tutuhon kumuentos si Jesus , fine'na para i mandesipulu-ña , " Adahi hamyo ni libaduran i MamFarisehu , era i hipukrisiha .
42012002	Tåya' mana'a'attok ya ti u mafatta huyong , tåya manåna'na' ya ti u mana'matungo' .
42012003	Todu i en sangan gi halom homhom u fanmahungok gi manana ; håfa en ñangonñaihon gi hålom kuåtto ni makandådalu u fanmapruklåma gi hilo' i atof siha .
42012004	" Guahu Hu sangåni hamyo ni manamigu-hu : Cha'-miyu fanma'å'a'ñao nu ayo siha i siña pumuno' i tataotåo ya tåya mås siña macho'gue .
42012005	Bai Hu fa'nu'i hamyo håyi debi di en ma'a'ñågui . Ma'a'ñågui ayo i guaha pudet-ña para mamblångko hålom giya ' Gehenna ' despues di monhåyan ha puno' . Hunggan , bai Hu sangåni hamyo , Guiya en ma'a'ñågui .
42012006	" Na ti mafåfahan singko na nossa' put unos kuåntos sentimos ? Låo ombres ennåo , enteru siha maninadadahi as Yu'os .
42012007	Sen magahet na kon todu i gapotulu gi ilon-miyu esta todu manmatufong ! Put ennåo na cha'-miyu fanma'å'añao ni håfa . Mås hamyo guaha balen-miyu ki i katdumen nossa' .
42012008	" Bai Hu sangåni hamyo na måseha håyi ni rumikoknisa Yu' gi me'nan tåotåo -- i Lahen i Taotåo u rikoknisa gui' gi me'nan i manånghet Yu'os .
42012009	Låo i taotåo ni ha desonra Yu' gi me'nan tåotåo guiya u madesonra gi me'nan i manånghet Yu'os .
42012010	" Maseha håyi ni kumuentos kontra i Lahen i Taotåo u ma'asi'i ha' , låo håyi chumatfinu'i i Espiritu Sånto ni ngai'an nai u mama'asi'i .
42012011	" Yanggen manmakonne' hamyo para i me'nan sinagoga , i manmå'gas yan i aoturidåt siha , cha'-miyu fanchachathinasso taimanu para difenden-miyu nu hamyo o sino håfa para en sangan .
42012012	I Espiritu Sånto en famfena'nå'gue håfa guihi mismo na mumento todu i debi di u masångan . "
42012013	Un tåotåo gi entalo' i linahyan ilek-ña as Jesus , " Ma'estro , sangåni fan i che'lu-hu na u dibidi i tano' ni ha nå'i ham si tatan-måmi . "
42012014	Ineppe as Jesus , " Amigu , håyi Yu' numå'i pudet para bai Hu fanhusga , o sino , para bai Hu dibidiyi hamyo ni tano'-miyu ? "
42012015	Pues mansenangåni todu i maneståba guennåo , " Adahi hamyo , yan prutehi hamyo ginen todu klasen hambenterihas ; sa' ti ginen i guinaha numa'tutunas i lina'lå'-ña i taotåo , achokka' taimanu riniku-ña . "
42012016	Despues mansenangani as Jesus nu este na fina'akomparasion , " Un riku na tåotåo guaha tano'-ña ni mangusesecha måolek na prudukto .
42012017	Entre guiya ha' na maisa ilek-ña , ' Tåya ' lugåt ni para bai hu po'lo todu i kusechå-ku . Håfa mohom bai hu cho'gue ? '
42012018	Entre guiya ha' ilek-ña , ' Estegue' bai hu cho'gue , bai hu yulang påpa' i sagan pine'lo-ku ya bai hu håtsa unu ni mås dångkolo , anai siña hu po'lo todu i kusecha-ku yan todu siha i guinaha-hu .
42012019	Pues bai hu sangånen maisa yu' , Suette håo na tåotåo ! Nahong håo ni guinaha-mu para åpmam na tiempo . Despasiuyi ha' på'go ya un gosan maisa håo , kanu'i yan maneskåyi ! '
42012020	Låo ilek-ña si Yu'os nu guiya , ' Tonto håo ! På'go mismo na puengi u fåkpo' i lina'lå'-mu ; pues håyi para u inaprubecha todu siha i guinaha-mu ? ' "
42012021	Put los uttemo ilek-ña si Jesus , " Parehu ha' yan este ayo siha na tåotåo ni mannana'etnon rikesa para siha låo ti manriku gi me'nan Yu'os . "
42012022	Ilek-ña si Jesus ni mandesipulu-ña , " Put ennåo na Hu akonseseha hamyo , cha'-miyu fanchachathinasso put i lina'la'-miyu , håfa para en kanno' , o sino put i tataotåo-miyu , håfa para magagon-miyu .
42012023	Mås empottånte i lina'la' ki i nengkanno' yan i tataotåo ki i magågu .
42012024	Konsedera i paluma : ti manmanlålakse , ti manmangongo'ko' , tåya papa'satgen-ñiha o sino dipositu -- låo nina'fañochocho as Yu'os . Mås manempottanteña hamyo ki i paluma siha !
42012025	Håyi giya hamyo siña numa'la'anakko' un mumento i lina'lå'-ña sa' put i chachathinasso gui' ?
42012026	Yanggen tai nina'siña håo ni mandikike' siha na kosas , sa' put håfa na chachathinasso håo ni pumalo siha ?
42012027	" Ripara ha tai manu i flores siha kinalamtenñi-niha : ti manmañaflililek , ni ti manmanunufok ; låo bai Hu sangåni hamyo , si ' Solomon ' yan todu i mina'lak-ña ti mana'beste parehu yan este na flores siha .
42012028	Yanggen si Yu'os Ha na'fanminagågagu mambonitu i cha'guan gi gualo' , ni manlala'chok på'go na ha'åni ya agupa' manmayute' hålom gi guåfi , kuånto mås hamyo para en fanninå'i ni nisisidåt-miyu , O hamyo , ni ti manmetgot hinenggen-miyu !
42012029	" Ti para hamyo en aliligao håfa para en kanno' pat en gimen . Båsta manchathinasso .
42012030	Ayo siha i ti manmanhongge guini na tåno' ennåo ha' siha ma'aliligao . Ha tungo' ha' si Tatan-miyu na en nisisita este siha na kosas .
42012031	Espiha fine'na i Raino-ña , ya siempre manmåtto ha' i pumalu siha .
42012032	" Mandikike' na famagu'on , cha'-miyu fanma'åñao gi lina'la'-miyu sa' magof si Tatan-miyu para en fannina'i ni Raino .
42012033	Bende håfa i guinahan-miyu ya fanmanlimosna . Na'guaha pottan monedan-miyu ni ti u matitek , rikesa gi langet ni taya sakke sina chumule' o sino u dinestrosa ni ga'ga' .
42012034	Amånu nai gaigi i guinaha-mu ayo nai gaigi i kurason-mu .
42012035	" Na'fanmafnot i senturon gi senturan-miyu yan listo na fanmañila' i fallot-miyu .
42012036	Na'fanaiguihi hamyo i taotåo siha ni numanangga i finatton i amon-ñiha ginen i fandånggo , kosa ki yanggen måtto ya mandåkdak siña en babayi gui' sin ditension .
42012037	Mandichosu ayo siha na muchåchu i mansenedda' ni amon-ñiha gi finatto-ña ti manmatuhok . Amen , bai hu sangåni hamyo na siempre ha tåpes gui' ya nina'fanmatå'chong siha gi lamasa ya u fansenetbe .
42012038	Yanggen siakåsu na måtto gui' gi tatalo' puengi pat sino åntes di u dokko' i atdao ya mansenedda' siha mampriparåo , mandichosu siha siempre .
42012039	En tingo' ha' , ya hu tungo' lokkue' , na yanggen ha tungo' i kabesan i gima' ngai'an nai para u fåtto i sakke' , ti u sedi na u hinatme i gimå'-ña .
42012040	Put ennåo na na'fanlisto hamyo . I Lahen i Taotåo para u fåtto guihi na ora anai ti en nanangga gui' . "
42012041	Ilek-ña si Pedro , " Kåo para hami este na fina'akomparasion , Asaina , pat para todu i tano' ? "
42012042	Ilek-ña i Saina , " Håyi mohon gi hinasson-miyu ayo i fiet yan i satton na tentågo' ni siempre nina'må'gas nu i amu-ña ya para guiya u despåpa'cha huyong ni patten-ñiha granon nengkanno' ni makoko'ko' guennao na tiempo ?
42012043	Suette ayo na tentågo' ni sinedda' nu i amu-ña machocho'cho' gi biradå-ña tåtte .
42012044	Siguru na siempre nina'engkatgåo gui' ni todu i guinaha-ña .
42012045	Låo yanggen i tentågo' ilek-ña entre guiya , ' Kakaiha ha' måtto i amu-hu , ' ya ha tutuhon umaña i lalåhi yan i famalåo'an na tentågo' , chumochocho yan gumigimen , yan bumulålachu ,
42012046	pues siempre måtto tåtte i amon ennåo na tentågo' gi ha'åni anai ti ninanangga gui' yan gi ora ni ti ha tungo' . Siempre kinastiga gui' duru ya u pine'lo gui' komu ayo i ti siña ma'angokko .
42012047	" I esklåbu ni ha tungo' ha' i minalago' i amu-ña ya ti ha pripåra gui' para u kumple siempre u makastiga duru
42012048	låo ayo i ti tumungo' i minalago' i amu-ña maseha ha miresi na u masåolak siempre menos kastigu-ña . Yanggen meggai mana'i-ña i taotåo pues siempre meggai para makopblå-ña . Mås meggai para makopblå-ña i taotåo ni mås meggai katgo-ña .
42012049	" Måtto Yu' guini gi tano' para bai Hu fanotnge guåfi . Ya Hu diseseha na esta mohon mañiñila' .
42012050	Guaha un båotismo para bai Hu risibi . Ya chachathinasso Yu' asta ki mohåyan este !
42012051	Kåo hinasson-miyu na måtto Yu' para bai Hu estapblesi pås guini gi tano' ? Bai Hu sangåni hamyo na åhe' ; enlugåt , måtto Yu' para bai Hu na'fanadespatta .
42012052	Desde på'go para mo'na , i familia ni guaha singko u madibidi tres kontra dos yan dos kontra tres ;
42012053	u adespåtta i tata kontra i lahi-ña yan i lahi-ña kontra i tata , i nana kontra i hagå-ña yan i hagå-ña kontra i nana , i suegrå-ña kontra i yetnå-ña yan i yetna-ña kontra i suegrå-ña . "
42012054	Ha sangåni si Jesus i linahyan , " Yanggen en li'e' na kokokolo' i mapagåhes gi sanlagu , ensegidas ilek-miyu na mamamaila' i ichan -- pues hunggan uchan .
42012055	Yanggen mangguaguaifi i manglo' ginen i sanlichan , siempre maipi -- pues hunggan maipi .
42012056	Manhepokritu hamyo ! En na'siña dumitetmina i ha'åni ginen i tano' yan i langet , sa håfa na ti siña en ditetmina i prisente na tiempo ?
42012057	" Sangåni Yu' , sa' håfa na ti siña hamyo mismo en hisga håfa tunas ?
42012058	Yanggen guaguaguatu håo yan i kontrariu-mu para i kotte , cho'gue kuånto i siña ya en akomprende gi hinanåo-miyu sa' ayo i un inentrega guatu gi hues , ya i hues un inentrega guatu gi pulisiha , ya i pulisiha un prinesu .
42012059	Bai Hu sangåni hamyo , ti en fanmasotta ginen i presu asta ki en apåsi i uttemo na sentemu . "
42013001	Ayo na tiempo , maneståba guennåo unos kuåntos tåotåo ni sumangåni si Jesus put ayo siha na tåotåo Galileha na si Pilåto ha meskla i haga'-ñiha yan i sakrifision-ñiha .
42013002	Gi ineppe-ña ilek-ña , " Kåo hinasson-miyu na este siha na tåotåo Galileha i mås mandångkolo na mani'isåo giya Galileha sa' put i mapadesi este ?
42013003	Åhe' ! Låo bai Hu sangåni hamyo , na en famparehu uttemon-miyu yanggen ti en na'fanunas i lina'la'-miyu .
42013004	Pat sino hasso fan ayo i dies i ocho ni mampenino' anai basnak i toren ' Siloam ' . Kåo gaigi gi hinasson-miyu na mås siha manggái' isåo ki ayo siha i mañåsaga giya Hirusalen ?
42013005	Siguru Yu' na åhe' ! Låo bai Hu sangåni hamyo , na todu hamyo siempre en fanaiguennåo uttemon-miyu solu en tutuhon ruminueba i lina'la'-miyu . "
42013006	Ha sångan si Jesus este na fina'akomparasion : " Un tåotåo ni gai trongko figos ni låla'la' gi gualo'-ña , humuyong para u fanespiha tinekcha' låo ti mañodda' ni unu .
42013007	Ilek-ña nu i hatdeneru , ' Atan ha' ! Esta tres åños di måfatto Yu' manespipiha tinekcha' guini na trongko låo tåya' sinedda'-hu . Utot påpa' . Put håfa na para u na'basusula ha' i tåno' ? '
42013008	Gi ineppe-ña ilek-ña i taotåo , ' Siñot , sotta ha' fan ta'lo un åño ya bai hu guåssan uriyå-ña yan bai hu abunuyi ,
42013009	sa' siña ha' buente manokcha' . Låo yanggen ti manokcha' , pues siempre u ma'utot påpa' . ' "
42013010	Gi Sabaf na ha'åni eståba si Jesus na mama'nåna'gue gi halom un sinagoga .
42013011	Eståba un palåo'an ni dies i ocho åños di hinatme ni un applacha' na espiritu ya tåya esta fuetså-ña . Nina'båda gui' -- ya ti siña tumohge tunas .
42013012	Anai lini'e' gui' as Jesus , inagang gui' guatu giya Guiya ya ilek-ña , " Palåo'an , un mana'homlo' ginen i chetnot-mu . "
42013013	Ha po'lo i kannai-ña gi hilo'-ña ya ensegidas tumohge tunas yan ha tutuhon tumuna si Yu'os .
42013014	Lalålo' i ma'gas i sinagoga sa' numa'homlo' si Jesus gi Sabaf , pues ilek-ña ni taotåo siha . " Guaha sais dihas para macho'cho' . Fanmåtto guennåo na ha'åni siha para en mana'fanhomlo' , låo mungnga gi Sabaf . "
42013015	Gi ineppe-ña ilek-ña i Saina , " Manhepokritu hamyo ! Håyi giya hamyo ti u konne' i ga'-ña buliku ginen i sagå-ña ya para u na'gimen gi Sabaf ?
42013016	Kåo ti debi di u malaknos ginen i gine'hen Satanås gi Sabaf na ha'åni este i hagan Abrahan ni gaigi guini ni dies i ocho åños mamadesi ? "
42013017	Anai Ha sångan este nina'fanengkebukåo hinasson-ñiha i maninimigu-ña ; mientras tånto manmagof todu put i manna'manman siha ni Ha chocho'gue si Jesus .
42013018	Despues ilek-ña si Jesus , " Håfa parehu-ña i Rainon Yu'os ? Håfa nai siña Hu akompåra ?
42013019	Parehu yan i simiyan moståsa ni un tåotåo ha chule' ya ha tatme gi hatdin-ña . Luma'chok ya mama'un dångkolo na trongko ya manmañåñada' i paluma siha gi ramås-ña . "
42013020	Ha kontenuha si Jesus , " Håfa nai sina bai Hu akompåra i Rainon Yu'os ?
42013021	Parehu yan i libadura ni ha chule' i palåo'an ya ha yaka' yan tres mididan arina asta ki todu i yinaka' ha tutuhon bulåchu . "
42013022	Humånåo si Jesus mama'nåna'gue gi siudå yan gi sengsong siha , ya sigi ha' humatguatu giya Hirusalen .
42013023	Guaha fumaisen Gui' , " Asaina , kåo didide' ha' para u fanmasåtba ? " Manoppe Gui' ,
42013024	" Chagi humålom ginen i estrecho na potta . Bai Hu sangåni hamyo na meggai para u chinagi manhålom låo ti u fansiña .
42013025	Yanggen kahulo' i ma'gas i gima' ya ha kandålu i petta , ya gaigi håo gi sanhiyong , tumotohge yan mandådakdak ya ilelek-mu , ' Siñot , babayi ham , ' siempre manoppe Gui' , ' Ti Hu tungo' mangginen manu hamyo mågi . '
42013026	Pues siempre en tutuhon sumångan , ' Manhihita mañocho yan manggimen . Mama'nå'gue Håo gi chalan-måmi . '
42013027	Låo siempre manoppe Gui' , ' Bai Hu sangåni hamyo , ti Hu tungo' mangginen manu hamyo mågi . Ritira hamyo ginen Guahu , hamyo ni tailayi bidan-miyu . '
42013028	" Siempre guaha kasao yan chikchek nifen , yanggen en li'e' na mansåfu gi Rainon Yu'os si Abrahan , si Isaac , si Jacob , yan todu i prufeta siha , ya hamyo manmarichåsa .
42013029	Siempre manmåtto tåotåo siha ginen i sanhaya yan sanlagu , ginen i sankattan yan sanlichan ya u fanmatå'chong gi sagan-ñiha gi gipot i Rainon Yu'os .
42013030	Guaha siha ni manuttemo u famfene'na yan guaha siha ni mamfene'na u fanuttemo . "
42013031	Ayo nai unos Kuåntos MamFarisehu manmalak guatu gi as Jesus . Ilek-ñiha , " Hånåo gi hinanåo-mu ! Suha guini na lugåt ! Kinekepuno' Håo as Hirodes . "
42013032	I ineppe-ña ilek-ña , " Fanhånåo ya en sangåni ayo na lobu , ' På'go yan agupa' mandudulalak Yu' aniti yan numana'homlo' Yu' , ya i mina'tres dihas u fonhåyan i che'cho'-hu . '
42013033	Put ennåo na debi di bai Hu kontenuha på'go , agupa' , yan agupå'ña , sa' tåya' prufeta masesedi na u matai fuera di iya Hirusalen .
42013034	" O Hirusalen , Hirusalen , en pino' i mamprofeta yan en acho' ayo siha i mana'fanhanågui hamyo ! Meggai na biåhi nai malago' yu' para bai hu na'fandañña' i famagu'on-miyu taiguihi i punidera ni mañågu ni ha na'fandadaña' i puyitos-ña gi papa' i pappa-ña , ya ti en sedi yu' !
42013035	Siempre ma'abandona i templon-miyu . Bai Hu sangåni hamyo , siempre ti en li'e' Yu' asta ki måtto i tiempo ya ilek-miyu , ' Matuna Gui' ni mamamaila' gi na'an i Saina . ' "
42014001	Anai måtto si Jesus gi gima' un må'gas na Farisehu para u chocho , masen ripåra nu i taotåo siha håfa bidåda-ña .
42014002	Eståba gi me'nå-ña un låhi ni dagga' satnot-ña yan kannai-ña .
42014003	Ha faisen si Jesus i manabugåo yan i MamFarisehu , " Kåo måolek ha' numa'homlo' gi Sabaf pat åhe' ? "
42014004	Låo manmamatkilo ha' siha . Ha konne' i taotåo ya Ha na'homlo' gui' ya ha na'hånåo gi hinanåo-ña .
42014005	Despues Ha sangåni siha , " Yanggen unu giya hamyo poddong lahi-ña pat ga'-ña buliku gi halom hoyu , kåo ti ensegidas u laknos gui' gi Sabaf na ha'åni ? "
42014006	Ti siña ma'oppe este .
42014007	Entonses Ha sangåni si Jesus i kombiti siha un fina'akomparasion , anai Ha ripåra na manmalago' manmatå'chong gi mås maolek na tå'chong :
42014008	" Yanggen guaha kumombida hamyo para i fandanggo , cha'-miyu a'ayek i mås yahululo' na tachong gi lamasa sa' ayo i u guaha ma kombida ni takhelo'ña ki hagu .
42014009	Ya siña ha' måtto i kumombida håo ya u ålok nu hågu , ' Na'fatå'chong este na tåotåo guennåo , ' ya siempre gi minamahlåo-mu sumigi håo guatu asta i yapåpapa' na tå'chong .
42014010	Yanggen manmakombida hamyo fanmatå'chong gi yapåpapa' , kosa ki yanggen måtto i kumombida håo siempre ilek-ña nu hågu , ' Amigu , maila' ya un ge'hilo' . ' Taiguini na siempre mali'e' håo nu i manamigu-mu ma'onra .
42014011	Håyi numa'takhelo' maisa gui' u numa'takpapa' ya håyi muna'takpapa' maisa gui' u mana'takhelo' . "
42014012	Ha sangåni si Jesus i taotåo ni kumombida Gui' , " Yanggen para un na'amotsa pat un na'sena håyi na tåotåo , cha'-mu kombibida i amigu-mu pat i che'lu-mu pat i parentes-mu pat i manriku na bisinu-mu . Siña ha' kinembida håo ya umana'empas hamyo .
42014013	Åhe' , yanggen gumupot håo , kombida ayo siha i mane'egagåo gi chalan , i maninutet , i mange'yao yan i mambåchet ;
42014014	ya siempre mabendisi håo sa' ti siña ma'apasi håo tåtte . Si Yu'os un inapåsi yanggen mana'fanlå'la' ta'lo i manunas . "
42014015	Gi este na fino'-ña guaha un tåotåo ilek-ña nu Guiya , " Dichosu ayo i chumocho pån gi Rainon Yu'os . "
42014016	Manoppe si Jesus , " Guaha un tåotåo para u gupot bibu ya ha kombida meggai .
42014017	Gi oran sena ha na'fanhånao i tentago'-ña para u fanmasangåni ayo siha i manmakombida , ' Fanmamaila ' sa' esta todu listo . '
42014018	Låo ma tutuhon manmama'tinas eskusa . I fine'na ilek-ña ni tentågo' , ' Mamåhan yu' tåno' ya debi di bai hu hånåo ya bai hu rikunosi . Put fabot despensa yu' . '
42014019	I otro ilek-ña , ' Mamåhan yu' singko na buliku ya para bai hu hånåo para bai hu chagi siha . Put fabot despensa yu' . '
42014020	I mina'tres ilek-ña , ' Pa'go ha' uma'åssagua yu' pues ti siña yu' måtto . '
42014021	Måtto tåtte i tentågo' ya ha sangåni i amu-ña ni todu . Nina'lalålo' i ma'gas ni este na asunto . Ilek-ña ni tentago'-ña , ' Hånåo huyong gi chalan yan gi entalo' guma' siha gi sengsong ya un konne' i mamopble yan i maninutet , i mambåchet yan i mange'yao . '
42014022	Despues di la'apmam na tiempo i ha sangåni i tentågo' i amu-ña , ' Esta monhåyan macho'gue i otden-mu , siñot , låo guaguaha ha' kåmpo gi gipot . '
42014023	Entonses ilek-ña i ma'gas ni tentago'-ña , ' Hånåo huyong gi chalan lancherihas yan gi kayi ya en afuetsas na u fanhålom . Malago' yu' na u bula tåotåo i gimå'-hu ,
42014024	låo bai hu sangåni hamyo na ni unu gi ayo siha i manmakombida u chinagi ni un bukåo gi gupot-hu . ' "
42014025	Un biåhi anai eståba un dångkolon linahyan tåotåo manhåhanåo yan si Jesus , Ha bira Gui' guatu giya siha ya ilek-ña ,
42014026	" Yanggen guaha måtto giya Guåhu sin u bira i tatalo'-ña kontra si tatå-ña yan nanå-ña , kontra i asaguå-ña yan i famagu'on-ña , kontra i mañe'lu-ña , yan kontra guiya na maisa mismo , ti siña ha dalalaki Yu' .
42014027	Håyi ni ti malago' ha uma i kilu'os-ña ya u dalalaki Yu' ti siña dumisipulu-hu gui' .
42014028	Yanggen guaha giya hamyo malago' manhåtsa tori , siempre matå'chong fine'na påpa' ya para u estudia i planu yan u katkula kåo nahong gui' salåppe' para u na'fonhåyan i che'cho' ?
42014029	Siempre ha cho'gue este sa' na'mamahlåo para u tutuhon i fondasion ya ti u siña numa'fonhåyan i che'cho' ; ya siempre todu i lumi'e' makasse gui' ,
42014030	ilek-ñiñiha , ' Ayo na tåotåo ha tutuhon manhåtsa una kosa ni ti ha na'siña numa'fonhåyan . '
42014031	" Pat sino yanggen siakåsu na guaha un rai ni malago' uma'kontra yan otro rai gi gera , na adda ti siempre u fatå'chong påpa' ya u katkula kåo siña i dies mit na sendalu-ña ha atåha i bente mit na inimigu ni mamamaila' ?
42014032	Yanggen ti ha na'siña , pues siempre numa'hanåo unos Kuåntos gi taotåo-ña mientras chåchago' ha' i inimigu , para u fanmamaisen håfa taimanu para u guaha pås .
42014033	Taiguennåo ha' lokkue' , tåya giya hamyo siña dumisipulu-hu yanggen ti ha rinunsia todu i guinaha-ña .
42014034	" I asiga måolek , låo yanggen malingu sabot-ña kåo siña un usa gi nengkanno' ?
42014035	Tai båli ni para i edda' o sino para i monton abonu ; siempre mayute' . Ayo i malago' manhungok , debi di u ékongok yan u komprende . "
42015001	Un biåhi manmåtto gi uriyan Jesus i taotåo kontrebusion yan i mani'isåo para u ma'ékongok Gui' ,
42015002	ya i MamFarisehu yan i maneskribas matutuhon manggonggong ilek-ñiñiha , " Este na tåotåo Ha aksesepta ayo siha i manmadespreresia asta mañisiha mañocho ! "
42015003	Put ennåo na mansenangåni siha as Jesus ni este na fina'akomparasion :
42015004	" Siakåsu guaha unu giya hamyo guaha ga'-ña siento na kinilu ya malingu unu -- håfa mohon u cho'gue ? Ha sotta i nubenta i nuebi gi pasto ya humånåo ha espiha i unu ni malingu asta ki ha sodda' .
42015005	Nina'sen magof gui' anai ha sodda' ya ha apagåyi ,
42015006	ya ha konne' tåtte gi gimå'-ña , ya ha ågang i amigu-ña yan i bisinu-ña . Ya ilek-ña nu siha , ' Nihi ta fanmagof sa' hu sodda' i ga'-hu kinilu ni malingu ! '
42015007	Bai Hu sangåni hamyo , na mås ki ennåo siempre na klasen minagof gi langet put un i'isao ni mañotsot ki i nubenta i nuebi na manunas ni ti manisisita na u fanmañotsot .
42015008	" Pat sino , un palåo'an ni gai salåppe' dies pidåsu ya malingu unu -- håfa mohon para u cho'gue ? Ha songge i fallot , ha bålle i gimå'-ña , ya ha espiha gi todu i banda asta ki ha sodda' .
42015009	Anai ha sodda' , ha ågang i manamigå-ña , yan i mambesinu-ña . Ilek-ña nu siha , ' Nihi ta fanmagof sa' hu sodda' i salappe'-hu ni malingu ! '
42015010	Bai Hu sangåni hamyo , taiguennåo ha' i manånghet Yu'os minagof-ñiha put i un i'isåo ni mañotsot . "
42015011	Ha kontenuha si Jesus ya ilek-ña , " Guaha un tåotåo ni gai lahi dos .
42015012	I patgon na lahi-ña ilek-ña as tatå-ña , ' Tåta , na'i yu' ni irensiå-ku gi tano' . ' Pues i tata ha dibidi i tano'-ña entre i dos na lahi-ña .
42015013	Despues di unos Kuåntos dihas maloffan , i patgon na lahi-ña ha rikohi todu i guinaha-ña yan i salappe'-ña ya ha dingu i gima'-ñiha . Humånåo para un chågo' tåno' , ya ha despetdisia i salappe'-ña gi manapplacha' na lina'la' .
42015014	Ha gåsta todu i guinaha-ña . Despues måtto un dångkolon ha'ilas guennåo na tåno' , ya sinedda' gui' sin håfa na guinaha .
42015015	Pues humånåo para u facho'chu'i un tåotåo ennåo na tåno' ya nina'hånåo gui' para i lancho'-ña para u nana'chocho babui .
42015016	Ya put i niñalång-ña asta ha diseseha kumånno' i na'babui , låo tåya numå'i gui' ni håfa .
42015017	Put los uttemo klumåru i hinasso-ña ya ilek-ña , ' Todu i fumacho'chuchu'i si tatå-hu mañosopbla nengkanno' , ya estegue' yu' na måtai ñålang !
42015018	Bai hu kahulo' ya bai hu hånåo tåtte as tatå-hu ya bai hu alok , Tåta , umisåo yu' kontra as Yu'os yan hågu . Esta ti hu miresi ma'ågang lahi-mu ;
42015019	tråta yu' komu unu gi hotnaleru-mu . '
42015020	Pues kahulo' gui' ya humånåo tåtte as tatå-ña . " Chåchago' ha' gui' trabiha ginen i gima'-ñiha anai lini'e' gui' as tatå-ña ; måtto un dångkolon pininiti gi kurason-ña ya malågu , ya ha toktok i lahi-ña ya ha chiku gui' .
42015021	I ilek-ña i patgon , ' Tåta , umisao yu' kontra as Yu'os yan kontra hågu . Esta ti hu miresi ma'ågang lahi-mu . '
42015022	Låo i tata ha ågang i tentago'-ña ya ilek-ña , ' Chule' mågi ensegidas i mas måolek na magågu ya en na'minagågu gui' . Na'inaniyu' yan na'sinapåtos gui' .
42015023	Pues kenne' i mas yommok na tatneru ya en pino' ya ta fanggupot !
42015024	Ginen måtai este na lahi-hu , ya lumå'la' ta'lo ; ginen malingu , låo masodda' gui' ta'lo . ' Pues matutuhon i gipot .
42015025	" I amko' na che'lu eståba gi lancho mientras manmasusesedi este siha . Gi biradå-ña guatu gi gima' ha hungok i dandan yan i baila .
42015026	Ha ågang unu gi tentågo' ya ha faisen , ' Håfa guaha ? '
42015027	Manoppe i tentågo' ya ilek-ña , ' Tuma'lo tåtte i che'lu-mu gi gima'-miyu ya ha punu'i si tatå-mu ni yemmok na tatneru , sa' put i måtto gui' tåtte ya ti chetnudan . '
42015028	Nina'gof lalålo' i amko' na che'lu nu este ya ti malago' humålom gi gima' ; pues humuyong i tata ya finaisen gui' na u hålom put fabot .
42015029	" Låo ilek-ña as tata-ña , ' Hekkua ' kuåntos åños di kalang yu' i esklåbu , hu fachu'chu'i håo , ya nungka nai ti hu osge i tinago'-mu siha . Ya håfa nina'i-mu nu guåhu ? Ni sikera un chiba para gipot-hu yan i amigu-hu siha !
42015030	Låo anai måtto este i lahi-mu , despues di ha despetdisia i guinaha-mu gi famalåo'an chålan , un punu'i gui' ni yemmok na tatneru ! '
42015031	" Ineppe ni tata , ilek-ña , ' Ihu , hågu todu i tiempo gagaigi håo guini gi gima' ya todu i guinaha-hu iyo-mu .
42015032	Låo debi di ta fanggupot yan ta fanmagof , sa' i che'lu-mu ginen måtai , ya lumå'la' ta'lo ; ginen malingu , låo esta masodda' . ' "
42016001	Ilek-ña si Jesus nu i mandesipulu-ña , " Un riku na tåotåo guaha ha na'må'gas ya makehåyi este na tåotåo na ha despetdidisia i kosas siha .
42016002	Ha na'ma'ågang ya ilek-ña , ' Håfa este i hiningongok-hu put hågu ? Nå'i yu' kuenta put i setbisio-mu , sa' esta para un påra . '
42016003	Entre guiya ha' i ilek-ña i ma'gas , ' Håfa yu' bai hu cho'gue ? Siguru na ha na'båsta yu' siempre i amu-hu . Ti hu na'siña mangguaddok kånnat . Mamåhlao yu' umegagao ginen i otro tåotåo .
42016004	Estegue' bai hu cho'gue ! Taiguini bai hu cho'gue para bai hu na'siguru na i taotåo siha ma'aksepta yu' gi gima'-ñiha yanggen mana'båsta yu' . '
42016005	" Entonses ha ågang todu ayo siha i dumidibi i amu-ña ya ilek-ña nu i fine'na , ' Kuånto un didibi i amu-hu ? '
42016006	Manoppe i taotåo , ' Siento na taron låña . ' Ilek-ña i ma'gas , ' Chule' i risibu-mu ya un fatå'chong ensegidas påpa' , ya un po'lo singkuenta . '
42016007	Despues ilek-ña nu i sigundo , ' Kuånto i dibi-mu ? ' Manoppe , ' Siento na mididan trigu , ' ya ilek-ña i ma'gas , ' Chule' i risibu-mu ya un po'lo ochenta . '
42016008	" Pues ha na'i puntu i dueñu este i bonmuchåchu låo tai' areklo na hotnaleru ! Sa' håfa ? Sa' i mangga'tano' mås mananimosu ki i otro siha na mangga'tano' yanggen mangontråta yan i mamparehon-ñiha . "
42016009	Ilek-ña si Jesus , " Estegue' Hu sangångani hamyo : Fanmama'tinas amigon-miyu ginen i guinahan este na tåno' , kosa ki yanggen dumimålas , en fanmataggam gi taihinekkok na guma' .
42016010	Yanggen siña un angoko i taotåo gi mandikike' na kosas , siña lokkue' un angoko gui' gi mandångkolo ; låo håyi lokkue' ni ti tunas gi mandikike' na kosas ti tunas lokkue' gi mandångkolo .
42016011	Yanggen ti angokuyon håo gi ti ma'ok na rikesa , håyi para un inangokko gi petmanente na rikesa ?
42016012	Yanggen ti siña håo ma'angokko ni salåppe' otro tåotåo , håyi para un nina'i ni mismo iyo-mu ?
42016013	" Tåya' tentågo' siña sumetbe dos na åmu . Siempre ha chatli'e' i unu ya ha gofli'e' i otro , pat sino ha atende i unu ya ha despresia i otro . Ti siña un na'enmaisa håo para si Yu'os yan i salåppe' . "
42016014	I MamFarisehu ni mangga'salåppe' ma hungok este ya ma tutuhon ma fa'chalek si Jesus .
42016015	Ilek-ña si Jesus nu siha , " En na'tunas mamaisa hamyo gi me'nan tåotåo , låo si Yu'os Ha tungo' ha håfa gaigi gi kurason-miyu . Sa' ayo i hinasso-ña i taotåo na empottånte , manai bali gi me'nan Yu'os .
42016016	" I lai yan i mamprufeta manma'o'osge asta i tiempon Juan . Desde este na tiempo para mo'na , i Maolek na Nutisia put i Rainon Yu'os monhåyan mapruklåma , yu' todu klasen tåotåo ma'afuetsåsayi para u fanhålom .
42016017	Mås libiånu para u hokkok i tano' yan i langet ki para u hokkok un rinaya gi letran i lai .
42016018	" Todu i dumibutsia i asaguå-ña ya ha asagua otro umisao adotteriu gui' . I lahi ni ha asagua i palåo'an ni dinibutsia ni asaguå-ña guiya lokkue' umisao adotteriu gui' .
42016019	" Ginen guaha un tåotåo minagågagu ni mås mangguaguan na magågu yan gefsaga lina'lå'-ña kada diha .
42016020	Eståba lokkue' un popble , na'ån-ña si Låsaru , ni satna , ni makokonne' para i pettan i riku na tåotåo ,
42016021	ha nanangga na u guahu poddong nengkanno' ginen i lamasan i riku kosa ki siña chumocho gui' . Manmåfatto tengnga i ga'lågu ya mahohoflak i chetnot-ña .
42016022	Måtai i pepble na tåotåo ya makonne' ni manånghet guatu gi fi'on Abrahan , durånte i gipot i langet . Måtai lokkue' i riku na tåotåo ya mahåfot .
42016023	Dångkolo pinadisisi-ña giya sasalåguan ; ya anai tumalakhilo' ha li'e' chågogo' si Abrahan sumisiha yan si Låsaru gi fi'on-ña .
42016024	" Pues umågang i riko hulo' , ' Abrahan , tatå-hu , gai ma'ase' nu guåhu . Na'hånåo si Låsaru ya u totche i kalulot-ña gi hanom ya u na'fresko i hila'-hu , sa' dångkolo pinadisisi-hu guini gi halom guåfi . '
42016025	Låo ilek-ña si Abrahan , ' Hasso , ihu , anai låla'la' håo manå'i håo meggai siha manmåolek na kosas , ya si Låsaru manå'i ni mambåba siha . Låo ha gogosa gui' på'go guini mientras mamadedesi håo .
42016026	Fuera di este ha' guaha un taddong na kantit gaigi gi entalota , kosa ki ayo siha i manmalago' manhånåo guatu giya hamyo ti u fansiña , yan lokkue ni håyi sina måtto ginen ennåo . '
42016027	" Ilek-ña i riku na tåotåo , ' Pues entonses , tåta , put fabot na'hånåo si Låsaru para i gima' tatå-hu
42016028	sa' manggaigi guihi singko na mañe'lu-hu lalåhi ; ya u faninakonseha kosa ki mungnga manmåtto guini na sagan pinadesi . '
42016029	Ilek-ña si Abrahan , ' Gaigi ha' si Moises yan i mamprofeta para u faninakonseha i mañe'lu-mu po'lo ya siha u ma'ékongok . '
42016030	Manoppe i riku , ' Ti nahong ni ennåo , Abrahan , tatå-hu ! Låo yanggen guaha lumå'la' ta'lo ginen i finatai ya u famfenattoigue , siempre u mabira siha ginen i isåo-ñiha . '
42016031	Låo ilek-ña si Abrahan nu guiya , ' Yanggen ti ma ékongok si Moises yan i mamprofeta , ti u fanmalago' manmanhongge achokka' u guaha luma'la' ta'lo ginen i finatai . ' "
42017001	Ilek-ña si Jesus ni mandesipulu-ña , " Siempre ha' gumuaha tentasion , låo mås tailayi ayo i ginen guiya na måtto i tentasion .
42017002	Måolekña ha' na u magodde i acho' alutong gi agagå'-ña ya u mayute' gi tasi ki u na famodong gi isao este i mandikike' na fama'gu'on ni dumalalaki Yu' .
42017003	" Adahi hamyo . Yanggen guaha båba bidå-ña i che'lu-mu , kurihi gui' ; yanggen mañotsot , pues asi'i gui' .
42017004	Yanggen inisagui håo siette biåhi gi ha'åni , ya siette biåhi gi ha'åni ha bira gui' guatu giya hågu ya ilek-ña , ' Despensa yu , ' pues despensa gui' . "
42017005	Ilek-ñiha i manapostoles nu i Saina , " Na'lameggai i hinenggen-måmi , "
42017006	ya manoppe gui' , " Yanggen chamoddong i hinenggen-miyu yan i pipitas moståsa , siña en sangåni este na trongkon figos , ' Bo'ok håo ya un transplånta håo gi halom tåsi . ' ya siempre inesge håo .
42017007	" Yanggen unu giya hamyo gai tentago' ni manalåladu pat sino ha konne' i kinilu para i pasto ya måtto tåtte ginen i gualo' , kåo para un sangåni gui' , ' Maila ' ya un fatå'chong guini gi lamasa' ?
42017008	Pat sino siempre un ålok , ' Fa'tinåsi yu' nu i senå-hu . Tinapes ya un setbe yu' mientras chumochocho yan gumigimen yu' . Ya despues nai hågu un chocho yan un gimen' ?
42017009	Kåo u nina'magof gui' ni ayo na muchåchu i matago'-ña ha' ha chocho'gue ?
42017010	Parehu ha' yan este lokkue' hamyo nu i ume'ékongok yu' . Yanggen monhåyan en che'gue todu i manmatago'-miyu para en che'gue , taiguini en sangan , ' Manai bali ham na tentågo' . Tåya' mås in che'gue ki i ubligasion-måmi . ' "
42017011	Gi hinanåo-ña guåtu giya Hirusalen ha upos si Jesus i lenderon Samaria yan Galileha .
42017012	Anai kåkakalom gi sengsong umasodda' yan dies na nasarinu . Mañåga gi chago'
42017013	ya manessalao ilek-ñiñiha , " Jesus , Ma'estro , gai ma'ase' nu hami ! "
42017014	Anai manlini'e' siha manoppe , " Fanhånåo ya en fa'nu'i i mamåle' nu hamyo . " Anai mangguaguaguatu guihi mana'fanhomlo' .
42017015	Unu gi entre siha , anai ha li'e' na mana'homlo' gui' , humånåo tåtte ya a'gang bos-ña ha tutuna si Yu'os ,
42017016	ha foyong gui' ya umoppop påpa' gi addeng Jesus ya ha tuna Gui' . Este na tåotåo , Samaritånu gui' .
42017017	Ha aprubecha si Jesus este na ukasion ya ilek-ña , " Na adda ti todu i dies mana'fanhomlo ? Manmångge i otro nuebi ?
42017018	Kåo tåya para u bira gui' tåtte para u nå'i gråsia si Yu'os fuera di este i estrangheru ? "
42017019	Ilek-ña nu i taotåo , " Tohge hulo' ya un sigi gi hinanåo-mu ; i hinengge-mu sumåtba håo . "
42017020	Un biåhi , anai mafaisen si Jesus ni MamFarisehu ngai'an nai para u fåtto i Rainon Yu'os , Ha oppe , " Ti siña en tingo' achokka' en sen ripåra ngai'an nai para u fåtto i Rainon Yu'os .
42017021	Ni tampoko ti para u masångan na gaigi ' guini' pat gaigi gi ' guatu . ' I Rainon Yu'os esta gaigi gi entalo'-miyu . "
42017022	Ilek-ña si Jesus ni mandesipulu , " Siempre måtto i tiempo anai manmalago' hamyo na en li'e' un diha i Lahen i Taotåo låo ti para en li'e' .
42017023	Tiene ki manmasangåni hamyo na siempre en sedda Gui' guini pat guihi na lugåt . Cha'-miyu fana'adulalak para en aligåo Gui' .
42017024	Guini na ha'åni siempre i Lahen i Taotåo kalang låmlam ni mañiñila' ginen un punta gi langet asta i otro .
42017025	Låo fine'na debi di u famadesi meggai ya u marichåsa ni taotåo siha på'go na tiempo .
42017026	Taimanu ha' gi ha'anen ' Noah ' , siempre taiguennåo lokkue' gi ha'anen i Lahen i Taotåo .
42017027	Mañochocho yan manggigimen , mana'asagua , asta i ha'åni anai humålom si ' Noah ' gi atka -- ya anai måtto i dilubio , mandinestrosa siha todu .
42017028	Parehu ha' yan ennåo lokkue' gi ha'anen ' Lot ' : mañochocho yan manggigimen , manmamåmahan yan manmambebende , manmanhåhatsa yan manmanånanom .
42017029	Låo gi ha'åni anai ha dingu si ' Lot ' iya Sudoma , uchan påpa' guafi yan asga' ginen i langet , ya mandenestrosa siha todu .
42017030	" Taiguennåo ha' siempre ayo na ha'åni anai para u mana'matungo' i Lahen i Taotåo .
42017031	Guennåo na ha'åni , yanggen gaigi i taotåo gi hilo' åtof ya gaigi i guinaha-ña gi hålom guma' , ti debi di u tunok para u chule' ; ni i taotåo ni gaigi gi gualo' ti para u bira gui' tåtte para i gimå'-ña .
42017032	Hahasso i assaguan ' Lot ' .
42017033	Maseha håyi ni malago' para u såtba i lina'lå'-ña siempre ha na'falingu ; ya maseha håyi ni ha na'falingu siempre ha såtba .
42017034	Bai Hu sangåni hamyo , guennåo na puengi siempre gaigi dos tåotåo gi un kåtre ; i unu u makonne' låo i otro u mapo'lo ha' .
42017035	Dos na palåo'an u fanggugulek para na'-ñiha ; i unu u makonne' låo i otro u mapo'lo ha' . [
42017036	Dos na lahi u gaigi gi gualo' ; unu u makonne' ya i otro u mapolo' ha' . ] "
42017037	Mafaisen Gui' , " Amånu , Asaina ? " Manoppe Gui' , " Amånu ha' nai gaigi i matai guennåo nai mandadaña' i mantekcho' na påharu . "
42018001	Despues mansinangåni i manapostoles as Jesus ni este na fina'akomparasion , put i para u famfina'nå'gue na u fanmanåyuyot todu i tiempo ya nungka nai u fandenesanima :
42018002	" Eståba un hues gi un songsong ni ti ma'å'ñåo as Yu'os yan tåya ha respepeta tåotåo .
42018003	Gaigi lokkue' guennåo un bi'uda gi mismo songsong ni sigi ha' måtto ha atbororota i hues put i direcho-ña , ' Ayuda yu' ginen i kontrariu-hu ! '
42018004	Åpmam na tiempo ti malago' i hues inayuda gui' , låo put los uttemo ilek-ña entre guiya , ' Maseha ti hu ma'a'ñågue si Yu'os yan tåya hu respepeta tåotåo ,
42018005	bai hu espiha empeñu ya bai hu nå'i este na bi'uda ni direcho-ña sa' meggai atborotutu-ña nu guåhu ; sa' siempre sigi ha' måtto mågi giya guåhu asta ki ha na'o'son yu' ! ' "
42018006	Pues Ha kontenuha i Saina ya ilek-ña , " Ekongok i sinangan ayo i tailayi na hues .
42018007	Ya håfa mohon , kåo ti u faburesi si Yu'os i taotåo-ña yanggen manmåtto giya Guiya ha'åni yan puengi manmanespipiha ayu'du ? Kåo ti u na'lachaddek umayuda siha ?
42018008	Bai Hu sangåni hamyo , siempre mamfenaboresi yan siempre Ha na'chaddek . Låo yanggen måtto mågi i Lahen i Taotåo kåo u fañodda' mohon hinengge guini gi tano' ? "
42018009	Kumuentos si Jesus ni este na fina'akomparasion ya Ha sangåni ayo siha i pumo'lon mamaisa siha na manunas ya manmachatlili'e' i otro tåotåo siha :
42018010	" Dos na tåotåo humånåo hulo' para i templo para u fanåyuyot ; i unu era Farisehu , ya i otro tåotåo kontrebusion .
42018011	I Farisehu ti ha na'tekkon påpa' i ilu-ña ya taiguini tinayuyot-ña , ' Hu nåna'i Håo gråsia , O Yu'os , sa' ti parehu yu' yan i pumalu siha na tåotåo ni manhasupak , mamfafa'baba , manadotteriu -- pat taiguini i taotåo kontrebusion .
42018012	Umayuyunat yu' dos biåhi gi simåna . Manapåpasi yu' dies put siento gi todu i guinaha-hu . '
42018013	Låo i otro tåotåo sumåga ha' gi chago' , ya ti ha atotga ni sikera para u na'talak hilo' i matå-ña gi langet . Hokkok ha' bidå-ña ha påmpan i ha'of-ña ya ilek-ña , ' O Yu'os , gai ma'ase' nu guåhu , ni i'isao . '
42018014	Hengge Yu' , na este na tåotåo humånåo guatu gi gimå'-ña umamigu yan si Yu'os låo i otro åhe' . Sa' maseha håyi ni muna'takhelo' maisa gui' u mana'takpapa' ya håyi muna'takpapa' maisa gui' u mana'takhelo' . "
42018015	Makonne' lokkue' guatu neni siha gi as Jesus para u fampinacha . Anai ma li'e' este ni mandesipulu manlenalåtde ;
42018016	låo si Jesus Ha na'fanma'ågang i fama-gu'on , ilelek-ña , " Sotta i famagu'on ya u fanmamaila' giya Guåhu . Cha'-miyu chumochomma' siha . Estegue' siha iyon-ñiha i Rainon Yu'os .
42018017	Amen , angokko Yu' anai Hu sangåni hamyo na maseha håyi ni ti Ha aksepta i Rainon Yu'os taiguihi i famagu'on ti u fanhålom . "
42018018	Entonses unu gi manmå'gas finaisen Gui' , " Måolek na ma'estro , håfa debi di bai hu cho'gue para bai hu såonåo gi taihinekkok na lina'la' ? "
42018019	Ilek-ña si Jesus nu guiya , " Sa' håfa na un ågang Yu' måolek' ? Tåya' otro måolek na si Yu'os ha' .
42018020	Un tungo' ha' i tinago' siha : ' Cha'-mu uma'abale' . Cha'-mu famumuno' . Cha'-mu fañåñakke . Cha'-mu famaiseknanani ni mandagi . Onra si tatå-mu yan si nanå-mu . ' "
42018021	Manoppe Gui' , " Hu kumple todu este siha desde ki anai påpatgon yu' . "
42018022	Anai Ha hungok si Jesus este ilek-ña nu guiya , " Guaha unu tetehnan debi di un cho'gue . Bende todu i guinaha-mu ya un nå'i i mamopble . Siempre guaha rikeså-mu gi langet . Despues nai un mamaila' ya un tattiyi Yu' . "
42018023	Anai ha hungok este nina'triste gui' , sa' gof riku gui' na tåotåo .
42018024	Anai Ha ripåra si Jesus este ilek-ña , " Gof mapput siempre i riku para u hålom gi Rainon Yu'os !
42018025	Magåhet na mås libiånu i kameyu maloffan gi maddok haguha ki un riku na tåotåo para u hålom gi Rainon Yu'os . "
42018026	Mafaisen Gui' ni mane'ékongok , " Entonses , håyi siña masåtba ? "
42018027	Ha oppe ennåo ya ilek-ña , " Hafa siha emposipble para i taotåo , pusipble para si Yu'os . "
42018028	Ilek-ña si Pedro , " In setta todu i guinahan-måmi para in dalalaki Håo . "
42018029	Estegue' ineppe-ña , " Amen , bai Hu asigura hamyo ni magåhet , tåya ni unu ni dumingu i gimå'-ña , o sino asaguå-ña , o sino che'lu-ña , mañaina-ña pat famagu'on-ña , put i Rainon Yu'os
42018030	ya ti u risibi tåtte meggai guini na lina'la' yan taihinekkok na lina'la' gi mamamaila' na bida . "
42018031	Ha konne' si Jesus i Dosse para i un bånda ya ilek-ña nu siha , " Debi di ta fanhånåo hulo' para Hirusalen på'go kosa ki todu i manmatuge' ni mamprofeta put i Lahen i Taotåo u fanmakumple .
42018032	Siempre mana'enñaihon Gui' guatu gi MamPagånu . Siempre mabotleha , ma'ensutta , yan mato'la'i Gui' .
42018033	Siempre masåolak yan u mapuno' , ya gi mina'tres dihas u lå'la' ta'lo . "
42018034	Tåya' kinemprenden-ñiha put este siha . Ti siña mali'e' para u matungo' håfa ha såsangan , ya ti matungo' i fondamenton i sinangån-ña .
42018035	Anai hihihot giya ' Jericho ' eståba un båchet na matåta'chong gi kanton chålan ume'egagåo .
42018036	Anai ha hungok na maloloffan un linahyan tåotåo mamaisen gui' , " Håfa ayo ? "
42018037	Ma'oppe gui' na si Jesus tåotåo Nasaret maloloffan .
42018038	Umessalåo huyong , " Jesus , Lahen David , gai ma'ase' nu guåhu ! "
42018039	Ayo siha i manggaigi gi sanme'na matågo' gui' para u famatkilu , låo umessalao gui' mås a'gang , " Lahen David , gai ma'ase' nu guåhu ! "
42018040	Pumåra si Jesus ya manågo' na u makonne' i taotåo guatu giya Guiya . Anai hihot esta , finaisen gui' as Jesus ,
42018041	" Håfa malago'-mu para bai Hu cho'gue nu hågu ? " Manoppe , " Asaina , malago' yu' manli'e' . "
42018042	Ilek-ña si Jesus nu guiya , " Risibi i fanatan-mu . I hinengge-mu numa'homlo' håo . "
42018043	Guennåo mismo na mumento mana'fanli'e' gui' ya ha tutuhon tumattiyi si Jesus , ya ha tutuna si Yu'os .
42019001	Humålom si Jesus giya ' Jericho ' sa' para u isgen ennåo na lugåt .
42019002	Eståba guennåo i ma'gas i taotåo kontrebusion , ni na'ån-ña si ' Zacchaeus ' , ya riku gui' na tåotåo .
42019003	Ha kekeli'e' håyi si Jesus , låo dikike' gui' na tåotåo ya ti siña ha li'e' sa' i tropan tåotåo .
42019004	Pues malågu mo'na gi me'nan i linahyan tåotåo ya kumahulo' gi trongkon figos para u li'e' si Jesus , ni para u faloffan guennåo .
42019005	Anai måtto si Jesus guennåo na lugåt tumalakhilo' ya ilek-ña as ' Zacchaeus ' , " Chaddek påpa' , ' Zacchaeus ' , sa' debi di bai Hu såga gi gimå'-mu på'go . "
42019006	Tumunok ensegidas si ' Zacchaeus ' ya magogof ha konne' si Jesus hålom gi gimå'-ña .
42019007	Todu i taotåo siha ni lumi'e' este ma tutuhon manggonggong , " Este na tåotåo humålom mambesita gi gima' un i'isao ! "
42019008	Tumohge hulo' si ' Zacchaeus ' ya ilek-ña ni Saina , " Siñot , ékongok yu' ! Bai hu nå'i lamitå gi guinaha-hu para i mamopble ; ya yanggen guaha hu digiruyi bai hu apåsi gui' tåtte kuåtro buettas . "
42019009	Ilek-ña si Jesus nu guiya , " På'go na ha'åni måtto i satbasion guini na guma' ; guiya este na tåotåo lokkue' disendensian Abrahan .
42019010	I Lahen i Taotåo måtto para u espiha yan para u såtba i manmalingu . "
42019011	Pues mansenangåni as Jesus ayo siha i humungok Gui' ni este na fina'akomparasion . Put i hihihot Gui' esta Hirusalen , hinasson-ñiha na esta ha' para u fåtto i Rainon Yu'os .
42019012	Put ennåo na ilek-ña , " Guaha un må'gas na tåotåo ni humånåo para un chågo' tåno' para guiya rai guennåo ya despues ha bira gui' tåtte gi tano'-ña .
42019013	Ha ågang ya ha nå'i dies na pidason salåppe' kada unu na tentago'-ña ya ilek-ña nu siha , ' Ega'ga ' fan kuånto na ganånsia siña en fa'tinas ni este mientras tataigue yu' . '
42019014	Låo machatli'e' gui' ni achataotåo-ña , ennåo mina' mana'hånåo tentågo' put i para u masangåni , ' Ti yan-måmi este na tåotåo para ma'gas-måmi . '
42019015	" Despues di mana'rai i ma'gas måtto tåtte . Ensegidas ha otden i tentago'-ña siha ni ha nå'i salåppe' para u fanmåtto gi me'nå-ña para u ketungo' kuånto fina'tinas-ñiha .
42019016	Tumohge hulo' i fine'na ya ilek-ña , ' Siñot , mama'tinas yu' dies pidason salåppe' na ganånsia ginen i dies ni un nå'i yu' . '
42019017	Ilek-ña i ma'gas , ' Måolek bidå-mu , yan måolek håo na tentågo' ! Ya put i fiet håo gi mandikike' na kosas , bai hu nå'i håo katgo-mu dies na songsong . '
42019018	I sigundo na tentågo' måtto ya ilek-ña , ' Siñot , mama'tinas yu' singko pidason salåppe' na ganånsia ginen i singko ni un nå'i yu'
42019019	Ilek-ña nu guiya , ' Hågu un engkatgåo ni singko na songsong . '
42019020	I mina'tres na tentågo' måtto guåtu ya ilek-ña , ' Siñot , estegue' i iyo-mu pidason salåppe' ; hu nå'na' potno u falingu .
42019021	Ma'å'ñao yu' nu hågu sa' makkat håo na tåotåo kumontråta . Un chuchule' i ti iyo-mu , un kusesecha i ti tinanom-mu . '
42019022	Ilek-ña nu guiya , ' Båba håo na tentågo' ! Bai hu usa i palabrås-mu mismo para kondenå-hu nu hågu ! Un tungo' ha' na makkat yu' na tåotåo kumontråta , hu chuchule' i ti iyo-ku , hu kusesecha i ti tinanom-hu .
42019023	Put ennåo na rason , sa' put håfa na ti un na'ma'ayao i kepble-ku ? Ya gi finatto-ku bai hu risibi i kepble-ku yan i ganånsia . '
42019024	Despues di ennåo ha sangåni ayo siha i manotohge gi uriya , ' Åmot ennåo ni pidason salåppe' ya en nå'i i mama'tinas dies . '
42019025	Låo ilek-ñiha nu guiya , ' Siñot esta gai kepble gui' dies pidåsu . '
42019026	Låo ilek-ña nu siha , ' Bai Hu sangåni hamyo na ayo siha i mangguaha u fanmanå'i mås ; ya ayo siha i mantåya u fanma'åmot ni didide' na guinahan-ñiha .
42019027	Put ayo siha i ti manmalago' na guåhu rai-ñiha : kenne' mågi guini gi me'nå-hu ya en pino' siha ! ' "
42019028	Despues di Ha sångan si Jesus este humånåo para Hirusalen .
42019029	Anai guaguaguatu giya ' Bethphage' yan Bitaniha gi ekso' ni ma'å'agang Ulibas , Ha na'hånåo dos na disipulu-ña
42019030	yan este na tinago'-ña , " Hånåo hålom gi sengsong ni gaigi tunas gi me'nan-miyu . Gi hinalom-miyu siempre en sedda' un buliku ni magogodde guennåo ni tåya trabiha nai guaha ma'udai . Pila' gidde-ña ya en sigon mågi .
42019031	Yanggen guaha fumaisen hamyo , ' Sa' håfa na en pipila' i ga'ga' ? ' alok , ' Ha nisisita este i Ma'estro . ' "
42019032	Må'pos i dos ni matago'-ñiha ya ma sodda' todu taimanu ha' i sinangån-ña .
42019033	Anai ma pupula' i buliku , ilek-ña i dueñu nu siha , " Sa' håfa na en cheche'gue ennåo ? "
42019034	Ma esplika na Ha nisisita i ma'estro .
42019035	Despues ma konne' i ga'ga' guatu gi as Jesus , ya anai ma tåmpe ni magagon-ñiha , ma ayuda si Jesus para u ma'udai .
42019036	Ma huto' i magagon-ñiha gi chalan mientras humåhanåo mo'na ;
42019037	ya anai tototonok ginen i beka' i Ekso' Ulibas , enteru i inetnon mandesipulu ma tutuhon manmagof ma tutuna si Yu'os a'gang put i lini'e'-ñiha na fuetsa ,
42019038	ilek-ñiñiha : " U matuna Gui' ni mamamaila' komu rai gi na'an i Saina ! Pås gi langet yan gloria gi yahululo' ! "
42019039	Unos Kuåntos MamFarisehu gi entalo' i linahyan ilek-ñiha nu Guiya , " Ma'estro , lalåtde i disipulu-mu . "
42019040	Manoppe Gui' , " Bai Hu sangåni hamyo na yanggen para u fanmamatkilu siha pues i acho' siha u fanessalao . "
42019041	Humatguatu si Jesus gi siudå ya anai Ha li'e' Ha tångse ilelek-ña ,
42019042	" Yanggen mohon un tungo' på'go håfa manisisita para pås ! Låo ti siña un li'e' !
42019043	Mamamaila' i ha'åni siha anai siempre un maridondeha ni maninimigu-mu , un mapongle , un mafutot , yan un ma'agululumi ginen todu i banda .
42019044	Siempre un masen yammak hågu yan i taotåo siha gi sanhalom i kellåt-mu ; ti u mana'sopbla ni un granon åcho' guennåo na lugåt , sa' ti un ripåra i tiempo anai måtto si Yu'os para un sinåtba ! "
42019045	Humalom si Jesus gi templo ya Ha tutuhon dumulalak huyong i kumetsiånte ilelek-ña ,
42019046	" Matuge' gi Eskretura na ilek-ña si Yu'os , ' I gimå'-hu para u ma'ågang guma' manayuyot Låo hamyo en fa'liheng i mansakke' siha ! ' "
42019047	Mama'nåna'gue Gui' gi uriyan i Templo kada diha . Mientras tånto i manmå'gas mamåle' yan i maneskribas yan kon todu i manmå'gas i taotåo siha ma espipiha manera anai siña u mapuno' Gui' ,
42019048	låo ti ma hulat manmañodda' , sa' enteru i taotåo siha ma e'ékongok Gui' yan ma dalalalaki i fino'-ña .
42020001	Un diha anai Ha fa'nåna'gue si Jesus i taotåo siha gi templo ya Ha pruklålama i Maolek na Nutisia , i manmå'gas mamåle' yan i MamFarisehu , mañisiha yan i manåmko' , manmåtto guatu giya Guiya
42020002	yan este na finaisen-ñiha , " Sangåni ham , håyi gai åoturidåt na Un chocho'gue este siha ? Kumeke'ilek-ña , håyi umåoturisa Håo ? "
42020003	Manoppe Gui' , " Maila' ya Guåhu bai Hu faisen hamyo un kuestion :
42020004	Kåo ginen as Yu'os mågi pat ginen i taotåo i baotismon Juan ? "
42020005	Mangkomferensia siha un råtu ya durånte ennåo guaha umålok , " Yanggen ta oppe na , ' Ginen as Yu'os' siempre ilek-ña , ' Pues sa' håfa na ti manmanhongge hamyo ? ' ;
42020006	ya yanggen ilek-ta , ' Ginen i taotåo' , siempre manma'åcho' hit ni linahyan , sa' masen hongge na si Juan prufeta gui' . "
42020007	Mana'påra ha' guennåo ya ilek-ñiha na ti ma tungo' ginen manu mågi .
42020008	Ilek-ña si Jesus nu siha , " Entonses ni Guåhu , ti bai Hu sangåni hamyo ginen manu mågi i åoturidåt na Hu chocho'gue este siha . "
42020009	Pues Ha tutuhon si Jesus sumangåni i taotåo siha ni este na fina'akomparasion : " Guaha un tåotåo ni manatme gualo' ubas , ya ha na'ma'atkila ni unos kuåntos lancheru , ya humånåo anakko' na tiempo .
42020010	Gi tiempon kusecha ha na'hånåo un tentågo' para i manmanatkikila na lancheru para u risibi ginen siha i patte-ña gi kusecha ; låo ma'añña gui' ya mana'hånåo sin håfa .
42020011	Ha na'hånåo i sigundo na tentågo' ya kon todu guiya lokkue' ma'aña . Guiya lokkue' mana'hånåo sin håfa , despues di mamattråta gui' .
42020012	Numa'hanåo ha' ta'lo mina'tres , ya guiya lokkue' mamattråta åntes di u madulalak .
42020013	I dueñon i gualo' ha faisen maisa gui' , ' Håfa bai hu cho'gue på'go ? Siña ha' buente yanggen hu na'hånåo i lahi-hu ni hu guaiya , siempre ma respeta gui' . '
42020014	" Låo ayo i manmanatkikila' na lancheru anai ma li'e' i lahi-ña , ilek-ñiha entre siha , ' Guiya este i irideru . Maila' ya ta puno' gui' kosa ki u iyo-ta i irensia . '
42020015	Gi este , ma båtsala gui' huyong ginen i gualo' ya ma puno' gui' . Håfa na desgråsia hinasson-miyu para u cho'gue i dueñon i gualo' nu ayo i manmanatkikila' ?
42020016	Bai hu sangåni hamyo . Siempre ha na'fampåra ayo siha i manmanatkikila' ya u na'ma'atkila ni otro lancheru i gualo' . " Anai ma hungok este ilek-ñiha , " Ti u sedi si Yu'os este ! "
42020017	Maninatan siha direktamente as Jesus ya ilek-ña , " Håfa kumeke'ilek-ña i Eskretura anai ha sångan , ' I acho' ni marichåsa ni manmanhåhatsa guma' mama' i prensipåt na åcho' gi gima' ? '
42020018	" I taotåo ni poddong gi hilo' ennåo na åcho' u mångto' mayamak-ña . Siempre manmama'potbos ayo siha i mamoddong guennåo . "
42020019	Anai mahungok este ni maneskribas yan i manmå'gas mamåle' manmalago' na u mago'te Gui' , låo manma'å'ñao ni taotåo siha . Ma sen komprende na siha mansenasangan as Jesus .
42020020	Anai mananangga i apottonidat-ñiha , manna'hånåo sikretu na tentågo' siha kado' manunas na lalåhi put i para u mana'kegoddon si Jesus ginen i fino'-ña , kosa ki siña ma entrega Gui' guatu gi ufisina yan gi aoturidåt i Rumånu .
42020021	Ma prisenta giya Guiya este na prublema , " Ma'estro , in tingo' na i fino'-mu siha yan i dottrinå-mu mandenanche , ya ti ma'å'ñao Håo ni håyi låo mama'nåna'gue Håo ni chachalan Yu'os gi minagåhet .
42020022	Kåo kombeni na bai in fanmanapåsi kontrebusion para i emperadot pat sino åhe' ? "
42020023	Ha tungo' si Jesus na makekelaime Gui' pues ilek-ña ,
42020024	" Na'li'e' Yu' un pidason salåppe' . Håyi gái ilu este ? Håyi gai tinige' gaigi guini ? " Manmanoppe siha , " Si Caesar , "
42020025	put este ilek-ña , " Entonses apåsi si Caesar ni iyon Caesar , låo apåsi si Yu'os ni iyon Yu'os . "
42020026	Ti mana'siña malaime Gui' gi me'nan todu i taotåo ginen i fino'-ña . Nina'fandesganåo ni ineppe-ña ya nina'fanmamatkilu .
42020027	Unos kuåntos ' Sadducees ' ( ayo i umå'alok na tåya risureksion ) manmalak mo'na para u ma faisen si Jesus ni este na kuestion :
42020028	" Ma'estro , manågo' si Moises na debi di u assagua i taotao yan i asaguan i che'lu-ña yanggen måtai i che'lu-ña ya tåya patgon-ñiha ya u famoksai tinatte para i che'lu-ña .
42020029	Entonses guaha siette na mañe'lu .
42020030	I fine'na umassagua ya måtai sin påtgon .
42020031	Despues i sigundo na che'lu umassagua yan i bi'uda , despues i mina'tres , yan taiguennåo påpa' . Todu i siette manmåtai sin u fanggái famagu'on .
42020032	Put los uttemo måtai i bi'uda mismo .
42020033	Yanggen manlå'la' ta'lo i manmåtai håyi gái assagua gui' . Hahasso na todu i siette umasagua gui' . "
42020034	Mansenangåni siha as Jesus , " I famagu'on på'go na tiempo mana'asagua ya mana'fanagon assagua ,
42020035	låo åhe' ti ayo siha i manmakonsidera na mamiresi manmanå'i sagan-ñiha gi mamamaila' na tiempo yan i risureksion ginen i manmåtai .
42020036	Siempre manmama'ånghet siha ya ti u fanmåtai . Siha i famagu'on Yu'os sa' manlåla ginen i finatai .
42020037	Ha na'annok si Moises na mana'fanlåla'la' ta'lo i manmåtai gi tinige' put i trongkon dikike' anai ha ågang i Saina i Yi'os Abrahan , yan i Yi'os Isaac , yan i Yi'os Jacob .
42020038	Ti Yu'os i manmåtai si Yu'os , låo Yu'os i manlåla'la' . Todu manlåla'la' para Guiya . "
42020039	Unos kuåntos gi maneskribas manmanoppe , " Måolek sinangån-mu , Ma'estro . "
42020040	Ti ma atotga ma faisen Gui' otro ta'lo .
42020041	Entonses , ilek-ña si Jesus nu siha , " Håfa na ilek-ñiha na lahen David i Misihas ?
42020042	Na ti ilek-ña si David gi såtmo , ' I Saina ilek-ña ni Saina-hu : fatå'chong gi agapa-hu
42020043	asta ki u polo' i inimigu-mu komu oddas åddeng gi papa' i addeng-mu . '
42020044	" Entonses , yanggen ha ågang Gui' si David , Saina , håfa taimanu na para u lahi-ña i Misihas ? "
42020045	Gi me'nan todu i taotåo siha ilek-ña si Jesus ni mandesipulu-ña ,
42020046	" Gof adahi hamyo ni maneskribas , ni yan-ñiha manlåoya gi kapan-ñiha , ya manmasaluda gi pupbleku , yan i yamo'nana na tå'chong gi sinagoga , yan onråo na tå'chong gi gipot siha .
42020047	Este siha na tåotågui ma chuchule' bentåha gi mambe'uda mientras manmananaitai mananakko' na tinayuyot put i para u fanmali'e' . Siha mås addet kastigon-ñiha . "
42021001	Tumalakhilo' si Jesus ya Ha li'e' i manriku mapopo'lo hålom gi kahon i limosnan-ñiha .
42021002	Ha li'e lokkue' un popble na bi'uda ha sahguan i limosna-ña dos pidason salåppe' .
42021003	Put este na ilek-ña , " Bai Hu asigura hamyo na mås meggai limosna-ña este i pepble na bi'uda ki todu i pumalu .
42021004	I pumalu manmanlimosna ginen i sepblan-ñiha , låo este na bi'uda mannå'i ginen i pinepble-ña ; ha na'enñaihon todu i guinaha-ña para i lina'lå'-ña . "
42021005	Guåha mangombetsasiosion put i templo na ma'adotna ni mangguaguan siha na åcho' yan i inifresen i taotåo siha . Ilek-ña si Jesus ,
42021006	" Put este siha i en hahasso -- siempre u fåtto i ha'åni ya tåya ni un åcho' u mana'sopbla gi hilo' otro åcho' , låo todu u fanmayulang påpa' . "
42021007	Pues mafaisen Gui' , " Ma'estro , ngai'an nai para u masusedi este ? Yan håfa na siñåt para u annok na para u masusedi este ? "
42021008	Manoppe si Jesus , " Gof adahi hamyo ya cha'-miyu fanmafa'bababa . Meggai para u fanmåtto ma'u'usa i na'ån-hu ilek-ñiñiha , ' Guåhu ennåo' yan ' Måtto esta i ha'åni . ' Cha'-miyu dalalaki siha .
42021009	Cha'-miyu lokkue' nina'fanatborotåtåo yanggen en hingok put gera pat ribulasion . Este siha debi di u fanmåsusedi fine'na , låo i uttemon i tano' ti para u masusedi ensegidas . "
42021010	Ilek-ña nu siha ta'lo , " U fanmumu i nasion kontra otro nasion yan i raino kontra otro raino .
42021011	Siempre guaha mandångkolo na linao , peste yan ha'ilas gi todu i lugåt ya u fanannok gi langet manna'ma'ñåo yan mandångkolo na siñåt siha .
42021012	Låo åntes di u masusedi este , siempre manma'aña yan manmapetsigi hamyo , manmasita hamyo gi sinagoga yan gi kalabosu , siempre manmakonne' hamyo guatu gi kotte gi me'nan manrai yan maga'låhi siha put i na'ån-hu .
42021013	Siempre manmakonne' hamyo para en fantestigu put i na'ån-hu .
42021014	Låo gof komprende este ya cha'-miyu fanchachathinasso kåo håfa para en sangan ,
42021015	sa' Guåhu bai Hu nå'i hamyo ni palåbras yan minalåte' ni tåya gi akontran-miyu siha u ginanna pat u kinentra .
42021016	Siempre mantrenaiduti hamyo ni mañainan-miyu , mañe'lon-miyu , parentes-miyu yan amigon-miyu , ya guaha giya hamyo siempre u fanmapuno' .
42021017	Todu siempre chumatli'e' hamyo put Guåhu ,
42021018	låo ti u mana'låmen ni un gapotulu gi ilon-miyu .
42021019	Ginen i minesngon yan pinasensia nai u masåtba i lina'la'-miyu .
42021020	" Yanggen en li'e' na maridondeha ni sendålu siha iya Hirusalen , tingo' na esta hihot i mayu'lång-ña .
42021021	Ayo siha i manggaigi giya Hudeha guihi na tiempo debi di u fanmalågu para i ekso' sabåna ; ayo siha i manggaigi gi hålom i siudå debi di u fanhuyong ; ayo siha i manggaigi gi halom tåno' mungnga mabira siha tåtte .
42021022	Este na ha'åni siha ha'anen manapåsi , anai para u fanmakumple todu i esta manmatuge' .
42021023	" Manna'mase' i famalåo'an ni manmapotge' pat mannana'susu guennao siha na ha'åni ! Siempre manaddet na minasa'pet gi tano' yan i linalålo' kontra este siha na tåotåo .
42021024	Guåha siha u fanmapuno' ni sapble yan i pumalu siha u fanmakonne' presu ginen i entalo' i MamPagånu . Ya i MamPagånu u magacha' iya Hirusalen asta ki makpo' i tiempon-ñiha .
42021025	" U annok siñåt gi atdao , gi pilan yan gi puti'on . Nasion siha manchachathinasso guini gi tano' , ya nina'fanatborotåtåo ilon-ñiha put i burukan i tasi yan i napu .
42021026	Guaha tåotåo siha u fanmåtai put i mina'å'ñåo-ñiha ni para u fanmasusedi guini gi tano' . I nina'siñan i langet siha u fanmayengyong .
42021027	Despues di este , u mali'e' ni taotåo siha i Lahen i Taotåo mamamaila' gi hilo' i mapagåhes yan dångkolon fuetsa yan gloria .
42021028	Yanggen matutuhon manmasusedi este siha , fanohge tunas yan na'fanngaha' i ilon-miyu , sa' esta hihot i mana'libren-miyu . "
42021029	Despues mansenangåni siha as Jesus un fina'akomparasion : " Ripåra ha' i trongkon figos , o sino maseha håfa na trongko .
42021030	Yanggen en lili'e' na manmambinga , en tingo' na hihihot i tiempon maipi .
42021031	Taiguennåo ha' lokkue' yanggen en li'e' na manmasusesedi este siha i Hu sangåni hamyo , tingo' na hihot esta i Rainon Yu'os .
42021032	Amen , maila' ya bai Hu sangåni hamyo ni este : ti u fåkpo' este i prisente na hinirasion asta ki manmakumple este siha .
42021033	I langet yan i tano' u hokkok , låo i fino'-hu ti u hokkok .
42021034	" Gof adahi hamyo na u fambenila espiriton-miyu ni minagof tåno' , yan botlacherihas yan kosas tåno' siha . Este na na'ma'ñåo ha'åni siempre manhenigef hamyo kalang okkodu .
42021035	Este i Hu såsangan na ha'åni u fåtto gi hilo' todu i mañåsaga gi hilo' tåno' .
42021036	Pues gof adahi hamyo . Fanmanåyuyot sesso ya en fanmanå'i minetgot para en faneskåpa ginen i para u fanmasusedi , yan en fanohge fitme gi me'nan i Lahen i Taotåo . "
42021037	Durånte i ha'åni mama'nåna'gue si Jesus gi Templo , ya yanggen puengi Ha didingu i suidå para u deskånsa gi Ekso Ulibas .
42021038	Ya gi taftaf ogga'an manmåfatto i taotåo siha guatu giya Guiya gi Templo para u ma'ékongok Gui' .
42022001	Esta hihihot i Gipot i Pån sin Libadura ni mås matungo'-ña komu Påsgua ,
42022002	ya manmanespipiha rason i manmå'gas mamåle' yan i maneskribas para u mapuno' si Jesus ; låo manma'å'ñao ni taotåo siha .
42022003	Entonses hinatme as Satanås si ' Judas ' ni ma'å'agang Iskarioti , unu gui' gi Dosse .
42022004	Humånåo para u fangontråta yan i manmå'gas mamåle' yan i ufisiåt siha para taimanu entrega-ña as Jesus guatu giya siha .
42022005	Mansen magof siha ya mangonfotme na u manå'i gui' salåppe' .
42022006	Ha aksepta este si ' Judas ' , ya manespipiha aputtunidå taimanu para entregå-ña as Jesus sin u guaha håfa na atborotu .
42022007	Måtto i ha'anen i Pån sin Libadura anai para u masakrifika i kinilon Påsgua .
42022008	Put este na Ha na'hånåo si Jesus si Pedro yan si Juan yan este na tinago-ña , " Hånåo ya en pripåra i senan Påsgua para hita . "
42022009	Ma faisen Gui' , " Månu malago'-mu nai para in pripåra ? "
42022010	Maninesplikåyi siha taiguini , " Gigon humålom hamyo gi siudå , siempre manasodda' hamyo yan un tåotåo ni mangingilili taron hånom . Dalalaki gui' asta i gima' ni humålom , ya en sangåni i gái gima' ,
42022011	' Mamamaisen i Ma'estro : Kåo guaha guini un kuåtton bisita anai siña mañocho ham yan i mandesipulu-hu ni senan Påsgua ? '
42022012	Siempre mamfina'nu'i hamyo ni taotåo un kuåtto gi sigundo bibenda , ni dångkolo yan kabåles todu i kosas . Este na kuåtto para en pripåra . "
42022013	Humånåo i dos ya ma sodda' todu taimanu ha' i mansenangåni siha ; ya guini nai ma pripåra i senan Påsgua .
42022014	Anai måtto i ora , matå'chong si Jesus gi lamasa yan i manapostoles-ña .
42022015	Ya ilek-ña nu siha , " Hagas ha' malago' Yu' kumånno' este na Påsgua yan hamyo åntes di Hu famadesi .
42022016	Bai Hu sangåni hamyo , ti bai Hu kånno' este ta'lo asta ki makumple gi Rainon Yu'os . "
42022017	Pues , Ha chule' i kålis , mannå'i gråsia ya ilek-ña , " Chile' este ya en fanapatte entre hamyo ;
42022018	sa' bai Hu sangåni hamyo , na ti bai Hu gimen ni chigo' i fruta asta ki måtto i Rainon Yu'os . "
42022019	Despues Ha chule' i pån ya mannå'i gråsia , Ha ipe' ya Ha nå'i siha , ilek-ña , " Guiya este i tataotåo-hu ni para u mana'enñaihon para hamyo . Che'gue este para en hahasso Yu' . "
42022020	Taiguennåo ha' bidå-ña lokkue' nu i kåles despues di mañocho , ya ilek-ña mientras Ha chocho'gue , " Este na kåles Guiya i nuebu na testamento gi hagå'-hu , ni para u machuda'ñaihon para hamyo .
42022021	" Ya på'go gaigi guini gi lamasa yan Guåhu i kannai i taotåo ni para u traiduti Yu' .
42022022	I Lahen i Taotåo Ha dalalalaki ayo siha i esta manma'apunta na u fanmasusedi nu Guiya , låo matdesion para ayo na tåotåo ni put guiya' na matraiduti Gui' . "
42022023	Pues ma tutuhon manafaisen entre siha håyi para u fina'tinas ennåo gi entalo'-ñiha .
42022024	Kumahulo' un kuestion i mandesipulu put håyi para u mås må'gas gi entalo'-ñiha .
42022025	Låo ilek-ña nu siha , " I manrai siha guini gi tano' ma'o'otden i taotåo-ñiha siha . Ayo siha i guaha åoturidåt-ñiha manma'å'alok ayudånte .
42022026	Låo ti siña na u taiguennåo para hamyo . Po'lo ya i takhelo' gi entalo'-miyu u fama'un påtgon , ya i ma'gas u fama'un tentågo' .
42022027	Håyi gi magåhet mås takhelo' -- ayo i gaigi gi lamasa pat ayo i mañeñetbe ni nengkanno' ? Na adda ti ayo i gaigi gi lamasa ? Låo Guåhu gaigi Yu' gi entalo'-miyu komu ayo i sumesetbe hamyo .
42022028	" Hamyo ayo i mamfiet nu Guåhu durånte anai matetenta Yu' .
42022029	Ya Guåhu bai Hu entrega hamyo ni Raino ni esta Ha entrega Yu' si Tatå-hu .
42022030	Gi Raino-ku , siempre mañocho yan manggimen hamyo gi lamasa-hu ya en fanmatå'chong gi tronu para en hisga i dosse na rasan Israhet . "
42022031	I Ilek-ña si Jesus , " Simon , Simon ! Hahasso na esta si Satanås ha gågåo Yu' nu hågu para un tinafye kalang trigu .
42022032	Låo esta manåyuyot Yu' put hågu kosa ki ti u falingu i hinengge-mu . Låo hågu debi di un na'famfitme i hinenggen i mañe'lu-mu siha . "
42022033	Ilek-ña si Pedro nu Guiya , " Asaina , listo yu' para bai hu dalalaki Håo achokka' para bai hu mapresu pat para bai hu måtai . "
42022034	Manoppe si Jesus , " Bai Hu sangåni håo , Pedro , na ti u o'o' i gayu på'go na ha'åni asta ki un puni tres biåhi na un tungo' Yu' . "
42022035	Mamfenaisen siha as Jesus , " Anai Hu na'fanhånåo hamyo para en che'gue una kosa sin pottamuneda pat maleta o sino sandålias , kåo guaha fattan-miyu ? " Manmanoppe siha , " Tåya' ni håfafa ha' . "
42022036	Ilek-ña nu siha , " Pues på'go , ayo na tåotåo i gai pottamuneda debi di u kilili ; parehu ha' yan i gai maleta . Ya i taotåo ni tai såpble debi di u bende i saku-ña ya u famåhan unu .
42022037	Bai Hu sangåni hamyo ni håfa ileklek-ña i Eskretura , ' Ha dañña'í i destinon i mankriminåt siha' , na debi di para u makumple este giya Guåhu , sa' håfa i manmatuge' para u fanmasusedi nu Guåhu esta hihihot para u fanmakumple . "
42022038	Ilek-ñiha nu Guiya , " Asaina , estegui' dos såpble ! " Manoppe Gui' , " Nahong esta . "
42022039	Pues humuyong si Jesus ya humånåo guatu , para i Ekso Ulibas , komu Ha chocho'gue kalang kostumbre ya ma dalalaki Gui' ni mandesipulu-ña .
42022040	Anai måtto guennåo ilek-ña nu siha , " Fanmanåyuyot ya mungnga manhålom gi tentasion . "
42022041	Pues sumuha ginen siha ennåo kåsi na destånsia i un dinaggao åcho' , ya dumimu påpa' ya taiguini tinayuyot-ña :
42022042	" Tåta , yanggen este malago'-mu , na'suha este na kåles ginen Guahu ; låo åhe' ti i malago'-hu sino ki i malago'-mu u macho'gue . "
42022043	Finattoigue Gui' ni un ånghet ginen i langet para u nina'metgot .
42022044	Gi piniti-ña manåyuyot yan todu i nina'siñå-ña , ya i masahalom-ña mama'håga' ni tutuho' gi edda' .
42022045	Despues kumahulo' Gui' ginen i tinayuyot-ña ya humånåo guatu gi mandesipulu-ña , ya mansenedda' siha manmamaigo' , nina'fanyayas siha ni piniten-ñiha .
42022046	Ilek-ña nu siha , " Sa' håfa na manmamaigo' hamyo ? Fanmakmåta , ya en fanmanåyuyot nuseha en fanhålom gi tentasion . "
42022047	Anai trabiha kumuekuentos Ha' si Jesus måtto un linahyan tåotåo mangkinekenne' siha ni un tåotåo ni na'ån-ña si ' Judas ' , unu gui' gi Dosse . Malak guatu gi as Jesus para u toktok Gui' .
42022048	Ilek-ña si Jesus nu guiya , " ' Judas ' , kåo para un traiduti i Lahen i Taotåo put un chiku ? "
42022049	Anai ma li'e' ni mangga'chong Jesus siha håfa para umasusedi , ilek-ñiha , " Asaina , kåo siña in isa i sapble . "
42022050	Unu giya siha humåhnanåo ya ha få'om i tentågo' i Mås Magas Påle' ya ha utot i agapa' na talanga-ña .
42022051	Ilek-ña si Jesus para u oppe i kuestion-ñiha , " Båsta ! " Despues Ha pacha i talanga ya Ha na'homlo' i taotåo .
42022052	Låo ilek-ña si Jesus nu ayo siha i manmåtto kontra Guiya -- era i manmå'gas mamåle' , i manmå'gas i guatdian i Templo , yan i manåmko' , " Adda kriminåt Yu' na manmåtto hamyo put Guåhu manma'å'atmas ni sapble yan galuti ?
42022053	Anai manhihita kada diha gi Templo tåya nai en hatsa i kannai-miyu kontra Guåhu . Låo estegue' på'go i oran-miyu anai manggåganna i hinemhom ! "
42022054	Ma'aresta ya makonne' si Jesus ya manhånåo guåtu gi gima' i Mås Magas Påle' , mientras tåtatte si Pedro lachago' ha' na destånsia tåtte .
42022055	Despues di un råtu matotnge i guafi gi ta'lo gi kabisera ya manmatå'chong gi uriya , ya si Pedro matå'chong gi entalo'-ñiha .
42022056	Lini'e' gui' ni unu gi muchåcha ginen i ininan i guafi na matåta'chong . Dochon i inatan-ña i palåo'an , ya ilek-ña , " Sumisiha este na tåotåo yan si Jesus . "
42022057	Ha puni este ya ilek-ña , " Palåo'an , ti hu tungo' este na tåotåo . "
42022058	Un råtu ta'lo maloffan guaha otro lumi'e' gui' ya ilek-ña , " Unu håo gi entalo'-ñiha . " Låo ilek-ña si Pedro , " Åhe' , siñot , ti guåhu ! "
42022059	Una ora despues di ennåo guaha otro kumuentos mås siguru , " Gof siguru na este na tåotåo sumisiha yan si Jesus , sa' tåotåo Galileha gui' . "
42022060	Manoppe si Pedro , " Amigu , ti hu tungo' håfa un kekesangan . " Ennåo mismo na ora anai ha sångan este , umo'o' un gåyo .
42022061	Ha bira Gui' i Saina ya Ha atan si Pedro , ya ha hasso si Pedro i fino' i Saina anai sinangåni gui' , " Åntes di u o'o' i gayu på'go na ha'åni siempre tres biåhi esta un punenñaihon Yu' . "
42022062	Humuyong ginen ennåo si Pedro ya kumasao sen piniti .
42022063	Mientras tånto i lalåhi siha ni gumuåguatdia si Jesus mabotleleha Gui' para u fañålek .
42022064	Ma bendas i matå-ña fine'na , ya ma patmåda Gui' , ya despues ma faisen Gui' : " Fama'profeta fan ; ya un sångan håyi pumatmåda Håo ? "
42022065	Ya meggai na ensutto ma sangåni Gui' .
42022066	Gi chatanmak manetnon ta'lo i manåmko' , i manmå'gas mamåle' , yan i maneskribas . Gigon ha' makonne' Gui' guatu gi me'nan i konsilio , ilek-ñiha ,
42022067	" Sangåni ham , kåo Hågu i Misihas ? " Manoppe Gui' , " Yanggen Hu sangåni hamyo , ti en hengge Yu' ,
42022068	ya yanggen Hu kuestiona hamyo , ti en eppe Yu' .
42022069	Este ha' bai Hu sångan : Desde på'go para mo'na , i Lahen i Taotåo u chule' i ta'chong-ña gi agapa' i Nina'siñan Yu'os . "
42022070	Pues manchagigu manmamaisen , " Entonses na adda Lahen Yu'os Håo ? " Manoppe Gui' , " Hamyo sumåsangan ennåo . "
42022071	Ilek-ñiha , " Sa' put håfa na ta nisisita testigu ? Ta hungok esta ginen i pachot-ña mismo . "
42023001	Pues mangahulo' enteru i linahyan tåotåo ya makonne' si Jesus guatu gi me'nan Pilåto .
42023002	Ma tutuhon i finaila'-ñiha ilek-ñiñiha , " In sedda' na este na tåotåo Ha na'kekelachi i nasion , Ha kokontra i ma'apåsen i kontrebusion para si ' Caesar ' , ya ilelek-ña na Guiya i Misihas , i rai . "
42023003	Finaisen Gui' as Pilåto , " Kåo Hågu i rai i ManHodihos ? " Manoppe Gui' , " Hågu sumångan ennåo . "
42023004	Ilek-ña si Pilåto nu i manmå'gas mamåle' yan i linahyan tåotåo , " Tåya' kåosa sinedda'-hu kontra este na tåotåo . "
42023005	Låo ma ensisti ni taotåo , " Ha atbororota i taotåo siha ni fina'na'gue-ña gi todu iya Hudeha , desde Galileha , ayo nai Ha tutuhon , asta este mismo na lugåt . "
42023006	Anai ha hungok este si Pilåto mamaisen kåo tåotåo Galileha este ;
42023007	anai ha tungo' na gaigi este na tåotåo gi papa' i nina'siñan Hirodes , nina'hånåo Gui' guatu as Hirodes , ni gaigi gui' lokkue giya Hirusalen guennåo na tiempo .
42023008	Nina'sen magof si Hirodes anai ha li'e' si Jesus . Åpmam tiempo esta desde ki malago' na u li'e' si Jesus sa' put i hiningongok-ña siha kuentos , ya ha diseseha na u fanli'e' milågru .
42023009	Ha kuestiona si Jesus la'anakko' ha' na tiempo , låo tåya ineppe-ña si Jesus .
42023010	I manmå'gas mamåle' , yan i maneskribas duru ma akusa Gui' .
42023011	Si Hirodes yan i guatdiå-ña siha ma mattråta yan ma despresia Gui' , ya despues di ennåo ma tåmpe Gui' ni un buniton magågu ya mana'hånåo Gui' tåtte as Pilåto .
42023012	Si Hirodes yan si Pilåto , ni hagas uma'akontra , umamigu guennåo mismo na ha'åni .
42023013	Pues ha na'fandaña si Pilatos i manmå'gas mamåle' , i manmå'gas i taotåo , yan i taotåo siha ,
42023014	ya ilek-ña nu siha , " En kenni'i' yu' ni este na tåotåo mågi guini gi me'nå-hu sa' put i Ha na'fanatborotåtåo i taotåo siha . Esta hu eksamina Gui' gi me'nan-miyu ya tåya sinedda'-hu kontra Guiya sigun i finaila'-miyu .
42023015	Ni si Hirodes tåya sinedda'-ña , sa' estegue' na ha na'hanågui hit mågi ; gof klåru na tåya bidå-ña este na tåotåo na debi di u måtai .
42023016	Pues bai hu sotta Gui' , despues di hu fa'nå'gue Gui' un leksion . " [
42023017	Gi tiempon gupot kostombre-ña si Pilåto sumottayi i taotåo siha un presuneru -- måseha håyi malago'-ñiha . ]
42023018	Manessalao i linahyan tåotåo , " Nasuha este na' tåotåo ; sottåyi ham as Baråbas ! "
42023019	Este as Barabas mapresu sa' put manutuhon plaitu gi siudå yan put i mamuno' .
42023020	Mangkuinentusi siha ta'lo as Pilåto , sa' put i malago' gui' na u sotta si Jesus .
42023021	Låo manessalao tåtte , " Klåba Gui' , klåba Gui' ! "
42023022	Ilek-ña ta'lo nu siha mina'tres biåhi , " Håfa na tailayi bidå-ña este na tåotåo ? Tåya' sinedda'-hu giya Guiya na debi di u mapuno' . Pues bai hu såolak Gui' ya despues bai hu sotta . "
42023023	Låo manessalao ya ma dimånda na u maklåba Gui' , ya mumås a'gang i essalåo-ñiha ya manlalålalo' .
42023024	Pues manotden si Pilåto na u macho'gue i minalago'-ñiha .
42023025	Ha sotta i ginagåo-ñiha , ni mapresu put mumu yan mamuno' , ya mannina'i siha as Jesus para u ma cho'gue håfa malago'-ñiha nu Guiya .
42023026	Mientras makokonne' si Jesus huyong , mago'te si Simon Sirinehu ni kåkakalom ginen i lancho . Mana'uma si Simon ni kilu'os para u kåtga gi tatten Jesus .
42023027	Un dångkolon linahyan tåotåo tumattitiyi Gui' , kon todu famalåo'an ni pumåpampan kurason-ñiha yan mampeniniti nu Guiya .
42023028	Ha bira Gui' si Jesus ya mansenangåni siha , " Famalåo'an Hirusalen , cha'-miyu fanåtanges put Guåhu . Fanånges put hamyo yan put i famagu'on-miyu .
42023029	Mamamaila' i tiempo anai siempre u ma'ålok , ' Mandechosa i ti mamfafañågu , yan i tiyan ni ti chumagi mangåtga , yan i sisu ni ti numa'susu . '
42023030	Ennåo nai siempre matutuhon masangåni i ekso' sabåna , ' Hokse ham ! ' ; yan i ekso' , ' Tåmpe ham ! '
42023031	Yanggen masusedi este siha gi betde na halom tåno' , håfa mohon u masusedi gi anglo' ? "
42023032	Dos na kriminåt makokonne' yan si Jesus para u fanmaklåba .
42023033	Anai manmåtto gi lugåt ni mafa'nana'an Lugåt Kalabera , maklåba Gui' guennåo yan kon todu i dos kriminåt , unu gi agapå'-ña ya i otro gi akaggue-ña .
42023034	[ Ilek-ña si Jesus , " Tåta , asi'i siha ; ti matungo' håfa machocho'gue . " ] Madibidi i magagu-ña , ya marifa .
42023035	Manotohge i taotåo siha guennåo mane'ega' , ya i manmå'gas siha manotohge guennåo ma botleleha Gui' ilek-ñiñiha , " Ha na'fanlibri i pumalu siha ; sotta ya u na'libren maisa Gui' yanggen Guiya i Misihas ginen as Yu'os , i ma'ayek . "
42023036	I sendålu siha lokkue' ma fa'chalek Gui' , mangguaguaguatu giya Guiya para u ma ufresi ni ma'aksom na binu
42023037	ilek-ñiñiha , " Yanggen Hågu i Rai i ManHodihos , na'libren maisa Håo . "
42023038	Eståba un tinige' gi hilo' i ilu-ña , " Guiya este i Rai i ManHodihos . "
42023039	Unu gi kriminåt ni uma'akalaye' gi kilu'os chinatfinu'i Gui' , " Na adda ti Hågu i Misihas ? Pues na'libre Håo yan hami . "
42023040	Låo linalåtde Gui' nu i otro , " Adda tai ma'a'ñao håo as Yu'os , na adda ti un lili'e' na parehu na sentensia nai manggaigi hit ?
42023041	Hita , hunggan , ta miresi . Hita ta apåpasi håfa bidå-ta , låo este na tåotåo tåya båba bidå-ña . "
42023042	Despues ilek-ña , " Jesus , hahasso yu' yanggen måtto Håo gi Raino-mu . "
42023043	Manoppe si Jesus , " Amen , bai Hu asigura håo : på'go na ha'åni u ta hita na dos giya paradisu . "
42023044	Esta hihot talo'åni , ya un hinemhom tumåmpe todu i tano' asta i despues di talo'åni sa' kinilis i atdao .
42023045	Matitek talo' i kottina gi attat .
42023046	Umessalåo si Jesus a'gagang ya ilek-ña , " Tåta , gi kannai-mu nai Hu intrega i espiritu-hu . " Despues di Ha sångan este måtai .
42023047	Anai ha li'e' i ma'gas sendålu håfa masusedi , ha tuna si Yu'os ilelek-ña , " Hunggan magåhet tai' isao este na tåotåo . "
42023048	Despues di ma li'e' este ni linahyan tåotåo ni mandadaña' guennåo mane'ega' , manhånåo para i gima'-ñiha ma påpampan i kurason-ñiha .
42023049	Todu i manamigu-ña siha yan i famalåo'an ni u ma'akompåpaña Gui' desde Galileha manotohge guennåo gi lachago' na distansia manmana'atan .
42023050	Eståba guennåo un membro gi Konsilio ni na'ån-ña si Jose ginen ' Arimathea ' , tunas yan måolek gui' na tåotåo ni numanangga i finatto i Rainon Yu'os .
42023051	Maseha gaigi gui' gi Konsilio ti sasaonao mama'disision .
42023052	Humånao este na tåotåo para as Pilåto ya ha gågao gui' ni tataotåo Jesus .
42023053	Ha na'tunok i tataotåo , ha balutan ni sabanas , ya ha po'lo gi naftan , ni maguaddok gi acho' , ni tåya trabiha nai ma'usa .
42023054	Era ha'anen priparasion ennåo , ya esta para u hålom ha' i Sabaf na ha'åni .
42023055	I famalåo'an ni mañisiha ginen Galileha matattitiyi ha' Gui' . Ma li'e' i naftan yan håfa taimanu mahafot-ña .
42023056	Despues manhånåo siha para i gima'-ñiha para u ma pripåra i mira yan i paopåo . Ma guåtdia i Sabaf komu ha'anen deskånso , sigun i tinago' i lai .
42024001	Gi primet diha gi simåna , gi chatanmak , manmåtto i famalåo'an gi naftan manmañuñule' påopåo ni manalisto .
42024002	Må sodda' na mana'galilek tåtte i acho' ni eståba gi entradan i naftan ;
42024003	låo anai manhålom gi naftan , ti ma sodda' i tataotåo i Saina as Jesus .
42024004	Mientras ma kekehasso håfa este sa' nina'fanlachi hinasson-ñiha , umannok gi uriyan-ñiha dos låhi ni låmlam magagon-ñiñiha .
42024005	Manekkon påpa' gi edda' sa' nina'fansen ma'å'ñao siha . Mansenangåni ni lalåhi : " Håfa na en espipiha Gui' ni Låla'la' gi entalo' i manmåtai ?
42024006	Taigue Gui' guini ; esta mana'lå'la' Gui' ta'lo . Hasso ha' hafa ilek-ña nu hamyo anai eståtaba Gui' giya Galileha --
42024007	na i Lahen i Taotåo debi di u ma'entreganñaihon guatu gi kannai i mani'isao na tåotåo , ya u maklåba , ya gi mina'tres dihas u lå'la' ta'lo . "
42024008	Ya ma hasso i sinangån-ña si Jesus .
42024009	Pues ma bira siha tatte ginen i naftan ya ma anunsia gi Onse na mandesipulu yan i pumalo siha .
42024010	I famalåo'an siha era si Maria Magdalena , ' Joanna ' , yan si Maria i nanan Santiago ; siha yan i otro famalåo'an lokkue' ma sangåni i manapostoles ,
42024011	låo i estorian-ñiha kalang tåya kumeke'ilek-ña ya ti manmalago' manmanhongge . [
42024012	Entonses , kahulo' si Pedro ya malågu guatu gi naftan . Numehong påpa' låo tåya lini'e'-ña fuera di i balutan . Pues humånao tatte gi gima' sen manman put i håfa masusedi . ]
42024013	Ayo mismo na ha'åni dos gi entre mandesipulun Jesus humåhanåo para un songsong ni mafa'nana'an ' Emmaus ' , kåsi ennåo i siette miyas desde Hirusalen ,
42024014	ya kumombetsasiosion i dos put ayo siha i esta manmasusedi .
42024015	Mientras kumuekuentos i dos , humihot si Jesus ya sumåonåo mamokkat yan siha ;
42024016	ma li'e' ha' Gui' låo ti ma tungo' håyi Gui' .
42024017	Ilek-ña si Jesus nu siha , " Håfa ilek-mimiyu mientras mamomokkat hamyo ? " Ketu i dos un råtu , ya triste i matan-ñiha .
42024018	Unu giya siha ni na'ån-ña si ' Cleopas ' , ha faisen Gui' , " Kao Hågu ha' na maisa ni sumåsaga giya Hirusalen ti tumungo' håfa måsusesedi gi manmaloffan siha na ha'åni ? "
42024019	Mamaisen Gui' , " Håfa siha ? " Manoppe i dos , " Ayo siha i manmasusedi as Jesus tåotåo Nasaret . Prufeta este na tåotåo , ya si Yu'os yan i taotåo siha makonsidedera Gui' komu metgot gi finiho' yan gi fina'tinas .
42024020	I manmå'gas na mamåle'-måmi ma entrega Gui' para u masentensia para u mapuno' , ya maklåba Gui' gi kilu'os .
42024021	Ya in diseseha na Guiya mohon para u nina'libre iya Israhet ! Fuera di este siha , på'go na ha'åni i mina'tres dihas desde ki manmasusedi este siha .
42024022	Unos Kuåntos famalåo'an gi mangga'chong-måmi ni numa'fanmanman ham ; manhånåo siha para i naftan gi chatanmak ,
42024023	ya ti ma hulat ma sodda' i tataotåo-ña . Manmåtto tåtte giya hami ya manmasangåni ham na manmanli'e' siha manånget ni sumangåni siha na lå'la' Gui' .
42024024	Unos Kuåntos gi entre hami manhånåo para i naftan ya ma sodda' taimanu ha' i sinangan i famalåo'an , låo ti ma li'e' Gui' . "
42024025	Pues ilek-ña si Jesus nu siha , " Manataktak hamyo , mansen despåsiu hamyo para en hengge todu siha i sinangan i mamprofeta !
42024026	Na adda ti nisisåriu na u padesi este siha i Misihas para u hålom gi gloriå-ña ? "
42024027	Ya si Jesus Ha esplikåyi siha håfa manmasångan gi Eskretura put Guiya , Ha tutuhon gi lepblon Moises yan i tinige' todu i mamprofeta .
42024028	Mientras manhåhanao guatu gi sengsong ni mahanånagui , maditeni si Jesus gi hinanåo-ña .
42024029	Ilek-ñiha , " Maila' ya ta fanhita ; esta para u hokkok ha' i ha'åni ya esta homhom . " Entonses , humålom para u fañiha .
42024030	Matå'chong Gui' gi lamasa yan siha , ya Ha chule' i pån , ya Ha bendisi ; despues Ha ipe' i pån ya mannina'i siha .
42024031	Manmababa i matan-ñiha ya marikoknisa Gui' ; låo malingu Gui' ginen i me'nan-ñiha .
42024032	Ilek-ñiha entre siha , " Kalang ha' mohon guåfi mañiñila gi sanhalom-ta anai Ha kuentusi hit gi chalan ya Ha esplikåyi hit ni Eskretura ? "
42024033	Ensegidas kahulo' i dos ya ma bira siha tåtte para Hirusalen , ya ma sodda' i Onse na mandesipulu mandadaña' yan i pumalu siha ilek-ñiñiha ,
42024034	" Sin duda esta lumå'la' i Saina ! Lini'e' Gui' esta as Simon ! "
42024035	Pues maninesplikåyi siha ni este i dos håfa masusedi gi chalan , yan håfa taimanu na ma rikoknisa i Saina anai Ha ipe' i pån .
42024036	Mientras mangueguentos ha' siha put todu este , si Jesus mismo tumohge gi entalo-ñiha [ ya ilek-ña nu siha , " Pås giya hamyo . " ]
42024037	Gi linihan-ñiha yan mina'å'ñao-ñiha , hinasson-ñiha na manmanli'e siha fafa'ñague .
42024038	Ilek-ña nu siha , " Sa' håfa na manatborotåo hamyo ? Håfa na humålom ennåo siha na hinasso gi sanhalom-miyu ?
42024039	Atan i kannai-hu yan i addeng-hu siha ; sen magåhet na Guåhu ha' . Pacha Yu' , ya en li'e' sa' tåya' sensen-ña yan te'lång-ña i fafa'ñague , tåt komu Guåhu . "
42024040	Gigon Ha sångan este Ha fanu'i siha ni kannai-ña yan addeng-ña siha .
42024041	Trabiha mandududa ha' siha put i minagof-ñiha yan i manna'manman-ñiha , pues ilek-ña nu siha , " Kåo guaha na'-miyu ? "
42024042	Manå'i Gui' un pidason guihan ni måsa ,
42024043	ya Ha chule' ya Ha kånno' gi me'nan-ñiha .
42024044	Pues ilek-ña nu siha , " Hahasso i sinangån-hu nu hamyo anai manhihita ha' : todu i manmatuge' put Guåhu gi lai Moises yan gi mamprofeta yan i satmo , na debi di u fanmakumple . "
42024045	Despues Ha baba hinasson-ñiha para u makomprende i Eskretura .
42024046	Ilek-ña nu siha , " Taiguini matuge' na i Misihas debi di u famadesi yan u lå'la' ginen i finatai gi mina'tres dihas .
42024047	Gi na'ån-ña , u masetmonñaihon gi nasion siha desde Hirusalen i pinitensia para inasi'en i isåo siha .
42024048	Hamyo testigu put este siha . Atan ha' ,
42024049	sa' Hu na'hånåo påpa' gi hilo'-miyu i prumesan Tatå-hu . Fañåga guini gi siudå asta ki mana'fanminagågu hamyo ni nina'siña ginen hilo' . "
42024050	Entonses mangkinenne' siha huyong as Jesus para i fi'on Bitaniha , ya Ha kåhat hulo' i kannai-ña , Ha bendisi siha .
42024051	Mientras Ha bendidisi Ha dingu siha , ya makonne' Gui' hulo' gi langet .
42024052	Manoppop påpa' ya ma adora Gui' , despues mana'lo tåtte Hirusalen bula minagof .
42024053	ya mandadaña' siha gi Templo , ma såsangan i matunan Yu'os .
43001001	Gi tutuhon eståba i Finiho' ; i Finiho' eståba yan si Yu'os , i Finiho' si Yu'os .
43001002	Eståba Gui' gi as Yu'os gi tutuhon .
43001003	Ginen Guiya na manmafa'tinas todu i kosas siha , ya sin Guiya tåya' mana'huyong .
43001004	Maseha håfa ni mafa'tinas giya Guiya , mañodda' lina'la' , lina'la' para kåndet i taotåo siha .
43001005	Mani'ina i kandet gi halom homhom , ya ti hinilat ni este na klasen hinemhom .
43001006	Eståba un tåotåo ni nina'hånåo as Yu'os ya i na'ån-ña si Juan ,
43001007	måtto komu testigu para u testeguyi i inina , kosa ki ginen guiya todu i taotåo siha u fanmanhongge
43001008	låo hokkok ha' ni para u testeguyi i inina , sa' ti guiya mismo i inina .
43001009	I magåhet na inina ni numåna'i kåndet todu i taotåo siha para u fåtto gi tano' .
43001010	Eståba Gui' gi tåno' , ya ginen Guiya na mafa'tinas i tano' , låo i tano' ti ha tungo' håyi Gui' .
43001011	Måtto Gui' gi taotåo-ña låo ti marisibi Gui' .
43001012	Ayo siha i umaksepta Gui' ; Ha nå'i siha pudet para u famfamagu'on Yu'os . Estegue' ayo siha i manmanhongge gi na'ån-ña
43001013	ni ti manmafañågu ginen i haga' , pat sino ginen i minalago' i sensen , pat ginen i minalago' tåotåo , sino ki ginen i minalago' Yu'os .
43001014	I Finiho' mama'tåotåo misen grasia yan minagåhet ya sumåga gi entalo'-ta , ya ta li'e' i gloriå-ña : i glorian i uniku na Lahen i Tata .
43001015	Tumestigu si Juan put Guiya anai ha pruklåma , " Put Guiya este ayo i hu sångan , ' Ayo i para u fåtto despues di guahu takhelo'ña ki guahu , sa' mo'na Gui' ki guåhu . ' "
43001016	Ginen i minisen-ña todu hit mamggái patte -- guinaiya tinattitiyi gi hilo' otro guinaiya .
43001017	Måseha ginen as Moises mågi i lai na rigålu , ginen as Jesukristo i mesngon na guinaiya .
43001018	Tåya lumi'e' si Yu'os . Si Yu'os Lahi-ña , ni sumåsaga gi fi'on i Tata , muna'matungo' Gui' .
43001019	I testemonion Juan anai mana'hånåo i mamåle' Hudihos yan ' Levites ' ginen Hirusalen para u mafaisen gui' " Håyi håo ? "
43001020	klåru ineppe-ña , " Ti guåhu i Misihas . "
43001021	Mafaisen gui' ta'lo , " Pues håyi håo ? Si Elias ? " Manoppe gui' , " Åhe' , ti si Elias yu' . " " Kåo hågu i prufeta ? " Manoppe gui' , " Åhe' . "
43001022	Put los uttemo , ilek-ñiha nu guiya : " Sangåni ham håyi håo kosa ki bai in sangåni ayo i tumågo' ham put hågu . Håfa para un sångan put hågu ? "
43001023	Manoppe gui' ya ha sångan håfa sinangån-ña i prufeta as Isaias , " Guåhu i un bos gi disietto , ume'essalao : Na'tunas i chalan i Saina ! "
43001024	Ayo siha i mana'fanhånåo ni MamFarisehu
43001025	makontenuha mafaisen gui' mås : " Yanggen ti hågu i Misihas , ni ti si Elias , o sino i prufeta , sa' håfa na manakpåpangi håo ? "
43001026	Manoppe si Juan ya ilek-ña : " Manakpåpangi yu' ni hånom . Låo guaha gi entalo'-miyu ni ti en tingo' --
43001027	ayo i para u fåtto despues di guåhu -- ni ti hu miresi pumulå'i ni gedden sandaliås-ña . "
43001028	Måsusedi este giya Bitaniha , gi otro bandan Hotdån , anai manakpåpangi si Juan .
43001029	Gi sigente diha anai ha ripåra si Juan na guaguaguåtu si Jesus giya guiya , umessalao gui' : " Atan guatu ! I Kinilon Yu'os ni fumufunas i isåo siha gi tano' !
43001030	Put Guiya na ilek-hu : ' Despues di guåhu para u fåtto un tåotåo ni ma'gås-ña ki guahu , sa' put mofo'ña Gui' ki guåhu . '
43001031	Ni guåhu ti hu tungo' Gui' , ya put ennåo na rason na måtto yu' manakpåpange nu i hanom , kosa ki siña u matungo Gui' giya Israhet . "
43001032	Mannå'i si Juan ni este na testemoniu lokkue' : " Hu li'e' i Espiritu tumutunok påpa' kalang un paluma ginen i mapagåhes , ya tumohge gi hilo'-ña .
43001033	Låo ti hu tungo' Gui' . Ayo i numa'hånåo yu' para bai hu fanakpånge ni hanom sumangåni yu' , ' Yanggen un li'e' i Espiritu tumunok ya tumohge gi un tåotåo , Guiya ennåo i para u fanakpånge ni Espiritu Sånto . '
43001034	På'go guåhu mismo lumi'e yan tumestigu , ' Guiya este i Lahen Yu'os . ' "
43001035	Gi sigente ha'åni eståba ta'lo si Juan giya Bitaniha yan dos na mandesipulu-ña .
43001036	Mientras ha a'atan anai maloloffan si Jesus ilek-ña , " Atan ha' ! Ayogui' i Kinilon Yu'os ! "
43001037	I dos disipulu mahungok håfa ilek-ña , ya matattiyi si Jesus .
43001038	Anai ha bira Gui' si Jesus ya Ha ripåra na matattitiye Gui' , Ha faisen siha , " Håfa en aliligao ? " Ilek-ñiha nu Guiya , " ' Rabbi ' ( ni kumeke'ilek-ña Ma'estro ) , månu nai sumåsaga Håo ? "
43001039	Manoppe Gui' , " Maila' ya en li'e' . " Pues manhånåo siha para u mali'e' månu nai sumåsaga Gui' , ya mañåga siha yan Guiya guennåo na ha'åni . ( Eståba kåsi alas kuåtro gi talo'åni . )
43001040	Si Andres i che'lon Simon Pedro , unu gi dos ni humungok si Juan , tumattiyi si Jesus .
43001041	I fine'na bidå-ña tåya' mås ki para u aligao i che'lu-ña as Simon ya para u sangåni gui' , " Esta in sedda' i Misihas ! " ( Este na palåbra kumeke'ilek-ña i Ma'olios . )
43001042	Ha konne' gui' guåtu as Jesus , ni umatan gui' ya ilek-ña , " Hågu si Simon , lahen Juan ; i na'ån-mu desde på'go para mo'na si ' Cephas ' ( ni kumeke'ilek-ña Pedro ) . "
43001043	Gi sigente diha Ha disidi si Jesus humånåo para Galileha . Hasodda' si Felipe fine'na , ya Ilek-ña nu guiya , " Dalalaki Yu' . "
43001044	Ginen ' Bethsaida ' na songsong nai sumåsaga si Felipe parehu yan si Andres yan si Pedro .
43001045	Hassoda' si Felipe si ' Nathanael ' ya ha sangåni gui' , " Esta in sedda' ayo na tåotåo i ha sångan si Moises gi lai , yan i masångan ni mamprofeta siha , si Jesus , lahen Jose , ginen Nasaret . "
43001046	I ineppe-ña si ' Nathanael ' ni este , ilek-ña , " Kåo guaha minaolek siña humuyong ginen Nasaret ? " ya manoppe si Felipe , " Maila' , ya un li'e' . "
43001047	Anai ha li'e' si Jesus na guaguaguåtu giya guiya si ' Nathanael ' , ilek-ña : " Guiya este i magåhet na tåotåo Israhet . Tåya' pikatdiha masodda' giya Guiya . "
43001048	Mamaisen si ' Nathanael ' , " Taimanu tungo'-mu nu guåhu ? " Manoppe si Jesus , " Åntes di un inagang as Felipe Hu li'e' håo gi papa' i trongkon figos . "
43001049	Ilek-ña si ' Nathanael ' , " ' Rabbi ' , Hågu i Lahen Yu'os ; Hågu i rai Israhet . "
43001050	Manoppe si Jesus : " Kåo manhongge håo sa' put i Hu sangåni håo na Hu li'e' håo gi papa' i trongkon figos ? Siempre manli'e' håo mås manna'manman ki este siha . "
43001051	Ha kontenuha ya Ha sangåni siha , " Amen , amen , sulemne Hu asigura hamyo na siempre en li'e' i langet mababa ya i mananghet Yu'os u fanototonok yan u fangahuhulo' gi hilo' i Lahen i Taotåo . "
43002001	Gi mina'tres dihas gumuaha fandånggo giya ' Cana ' giya Galileha , ya eståba guennåo i nanan Jesus .
43002002	Si Jesus yan i mandesipulu-ña lokkue' manmakombida para i silibrasion .
43002003	Durånte i gipot humokkok binu , ya sinangåni si Jesus as nanå-ña , " Hokkok esta binon-ñiha . "
43002004	Manoppe si Jesus , " Siñora , håfa na un na'såsaonåo Yu' gi atborotu-mu ? Ti mafåtto trabiha i orå-hu . "
43002005	Si nanå-ña ha sangåni ayo siha i manmañeñetbe gi lamasa , " Che'gue håfa mansenangåni hamyo . "
43002006	Sigun gi kostumbren i ManHodihos siha ni para mafa'gåsi siha na sirimonias , eståba guennåo sais na tebbot hånom ni kada unu ha sasahguan ennåo i bente asta trenta galon .
43002007	Manågo' si Jesus , " Na'fambula i tebbot siha hånom , " pues mana'fambula i tebbot .
43002008	Ilek-ña , " På'go nai fanmañuhu didide' ya en chile' guåtu gi mento' . " Macho'gue taimanu ha' i tinago'-ña .
43002009	I mento' ha taña' i hanom ni mafa'bino , låo ti ha tungo' ginen manu mågi ennåo ; i manmañeñetbe ha' gi lamasa tumungo' , sa' siha sumuhu i hånom . Pues i mento' ha ågang i nobiu
43002010	ya ilek-ña nu guiya : " I taotåo siha dipotsi mana'fanggigimen i kombiti ni maolek na bino finene'na ; ya yanggen esta meggai ginimen-ñiha nai malalaknos ayo i labaratu . Låo hågu på'go un lalaknos i mås måolek na binu . "
43002011	Ha cho'gue si Jesus este i finene'na na siñåt giya ' Cana ' giya Galileha . Taiguini na Ha na'matungo' i gloriå-ña , ya manmanhongge i mandesipulu-ña nu Guiya .
43002012	Despues di este humånåo på'pa'' para ' Capernaum ' , mañisiha yan si nanå-ña yan i mañe'lu-ña siha [ yan i mandesipulu-ña ] låo unos kuåntos dihas ha' sagan-ñiha guennåo .
43002013	Anai humihihot i gipot Påsguan i ManHodihos , humånåo hulo' si Jesus para Hirusalen .
43002014	Ha sodda' i taotåo siha gi templo manmambebende nubiyu' , kinilu , yan påharu , ya i pumalu siha manmatåtachong manmanulalaika salåppe' .
43002015	Mama'tinas kuåtta ni tali ya Ha dulalak huyong ginen i templo i taotåo siha , i kinilu yan kon todu i nubiyu' , ya Ha na'fanåtlibes i lamasan ayo siha i manmanulalaika salåppe' , ya Ha chalapon i sensiyon-ñiha .
43002016	Ha sangåni ayo siha i manmambebende påharu : " Fanhuyong ginen este ! Båsta mafa'metkåo i gima' Tatå-hu ! "
43002017	I mandesipulu-ña mahasso i fino' i Eskretura : " Ha sosongge Yu' i dibusion-hu para i gimå'-mu . "
43002018	Put este na manmanoppe i ManHodihos siha , " Håfa na siñåt siña Un fa'nu'i ham na ma'åoturisa Håo para Un cho'gue este siha ? "
43002019	Manoppe si Jesus , " Bai Hu yulang este na templo , ya bai Hu håtsa ta'lo gi mina'tres dihas . "
43002020	Manmanoppe siha , " Dinira este na templo kuarenta i sais åños para u mahåtsa , ya Hågu para Un håtsa gi tres dihas ? "
43002021	Gi magåhet kumuekuentos Gui' put i templon i tataotåo-ña .
43002022	Asta ki mana'lå'la' ta'lo si Jesus ginen i finatai nai mahasso ni mandesipulu-ña na Ha sångan este , ya manmanhongge gi Eskretura yan i palåbras ni Ha sångan .
43002023	Anai eståba Gui' giya Hirusalen durånte i gipot Påsgua , meggai manmanhongge gi na'ån-ña sa' mali'e' i siñåt siha ni Ha cho'cho'gue .
43002024	Låo manteningo' todu siha as Jesus ya ti maninangokko nu Guiya .
43002025	Ti Ha nisisita otro tåotåo para u sinangåni put siha , sa' ha gof tungo' håfa gaigi gi kurason-ñiha .
43003001	Un Farisehu ni na'ån-ña si ' Nicodemus ' , membro gui' gi ManHodihos ,
43003002	måtton puengi gi as Jesus , ya ilek-ña nu Guiya : " ' Rabbi ' , in tingo' na Hågu i ma'estro ni nina'hånåo as Yu'os sa' tåya' siña chumo'gue i manna'manman na fina'tinas ni Un chocho'gue solu sumisiha yan si Yu'os . "
43003003	Ineppe gui' as Jesus : " Amen , amen , bai Hu asigura håo ni minagåhet , tåya' siña lumi'e' i Rainon Yu'os solu mafañågu gui' ginen hilo' . "
43003004	Manoppe si ' Nicodemus ' , " Taimanu mafañågu ta'lo i taotåo yanggen esta gui' åmko' ? Kåo siña numa'lo hålom gi tiyan nanå'-ña ya para u mafañågu sigundo biåhi ! "
43003005	Manoppe si Jesus : " Amen , Amen , bai Hu asigura håo ni minagåhet , na tåya' siña humålom gi Rainon Yu'os solu mafañågu gui' ginen i hanom yan i Espiritu .
43003006	I sensen mafañåñagu sensen , ya i Espiritu mafañåñagu espiritu .
43003007	Cha'-mu nina'mamahngang sa' put i ilek-hu nu hamyo , debi di todu hamyo en fanmafañågu ginen hilo' .
43003008	I manglo' mangguaguaifi amånu ha' i malago'-ña . Un huhungok i buruka ni ha fa'titinas , låo ti un tungo' ginen mamanu mågi o sino para månu gui' guåtu . Parehu ha' yan este ayo siha i manmafañågu ginen i Espiritu . "
43003009	Mamaisen si ' Nicodemus ' , " Taimanu este masusedi ? "
43003010	Manoppe si Jesus : " Hågu ma'estro giya Israhet , ya ti un tungo' este ?
43003011	" Amen , amen , bai Hu asigura håo ni minagåhet , manguekuentos hit ni ayo i ta tungo' , yan måntestitigu hit ni ayo i esta ta li'e' , låo ni unu giya hamyo malago' umaksepta i sinangan-måmi .
43003012	Yanggen ti en hengge anai Hu sangåni hamyo put i kosas este na tåno' , håfa taimanu para henggen-miyu yanggen Hu sangåni hamyo put i kosas långet ?
43003013	Ni nungka nai guaha malak i langet fuera di ayo i matto ginen i langet -- i Lahen i Taotåo [ ni gaigi gi langet ] .
43003014	Taimanu ha' anai si Moises ha kåhat hulo' i bronse na button kulepbla gi haligi gi disietto , taiguennåo ha' lokkue' i Lahen i Taotåo debi di u makåhat hulo' ,
43003015	kosa ki todu ayo siha i manmanhongge u fanlå'la' taihinekkok .
43003016	Sa' put Ha sen guaiya si Yu'os i tano' na Ha entrega i uniku na Lahi-ña , kosa ki ayo i manhongge giya Guiya ti u måtai , enlugåt para u lå'la' taihinekkok .
43003017	Ti Ha na'hånåo si Yu'os i Lahi-ña para i tano' para u kondena i tano' , sino ki para u masåtba ginen Guiya .
43003018	Maseha håyi ni manhongge gi Lahi-ña ti u makondena , låo maseha håyi ni ti manhongge pues esta gui' monhåyan makondena , sa' put i ti manhongge gui' gi uniku na Lahen Yu'os .
43003019	Estegue' i sentensian kondenasion : måtto esta i inina gi tåno' , låo i taotåo siha ga'on-ñiha i hinemhom ki i inina , sa' manailayi bidan-ñiñiha .
43003020	Sa' ayo i chumocho'gue i tailayi ha chatli'e' i inina ; ya ti u fåtto guatu gi inina , sa' ma'å'ñao na u annok i tailayen bidå-ña .
43003021	Låo håyi chumocho'gue i minagåhet måfatto gui' gi inina , kosa ki siña i inina u nina'annok na ha cho'gue i che'cho'-ña siha sa' ubidiente gui' as Yu'os . "
43003022	Un råtu despues manmåtto si Jesus yan i mandesipulu-ña gi tano' Hudeha , ya Ha gåsta tiempo-ña guennåo manakpåpange .
43003023	Si Juan lokkue' manakpåpange giya ' Aenon ' gi fi'on ' Salim ' anai misen hånom , ya i taotåo siha sigi ha' manmåtto para u fanmatakpångi .
43003024	( Trabiha ti mapreresu si Juan . )
43003025	Gumuaha chinatkomprende put purifikasion entre i disipulon Juan yan un Hudihos .
43003026	Entonses , manmåtto guåtu gi as Juan ya ilek-ñiha , " ' Rabbi ' , ayo na tåotåo ni humahamyo gi otro bandan Hotdån , ayo na tåotåo i tumesteguyi håo put Guiya , Guiya på'go manakpåpangi , ya todu manhåhanåo guåtu giya Guiya . "
43003027	Manoppe si Juan : " Ni håyi siña gai guinaha solu manå'i gui' ginen as Yu'os .
43003028	Hamyo mismo mantestigu ni minagåhet ni hu sångan : ' Ti guåhu i Misihas ; guåhu ayo i mana'hånåo åntes di Guiya . '
43003029	" I nobiu kumonne' i nobia . I sigundon i nobiu ha nanangga yan ha e'ekongok ya sen magof anai ha hungok i bos-ña . Ennague' i minagof-hu , ya kabåles .
43003030	Debi di Guiya u ma'umenta , ya guåhu u menos .
43003031	" Ayo i måtto ginen hilo' takhelo'ña Gui' ki ni håyi ; ayo i ginen i tano' , tåotåo tåno' gui' , ya kuentos tåno' kuentotos-ña . Ayo i måtto ginen i langet ( ni takhelo'ña ki ni håyi )
43003032	tumestitigu ni ayo i Ha li'e' yan Ha hungok , låo tåya' umaksepta i ginen Guiya na testemoniu .
43003033	Ayo i umaksepta i ginen Guiya na testemoniu ha aprueba na si Yu'os Guiya i minagåhet .
43003034	Ayo i nina'hånåo as Yu'os ha såsangan i fino' Yu'os ; ti Ha mimidi i rigalon i Espiritu .
43003035	I Tata Ha guaiya i Lahi-ña ya Ha entrega Gui' ni todu .
43003036	Maseha håyi ni manhongge gi Lahi-ña u taihinekkok lina'lå'-ña . Maseha håyi ni ti ha osge i Lahi-ña ti u fanli'e' lina'la' , lao debi di u sungon i linalålo' Yu'os . "
43004001	Entonses anai Ha tungo' si Jesus na mahungok ni MamFarisehu na mås meggai Ha kombebense yan Ha takpåpangi ki si Juan
43004002	( låo gi magåhet , ti si Jesus mismo manakpåpangi na i mandesipulu-ña ) ,
43004003	Ha dingu Hudeha ya ha tutuhon tåtte para Galileha ta'lo .
43004004	Debi di u krusa ' Samaria ' si Jesus ,
43004005	ya guini na hinanåo-ña måtto Gui' gi un Samaritånu na songsong ni mafa'nana'an ' Sychar ' gi fi'on ayo na sulåt tåno' ni si Jacob ha nå'i i lahi-ña as Jose .
43004006	Eståba guennåo i tipo' Jacob , ya si Jesus put i nina'yu'yu's ni biahi-ña , matå'chong på'pa'' gi fi'on i tipo' . I ora kåsi ennåo i alas dosse gi talo'åni .
43004007	Guini nai un palåo'an Samaritånu måtto para u fanlupok hånom , ya ilek-ña si Jesus nu guiya , " Na'gimen Yu' fan . " (
43004008	Esta manhånåo i mandesipulu-ña para i sengsong para u fanmamåhan mantension-ñiha . )
43004009	Manoppe i palåo'an Samaritånu , " Hågu Hudihos håo , ya guåhu Samaritånu , håfa na para un fafaisen yu' para bai hu na'gimen Håo ? " ( Hahasso na i ManHodihos masuhåhayi i Samaritånu . )
43004010	Manoppe si Jesus , " I mohon ya un tungo' håfa nina'i'i-ña si Yu'os , yan håyi este i fumafaisen håo para u gimen , enlugåt di hågu siempre Guiya numå'i håo ni lala'la' na hånom . "
43004011	Manoppe i palåo'an , " Siñot , ni båtde Håo tåya' ya tåddong este na tupo' . Månu nai para Un chule' este i låla'la' na hånom ?
43004012	Siguru yu' na ti Un popo'lo na takhelo'ña Håo ki i tatan-måmi as Jacob , ni numa'i ham ni este na tupo' , ya gumimen guini yan i famagu'on-ña yan i ga'-ñiha gå'ga' siha ? "
43004013	Manoppe si Jesus : " Todu i manggimen guini na hånom u fanmå'ho ha' ta'lo .
43004014	Låo todu i manggimen ni hanom ni para bai Hu nå'i ni ngai'an nai u fanmå'ho ; i hånom ni para bai Hu nå'i u fama'bo'bo' gi sanhalom-ña , pepechao hulo' para u fannå'i taihinekkok na lina'la' . "
43004015	Ilek-ña i palåo'an nu Guiya , " Siñot , nå'i yu' ni ennåo na hånom ya ti bai hu ma'ho ta'lo , ya båsta ya måtto guini para bai hu fanlupok . "
43004016	Ilek-ña si Jesus nu guiya , " Hånåo ya un ågang i asaguå-mu ya despues nai un ta'lo mågi . "
43004017	Manoppe i palåo'an , " Tåya asaguå-hu . " Sinangåni as Jesus , " Dinanche sinangån-mu anai ilek-mu na tåya' asaguå-mu .
43004018	Låo gi magåhet , esta singko asaguå-mu ya i taotåo ni ga'chochong-mu på'go ti asaguå-mu . Dinanche i ineppe-mu . "
43004019	Manoppe i palåo'an , " Siñot , fa'na'an na prufeta Håo .
43004020	Estegue' na okso' nai manmanadora as Yu'os i taotåo siha , låo hamyo na taotåogue ilek-mimiyu na iya Hirusalen nai debi i taotåo siha nai u ma'adora si Yu'os . "
43004021	Sinangåni gui' as Jesus : " Palåo'an , hongge Yu' , na mamamaila' i ora anai siempre en adora i Tata ti guini na okso' o sino iyu' Hirusalen .
43004022	Manmanadodora hamyo una kosa ni ti en kemprende , låo hami in komprende håfa in adodora ; sa' ginen i ManHodihos nai para u fåtto i satbasion .
43004023	Ya mamamaila' i ora , ni esta gaigi på'go , anai ayo siha i manmanadodora ni dinanche u ma'adora i Tata gi Espiritu yan minagåhet . Entonses , ennåo siha ni manmanadodora taiguini maninespipiha ni Tata .
43004024	Si Yu'os Espiritu Gui' , ya ayo siha i umadodora Gui' debi di u ma'adora Gui' , gi Espiritu yan gi minagåhet . "
43004025	Ilek-ña i palåo'an nu Guiya : " Hu tungo' na guaha mamamaila' Misihas . ( Este na palåbra kumeke'ilek-ña Guiya ni Ma'olios . ) Yanggen måtto , Guiya u sangåni hit todu . "
43004026	Manoppe si Jesus , " Guahu ni kumuentutusi håo , Guåhu Gui' . "
43004027	Manmåtto i mandesipulu tåtte guini na mumento , ya nina'fansen manman na kumuekuentos Gui' yan palåo'an . Låo tåya' mamaisen tåt komu " Håfa malago'-mu as Jesus ? " Pat , " Sa' håfa na un kuentutusi este na palåo'an ? "
43004028	Pues i palåo'an ha sotta ha' guennåo i tebbot hånom ya humånåo para i sengsong . Ilek-ña nu i taotåo siha ,
43004029	" Fanmamaila' ya en li'e' un tåotåo ni sumangåni yu' todu i håfa bidå-hu ! Kåo Guiya mohon este i Misihas ? "
43004030	Entonses madingu i sengsong ya manhånåo para u mali'e' Gui' .
43004031	Mientras tånto i mandesipulu sigi mafaisen Gui' , " Ma'estro chocho didide' . "
43004032	Låo mansenangåni siha : " Guaha na'-hu ni ti en tingo' . "
43004033	Pues este nai matutuhon i mandesipulu manafaisen , " Håfa mohon , buente guaha esta chumuli'e' Gui' na'-ña ? "
43004034	Maninesplikåyi siha as Jesus : " Para bai Hu cho'gue i minalago' Ayo i muna'hånåo Yu' yan para bai Hu na'fonhåyan i che'cho-ña ennague' nengkanno'-hu .
43004035	Na ti este sinangan-mimiyu : ' Kuåtro meses tetehnan para ta fanmangosecha ! ' ? Ekongok håfa para bai Hu sångan : Baba i matan-miyu ya en fanmanli'e' ! I gualo' siha esta listo para u fanmako'ko' !
43004036	Ayo i para u fango'ko esta ha risibi i suetdo-ña ya numana'etnon kosecha para i taihinekkok na lina'la' , kosa ki i mañåtpe yan i mangosecha u chamagof i dos .
43004037	Estegue' prueba para este na sinangan : ' Un tåotåo tumånom ; ya otro kumo'ko' . '
43004038	Hu na'fanhånåo hamyo para en ke'ko' ayo i ti fina'cho'cho'-miyu . Otro siha chumo'gue i che'cho' , ya mañaonåo hamyo manmapåtte gi kine'ko' . "
43004039	Meggai na Samaritånu ginen ayo na songsong manmanhongge nu Guiya ginen i testemonion este na palåo'an : " Ha sangåni yu' todu i hagas bidå-hu . "
43004040	Put los uttemo , anai manmåtto i Samaritånu giya Guiya , mafaisen Gui' para u lasaga un råtu giya siha . Pues sumåga guennåo dos dihas ,
43004041	ya ginen i fino'-ña meggai manmanhongge .
43004042	Masangåni i palåo'an : " I hinenggen-måmi esta ti ha depepende gi estoriå-mu . Hami mismo in hingok , ya in tingo' na Guiya magåhet este i Satbadot i tano' . "
43004043	Anai maloffan dos dihas , humånao si Jesus para Galileha .
43004044	( Si Jesus mismo tumestigu na tåya' umo'onra i prufeta gi mismo tåno'-ña . )
43004045	Anai måtto giya Galileha , mataggam Gui' ni taotåo siha . Siha lokkue' mangginen i gipot ya mali'e' todu i bidå-ña siha giya Hirusalen guihi na ukåsion .
43004046	Humånåo ta'lo si Jesus para ' Cana ' giya Galileha , ayo na lugåt anai Ha tulaika i hanom para binu . Eståba giya ' Capernaum ' un ufisiåt i rai ni malångu lahi-ña .
43004047	Anai ha hungok na tuma'lo tåtte si Jesus ginen Hudeha para Galileha , malak guåtu giya Guiya ya finaisen Gui' fabot para u totonok ya u na'homlo' i lahi-ña , ni kumekematai .
43004048	Manoppe si Jesus , " Hamyo na tåotåogue ti en fanmanhongge solu manmanli'e' hamyo siñåt yan manna'manman na cho'cho' siha . "
43004049	I ufisiåt i rai ha faisen Gui' , " Siñot , maila' påpa' åntes di u måtai i patgon-hu . "
43004050	Sinangåni gui' as Jesus , " Bira håo tåtte gi gimå'-mu . I lahi-mu siempre lå'la' . " Ha po'lo i taotåo i inangokko-ña gi fino' Jesus nu guiya , ya humånåo para i gimå'-ña .
43004051	Humåhanåo gui' para i gimå'-ña anai umasodda' yan i tentago'-ña siha yan i nutisia na para u lå'la' i patgon .
43004052	Anai ha faisen siha ki'ora nai umannok na lumamåolek i patgon , masangåni gui' , " Nigap gi oran ala una nai måpåo kalenturå-ña . "
43004053	Ha ripåra i tata na ennåo mismo na ora nai sinangåni gui' as Jesus na " I lahi-mu siempre lå'la' . " Put ennåo na guiya yan enteru i familiå-ña manmanhongge .
43004054	Este i mina'dos na siñåt ni Ha cho'gue si Jesus despues di måtto tåtte ginen Hudeha asta guatu Galileha .
43005001	Un råtu maloffan , gi ha'ånen i gipot i ManHodihos , humånåo hulo' si Jesus para Hirusalen .
43005002	Gaigi guennåo giya Hirusalen gi fi'on i Trangkan Kinilu un lugåt ni mafa'nana'an ni Hibreo , ' Bethzatha ' .
43005003	Bula i singko na palapåla manmalångu ni mana'ason , i mambåchet o sino maninutet [
43005004	mananangga na u kalamten i hanom . ]
43005005	Eståba guennåo un tåotåo ni esta trenta i ocho åños na malångu .
43005006	Si Jesus , ni Ha tungo' na esta åpmam gui' na malangu , ilek-ña nu guiya anai ha li'e' gui' na umå'ason guihi , " Kåo malago' håo mana'homlo' ? "
43005007	Ilek-ña i malångu , " Siñot , tåya' para u na'hålom yu' yanggen kalamten i hanom . Siempre åntes di bai hu fåtto guåtu , esta guaha umikak yu' . "
43005008	Ilek-ña si Jesus nu guiya , " Tohge hulo' ! Chule' i guafåk-mu ya un famokkat ! "
43005009	Gotpe ha' homlo' i taotåo ; ha chule' i guafåk-ña ya ha tutuhon mamokkat . Ayo na ha'åni era Sabaf .
43005010	Put este na guaha ManHodihos siha matutuhon masangåni i taotåo ni mana'homlo' , " Sabaf på'go na ha'åni ya ti mapetmiti håo para un kåtga ennåo na guåfak . "
43005011	Ha esplika taiguini , " I taotåo ni numa'homlo' yu' tumågo' yu' , ' Chule' i guafåk-mu ya un famokkat . ' "
43005012	Mafaisen gui' , " Håyi este na tåotåo i tumågo' håo para un chule' i guafåk-mu ya un famokkat ? "
43005013	Ti ha tungo' i taotåo håyi numa'homlo' gui' . Put i låhyan tåotåo guennåo na siña si Jesus humånåo sin u mali'e' .
43005014	Un råtu maloffan , sinedda' gui' as Jesus gi uriyan i templo ya ilek-ña nu guiya : " Hahasso na esta mana'homlo' håo . Pues båsta umisåo kosa ki mungnga na u fåtto mås addet na chetnot giya hågu . "
43005015	Må'pos i taotåo ya ha sangåni i ManHodihos na si Jesus numa'homlo' gui' .
43005016	Put i Ha chocho'gue si Jesus este siha na cho'cho' gi Sabaf na matutuhon mapetsigi Gui' .
43005017	Låo guaha ineppe-ña para siha : " Esta på'go machocho'cho' ha' si Tatå-hu , ya Guåhu lokkue' machocho'cho' Yu' . "
43005018	I rason na esta manmalago' i ManHodihos na u mapuno' Gui' ti put i ti Ha kukumple ha' i Sabaf , låo mås put i Ha å'agang si Yu'os komu Tatå-ña mismo , ya ginen este na Ha popo'lo Gui' komu umachaigua yan si Yu'os .
43005019	Estegue' ineppe-ña si Jesus : " Amen , amen , bai Hu asigura hamyo ni minagåhet , tåya' siña Ha cho'gue i Lahi-ña Guiya ha' na maisa , hokkok ha' siña Ha cho'gue ayo i Ha lili'e' Ha cho'gue i Tata .
43005020	Måseha håfa Ha cho'gue i Tata , i Lahi-ña lokkue' Ha chocho'gue taiguennåo . I Tata Ha gofli'e' i Lahi-ña ya todu i Ha chocho'gue Ha fanunu'i i Lahi-ña . Ya siempre nina'fanmanman hamyo , sa' para u fina'nu'i Gui' mås mandångkolo na cho'cho' ki este siha .
43005021	Taimanu ha' na i Tata Ha na'fanlåla'la' i manmåtai yan Ha nåna'i sihalina'la' , taiguennåo ha' lokkue' i Lahi-ña Ha nåna'i lina'la' kuatkuera ha' ni malago'-ña .
43005022	Tåya Ha huhusga i Tata , låo esta Ha tancho' i Lahi-ña para Guiya u husga todu ,
43005023	kosa ki todu i taotåo siha u ma'onra i Lahi-ña taimanu ha' na ma'o'onra i Tata . Ayo i ruminunsia umonra i Lahi-ña ha rinununsia umonra i Tata ni numa'hånåo Gui' .
43005024	Amen , amen , bai Hu asigura hamyo gi minagåhet , i taotåo ni humungok i fino'-hu ya manhongge gi ayo i muna'hånåo Yu' guaha lina'lå'-ña taihinekkok . Ti u makondena gui' , låo esta maloffan gui' ginen i finatai asta i lina'la' .
43005025	Amen , amen , bai Hu asigura hamyo ni minagåhet , mamamaila' i ora , gi magåhet esta måtto , anai i manmåtai u mahungok i bos i Lahen Yu'os , ya ayo siha i umékongok u fanlå'la' .
43005026	Taimanu ha' na i Tata guaha lina'la' giya Guiya , taiguennåo ha' na Ha nå'i i Lahi-ña lina'la' .
43005027	Esta i Tata Ha nå'i i Lahi-ña pudet para u fanhusga sa' put i Guiya i Lahen i Taotåo .
43005028	Ti nisisariu na en nina'fanmanman put este , sa' mamamaila' i ora anai todu ayo siha i manmåtai u mahungok i bos-ña
43005029	ya u fanhuyong gi naftan-ñiha : ayo siha i chumo'gue i tinas u fangahulo' ya u fanla'la' ; ayo siha i chumo'gue i tailayi u fangahulo' ya u fanmakondena .
43005030	Tåya siña Hu cho'gue ni Guåhu Ha' na maisa . Manhuhusga Yu' ni hiningok-hu , ya i hinesgå-ku tunas sa' ti i minalago'-hu Hu espipiha låo i minalago' ayo i muna'hånåo Yu' .
43005031	" Yanggen tumestigon maisa Yu' put Guåhu , ti siña en prueba i ginen Guahu na testemoniu ;
43005032	låo guaha otro tumestitigu put Guåhu , ya ayo na testemoniu i Ha chocho'gue put Guåhu Hu tungo' na siña maprueba .
43005033	Esta en na'fanhånåo i tentågo' siha para as Juan , ni tumestigu put i minagåhet .
43005034	Åhe' ti put i Hu aksepta ayo na testimoñion tåotåo -- Hu rifiefieri este , hokkok ha' pot para i satbasion-miyu .
43005035	Guiya si Juan kalang i fallot , ni masongge ya mañiñila' ma'lak , ya manmalago' hamyo manmagof un råtu gi ininå-ña .
43005036	Låo mås takhelo' na testemoniu gaigi giya Guåhu ki si Juan , era i che'cho' siha ni Ha nå'i Yu' si Tåta para bai Hu cho'gue . Este siha mismo na cho'cho' i Hu chocho'gue måntestitigu put Guåhu na i Tata numa'hånåo Yu' .
43005037	Fuera di este , i Tata ni numa'hånåo Yu' Guiya mismo esta mannå'i testemoniu put Guåhu . Låo tåya' nai en hingok i bos-ña , yan tåya' nai en li'e' i figurå-ña ,
43005038	ya taigue i fino'-ña gi kurason-miyu sa' ti manmanhongge hamyo ni ayo i Ha na'hånåo .
43005039	En espiha gi Eskretura siha sa' hinasson-miyu na matuge' na guaha taihinekkok na lina'la' giya hamyo , este lokkue' siha måntestitigu put Guåhu .
43005040	Låo ti manmalago' hamyo manmåtto giya Guåhu potno en risibi i taihinekkok na lina'la' .
43005041	" Åhe' ti put i Hu aksesepta i tininan tåotåo --
43005042	hokkok ha' put i Hu tungo' håyi hamyo , ya taigue i ginefli'e' Yu'os gi kurason-miyu .
43005043	Måtto Yu' gi na'an Tatå-hu , låo ti en aksepta Yu' . Låo sotta ha' ya u guaha måtto gi na'ån-ña mismo ya siempre en aksepta .
43005044	Taimanu hamyo manmanhongge , yanggen en aksesepta tinina gi entre hamyo låo ti en espipiha i gloria ni ginen as Yu'os ?
43005045	Cha'-miyu hahasso na Guåhu para bai Hu akusa hamyo gi me'nan i Tata ; si Moises ni en pepe'lo i inangokkon-miyu , guiya para en faninakusa .
43005046	Yanggen en hengge si Moises siempre en hengge Yu' , sa' put Guåhu ayo siha i tinige'-ña .
43005047	Låo yanggen ti en hengge i tinige'-ña , taimanu para en hengge håfa sinangån-hu ? "
43006001	Despues di este , Ha upos si Jesus i Tasen Galileha o sino ' Tiberias ' .
43006002	Un dångkolon linahyan tåotåo matattiyi Gui' , sa' put i mali'e' i milågru anai Ha na'fanhomlo' i manmalångu .
43006003	Humånåo si Jesus hulo' gi ekso ya matå'chong påpa' yan i mandesipulu-ña siha .
43006004	Esta hihihot i Gipot Påsguan i ManHodihos .
43006005	Ha atan si Jesus i uriyå-ña ya Ha li'e' na guaguaguåtu un dångkolon linahyan tåotåo giya Guiya , pues ilek-ña as Felipe , " Amånu nai siña manmamåhan hit sufesiente na nengkanno' para ta na'fañocho este siha na tåotåo ? "
43006006	( Ha sångan este put i para u chagi si Felipe ; sa' guiya esta Ha tungo' håfa para u cho'gue . )
43006007	Manoppe si Felipe , " Maseha para u fanadumidide' ha' este na kantedan tåotåo , ti nahong ni dos sientos pesos na balen pån . "
43006008	Unu gi mandesipulu-ña , si Andres , i che'lon Simon Pedro , ilek-ña :
43006009	" Gaigi guini un påtgon mañuñule' singko pidåson pån sibåda yan dos na guihan låo håfa bali-ña ennåo para todu este siha na tåotåo ? "
43006010	Mansenangåni siha as Jesus , " Na'fanmatå'chong påpa' i taotåo siha . " ( Bula chå'guan guini na lugåt ) . Entonses todu i taotåo siha manmatå'chong påpa' ; kåsi ennåo i singko mit na lalåhi maneståba guennåo .
43006011	Ha chule' si Jesus i pån , mannå'i gråsia as Yu'os , ya Ha patte i taotåo siha ni manmatåtachong . Taiguennåo ha' lokkue' bidå-ña ni guihan , ya todu manmapåtte manu ha' i minalago'-ñiha .
43006012	Anai manhåspok todu , ilek-ña nu i mandesipulu-ña , " Rikohi i sepbla na pidåsu siha ; mungnga hit dumespetdisia maseha didide' . "
43006013	Pues manmarikohi todu , ya mana'bula dosse na kanåstra ni pidåsu siha ni sepbla ginen i singko na pån sibåda ni makanno' ni taotåo siha .
43006014	I taotåo siha ni maneståba guennåo , anai mali'e' este na milågru ni ha fa'tinas si Jesus , ilek-ñiha , " Siguru na Guiya este i Prufeta ni para u fåtto guini gi tano' ! "
43006015	Ha tungo' ha' si Jesus na para u fanmåtto para u makonne' fuetsåo Gui' ya para u mana'rai ; put ennåo na tuma'lo hulo' gi ekso' Guiguiya ha' na maisa .
43006016	Anai kumekehomhom , manmåtto på'pa'' gi hagoi mandesipulon Jesus .
43006017	Manma'udai siha gi boti ya i entension-ñiha para u fanmalak ' Capernaum ' . Esta homhom guini na ora , ya trabiha ti mafåtto si Jesus ;
43006018	los di mås , mangguaguaifi duru i manglo' , ya lumalachåochåo i tasi .
43006019	Put los uttemo , despues di matulos i boti ennåo i tres pat kuåtro miyas , mali'e' si Jesus guaguaguatu gi boti , mamomokkat gi hilo' hånom .
43006020	Manluhan siha , låo mansenangåni as Jesus , " Cha'-miyu fanma'å'å'ñao sa' Guåhu ha' . "
43006021	Manmalago' na u mana'hålom Gui' gi boti , låo gotpe ha' oggan i boti gi kanton i lugåt ni mahanånagui .
43006022	I linahyan mañåga ha' gi otro bånda gi hagoi . Gi sigente diha marialisa ni taotåo na un boti ha' eståba guennåo ya ti humånåo si Jesus yan i mandesipulu-ña ; sino ki i mandesipulu-ña ha' manhånåo na maisa .
43006023	Despues manhuyong unos kuåntos boti ginen ' Tiberias ' gi fi'on ayo na lugåt anai makånno' i pån despues di mannå'i gråsia i Saina .
43006024	Anai mali'e' ni linahyan tåotåo na ni si Jesus ni i mandesipulu manggaigi , siha lokkue' manma'udai gi boti ya manhånåo para ' Capernaum ' para u ma'espiha Gui' .
43006025	Anai masodda si Jesus gi otro bandan hagoi ilek-ñiha nu Guiya , " Ma'estro , ngai'an nai måtto Håo mågi ? "
43006026	Manineppe siha as Jesus : " Amen , amen , bai Hu asigura hamyo , ti en espipiha Yu' put i manmanli'e' hamyo siñåt låo sino ki put i mañocho hamyo yan manhåspok hamyo nu i pån .
43006027	Ti debi di en fanmachocho'cho' put i nengkanno' ni siña mahange' låo sino ki fanmacho'cho' put i nengkanno' ni para u mamåolek ha' todu i tiempo , ayo na nengkanno' ni para en fanninå'i ni Lahen i Taotåo ; sa' put Guiya ennåo na si Yu'os Tåta Ha po'lo i seyu'-ña . "
43006028	Anai mahungok este ilek-ñiha nu Guiya , " Håfa debi di in fa'tinas para in che'gue i che'cho' Yu'os ? "
43006029	Manoppe si Jesus : " Estegue' i che'cho' Yu'os : pe'lo i hinenggen-miyu gi ayo i Ha na'hånåo . "
43006030	Mafaisen Gui' ni linahyan , " Yanggen para bai in pe'lo i hinenggen-måmi giya Hågu håfa na klasen siñåt para Un cho'gue para bai in li'e' ? Håfa ufisiosio-mu ?
43006031	Mañocho ' manna' i mañainan-måmi gi disietto ; sigun gi Eskretura , ' Manninå'i siha as Yu'os pån ginen i langet para u makånno' . ' "
43006032	Ilek-ña si Jesus nu siha : " Amen , amen , bai Hu asigura hamyo ni minagåhet , ti si Moises numå'i hamyo pån ginen i langet ; sino ki si Tatå-hu numå'i hamyo ni linangitan na pån .
43006033	I pån Yu'os mafåtto ginen i langet ya Ha nåna'i lina'la' i tåno' . "
43006034	I taotåo siha magågao Gui' ilek-ñiñiha , " Siñot , nå'i ham ni este na pån para todu i tiempo . "
43006035	Maninesplikåyi as Jesus taiguini : " Guåhu mismo i pån ni mannåna'i lina'la' . i matto giya Guåhu ni ngai'an nai u ñålang ta'lo , i manhongge nu Guåhu ni ngai'an nai u må'ho ta'lo .
43006036	Låo taimanu ha' na esta Hu sangåni hamyo , na måseha esta en li'e' Yu' , trabiha ti manmanhohongge hamyo .
43006037	Todu i Ha nå'i Yu' si Tåta u fanmåtto giya Guåhu ; ya tåya' ni unu ni måtto giya Guåhu bai richåsa ,
43006038	sa' ti para i malago'-hu para bai Hu cho'gue na måtto Yu' på'pa'' ginen i langet , låo para bai Hu cho'gue i minalago' i numa'hånåo Yu' .
43006039	Estegue' i minalago' i numa'hånåo Yu' na ni unu ni Ha nå'i Yu' bai Hu na'falingu ; enlugåt , para bai Hu kåhat Gui' hulo' gi uttemo na ha'åni .
43006040	Sen magåhet na estegue' i minalago' Tatå-hu , na todu ayo siha i umatan i Lahi-ña ya manhongge giya Guiya u lå'la' taihinekkok . Guiya bai Hu kåhat hulo' gi uttemo na ha'åni . "
43006041	Gi este i ManHodihos matutuhon manggongong kontra as Jesus sa' put ilek-ña , " Guåhu i lala'la' na pån ni ginen i langet . "
43006042	Sigi ha' di masångan : " Na adda ti Guiya este si Jesus , i Lahen Jose ? Na adda ti ta tungo' si tatå-ña yan si nanå-ña ? Ya håfa na para u alok na ginen i langet Gui' mågi ? "
43006043	Mansenangåni siha as Jesus , " Båsta manggonggong .
43006044	" Tåya siña måtto giya Guåhu solu inagang gui' as Tatå-hu ; Guåhu bai Hu na'kahulo' gui' gi uttemo na ha'åni .
43006045	Esta matuge' gi mamprofeta siha : ' U famfena'na'gue siha as Yu'os . ' Maseha håyi ni humungok i Tata ya manungo' ginen Guiya u fåtto giya Guåhu .
43006046	Åhe' ti put esta guaha lumi'e' i Tata -- sa' ayo ha' i ginen as Yu'os esta lumi'e' i Tata .
43006047	Amen , amen , bai Hu sen asigura hamyo , na ayo i manhongge u gai lina'la' taihinekkok .
43006048	Guåhu i pån ni mannåna'i lina'la' .
43006049	I mañainan-miyu mañocho ' manna' gi disietto , låo manmåtai .
43006050	Låo este na pån ni måtto ginen i langet para u kånno' i taotåo ya ni ngai'an na u måtai .
43006051	Guåhu mismo i lala'la' na pån ni måtto ginen i langet . Håyi i kumånno' este na pån u taihinekkok lina'lå'-ña ; i pån ni para bai Hu na'enñaihon Guiya ennåo i sensen-hu , para i lina'la' i tåno' . "
43006052	Anai mahungok este ni ManHodihos manåtgomento entre siha , ilek-ñiñiha , " Taimanu para na'i'-ña ni sensen-ña para u ma kånno' ? "
43006053	Put ennåo na ilek-ña si Jesus nu siha : " Amen , amen , bai Hu asigura hamyo ni minagåhet , yanggen ti en kånno' i sensen i Lahen i Taotåo ya ti en gimen i hagå'-ña , u tåya' lina'la'-miyu .
43006054	Ayo i chumocho ni sensen-hu yan gumimen i hagå'-hu u lå'la' para siempre , ya Guåhu bai Hu na'kahulo' gui' gi uttemo na ha'åni .
43006055	I sensen-hu magåhet na nengkanno' yan i hagå'-hu magåhet na gimen .
43006056	I taotåo ni chumocho ni sensen-hu yan gumimen ni hagå'-hu sumåsaga giya Guåhu , yan Guåhu giya guiya .
43006057	Taimanu ha' si Tåta ni guaha lina'lå'-ña Ha na'hånåo Yu'ya Guåhu guaha lina'lå'-hu sa' put si Tåta , taiguennåo ha' i taotåo ni chumocho nu Guåhuu gai lina'la' sa' put Guåhu .
43006058	Estegue' i pån ni måtto på'pa'' ginen i langet . Ti parehu yan i mañainan-miyu ni mañocho låo manmåtai ha' , i taotåo ni chumocho guini na pån u lå'la' para todu i tiempo . "
43006059	Ha sångan este anai mama'nåna'gue gi sinagoga giya ' Capernaum ' .
43006060	Meggai gi mandisipulon Jesus ilek-ñiha , " Makkat para ta sungon este na klasen fina'nå'gue ! Håyi siña humongge este ? "
43006061	Låo si Jesus Ha gof tungo' ha' na i mandesipulu-ña manggogonggong put i fino'-ña . Ilek-ña nu siha , " Kåo maninestotba hinenggen-miyu ?
43006062	Håfa mohon ya en li'e' i Lahen i Taotåo kumahulo' guåtu gi anai hagas eståba Gui' ?
43006063	" I espiritu mannåna'i lina'la' ; i sensen tai bali . I palåbras ni Hu sangåni hamyo Guiya este i espiritu yan i lina'la' .
43006064	" Låo guaha giya hamyo ti manmanhongge . " ( Gi magåhet , Ha tungo' ha' si Jesus desde i tutuhon håyi ti manmalago' manmanhongge , yan håyi para u trinaiduti Gui' . )
43006065	Pues Ha kontenuha kumuentusi siha : " Estegue' nai na Hu sangåni hamyo na tåya' siña måtto giya Guåhu solu sinedi gui' ni Tata . "
43006066	Desde este na tiempo , meggai gi mandesipulu-ña ma'apåtta siha ginen Guiya , ya ti manmalago' esta mañåonåo guini na inetnon .
43006067	Pues ilek-ña si Jesus nu i Dosse , " Kåo para en dingu' hit lokkue' ? "
43006068	Ineppe gui' as Simon Pedro , " Asaina , låo para månu ham guatu ? Hågu nai gaigi i finiho' i taihinekkok na lina'la' .
43006069	Esta manmanhongge ham ; sin duda magåhet , Hågu i santos ni ginen as Yu'os . "
43006070	Manoppe si Jesus , " Na' adda ti Guåhu mismo umayek hamyo ni Dosse ? Låo ombres ennåo , aniti unu giya hamyo . "
43006071	Ha såsangan put si ' Judas ' , lahen Simon Iskarioti , ni achokka' unu gui' gi Dosse , guiya para u inentrega si Jesus .
43007001	Despues di este , lumiliko' si Jesus gi hålom Galileha . Ha disidi na ti para u pasehu giya Hudeha sa' put i guaha siha ManHodihos manmanespipiha apottunidå para u mapuno' Gui' .
43007002	Låo put i hihihot i gipot i ManHodihos ni mafa'nana'an Gipot Tabetnåkulu ,
43007003	masångan este ni mañe'lu-ña : " Dingu este na lugåt ya Un hånåo para Hudeha ya u mali'e' ni mañdesipulu-mu guihi i che'cho' siha ni Un chocho'gue .
43007004	I taotåo ni malago' na u matungo' gi pupbleku ti ha na'a'atok i bidåda-ña siha . Yanggen para en che'gue taiguini na cho'cho' , pues måolekña ha' na en planta hamyo ya en fanmali'e' enteramente gi tano' . "
43007005	( Gi minagåhet , ni i mañe'lu-ña sikera ti meggai komfehånsan-ñiha nu Guiya . )
43007006	Manineppe siha as Jesus : " Trabiha ti måfatto i dinanche na ora para Guåhu , låo i ora todu i tiempo dinanche para hamyo .
43007007	Ti siña i tano' ha chatli'e' hamyo , låo enfin esta ha chatli'e' Yu' sa' put i ibidensia ni Hu na'a'annok kontra guiya na ayo i bidåda-ña tailayi .
43007008	Fanhånåo hulo' hamyo ha' na maisa para i gipot . Guåhu ti bai Hu hånåo hulo' para este na guput sa' trabiha ti måfatto i orå-hu . "
43007009	Anai monhåyan Ha sångan este , sumaga ha' giya Galileha .
43007010	Låo anai esta manhånåo i mañe'lu-ña hulo' para i gipot Guiya lokkue' humånåo , låo sikretu para mungnga na todu u lini'e' .
43007011	Naturåt na durånte i gipot ma'espipiha si Jesus ni ManHodihos ya manmamamaisen , " Mångge ayo i manatbororo-ta ? "
43007012	I linahyan tåotåo mana'añangon put Guiya . Guåha umå'alok , " Måolek Gui' na tåotåo , " låo i otro siha ilek-ñiñiha , " Åhe' , sino ki Ha na'fana'abak i linahyan ! "
43007013	Låo tåya' ni unu umatotga kumuentos put Guiya , sa' put i mina'å'ñao-ñiha ni ManHodihos .
43007014	Esta midihåo karera i gipot anai måtto si Jesus gi uriyan i templo ya Ha tutuhon mama'nå'gue .
43007015	Nina'fansen manman i ManHodihos ya ilek-ñiha , " Månu nai Ha chule' i tiningo'-ña este na tåotåo ni tåya' ma'estro-ña ? "
43007016	Estegue' i ineppen Jesus : " I dottrinå-hu ti iyo-ku ; låo måfatto ginen ayo i numa'hånåo Yu' .
43007017	Maseha håyi ni ha ayek para u cho'gue i minalago' i muna'hånåo Yu' siempre ha tungo' put este na dottrina -- era , kåo ginen as Yu'os o sino fino'-hu ha' na maisa .
43007018	Maseha håyi ni kumuentos ginen i åoturidåt-ña ha' ha kekeganna i onro para guiya . i taotåo ni ha espipiha i onro para ayo i muna'hånåo gui' guiya ennåo sumåsangan i minagåhet ya tåya' dinagi gi kurason-ña .
43007019	Si Moises numå'i hamyo ni lai , pat åhe' ? Låo tåya' ni unu giya hamyo kumukumple . " Sa' håfa na en kekepuno' Yu' ? "
43007020	Manmanoppe i linahyan , " Atmariåo Håo ! Håyi malago' para Un pinino' ? "
43007021	Manoppe si Jesus : " Unu ha' na cho'cho' Hu cho'gue ya nina'fansen manman hamyo .
43007022	Mannina'i hamyo as Moises ni setkomsision ( maseha ti si Moises tumutuhon este låo i patriåtka siha ) . Yan achokka' Sabaf en cheche'gue i setkomsision gi lahi .
43007023	Yanggen siña macho'gue i setkomsision gi Sabaf potno ti en kimple i tinago' Moises , pues sa' håfa na manlalålo' hamyo nu Guåhu put i Hu na'homlo' un tåotåo gi Sabaf ?
43007024	Båsta manmanhusga ginen i a'annok gi sanhiyong ha' låo fanmanhusga gi hunesto na manera . "
43007025	Este numa'ilek-ñiha unos kuåntos tåotåo Hirusalen : " Na ti Guiya este i malago'-ñiha na u mapuno' ?
43007026	Estegue' na kumuekuentos gi pupbleku ya tåya' ilek-ñiñiha nu Guiya ! Siña ha' buente na kon todu i manmå'gas esta madisidi na Guiya este i Misihas .
43007027	Låo ta tungo' ha' ginen manu mågi este na tåotåo . Ya dipotsi yanggen måtto i Misihas , tåya' para u tiningo' ginen manu Gui' mågi . "
43007028	Gi este na sinangan-ñiha , umessalao si Jesus ni eståba gi uriyan i templo mama'nåna'gue : " Entonses en tingo' Yu' , ya en tingo' ginen manu Yu' mågi ? Estegue' i minagåhet , ti ginen i åoturidåt-hu ha' na måtto Yu' . Ha na'hånåo Yu' Ayo i guaha åoturidåt-ña para numa'hanåo , ya ti en tingo' Gui' .
43007029	Guahu Hu tungo' Gui' sa' ginen Guiya na måtto Yu' : Guiya numa'hånåo Yu' . "
43007030	Guini nai makego'te Gui' , låo tåya' ni unu pumacha Gui' sa' ti måfatto i orå-ña .
43007031	Meggai gi linahyan manmanhongge giya Guiya . Sigi ha' masångan , " Yanggen måtto i Misihas , kåo siña ma'ekspekta Gui' para u cho'gue mås meggai na siñåt ki este na tåotåo ? "
43007032	Mahungok ni MamFarisehu este na åtgumento put si Jesus gi entre i linahyan , pues i manmågas mamåle' yan i MamFarisehu manna'hanåo guatdian i templo para u ma'aresta si Jesus .
43007033	Entonses ilek-ña si Jesus nu siha : " Ti åpmam na tiempo para bai Hu gaigi yan hamyo , despues para bai Hu hånåo guåtu gi numa'hånåo Yu' .
43007034	Siempre en aligao Yu' , låo ti en sedda' yu' ; amånu nai gaigi Yu' ti siña hamyo manmåtto . "
43007035	Este tumutuhon i ManHodihos manessalao entre siha : " Månu hinassoso-ña para u hanågue na ti para ta sodda' Gui' ? Siguru na ti para u falak i manmachalapon na achataotåo-ta ni mañåsaga gi entre i taotåo ' Greece' ya para u fama'nå'gue ?
43007036	Håfa kumeke'ilek-ña anai ilek-ña , ' Siempre en aligao Yu' , låo ti en sedda' Yu' , ' yan i sinangån-ña , ' Amånu nai gaigi Yu ti siña hamyo manmåtto' ? "
43007037	Gi uttemo yan gi mås empottånte na ha'anen i gipot , tumohge hulo' si Jesus ya umågang : " Yanggen guaha må'ho , sotta ya u fåtto giya Guåhu ; sotta ya u gimen
43007038	håyi manhongge giya Guåhu . " Ilek-ña i Eskretura : ' Ginen i sanhålom-ña na saddok siempre milalak låla'la' na hånom . ' "
43007039	( Guini nai Ha såsangan put i Espiritu ni para u marisibi ni ayo siha i manmanhongge giya Guiya . Låo trabiha tåya' Espiritu , sa' trabiha ti maglorififika si Jesus . )
43007040	Unos kuåntos gi linahyan ni humungok este siha na palåbras matutuhon masångan , " Siguru na Guiya este i Prufeta . "
43007041	Otro siha masåsangan , " Guiya i Misihas . " Låo kumahulo' un kuestion : " Siguru na ti para u fåtto i Misihas ginen Galileha ?
43007042	Na adda ti ilek-ña i Eskretura na i Misihas para u fåtto ginen Bilen , i sengsong anai sumåga si David , sa' ginen i familian David Gui' ? "
43007043	Estegue' na gumuaha dinibidi gi entre i linahyan put Guiya .
43007044	Guaha manmalago' para u mago'te Gui' . Låo ni unu pumacha Gui' .
43007045	Anai manmåtto tåtte i guatdian i templo , mamfenaisen siha ni MamFarisehu yan i manmågas mamåle' , " Håfa na ti en kenne' Gui' mågi ? "
43007046	Manmanoppe i guatdia siha , " Tåya nai guaha tåotåo kumuentos taiguihi . "
43007047	Manmanoppe i MamFarisehu , " Cha'-miyu sumangångani ham na kon todu hamyo esta mamfena'baba !
43007048	Kåo guaha lini'e'-mimiyu un gai åoturidåt pat Farisehu manmanhongge giya Guiya , pat håfa nai ?
43007049	Este ha' siha na gurupu , ni tåya' tiningo'-ñiha put i Lai Moises , mandemålas esta este siha ! "
43007050	Unu gi entre siha , era si ' Nicodemus ' ( ayo na tåotåo i måtto giya Guiya ) , kumuentos ya ilek-ña ,
43007051	" Desde ngai'an nai sinedi ni lai-ta para u kondena un tåotåo sin u mahungok Gui' fine'na ya u maketungo' i fakto siha ? "
43007052	Manmanoppe siha , " Cha'-mu sangångani ham na tåotåo Galileha håo lokkue' . Taitai i Eskretura . Ti un fañodda' Prufeta ginen Galileha . " [
43007053	Despues kadakuåt humånåo para i gimå'-ña ,
43008001	ya humånåo si Jesus para i Ekso' Ulibas .
43008002	Anai manana umannok ta'lo gi uriyan i templo : ya anai sigi ha' manmåtto i taotåo guåtu giya Guiya , matå'chong papa' ya Ha tutuhon fuma'nå'gue siha .
43008003	I maneskribas yan MamFarisehu makonne' hålom un palåo'an ni magacha' umadotteteriu . Mana'tohge gui' guennåo gi me'nan todu .
43008004	Ilek-ñiha as Jesus , " Ma'estro , este na palåo'an magacha' umadotteteriu .
43008005	Gaigi gi lai na manotden si Moises na este na klasen famalåo'an u fanma'åcho' . Håfa siña Un sångan put este na kaosa ? "
43008006	( Maprisenta este na kuestion para laime , kosa ki u guaha para u måsokne Gui' ) . Dumilok ha' påpa' si Jesus ya ha tutuhon mångge' gi edda' ni kalulot-ña .
43008007	Anai ma'ensiste put i finaisen-ñiha , tumachu hulo' ya ilek-ña , " Sotta ya ayo i tai'isao gi entalo'-miyu fine'na u dinaggao gui' ni acho' . "
43008008	Dumilok ta'lo påpa' ya mångge' gi edda' .
43008009	Pues i manestataba guennåo adumidide' maritira siha , i manåmko' fine'na . Pues tåya' sopbla guennåo sino ki Guiya ha' yan i palåo'an , ni tumotohge ha' guennåo gi me'nå-ña .
43008010	Tumachu ta'lo si Jesus ya ilek-ña nu guiya . " Palåo'an , manhanåomanu siha ? Tåya kumondena håo ? "
43008011	Manoppe gui' , " Tåya , señot . " Ilek-ña si Jesus , " Ni Guåhu ti bai Hu kondena håo . Hånåo . Låo desde på'go para mo'na , suhåyi este na isao . " ]
43008012	Mangkuinentusi siha ta'lo as Jesus . " Guåhu i kandet i tano' . Tåya ni tumattitiyi Yu' u famokkat gi hinemhom ; åhe' , sa' siempre u gaigi giya siha i ininan i lina'la' . "
43008013	Este mina' manmanoppe i MamFarisehu : " Hågu ha' mismo testigu para Hågu . Tåya bali-ña ennåo na klasen testemoniu . "
43008014	Manoppe si Jesus : " Ya sa' håfa mohon yanggen Guåhu mismo testigu para Guåhu ? I testemoniu-hu siempre u båbali ha' , sa' Hu tungo' ginen manu Yu' mågi yan para månu Yu' guåtu ; låo hamyo ti en tingo' ni unu ni otro .
43008015	Manmanhuhusga hamyo sigun gi håfa a'annok låo Guåhu ti manhuhusga Yu' ni håyi .
43008016	Låo achokka' manhusga Yu' , måolek ennåo na hinisgå-ku sa' ti Guåguahu ha' na maisa : Gaigi gi fi'on-hu Ayo i numa'hånåo Yu' [ i Tata ] .
43008017	Gaigi na matutuge' gi lai-miyu na i ebidensia ni ginen dos tåotåo siña ma'aksepta .
43008018	Guåhu unu gi ayo i tumestitigu put Guåhu , i otro era i Tata ni numa'hånåo Yu' . "
43008019	Ma putfiha ya ilek-ñiha nu Guiya : " Ya mångge este na Tatå-mu ni Un ensisite ? " Manoppe si Jesus : " Ti en tingo' ni Guåhu ni si Tatå-hu . Yanggen en tingo' Yu' , siempre en tingo' si Tatå-hu lokkue' . "
43008020	Ha sångan este siha na palåbras mientras mama'nåna'gue gi Templo gi kuåtto anai manmapopo'lo i inifrese siha . Låo ti ma'aresta Gui' sa' ti måfatto trabiha i orå-ña .
43008021	Ilek-ña ta'lo si Jesus nu siha : " Bai Hu hånåo . Siempre en espiha Yu' låo siempre manmåtai hamyo gi isao-miyu . Ti siña hamyo manmåtto gi ayo i para bai Hu hanague . "
43008022	Put este na unos kuåntos na ManHodihos matutuhon manmamaisen , " Kåo kumeke'ilek-ña na para u puno' maisa Gui' anai ilek-ña , ' Ti siña hamyo manmåtto gi ayo i para bai Hu hanågui' ? "
43008023	Ha kontenuha si Jesus ya ilek-ña : " Hamyo mangginen este na tåno , guini påpa' , låo Guåhu måtto Yu' ginen i sanhilo' . Hamyo iyon este na tåno' -- Låo Guåhu ti iyon este na tåno' .
43008024	" Put ennåo na Hu sangångani hamyo na en fanmåtai gi isao-miyu sa' yanggeng ti en henggena ' GUÅHU GUI' ' , i isao-miyo siempre na en fanmåtai . "
43008025	Mafaisen Gui' , " Pues håyi Håo ? " Manoppe si Jesus : " Guahu ayo i hagas Hu sangåni hamyo desde i tutuhon .
43008026	Meggai siña Hu sångan para bai Hu kondena hamyo , låo ayo i numa'hånåo Yu' Ha såsangan i minagåhet . Bai Hu sangåni i tano' ha' håfa hiningok-hu ginen Guiya . "
43008027	Ti makomprende ni taotåo na kumuekuentos Gui' put i Tata .
43008028	Ha kontenuha si Jesus : " Yanggen en håtsa hulo' i Lahen i Taotåo , siempre en komprende na GUÅHU GUI' ya tåya' Hu chocho'gue ni Guåhu ha' na maisa . Hokkok ha' Hu såsangan ayo i Ha fa'nå'gue Yu' si Tåta .
43008029	Gagaigi yan Guåhu ayo i numa'hånåo Yu' . Ti Ha yute' Yu' sa' todu i tiempo Hu chocho'gue ayo i numa'mamagof Gui' . "
43008030	Sa' put i taiguini kuentos-ña , meggai manmanhongge giya Guiya .
43008031	Pues ilek-ña si Jesus nu ayo siha i manmanhongge nu Guiya na ManHodihos : " Yanggen manlåla'la' hamyo sigun gi fina'na'gue-ku , pues magåhet na mandesipulu-hu hamyo ;
43008032	siempre en tingo' i minagåhet , ya i minagåhet en nina'fanlibri . "
43008033	Manmanoppe siha , " Hami i famagu'on Abrahan , ya tåya' nai manesklåbon otro tåotåo ham . Pues håfa kumeke'ilek-mu anai Un sångan na , ' Siempre manlibri hamyo' ? "
43008034	Ilek-ña si Jesus nu siha : " Amen , amen , bai Hu asigura hamyo ni minagåhet , todu ayo siha i chumocho'gue i isåo manesklåbon i isåo siha .
43008035	( Ti petmanente sagå-ña i esklåbu gi familia , låo i lahi-ña u gaigi guennåo para todu i tiempo . )
43008036	Put ennåo na yanggen nina'libri håo ni Lahi-ña , pues siempre magåhet na libri håo .
43008037	Hu tungo' ha' na famagu'on Abrahan hamyo . Ombres ennåo en kekepuno' Yu' , sa' put i ti manmalago' hamyo en aksepta i fina'na'gue-ku .
43008038	Hu sangångani hamyo ni ayo siha i Hu li'e' gi me'nan i Tata ; låo hamyo en cheche'gue ayo siha i en hingok as tatan-miyu . "
43008039	Manmanoppe siha , " Si Abrahan tatan-måmi . " Manoppe si Jesus : " Yanggen famagu'on Abrahan hamyo , pues siempre en dalalaki i ihemplon Abrahan .
43008040	Låo hamyo en kekepuno' Yu' , Guåhu ni sumangåni hamyo ni minagåhet ayo i hiningok-hu ginen as Yu'os . Tåya nai ha cho'gue este si Abrahan !
43008041	Låo hamyo magåhet na en cheche'gue i che'cho' tatan-miyu ! " Manessalåo siha , " Åhe' , ti mambaståtdo ham ! Unu ha' tatan-måmi , si Yu'os mismo . "
43008042	Manoppe si Jesus : " Yanggen si Yu'os tatan-miyu siempre en gefli'e' Yu' , sa' måtto Yu' ginen as Yu'os , ya gaigi Yu' på'go guini . Ti ginen i minalago'-hu ha' na måtto Yu' ; guiya numa'hånåo Yu' .
43008043	Sa' håfa na ti en kemprende håfa Hu såsangan ? Put i ti siña en singon umekongok i fino'-hu .
43008044	Hamyo i famagu'on i tatan-miyu aniti , ya mansen malago' hamyo en che'gue i minalago'-ña . Desde i tutuhon guiya muna'fåtto i finatai gi taotåo , ya tåya' nai tumohge gi bandan i minagåhet ; sa' tåya' minagåhet giya guiya . Kuentos dinagi lengguåhi-ña ; dåkon gui' yan guiya i tatan todu i dinagi .
43008045	Låo put i minagåhet Hu såsangan , na ti en hehengge Yu' .
43008046	Kåo guaha giya hamyo siña umachåka Yu' put isåo-hu ? Yanggen Hu såsangan i minagåhet , håfa na ti en hehengge Yu' ?
43008047	Maseha håyi ni ginen as Yu'os ha huhungok i sinangan Yu'os . Låo i rason na ti en hihingok sa' ti mangginen as Yu'os hamyo . "
43008048	Manmanoppe i ManHodihos : " Kåo ti mandenanche ham anai ilek-måmi na Samaritånu Håo yan gái aniti Håo ? "
43008049	Manoppe si Jesus , " Tai'aniti Yu' . Låo Guåhu Hu o'onra si Tatå-hu , låo hamyo en deso'onra Yu' .
43008050	Ti manespipiha Yu' onro para Guåhu : guaha umespipiha ennåo , ya guiya ennåo i manhuhusga .
43008051	Amen , amen , bai Hu asigura hamyo ni minagåhet , yanggen ha kukumple i taotåo i fino'-hu ti u måtai ni ngai'an . "
43008052	Ilek-ña i ManHodihos : " På'go nai manseguru ham na gái aniti Håo ! Måtai esta si Abrahan , manmåtai esta i mamprofeta , ya Hågu på'go para Un ålok , ' Maseha håyi ni kumukumple i fino'-hu ti u måtai ni ngai'an . '
43008053	Siguru na ti Un popo'lo na takhelo'ña håo ki i tatan-måmi as Abrahan , ni esta måtai ! Kon todu i mamprofeta lokkue' ni esta manmåtai ! Håyi Un popo'lo Håo ? "
43008054	Manoppe si Jesus : " Yanggen Hu onran maisa Yu' , tai bali ennåo na onro . Si Tåta ayo i umo'onra Yu' , ayo mismo i en a'alok na Yi'os-miyu ,
43008055	achokka' ti en tingo Gui' . Låo Guåhu Hu tungo' Gui' . Yanggen para bai Hu alok na ti Hu tungo' Gui' , pues dåkon Yu' , parehu yan hamyo ! Låo Hu gof tungo' Gui' , ya Hu o'osge i fino'-ña .
43008056	I tatan-miyu as Abrahan mumagof put i para u li'e' i ha'ani-hu . Ha li'e' ya mumagof gui' . "
43008057	Ti mangomfotme i ManHodihos ya manmanoppe , " Ni trabiha ti singkuekuenta åños Håo ya taimanu na esta Un li'e' si Abrahan ? "
43008058	Ilek-ña si Jesus nu siha : " Amen , amen , bai Hu asigura hamyo ni minagåhet : åntes di u mafañågu si Abrahan , GUÅHU GUI' . "
43008059	Gi este manmanhokka åcho' para u madåggao Gui' låo umåttok si Jesus ya humuyong ginen i templo .
43009001	Mientras mamomokkat mo'na si Jesus , Ha li'e' un tåotåo ni bachet desde i mafañagu-ña .
43009002	Mafaisen Gui' ni mandesipulu-ña , " ' Rabbi ' , håyi umisåo na mafañågu gui' båchet ? Kåo isåo-ña ha' pat isåo i mañaina-ña ? "
43009003	Manoppe si Jesus , " Ni unu , ni otro , i put i isåo-ña o sino i isao i mañaina-ña . Låo put i para u mali'e' i fuetsan Yu'os giya Guiya .
43009004	" Debi di ta cho'gue i che'cho' ayo i numa'hånåo Yu' mientras mananana . Mamamaila' i puengi anai tåya' siña macho'cho' .
43009005	Mientras gagaigi Yu' gi tåno' , Guåhu i kåndet i tåno' . "
43009006	Gi este tumo'la si Jesus gi edda' , ya mama'tinas fache' ni te'la'-ña , ya Ha palala'i i matan i taotåo ni fache' .
43009007	Despues Ha sangåni gui' , " Hånåo ya un fa'gase håo gi hånom ' Siloam ' . " ( Este na nå'an kumeke'ilek-ña " ayo i mana'hånåo " . ) Entonses humånåo i taotåo ya ha fa'gåsi gui' , ya måtto tåtte siña esta manli'e' .
43009008	I bisinu-ña yan i taotåo siha ni mampåyon mali'e' gui' u me'egagao manmamaisen , " Adda ti guiya este , ayo i sesso matå'chong ya ume'egågåo ? "
43009009	Guaha siha uma'alok , " Hunggan guiya " ; otro siha ma'ålok na , " Åhe' ti guiya sino ki otro tåotåo ni uma'achule' yan guiya . " I taotåo mismo umålok , " Hunggan guåhu ayo . "
43009010	Entonses mafaisen gui' , " Håfa taimanu na siña håo på'go manli'e' ? "
43009011	Manoppe gui' , " Ayo na tåotåo i ma'å'agang Jesus mama'tinas didide' fache' , ya Ha palala'i i atadok-ku , ya Ha tågo' yu' para bai hu hånåo para ' Siloam ' yan para bai hu fa'gåsi . Pues humånåo yu' , ya gigon ha' hu fa'gåsi , sumiña yu' manli'e' . "
43009012	Mafaisen i taotåo , " Mångge Gui' ? " Manoppe , " Ti hu tungo' . "
43009013	Despues , makonne' i taotåo ni ginen båchet desde i mafañagu-ña guåtu gi MamFarisehu .
43009014	( Hahasso na era i Sabaf na ha'åni anai mama'tinas fache' si Jesus ya ha na'fanli'e' i taotåo . )
43009015	Entonses , i MamFarisehu matutuhon mafaisen gui' håfa taimanu na manli'e' gui' ta'lo' . Mansenangåni siha , " Ha nå'ye fache' i attadok-hu . Hu fa'gåsi , ya på'go siña yu' manli'e' . "
43009016	Este sumu'on i MamFarisehu para u masångan , " Ti siña na ginen as Yu'os mågi este na tåotåo sa' ti ha guåguatdia i Sabaf na ha'åni . " I otro siha makontra este , " Yanggen i'isåo i taotåo , håfa taimanu para cho'gue-ña ni este siha na siñåt ? " Put ennåo na gumuaha dinibidi gi entalo'-ñiha .
43009017	Pues makuentusi i bachet ta'lo : " Yå' ki i attadok-mu binaba ni este na tåotåo , håfa siña un sångan put Guiya ? " Manoppe , " Prufeta Gui' . "
43009018	I ManHodihos ti manmalago' mahongge na ginen båchet gui' ya på'go siña manli'e' , asta ki ma'ågang i mañainan este na tåotåo ni på'go siña manli'e' .
43009019	Mafaisen siha , " Kåo lahen-miyu este , ya yanggen hunggan , kåo manhula hamyo na mafañågu gui' båchet ? Ya håfa siña en sangan put taimanu na siña gui' manli'e' på'go ? "
43009020	Manoppe i mañaina-ña : " Hami in tingo' na lahen-måmi gui' , yan in tingo' na mafañågu gui' båchet .
43009021	Låo ti in tingo' håfa taimanu na siña gui' manli'e' på'go , ni ti in tingo' håyi numa'magong i bachet-ña . Faisen gui' . Esta gui' gái' idåt , ya siña ha' gui' manoppe . " (
43009022	Masångan taiguini ni mañaina-ña sa' manma'å'ñåo siha ni ManHodihos , sa' esta mangontråta na maseha håyi sumångan na manhongge gui' na Guiya si Jesus i Misihas para u madulalak ginen i sinagoga .
43009023	Put ennåo na ilek-ñiha i mañaina-ña , " Esta gui' gái idåt -- faisen gui' . " )
43009024	Ma'ågang ta'lo tåtte put sigundo biåhi i taotåo ni bachet desde i mafañagu-ña ya ilek-ñiha nu guiya , " Na'i gloria si Yu'os ! Fine'na , put i in tingo' na i'isåo este na tåotåo i muna'fanli'e' håo . "
43009025	Manoppe i taotåo , " Ti hu tungo' kåo i'isåo Gui' pat åhe' . Una kosa hu tungo' : eståba båchet yu' , ya på'go manlili'e' yu' . "
43009026	Mafaisen gui' di nuebu , " Håfa bidå-ña nu hågu . Håfa taimanu na nina'fanli'e' håo ta'lo ? "
43009027	Manoppe i taotåo , " Esta monhåyan hu sangåni hamyo , ya ti manmalago' hamyo manékongok . Sa' håfa na manmalago' hamyo na en hingok ta'lo ? Buente hamyo lokkue' manmalago' manhålom mandesipulu-ña ? "
43009028	Ma'ensutta gui' yan ilek-ñiha , " Hågu disipulon ennåo na tåotåo , låo hami mandesipulon Moises .
43009029	Hami in tingo' na si Yu'os ha kuentusi si Moises ; låo ni ti in tingo' ginen manu mågi ennåo na tåotåo ! "
43009030	Manineppe siha , " Gof na'manman este ! Ti en tingo' ginen manu Gui' mågi , låo Ha na'fanli'e' yu' ta'lo !
43009031	Hita ta tungo' ha' na si Yu'os ti Ha e'ékongok i mani'isåo siha ; låo ha e'ékongok i taotåo siha ni rumespepeta Gui' yan chumocho'gue håfa malago'-ña .
43009032	Tåya nai mahungok na un tåotåo u na'fanli'e' un bachet desde i mafañagu-ña .
43009033	Yanggen ti ginen as Yu'os este na tåotåo , tåya' ni håfa siña ha cho'gue . "
43009034	Manessalåo siha , " Ha ? Tåddong na isao nai gaigi håo desde i mafañagu-mu , ya hågu para un setmuni ham ? " Ennåo mina' mago'te gui' ya madåggaoñaihon huyong .
43009035	Anai Ha hungok si Jesus na madulalak Gui' huyong , Ha espiha gui' ya Ha faisen , " Kåo manhongge håo gi Lahen i Taotåo ? "
43009036	Manoppe , " Siñot , håyi ennåo , kosa ki bai hu fanhongge nu Guiya ? "
43009037	Manoppe si Jesus , " Esta un li'e' Gui' . Guiya i kumuentutusi håo på'go' . "
43009038	Ilek-ña , " Hunggan manhongge yu' Asaina , " ya ha na'tekon i ilu-ña papa' para u adora Gui' .
43009039	Pues ilek-ña si Jesus . " Måtto Yu guini na tåno' para bai fanhusga , para bai Hu na'fanmanli'e' i mambachet ya i manmanlili'e' u fambåchet . "
43009040	Guaha unos kuåntos MamFarisehu maneståba guennåo yan Guiya ya mahungok na Ha sångan este ya mafaisen Gui' , " Siguru na ti kumeke ilek-mu na mambåchet ham lokkue' ? "
43009041	Manoppe si Jesus : " Yanggen mambåchet hamyo pues tåya' isao guennåo . Låo ilek-miyu , ' Manmanlili'e' ha' ham , ' pues gagaigi ha' i isåo-miyu . "
43010001	Ilek-ña si Jesus , " Amen , amen , bai Hu asigura hamyo ni minagåhet : Ayo i humålom gi fangkeniluyan sin umisgen i trångka o sino' umisgen otro bånda ya ha håtme , guiya ennåo i sakke ni lumalåoya .
43010002	Ayo i umisgen i trångka guiya ennåo i pastot i kinilu ;
43010003	i guatdia ha bababa i trangka para Guiya . I kinilu siha mahuhungok i bos-ña yanggen maninagang ni na'an-ñiha ya mangkenekenne' siha huyong .
43010004	Yanggen esta Ha konne' huyong [ todu ] ayo siha i ga'-ña , mamomokkat Gui' gi sanme'nan-ñiha , ya i kinilu siha madalalalaki Gui' sa' matungo' i bos-ña .
43010005	Ti u madalalaki un estrangheru ; masuhåyi ennåo siempre , sa' ti matungo' i bos-ña . "
43010006	Achokka' Ha usa si Jesus este siha na fina'akomparasion , ti makomprende håfa mangkenekesangani siha .
43010007	Pues ennåo mina' ilek-ña [ nu siha ta'lo ] : " Amen , amen , bai Hu sangåni hamyo ni minagåhet : Guåhu i trangkan i fangkeniluyan .
43010008	Ayo siha i manmo'fo'na ki Guahu , siha ennåo i mansakke ni manlålaoya ni ti manine'esge ni kinilu .
43010009	Guåhu i trångka . Maseha håyi ni umisgen iya Guåhu u såfo' gui' . U libri humuyong-hålom , ya u fañodda påsto .
43010010	I sakke måfatto , hokok ha' ni para u fañåkke , para u famuno' , yan para u fandestrosa , låo Guåhu måtto Yu' kosa ki u fanggái lina'la' ya u kabåles i lina'la'-ñiha .
43010011	Guåhu i maolek na pastot ; i maolek na pastot Ha na'enñañaihon i lina'lå'-ña para i ga'-ña kinilu siha .
43010012	Ayo i hotnaleru -- put i ti pastot gui' ni ti ga'-ña i kinilu -- anai ha li'e' na mamamaila' i lobu malågu ya ha dingu i kinilu para u fanhenabbao yan u fanchinalapon ni lobu .
43010013	Mina' taiguini este sa' macho'cho'cho' gui' put apas ; tåya' enteres-ña para i kinilu .
43010014	Guahu i maolek na pastot . Hu tungo' i ga'-hu kinilu siha ya siha matungo' Yu'
43010015	gi parehu na manera na Ha tungo' Yu' i Tata ya Guåhu Hu tungo' si Tatå-hu ; ya put este siha na kinilu na bai Hu na'enñaihon i lina'lå'-hu .
43010016	Guåha otro siha ga'-hu kinilu ni ti mañasåonåo guini na inetnon . Debi di bai Hu konne' siha lokkue' , ya siempre u mahungok i bos-hu . Ya siempre unu ha' na inetnon kinilu yan unu ha' na pastot .
43010017	Ha gofli'e' Yu' si Tåta put este : put i Hu nå'enñaihon i lina'lå'-hu låo para bai Hu chule' ha' ta'lo tåtte .
43010018	Tåya ni unu umåmot Yu' ; sino ki Hu nå'enñaihon bulontåriamente . Guaha fuetså-ku para bai Hu na'enñaihon , yan guaha fuetså-ku para bai Hu chule' ta'lo tåtte . Hu risibi este na tinago' ginen as Tatå-hu . "
43010019	Put este siha na palåbra , gumuaha dinibidi ta'lo entre i ManHodihos .
43010020	Meggai umå'alok : " Gái aniti Gui' -- atmariåo Gui' ! Sa' håfa na para ta atende Gui' ? "
43010021	I otro siha ilek-ñiñiha : " Ti fino' atmariåo i sinangangan-ña . Ni ngai'an nai siña i aniti ha na'fanli'e' i bachet ! "
43010022	Era tiempon manengheng , ya måtto i ha'åni anai para u måsilebra i Gipot i Didikåsion i Templo giya Hirusalen .
43010023	Eståba na mamomokkat si Jesus gi uriyan i templo gi Kahidan Solomon ,
43010024	anai manetnon i ManHodihos gi uriya-ña ya ilek-ñiha , " Kuåntos tiempo para Un sigi ha' ham muna'fanchathinasso ? Yanggen magåhet na Hågu i Misihas sangåni ham gi klåru na palåbras . "
43010025	Manoppe si Jesus : " Esta Hu sangåni hamyo , låo ti en hengge . I che'cho' siha ni Hu chocho'gue gi na'an Tatå-hu mantestitigu put Guåhu ,
43010026	låo ti manmalago' hamyo manmanhongge , sa' ti ga'-hu kinilu hamyo .
43010027	I ga'-hu kinilu mahuhungok i bos-hu . Hu tungo' siha , ya madalalalaki Yu' .
43010028	Hu nåna'i siha taihinekkok na lina'la' , ya ni ngai'an nai u fandemålas .
43010029	Takhelo'ña si Tåta ki ni håyi , gi ayo i ha nå'i Yu' , ya tåya' siña umåmot Yu' ginen i kånnai-ña .
43010030	I Tata yan Guåhu unu ha' . "
43010031	Anai manmanhokka ta'lo åcho' i ManHodihos para u madåggåo Gui' ,
43010032	ilek-ña si Jesus nu siha , " Hu cho'gue meggai na manmåolek na cho'cho' gi me'nan-miyu ni Ha tågo' Yu' si Tåta ; put håfa na cho'cho' na manmalago' hamyo na para en acho' Yu' ? "
43010033	Manmanoppe siha , " Ti put i måolek na cho'cho' na manmalago' ham na in acho' Håo , låo put i chumatfino' Håo ! Hågu , tåotåo Håo ha' , låo Un fa'keke Yu'os Håo ! "
43010034	Manoppe si Jesus , " Na adda ti matuge' gi lai-miyu , ' Na ilek-ña si Yu'os na manyu'os hamyo' ?
43010035	Yanggen Ha ågang ayo siha na lalåhi yu'os era ayo siha i manmasangåni ni fino'-ña -- ya ta tungo' ha' na ti siña i Eskretura matulaika --
43010036	kåo ilek-miyu na chumatfino' Yu' put i ilek-hu , ' Guåhu i Lahen Yu'os' sa' Guåhu ayo i inayek ni Tata ya Ha na'hånåo Yu' para i tåno' ?
43010037	Entonses cha'-miyu hehengge Yu' yanggen ti Hu chocho'gue håfa malago'-ña si Tatå-hu .
43010038	Låo yanggen Hu chocho'gue i minalago'-ña , måseha ti en hengge Yu' , debi mohon di en hengge este siha na cho'cho' , kosa ki siña en tingo' na kumeke'ilek-ña na gaigi i Tata giya Guåhu yan gaigi Yu' giya Guiya . "
43010039	Gi este na sinangån-ña machagi ta'lo para u ma'aresta Gui' låo mamfenalaguaihon .
43010040	Entonses humånåo ta'lo tåtte si Jesus para i otro bandan Hotdån para ayo na lugåt anai eståba si Juan manakpåpangi , ya sumåga guennåo .
43010041	Meggai na tåotåo manmåtto guatu giya Guiya , ilek-ñiha , " Maseha ti mama'tinas milågru si Juan , låo todu i ha sångan manmagåhet put este na tåotåo . "
43010042	Ya meggai na tåotåo manmanhongge giya Guiya guihi na lugåt .
43011001	Eståba un malångu na tåotåo ni na'ån-ña si Låsaru , tåotåo Bitaniha , i sengsong anai sumåsaga si Maria yan i che'lu-ña as Martha . (
43011002	Guiya este na Maria i chumo'me påopåo i addeng i Saina ya ha såosåo ni gaputilu-ña ; i che'lu-ña as Låsaru este i malångu . )
43011003	I dos palåo'an na chume'lu numa'hanåo nutisia para si Jesus , " Asaina , malångu i Un gofli'e' na amigu-mu . "
43011004	Anai Ha hungok este si Jesus ilek-ña , " Ti para u måtai si Låsaru uttemo-ña ginen este na minalångu ; låo masusedi este put i para u matuna si Yu'os , ya ginen este nai siempre Ha risibi i matuna-ña i Lahen Yu'os . "
43011005	Si Jesus Ha guaiya si Martha yan si Maria yan si Låsaru .
43011006	Anai Ha risibi i nutisia na malångu si Låsaru , sumaga ha' guihi anai estataba Gui' dos dihas ta'lo .
43011007	Ya despues ilek-ña nu i mandesipulu-ña , " Nihi ta fanhånåo tåtte Hudeha . "
43011008	Manmanoppe i mandesipulu , " Ma'estro , este ha' i halacha nai kana' ha' ma'åcho' Håo nu i ManHodihos ; ya para Un hånåo tåtte guihi ? "
43011009	Ilek-ña si Jesus , " Guaha dosse oras kada ha'åni , pat åhe' ? Pues yanggen mamomokkat i taotåo gi mina'lak i ha'åni ti u matompo , sa' ha lili'e' i kandet este na tåno' .
43011010	Låo yanggen i puengi nai mamokkat siempre matompo' , sa' tåya' kandet-ña . "
43011011	Ha sångan si Jesus este , ya despues Ha umentayi , " Malingu maigo'-ña i amigu-ta as Låsaru , låo bai Hu hånåo ya bai Hu yåho gui' . "
43011012	Manmanoppe i mandesipulu , " Asaina , yanggen mamaigo' gui' pues ti u måtai . "
43011013	Låo kumeke'ilek-ña si Jesus na måtai si Låsaru ; låo siha hinasson-ñiha na mamaigo' ha' gui' .
43011014	Pues mangklenaruyi siha as Jesus , " Matai esta si Låsaru ;
43011015	låo put hamyo , magof Yu' sa' taigue Yu' guihi , kosa ki siempre en fanmanhongge . Nihi ta fanmalak guåtu giya guiya . "
43011016	Si Tomás ( ni ma'å'agang Dinga' ) ilek-ña ni mangga'chong-ña , " Nihi ta fanhita todu yan i Ma'estro , ya u ta fanchamatai yan Guiya ! "
43011017	Anai måtto si Jesus , Ha sodda' na esta mahåfot si Låsaru kuåtro dihas .
43011018	Menos di dos miyas desde Bitaniha asta Hirusalen ,
43011019	ya meggai na ManHodihos manmåtto para u makonsuela si Martha yan si Maria put i finatai i che'lon-ñiha .
43011020	Anai ha hungok si Martha na mamamaila' si Jesus , humånåo huyong para u taggam Gui' ; låo sumåga ha' gi gima' si Maria .
43011021	Ilek-ña si Martha as Jesus , " Yanggen gaigi Håo mohon guini , Asaina , ti u måtai i che'lu-hu !
43011022	Låo hu tungo' na achokka' på'go , si Yu'os siempre ninå'i håo maseha håfa ni un gågao Gui' . "
43011023	Sinangåni gui' as Jesus , " I che'lu-mu u mana'ta'lo tåtte i lina'la'-ña . "
43011024	Manoppe si Martha , " Hu tungo' , na siempre u mana'lå'la' gi uttemo na ha'åni . "
43011025	Sinangåni gui' as Jesus : " Guåhu i risureksion yan i lina'la' .
43011026	Maseha håyi ni manhongge nu Guåhu , achokka' måtai gui' , u lå'la' ; yan måseha håyi ni låla'la' yan manhohongge giya Guåhu ti u måtai ni ngai'an . Kåo un hongge este ? "
43011027	Manoppe si Martha , " Hunggan , Asaina ! Manhongge yu' na Hågu i Misihas , i Lahen Yu'os , ni para u fåtto guini gi tåno' . "
43011028	Despues di ha sångan este si Martha humånåo tåtte ya sikretu ha ågang i che'lu-ña as Maria . Ilek-ña nu guiya , " Gaigi guini i Ma'estro , ya mamamaisen nu hågu . "
43011029	Anai ha hungok este si Maria kahulo' ya humånåo huyong ensegidas para u asodda' yan si Jesus .
43011030	( Ti måfatto trabiha si Jesus gi sengsong , låo eståba ha' guihi na lugåt anai umasodda' yan si Martha . )
43011031	I ManHodihos ni mañisiha yan si Maria gi gima' ni makonsuesuela gui' madalalaki anai mali'e' gui' na kahulo' ya lumaguse' huyong . Hinasson-ñiha na para u falak i naftan ya para u kasao guihi .
43011032	Anai måtto si Maria guihi na lugåt anai eståba si Jesus ya ha li'e' Gui' , poddong papa' gi addeng Jesus . Ilek-ña , " Asaina , yanggen gaigi Håo guini mohon ti u måtai i che'lu-hu ! "
43011033	Anai lini'e' gui' as Jesus na kumakasao , yan kon todu i ManHodihos ni mañisiha mangakasao lokkue' ; nina'piniti kurason-ña , ya mampos nina'triste Gui' .
43011034	Manfenaisen siha as Jesus , " Månu nai en hafot gui' ? " Manmanoppe siha , " Maila' ya un li'e' , Asaina . "
43011035	Ha tutuhon kumasao si Jesus .
43011036	Entonses ilek-ñiha i ManHodihos , " Atan ha' sa' ha sen gofli'e' gui' ! "
43011037	Låo unos kuåntos giya siha ilek-ñiha , " Na adda ti Ha baba i matan i bachet na tåotåo ? Kåo ti siña mohon Ha na'para si Låsaru ya ti u måtai ? "
43011038	Nina'gof triste ta'lo si Jesus , pues humånåo para i naftan . Era un liyang este ya mapo'lo un åcho' gi entråda .
43011039	Manotden si Jesus , " Na'suha i acho' ! " I che'lon i matai as Martha manoppe , " Siempre mutong , Asaina . Esta kuåtro dihas desdi ki mahåfot ! "
43011040	Ilek-ña si Jesus nu guiya , " Na adda ti Hu sangåni håo na siempre un li'e' i glorian Yu'os yanggen manhongge håo ? "
43011041	Mana'suha i acho' . Tumalakhilo' si Jesus ya ilek-ña : " Tåta , Hu nå'i Håo gråsia , sa' un e'ékongok Yu' .
43011042	Hu tungo' na todu i tiempo Un e'ékongok Yu' , låo Hu sasångan este sa' put i taotåo siha guini , kosa ki siña mahongge na Hågu Yu' numa'hånåo . "
43011043	Despues di Ha sångan este umågang a'gang , " Låsaru , maila' huyong ! "
43011044	Humuyong i matai , mabalulutan i kånnai-ña yan i addeng-ña ni magagon måtai , yan un pidåsu gi matå-ña . Mansengåni siha as Jesus , " Pila' , ya en setta gui' . "
43011045	Put este na meggai gi ManHodihos ni manmåtto para u mabisita si Maria , ya mali'e' i bidå-ña si Jesus na manmanhongge giya Guiya .
43011046	Entonses , unos kuåntos gi pumalu manhånåo para i MamFarisehu ya manmasangåni håfa bidå-ña si Jesus .
43011047	Ya put este na i manmågas mamåle' yan i MamFarisehu ma'ågang huntan i ' Sanhedrin ' . Ilek-ñiha , " Håfa para ta cho'gue ni este na tåotåo ni ha chocho'gue todu klasen siñåt ?
43011048	Yanggen ta sotta ha' Gui' taiguini , siempre enteru i tåno' manmanhongge giya Guiya . Ya teniki manhålom i Rumånu siha ya madestrosa i santuåriu yan i nasion-ta . "
43011049	Unu gi entre siha , si ' Caiaphas ' na'ån-ña , ni guiya Mås Magas Påle' guennåo na såkkan , mansenangåni siha ni este na punto : " Sen tåya' ni håfa kinemprenden-miyu !
43011050	Kåo ti siña en li'e' na måolekña para hamyo na u måtai unu na tåotåo ( put i taotåo siha ) ki u madestrosa enteru i nasion ? " (
43011051	Ti ginen guiya ha' na ha sångan este . Låo ha sångan komu guiya i Mås Magas Påle' guennåo na såkkan ya ha prufisiha na para u måtai si Jesus para i nasion --
43011052	ya ti para este ha' na nasion , låo para u na'fandaña' komu unu todu i manmachalapon na famagu'on Yu'os . )
43011053	Desde ennåo na ha'åni gumuaha plånu para u mapuno' Gui' .
43011054	Put este na rason , na pumåra si Jesus lumåoya gi entre i ManHodihos . Enlugåt , Ha ritiran maisa Gui' para un songsong ni mafa'nana'an ' Ephraim ' un lugåt gi fi'on i disietto , ya sumåga guennåo yan i mandesipulu-ña .
43011055	Esta hihot i Gipot i Påsgua para i ManHodihos , ya kumeke'ilek-ña na meggai na tåotåo lancherihas manhånåo hulo' Hirusalen para i Påsguan purifikåsion .
43011056	Makekeli'e' si Jesus , ya unos kuåntos tåotåo gi uriyan i templo mana'asangani unos yan otros , " Håfa hinasso-mu ? Kåo u fåtto mohon para i gipot ? "
43011057	( I manmågas måmale' yan i MamFarisehu manmanotden na maseha håyi ni tumungo' månu nai gaigi Gui' debi di u fannutisia , kosa ki siña ma'aresta Gui' . )
43012001	Sais dihas åntes di i Påsgua måtto si Jesus giya Bitaniha , i sengsong Låsaru ayo i nina'lå'la' as Jesus ginen i finatai .
43012002	Maguputi Gui' guennåo ya si Martha mañetbe gi lamasa . Si Låsaru unu gui' ni matåtachong gi lamasa yan si Jesus .
43012003	Mañule' guåtu si Maria un libra ni sen guaguan na påopåo ni mafa'tinas ginen i hagon påopåo , ya ha palai i addeng Jesus , ya ha såosåo ni gaputilu-ña , ya påguan todu i hålom guma' ni påo-ña .
43012004	Si ' Judas ' Iskarioti , unu gui' gi mandesipulu ( ayo i para u inentrega Gui' ) , lalalo' ya ilek-ña :
43012005	" Håfa mohon na ti mabende este na påopåo ? Siña ha' mafahan put tres sientos pidåson salåppe' , ya u manå'i i mamopble . "
43012006	( Ti ha sångan este put i mina'ase'-ña ni mamopble , låo put i sakke gui' . Guiya gumogo'te i salåppe' ya ha gågasta gi nisisidåt-ña . )
43012007	Ha oppe si Jesus este ya ilek-ña : " Munga ma'atborota i palåo'an . Po'lo ha' ya u cho'gue este para i ha'anen mahafot-hu .
43012008	I mamopble todu i tiempo en fanhahamyo , låo ti todu i tiempo para ta fanhihi-ta . "
43012009	Anai matungo' na eståba Gui' guennåo , manmåtto un dångkolon linahyan tåotåo , ti put si Jesus ha' , låo put i para u mali'e' si Låsaru , ni nina'lå'la' gui' ta'lo ginen i finatai .
43012010	Gi magåhet , i manmågas mamåle' maplanuyi lokkue' para u mapuno' si Låsaru ,
43012011	sa' put i mås bubula na ManHodihos manhåhanåo guåtu gi as Jesus ya manmanhohonge giya Guiya sa' put si Låsaru .
43012012	Gi sigente diha mahungok ni linahyan ni manmåtto para i gipot na para u hålom si Jesus giya Hirusalen ,
43012013	entonses manmañule' påtma ya manhånåo para u mataggam Gui' . Sigi manessalåo : " Hosånna ! U matuna Gui' ni mamamaila' gi na'an i Saina ! U matuna i Rai Israhet ! "
43012014	Ha sodda' si Jesus un buliku ya ma'udai guennåo ; sigun gi Eskretura :
43012015	" Cha'-mu ma'å'añao , O hagan Sion ! Humåhanåo guåtu giya hågu i Rai-mu ma'u'udai gi patgon buliku . "
43012016	( Ti makomprende ni mandesipulu ni håfa put este , låo despues di maglorifika Gui' nai mahahasso na macho'gue ni taotåo siha håfa esta matuge' put Guiya . )
43012017	I linahyan ni maneståba anai Ha ågang si Låsaru huyong ginen i naftan ya Ha na'lå'la' gui' ginen i finatai mantestitigu put este .
43012018	Manhuyong i linahyan para u mataggam Gui' sa' put i mahungok na Guiya chumo'gue este na siñåt .
43012019	Manasangani i MamFarisehu unu yan otro , " Atan ha' , sa' tåya' ni håfa siña en che'gue ! Enteru i taotåo gi tano' dumalalalaki Gui' . "
43012020	Unos kuåntos tåotåo ' Greece' manhånåo para Hirusalen para u fanmamadora gi gipot Påsgua .
43012021	Manmalak guåtu gi as Felipe , ni ginen ' Bethsaida ' giya Galileha , ya mafaisen Gui' ni este na kuestion : " Siñot , manmalago' ham lumi'e' si Jesus . "
43012022	Humånåo si Felipe para u sangåni si Andres ; pues entonses si Felipe yan Andres humånåo para u masangåni si Jesus .
43012023	Manineppe siha as Jesus : " Måtto esta i ora para u ma'onra i Lahen i Taotåo .
43012024	Amen , amen , bai Hu asigura hamyo ni minagåhet , na solu poddong ya måtai i granon trigu gi hilo' tåno' pues granon tritrigu ha' . Låo yanggen måtai , manonokcha' meppa' .
43012025	i taotåo ni gumuaiya i lina'lå'-ña ha na'falingu siempre , låo i taotåo ni chumatli'e' i lina'lå'-ña guini gi tåno'siempre ha såtba para i taihinekkok na lina'la' .
43012026	Yanggen guaha malago' sumetbe Yu' , sotta ya u tattiyi Yu' ; amånu nai gaigi Yu' , siempre manggaigi guennåo i tentågo'-hu . Håyi sumetbe Yu' , siempre inenra ni Tata .
43012027	Gái atborotu på'go i anti-hu , låo håfa para bai Hu sångan -- Tata , na'såfo' Yu' ginen este na ora ? Låo put este na måtto Yu' guini na ora .
43012028	Tåta , onra i na'ån-mu ! " Pues hongga un bos ginen i langet : " Esta Hu onra , ya bai Hu onra ha' ta'lo . "
43012029	Anai mahungok i bos ni linahyan ni manotohge gi uriya , ilek-ñiha na huhulu . Otro siha umalok na " Kuinentutusi Gui' ni un ånghet . "
43012030	Manoppe si Jesus , " Ayo na bos ti måtto put Guåhu , sino ki para hamyo .
43012031	" På'go nai måtto i huisio gi hilo' este na tåno' , på'go na u madulalak i prinsepen este na tåno' ,
43012032	ya Guåhu -- yanggen mahåtsa Yu' hulo' ginen i tano -- bai Hu rikohi todu i taotåo siha giya Guåhu . "
43012033	( Este na sinangån-ña ha endika håfa na klåsi para finatai-ña . )
43012034	Manmanoppe i linahyan put este na fino'-ña : " In hingok masångan gi lai na i Misihas para u gagaigi ha' todu i tiempo . Ya håfa na para Un sångan na i Lahen i Taotåo debi di u makåhat hulo' ? Håyi este i ' Lahen i Taotåo' ? "
43012035	Manoppe si Jesus : " I inina gaigi giya hamyo para un råtu ha' ta'lo . Fanmamokkat mientras gagaigi giya hamyo o sino u fåtto i hinemhom gi hilo'-miyu . I taotåo ni mamomokkat gi halom homhom ti ha tungo' humanånåo manu gui' .
43012036	Mientras gagaigi i inina giya hamyo , fanmanhongge gi inina ; ya taiguennåo na siempre famagu'on i inina hamyo . " Despues di este na sinangån-ña , mandiningu siha as Jesus ya humånåo umåttok .
43012037	Maseha meggai na siñåt Ha fa'tinas si Jesus gi me'nan-ñiha , marenunsia siha manmanhongge giya Guiya .
43012038	Este put i para u makumple i fino' i prufeta as Isaias : " Asaina , håyi esta humongge i mensåhen-måmi ? Håyi para u na'annok i fuetsan i Saina ? "
43012039	Ha sångan si Isaias gi otro bånda i rason na ti siña manmanhongge :
43012040	" Ha na'fambachet måtan-ñiha , yan Ha na'fanmahettok i kurason-ñiha , potno u fanmanli'e' o sino u makomprende , pat u guaha tinilaikan kurason -- kosa ki bai Hu na'fanhomlo' siha . "
43012041	Ha sångan si Isaias este siha na palåbras sa' put i ha li'e' i glorian Jesus , ya put Guiya na kumuentos .
43012042	Manlåhyan siha , kon todu entre i ' Sanhedrin ' , ni manmanhongge giya guiya ; låo ti manmalago' ma'atmiti sa' put i MamFarisehu , sa' siña ha' manmadulalak siha ginen i sinagoga .
43012043	Mås yan-ñiha i tininan tåotåo ki i glorian Yu'os .
43012044	Ha pruklåma si Jesus a'gang : " Maseha håyi ni pumo'lo i hinengge-ña giya Guåhu ti Guåhu gi magåhet ha hohongge sino ki ayo i muna'hånåo Yu' ;
43012045	ya maseha håyi ni umatan Yu' ha lili'e' ayo i muna'hånåo Yu' .
43012046	Måtto Yu' gi tano' komu kåndet i tano' , potno u fañåsaga ha' gi hinemhom ayo siha i manmanhongge giya Guåhu .
43012047	Yanggen guaha humungok i fino'-hu ya ti ha cho'gue , ti Guåhu para bai Hu kondena gui' , sa' ti måtto Yu' para bai Hu kondena i tåno' låo put i para bai Hu såtba .
43012048	Maseha håyi ni rumichåsa Yu' ya ti ha ékongok i fino'-hu esta guaha hues para guiya , era i finiho' ni Hu sångan -- ennagui' para u kinondena gui' gi uttemo na ha'åni .
43012049	Ti ginen Guåhu i finiho' ni Hu sångan ; åhe' , sino ki i Tata ni numa'hånåo Yu' Ha otden Yu'håfa para bai Hu sångan yan taimanu para sangån-hu .
43012050	Put i Hu tungo' na i tinago'-ña kumeke'ilek-ña taihinekkok na lina'la' , måseha håfa Hu sångan hu sångan taimanu ha' i tinago'-ña nu Guåhu . "
43013001	Åntes di i gipot Påsgua , esta Ha tungo' si Jesus na esta måtto i ora anai para u hånåo ginen este na tåno' para guatu gi as Tåta . Ha guaiya i taotåo-ña siha guini gi tano' , ya malago' na u na'mali'e' i guinaiya-ña nu siha asta i uttemo .
43013002	Esta i aniti ha kombense si ' Judas ' , lahen Simon Iskarioti , para u entrega si Jesus ; entonses , durånte i sena ,
43013003	Ha sen tungo' si Jesus na ginen as Yu'os Gui' ya para u hånåo tåtte as Yu'os , i Tata ni esta Ha entrega i pudet todu guatu giya Guiya --
43013004	kahulo' ginen i sena , Ha pula' i sanhiyong na magagu-ña . Mañule' un tu'åya ya Ha godde gi senturå-ña .
43013005	Ha nå'ye hånom un palanggåna ya Ha tutuhon fuma'gåsi i addeng i mandesipulu-ña ya Ha såsaosåo ni tu'aya gi senturå-ña .
43013006	Entonses måtto gi as Simon Pedro , ni ilek-ña nu Guiya , " Para Hågu , Asaina , para Un fa'gåsi i addeng-hu ? "
43013007	Manoppe si Jesus , " Siña ha' na ti un tungo' håfa Hu chocho'gue på'go , låo siempre un komprende despues ! "
43013008	Manoppe si Pedro , " Ni ngai'an nai Un fa'gåsi i addeng-hu ! " Manoppe si Jesus , " Yanggen ti Hu fa'gåsi i addeng-mu pues tåya' patte-mu gi irensiå-ku . "
43013009	Ilek-ña si Simon Pedro nu Guiya , " Asaina , pues ti i addeng-hu ha' para Un fa'gåsi ! Fa'gåsi lokkue' i kannai-hu yan i ilu-hu ! "
43013010	Sinangåni gui' as Jesus : " I taotåo ni esta monhåyan umo'mak ti nisisårio na u fa'gåsi gui' ( fuera di i addeng-ña ) ; esta gui' sen gasgas , taimanu ha' hamyo ; låo ti todu . "
43013011	( I rason na ilek-ña " Ti todu manggåsgas , " sa' put i Ha tungo' håyi para u trinaiduti Gui' . )
43013012	Despues di Ha fa'gåsi i addeng-ñiha , chuminina ta'lo si Jesus ni magagu-ña sanhiyong ya tuma'lo tåtte gi sagå-ña gi lamasa . Mansinangåni siha : " Kåo en komprende håfa este i pa'go ha' monhåhayan Hu cho'gue nu hamyo ?
43013013	En a'agang Yu' Ma'estro yan Saina , ya hunggan mandinanche hamyo , sa' ennåo Yu' .
43013014	Låo yanggen Hu fa'gåsi addeng-miyu -- Guåhu ni Ma'estro yan Saina -- pues hamyo debi di en fanafa'gasi addeng-miyu .
43013015	Hu cho'gue este para bai nå'i hamyo un ihemplo : taimanu ha' i bidå-hu , debi di en che'gue .
43013016	" Amen , amen , bai Hu sangåni hamyo ni minagåhet : tåya' esklåbu takhelo'ña ki i amu-ña ; tåya' tentågo' ma'gåsña ki ayo i tumågo' gui' .
43013017	" Yanggen esta en tingo' este siha na minagåhet , pues siempre mandichosu hamyo yanggen en praktika .
43013018	" Håfa i Hu sångan åhe' ti para todu , sa' Hu tungo' ha' håyi ayo siha i inayek-hu , i entension-hu guini era put i para u makumple i Eskretura ni ilek-ña : " ' Ayo i chumocho pån yan Guåhu guiya kumontra Yu' . '
43013019	Hu sangångani hamyo ni este på'go , åntes di u masusedi , kosa ki yanggen masusedi siempre en hengge na , GUÅHU GUI' .
43013020	Amen , amen , bai Hu sangåni hamyo ni minagåhet , håyi rumisibi maseha håyi ni Hu na'hånåo , Guåhu ha risisibi , yan håyi rumisibi Yu' , ha risisibi ayo i numa'hånåo Yu' . "
43013021	Despues di Ha sångan este , umatborotåo espiritu-ña si Jesus . Ha kontenuha ya Ha sångan este na testemoniu : " Amen , amen , bai Hu sangåni hamyo ni minagåhet , unu giya hamyo para u traiduti Yu' . "
43013022	Mana'atan unu yan otro i mandesipulu , nina'fanmanman håyi kumeke'ilek-ña .
43013023	Unu gi entre siha , ayo na disipulu i ginefli'e' as Jesus , eståba na uma'apo' hihot gi as Jesus mientras mañochocho .
43013024	Sineñas gui' as Simon Pedro para u faisen si Jesus håyi kumeke'ilek-ña .
43013025	Umapo' tåtte gi pechon Jesus ya ilek-ña nu Guiya , " Asaina , håyi ? "
43013026	Manoppe si Jesus , " Ayo i Hu nå'i didide' na nengkanno' ni Hu supok gi na'yan . " Ha supok i pidåsu , ya Ha chule' ya Ha nå'i si ' Judas ' , lahen Simon Iskarioti .
43013027	Ensegidas despues , hinatme kurason-ña si ' Judas ' as Satanås . Ilek-ña si Jesus as ' Judas ' : " Cho'gue chaddek ayo i para un cho'gue . "
43013028	( Naturåt na tåya' tumungo' gi ayo siha i manmatåta'chong gi lamasa sa' håfa na Ha sangåni taiguini si ' Judas ' .
43013029	Guiya si ' Judas ' gumogo'te i salåppe'-ñiha , ya put ennåo na unos kuåntos giya siha hinasson-ñiha na tinatago' gui' as Jesus para u fåhan håfa na nisisidåt para i gipot , o sino para u fanlimosna para i mamopble . )
43013030	Gigon ha kånno' si ' Judas ' i pidåsu humuyong . Esta puengi .
43013031	Gigon må'pos si ' Judas ' , ilek-ña si Jesus : " På'go nai para u ma'onra i lahen i Taotåo yan u ma'onra si Yu'os giya Guiya .
43013032	[ Yanggen esta maglorifika si Yu'os giya Guiya . ] Pues siempre u inenra Gui' as Yu'os giya Guiya , ya siempre inenra Gui' ti åpmam .
43013033	Famagu'on-hu , esta ti u åpmam manadingu hit . Siempre en espiha Yu' , låo bai sangåni hamyo på'go ayo i ginen Hu sangåni i ManHodihos : ' Ti siña hamyo manmåtto , gi ayo i para bai Hu hanågui . '
43013034	Bai Hu nå'i hamyo un nuebu na tinago' : Fanagofli'e' unu yan otro . Taimanu ha' i ginefli'e'-hu nu hamyo , taiguennåo ha' para ginefli'e'-miyu unu yan otro .
43013035	Taiguini para tungo'-ñiha na mandesipulu-hu hamyo : i ginefli'e'-miyu unu yan otro . "
43013036	Mamaisen si Pedro , " Para månu Håo , Asaina ? " Manoppe si Jesus : " Ti siña un dalalaki Yu' på'go gi para bai Hu hanågui ; låo despues nai siempre un dalalaki Yu' . "
43013037	Ilek-ña si Pedro nu Guiya , " Asaina , sa' håfa na ti siña hu dalalaki Håo på'go ? Listo yu' para bai hu na'enñaihon i lina'la'-hu put Hågu ! "
43013038	Manoppe si Jesus : " Kåo magåhet na para un na'enñaihon i lina'la'-mu put Guåhu ? Amen , amen , bai Hu sangåni håo ni minagåhet , åntes di u o'o' i gåyo tres biåhi siempre esta un ñiega Yu' !
43014001	" Cha'-miyu faninestototba kurason-miyu . Fanmanhongge gi as Yu'os yan fanmanhongge giya Guåhu .
43014002	Meggai lugåt para sumåga gi gima' Tatå-hu ; yanggen åhe' , pues taimanu para bai Hu sangåni hamyo na para bai Hu hånåo para bai pripåra i sagan-miyu ?
43014003	Hunggan magåhet , para bai Hu pripåra un lugåt para hamyo , ya despues para bai bira Yu' tåtte ya bai Hu konne' hamyo , kosa ki amånu nai gaigi Yu' hamyo lokkue' en fanggaigi .
43014004	En tingo' ha' i chalan para guatu gi lugåt ni para bai Hu hanågui . "
43014005	Ilek-ña si Tomás , " Asaina , ti in tingo' para månu Håo guatu ; taimanu in tingo' i chalan ? "
43014006	Ineppe gui' as Jesus : " Guåhu i chalan , yan i minagåhet , yan i lina'la' ; tåya' måfatto gi Tata solu umisgen iya Guåhu .
43014007	Yanggen magåhet na en tingo' Yu' pues en tingo' lokkue' si Tatå-hu . Ya desde på'go para mo'na esta en tingo' Gui' ; ya esta en li'e' Gui' . "
43014008	Ilek-ña si Felipe nu Guiya , " Asaina , fanu'i ham nu i Tata ; ya båsta ha' ham ni ennåo . "
43014009	Manoppe si Jesus : " Felipe , esta åpmam desde ki manhita ; ya ti un tutungo' ha' Yu' ? " Maseha håyi ni esta ha li'e' Yu' esta ha li'e' i Tata . Ya håfa na para un ålok , ' Na'li'e' ham nu i Tata' ?
43014010	Kåo ti un hongge , na gaigi Yu' gi Tata yan i Tata gaigi giya Guåhu ? Ti ginen Guåhu i palåbra siha ni Hu kuentusi hamyo ; sino ki ginen i Tata ni sumåsaga giya Guåhu , Guiya mismo chumocho'gue i che'cho'-ña siha .
43014011	Hengge Yu' na gaigi Yu' gi Tata ya gaigi i Tata giya Guåhu , pat sino , fanmanhongge put i Hu chocho'gue na cho'cho' .
43014012	Amen , amen , bai Hu sangåni hamyo ni minagåhet : i taotåo ni manhongge giya Guåhu ha chocho'gue i che'cho' ni Hu chocho'gue , yan mås mandångkolo na cho'cho' ki este . Sa' håfa ? Sa' para bai Hu hånåo para as Tåta ,
43014013	ya maseha håfa en gagao gi na'ån-hu siempre bai Hu cho'gue , kosa ki u matuna i Tata ginen i Lahi-ña .
43014014	Maseha håfa en gagao Yu' gi na'ån-hu , siempre bai cho'gue .
43014015	Yanggen en gefli'e' Yu' , ya en kikimple i tinago-hu siha ,
43014016	bai Hu faisen si Tåta , ya Guiya en fannina'hanågui otro na Paraklitu -- para en fanhahamyo todu i tiempo :
43014017	i espiriton minagåhet , ni ti siña rinisibi Gui' ni tåno' , sa' ti siña lini'e' Gui' yan ti siña tiningo' Gui' låo hamyo en tingo' Gui' sa' sumåsaga Gui' giya hamyo yan siempre gaigi gi sanhalom-miyu .
43014018	Ti bai Hu dingu hamyo kalang i manai saina ; siempre tumata'lo Yu' mågi giya hamyo .
43014019	Un råtu ta'lo ya siempre i tåno' ti u li'e' Yu' ; låo hamyo en lili'e' ha' Yu' komu unu ni gai lina'la' , ya siempre manggái lina'la' hamyo .
43014020	Guennåo na ha'åni siempre en tingo' na gaigi Yu' gi as Tatå-hu , ya hamyo manggaigi giya Guåhu , ya Guåhu gaigi Yu' giya hamyo .
43014021	Ayo i umo'osge i tinago'-hu guiya ennåo i gumofli'e' Yu' ; ya ayo i gumofli'e' Yu' siempre ginefli'e' as Tatå-hu . Guåhu lokkue' bai Hu gofli'e' gui' ya bai Hu na'tungo' gui' nu Guåhu . "
43014022	Ilek-ña si ' Judas ' ( åhe' ti si ' Judas ' Iskarioti ) nu Guiya , " Asaina , sa' håfa na para un na'tungo' Håo nu hami ya åhe' ti i tano' ? "
43014023	Manoppe si Jesus : " Maseha håyi ni gumofli'e' Yu' siempre fiet ni fino'-hu , ya siempre ginefli'e' gui' as Tatå-hu ; ya siempre måtto ham giya guiya ya bai in fa'sagan-måmi iya guiya .
43014024	Maseha håyi ni ti gumofli'e' Yu' ti ha kukumple i fino'-hu . I finiho' ni en hingok ti iyo-ku ; låo ginen as Tåta ni numa'hånåo Yu' .
43014025	Esta Hu sangåni hamyo ni este anai manhihita ;
43014026	I Paraklitu , i Espiritu Sånto ni para u nina'hånåo as Tåta gi na'ån-hu , Guiya en famfena'nå'gue put todu , ya en nina'fanhasso put todu i Hu sangåni hamyo .
43014027	I pås despedidå-hu nu hamyo , i pås-hu rigalu-hu nu hamyo . Ti Hu nåna'i hamyo taiguihi yanggen mannå'i i tano' . Cha'-miyu fanchachathinasso pat en fanluluhan .
43014028	Esta en hingok Yu' Hu sångan , ' Para bai Hu hånåo un råtu , låo para bai Hu fåtto ha' ta'lo tåtte giya hamyo . ' Yanggen magåhet na en gefli'e' Yu' , siempre manmagof hamyo sa' para bai Hu hånåo para as Tåta , sa' takhelo'ña si Tåta ki Guahu .
43014029	Hu sangångani hamyo ni este på'go , åntes di u masusedi , kosa ki yanggen masusedi siempre en hengge .
43014030	Ti bai Hu kuentusi hamyo mås ; esta gaigi i Prinsepen este na tåno' . Tai nina'siña gui' giya Guåhu ,
43014031	låo i tåno' debi di u tungo' na Hu gofli'e' si Tåta ya Hu chocho'gue todu i Ha tågo' Yu' si Tåta . Pues fanmamaila' ! Nihi ta fanhånåo .
43015001	" Guåhu i magåhet na trongko ni kumukunanaf , ya si Tatå-hu Guiya i hatdeneru .
43015002	Ha u'utot ayo siha na råmas giya Guåhu ni ti manonokcha' , yan Ha lålabon ayo siha na råmas i manmeppa' , kosa ki siña gåsgas yan u mås meppa' .
43015003	Esta mana'fanggåsgas hamyo ginen i nutisia ni Hu sangåni hamyo .
43015004	Na'fanunu hamyo giya Guåhu , ya Guåhu bai Hu na'unu Yu' yan hamyo . Solu mañåga hamyo giya Guåhu , nai siña hamyo manggái tinekcha' , parehu ha' na ti siña manokcha' i råmas solu chechetton gi trongko .
43015005	Guåhu i tinanom ni kumukunanaf , ya hamyo i råmas . Maseha håyi ni sumåsaga giya Guåhu , ya Guåhu giya guiya , siempre meppa' tinekchå'-ña , sa' tåya' nina'siñan-miyu sin Guåhu .
43015006	Maseha håyi ni ti sumåsaga giya Guåhu u mayute' huyong , kalang i råmas ni anglo' ; ennåo siha na råmas u fanmarikohi ya u fanmadåggåo guatu gi guafi , ya u fangkemason .
43015007	Yanggen mañåga hamyo giya Guåhu , ya i fino'-hu sumåsaga giya hamyo , ennåo nai siña siempre manmanggågåo hamyo maseha håfa i malago'-miyu , ya siempre manmanå'i hamyo .
43015008	Estegue' nai uma'annok i matunan i Tatå-hu ; yanggen manmeppa hamyo ; ya ginen este nai siempre mandesipulu-hu hamyo .
43015009	" Hu gofli'e' hamyo , taiguihi ha' i ginefli'e'-ña si Tåta nu Guåhu , fanlå'la' gi ginefli'e'-hu .
43015010	Siempre manlå'la' hamyo gi ginefli'e'-hu yanggen en kikimple i tinago'-hu , taimanu ha' na Hu kumple i tinago' Tatå-hu , ya lumå'la' Yu' gi ginefli'e'-ña .
43015011	Hu sangångani hamyo ni este kosa ki u iyon-miyu i ginefli'e'-hu , kosa ki u kabåles i minagof-miyu .
43015012	Estegue' tinago'-hu : fanagofli'e' unu yan otro , taimanu ha' i ginefli'e'-hu nu hamyo .
43015013	Tåya mås dångkolo na klasen ginefli'e' ki este : i para u na'enñaihon un tåotåo i lina'lå'-ña put i amigu-ña .
43015014	Manamigu-hu hamyo yanggen en cheche'gue håfa Hu tågo' hamyo .
43015015	Esta ti Hu kuentutusi hamyo komu esklåbu , sa' i esklåbu ti ha tungo' håfa ha chocho'gue i amu-ña . Enlugåt di ennåo , Hu å'agang hamyo amigu , sa' esta Hu sangåni hamyo todu i hiningok-hu ginen as Tatå-hu .
43015016	Ti hamyo umayek Yu' , Guåhu umayek hamyo para en fanhånåo ya en fanmeppa' na kusecha . I kusechan-miyu debi di u ma'ok , kosa ki todu i en gagagåo si Tåta gi na'ån-hu en fannina'i .
43015017	Estegue' i tinago'-hu nu hamyo , para en fanagofli'e' unu yan otro .
43015018	" Yanggen manchinatli'e' hamyo ni tåno' , debi di en hahasso na Guåhu fine'na ha chatli'e' .
43015019	Yanggen iyon i tano' hamyo , pues siempre mangguinaiya hamyo ni tåno' komu iyo-ña ; i rason na manchinatli'e' hamyo sa' put i ti iyon i tano' hamyo . Låo Guåhu umayek hamyo ginen este na tåno' .
43015020	Hasso håfa ayo i Hu sangåni hamyo : ' Tåya ' esklåbu takhelo'-ña ki i amu-ña . ' Siempre mampenetsigi hamyo taimanu ha' na mapetsigi Yu' . Siempre marespeta i fino'-miyu taimanu ha' na marespeta i fino'-hu .
43015021	Todu este siha siempre manmacho'gue nu hamyo put i na'ån-hu , sa' tåya' tiningo'-ñiha put ayo i numa'hånåo Yu' .
43015022	Ti u fanisao mohon yanggen ti måtto Yu' ya Hu kuentusi siha , put este na tåya' eskusu put i isåo-ñiha .
43015023	Maseha håyi ni chumatli'e' Yu' ha chatli'e' lokkue' si Tatå-hu .
43015024	Ti u fanisao mohon yanggen ti Hu cho'gue i che'cho' ni tåya' nai macho'gue åntes , låo gi magåhet , esta mali'e' håfa bidå-hu ya machatli'e' Yu' yan si Tatå-hu .
43015025	Låo debi di u taiguini este , kosa ki siña makumple ayo i matuge' gi Lai-ñiha : ' Machatli'e' Yu' sin håfa na rason . '
43015026	Yanggen måtto i Paraklitu , i Espiriton minagåhet ni måfatto ginen i Tata -- ni Guåhu bai Hu na'hånåo Gui' ginen as Tåta -- Guiya u testigu put Guåhu .
43015027	Hamyo lokkue' debi di en fantestigu put Guåhu , sa' manhihita desde i tutuhon .
43016001	" Esta Hu sangåni hamyo ni todu este siha potno u mayengyong i hinenggen-miyu .
43016002	Ti para en fanmadulalak ha' ginen i sinagoga ; låo siempre måtto i tiempo anai maseha håyi ni pumuno' hamyo u ma'ålok na masesetbe si Yu'os !
43016003	U fanmacho'gue este siha ( nu hamyo ) sa' put i ti matungo' ni si Tåta ni Guåhu .
43016004	Låo Guåhu esta Hu sangåni hamyo ni este siha kosa ki yanggen måtto i oran-ñiha siña en hahasso na esta Hu sangåni hamyo . " Ti Hu kuentusi hamyo ni este desde i tutuhon sa' eståba na manhihita .
43016005	På'go sa' para bai Hu hånåo tåtte gi ayo i numa'hånåo Yu' , ni unu giya hamyo para u faisen Yu' , ' Para månu Håo ? '
43016006	Put i Hu sångani hamyo ni este , nina'fantriste hamyo .
43016007	Låo Hu sångangani hamyo ni minagåhet : Na mås måolek para hamyo na bai Hu hånåo . Yanggen ti humånåo Yu' , ti u fåtto ni ngai'an i Paraklitu giya hamyo , låo yanggen humånåo Yu' , Guåhu bai Hu na'hanågui hamyo nu Guiya .
43016008	Yanggen måtto Gui' , siempre Ha prueba na lachi i tano' put i isao , yan put i hostisia , yan put i kondenasion .
43016009	Put i isao -- sa' put i ti manmalago' siha mahongge Yu' ;
43016010	put i hostisia -- sa' put i para bai Hu hånåo para as Tåta ya esta ti para en li'e' Yu' ta'lo ;
43016011	put i kondenasion -- sa' esta makondena i prinsepen este na tåno
43016012	Guaha mås meggai para bai Hu sangåni hamyo , låo ti siña en singon på'go .
43016013	Låo yanggen måtto Gui' , sa' put i Guiya i Espiriton minagåhet Guiya en fangginiha para todu i minagåhet . Ti ginen Guiya ha' na maisa na para u kuentos , låo para u sångan ayo ha' siha i hiningok-ña , ya Guiya siempre Ha anunsia giya hamyo håfa siha para u fanmasusedi .
43016014	Yanggen Ha cho'gue este pues siempre Ha tuna Yu' , sa' Guiya siempre Ha risibi ginen Guahu håfa para u anunsia giya hamyo .
43016015	Todu i guinahan i Tata iyo-ku . Ennåo mina' Hu sångan na ayo siha i para u anunsia giya hamyo para u chule' ginen Guahu .
43016016	Un råtu ta'lo siempre ti en li'e' Yu' , låo ti u åpmam despues siempre en li'e' Yu' ta'lo . "
43016017	Guini nai unos kuåntos gi mandesipulu-ña manafaisen unu yan otro , " Håfa kumeke'ilek-ña , ' Un råtu ta'lo siempre ti en li'e' Yu' , låo ti u åpmam despues siempre en li'e' Yu' ' ? Yan kåo ti ilek-ña na para u hånåo tåtte para i Tata ? "
43016018	Sigi ha' manmamaisen , " Håfa kumeke'ilek-ña ni este i un råtu' ? Ti ta tungo' håfa ilelek-ña . "
43016019	Put i Ha tungo' ha' si Jesus na manmalago' siha makuestiona Gui' , ilek-ña , " Mana'afaisen hamyo unu yan otro put i ilek-hu , ' Un råtu ta'lo siempre ti en li'e' Yu' , låo ti u åpmam despues siempre en li'e' Yu' . '
43016020	" Amen , amen , bai Hu sangåni hamyo ni minagåhet : siempre mangasao yan mantriste hamyo mientras mamagof i tano' ; siempre mantriste hamyo un råtu , låo i trinisten-miyu u matulaika para minagof .
43016021	Yanggen kumekefañagu i palåo'an triste gui' sa' måtto i tiempo-ña . Yanggen esta ha fañågu i patgon-ña , maleffa gui' ni puti-ña put i minagof-ña na mafañågu un tåotåo guini gi tano' .
43016022	Gi parehu ha' na manera , mantriste hamyo un råtu , låo siempre bai Hu li'e' hamyo ta'lo ; guennåo nai siempre manmagof kurason-miyu ni ayo na klasen minagof i tåya' siña umåmot hamyo .
43016023	Ayo na ha'åni siempre tåya' kuestion para en faisen Yu' . Amen , amen , Guåhu bai Hu asigura hamyo , maseha håfa en faisen si Tåta , siempre en fanmanå'i gi na'ån-hu .
43016024	Asta på'go tåya' nai manmanggågåo hamyo gi na'ån-hu . Fanmanggågåo ya siempre en risibi , kosa ki u kabåles i minagof-miyu .
43016025	Hu sangåni hamyo ni este siha gi ti klåru na lengguåhi . Låo siempre måtto i tiempo ni ti para bai Hu cho'gue este , låo bai Hu sangåni hamyo gi klåru na lenguahi put i Tata .
43016026	Ayo na ha'åni siempre manmanggågåo hamyo gi na'ån-hu ya ti ilelek-hu na Guåhu para bai gagågui hamyo ginen i Tata .
43016027	Esta mangguinaiya hamyo ni Tata , sa' put i esta en guaiya Yu' yan en hengge na måtto Yu' ginen as Yu'os .
43016028	Hunggan magåhet måtto Yu' ginen as Tåta ; Måtto Yu' guini gi tano' . Para bai Hu dingu på'go i tano' para bai Hu hånåo para as Tåta . "
43016029	Manmanoppe i mandesipulu , " Put los uttemos , på'go nai klåru sinangångan-mu ya kumuekuentos Håo klåru !
43016030	Esta in hengge na Un tungo' todu . Ti nisisårio na u guaha fumaisen Håo kuestion . In sen hongge na ginen as Yu'os Håo mågi . "
43016031	Manineppe siha as Jesus : " Kåo magåhet na manmanhongge hamyo ?
43016032	Mamamaila' i ora -- gi magåhet esta måtto -- anai para en fanmachalapon ya kada unu u hånåo gi hinanåo-ña , ya bai Hu ma'abandona . ( Låo ni nungka na bai Guåguahu Ha' ; sa' gaggaigi i Tata giya Guåhu . )
43016033	Bai Hu sangåni hamyo todu ni este kosa ki siña en sedda' giya Guåhu i pås . Siempre manmamadesi hamyo gi tano' . Låo fanggái' inangokko ! Esta Hu gånna i tano . "
43017001	Despues di Ha sångan este si Jesus , tumalakhilo' gi langet ya ilek-ña : " Tåta , måtto esta i ora ! Onra i Lahi-mu kosa ki i Lahi-mu Un inenra lokkue'
43017002	sa' put i Un nå'i Gui' åoturidåt gi taotåo siha , ya kosa ki siña Ha nå'i taihinekok na lina'la' para ayo siha i numå'i Gui' .
43017003	( Estegue' i taihinekok na lina'la' : para Un matungo' na Hågu i uniku yan magåhet na Yu'os , yan si Jesukristo ni Un na'hånåo ) .
43017004	Hu onra Håo guini gi tano' anai Hu nafonhåyan i che'cho ni Un nå'i Yu' .
43017005	Hågu på'go Tåta Un onra Yu' , ayo i onrå-ta na dos desde åntes di u matutuhon i tano' .
43017006	Hu na'matungo i na'ån-mu nu ayo siha i Un nå'i Yu' ginen i tano' . Iyo-mu este siha na tåotåo i Un nå'i Yu' ; makumple i fino'-mu .
43017007	På'go nai makomprende na todu ayo siha i Un nå'i Yu' manmåtto ginen Hagu .
43017008	Hu entrega siha ni fina'na'gue ni Un entrega Yu , ya marisibi . Esta matungo' na gi minagåhet na måtto Yu' ginen Hagu , esta mahongge na Hågu muna'hånåo Yu' .
43017009	" Esta Hu tayu'yu'ti siha -- åhe' ti para i tåno' sino ki para este siha i Un nå'i Yu' , sa' magåhet na iyo-mu este siha .
43017010	( Taimanu ha' na todu i iyo-ku ; iyo-mu , yan todu i iyo-mu ; iyo-ku . ) Gi este siha na ma'onra Yu' .
43017011	Taigue Yu' esta gi tano' , låo manggagaigi ha' este siha gi tano' yanggen humånåo Yu' guatu giya Hågu . O sen såntos na Tåta , prutehi siha ni na'ån-mu ni Un nå'i Yu' , ( para u fanunu , taimanu ha' na unu hit . )
43017012	Mientras manhahami , Hu pulan siha gi na'ån-mu ni Un nå'i Yu' . Hu gof pulan siha , ya ni unu giya siha malingu , ni unu fuera di ayo i dipotsi madestina para u falingu -- put i para u makumple i Eskretura .
43017013	Låo på'go para bai Hu hånåo guatu giya Hågu ; Hu sångan todu este siha mientras eståtaba Yu' gi tano' kosa ki u fañåonåo kabåles gi minagof-hu .
43017014	Hu nå'i esta siha ni fino'-mu , ya manchinatli'e' siha ni tano' put este ; ti iyon i tano' siha , parehu ha' yan Guåhu , ti iyon i tano' Yu' .
43017015	Ti Hu fafaisen Håo para Un konne' siha huyong ginen i tano' , låo para Un prutehi siha ginen i tailayi .
43017016	Ti iyon i tano' siha , ya ni Guåhu ti iyon i tano' Yu' .
43017017	Konsågra siha gi minagåhet -- I fino'-mu Guiya i minagåhet .
43017018	Taimanu ha' na Un na'hånåo Yu' para i tano' , taiguennåo ha' na Hu na'fanhånåo siha para i tano' ;
43017019	put siha na Hu konsåsagra Yu' på'go , kosa ki u fanmakonsågra siha gi minagåhet .
43017020	" Ti manånayu'yot Yu' para i mandesipulu-hu ha' na maisa . Manånayu'yot Yu' lokkue' para ayo siha i para u fanmanhongge nu Guåhu ginen i fino'-ñiha ,
43017021	kosaki todu siha u fanunu ha' taimanu ha' na Hågu , Tåta , gaigi giya Guåhu , yan Guåhu giya Hågu ; manånayu'yot Yu' para u fanunu ha' giya hita , kosaki siña i tano' ha hongge na Hågu Yu' numa'hånåo .
43017022	Hu nå'i siha ni gloria ni Hågu numå'i Yu' kosaki u fanunu ha' , taimanu ha' na Unu hit ,
43017023	Guåhu låla'la' giya siha , Hågu låla'la' giya Guåhu -- kosa ki u kabåles i manunon-ñiha . Taiguini na siempre i tåno' ha tungo' na Hågu Yu' numa'hånåo , yan Un gofli'e' siha taiguihi i ginefli'e'-mu nu Guåhu .
43017024	" Tåta , todu ayo siha nina'i-mu nu guåhu malago' Yu' na in fanhahami amånu ha' nai gaigi Yu' , para u mali'e' este i gloriå-hu ni nina'i-mu nu Guåhu , sa' put i ginefli'e'-mu nu Guåhu åntes di u matutuhon i tano' .
43017025	Tunas na Tåta , ti tiningo' Håo ni tano' , låo Guåhu Hu tungo' Håo ; ya matungo' na Hågu Yu' numa'hånåo .
43017026	Hu na'matungo' i na'ån-mu nu siha , ya bai Hu kontenuha muna'tungo siha kosa ki i ginefli'e'-mu nu Guåhu u lå'la giya siha , ya bai Hu lå'la' giya siha . "
43018001	Despues di este na fina'nå'gue , humånåo si Jesus yan i mandesipulu-ña para i otro bandan i Kannat ' Kidron ' . Gaigi guennåo un hatdin ya humålom si Jesus yan i mandesipulu-ña .
43018002	Kon todu si ' Judas ' ( ayo i para u inentrega Gui' ) ha sen tungo' ayo na lugåt sa' sesso si Jesus manasodda' guihi yan i mandesipulu-ña .
43018003	Ha konne' si ' Judas ' i sendålu siha yan kon todu i guatdia siha ni manå'i gui' ni manmå'gas mamåle' yan i MamFarisehu , ya manmåtto guihi manmañuñule' fallot , hachon yan åtmas .
43018004	Ya komu si Jesus Ha tungo' håfa para u masusedi , humånåo mo'na ya ilek-ña nu siha . " Håyi malago'-miyu ? "
43018005	Manmanoppe siha , " Si Jesus , tåotåo Nasaret . " Manoppe si Jesus , " Guåhu Gui' . " ( Si ' Judas ' , ayo i para u inentrega Gui' , eståba guennåo yan siha . )
43018006	Anai ilek-ña si Jesus nu siha , " Guåhu Gui' , " mañeha didide' pues mamoddong påpa' gi tano' .
43018007	Pues si Jesus Ha faisen siha ta'lo , " Håyi malago'-miyu ? " Maripiti ta'lo , " Si Jesus , tåotåo Nasaret . "
43018008	Ilek-ña si Jesus , " Esta Hu sangåni hamyo na Guåhu Gui' . Yanggen Guåhu malago-miyu , na'fanhånåo este siha i pumalu . "
43018009	( Este put i para u makumple i sinangån-ña , " Tåya Hu na'falingu ni unu ginen ayo siha i Un nå'i Yu' . " )
43018010	Entonses si Simon Pedro , ni mañuñule' såpble , ha laknos ya ha tåga' , ha utot i agapa' na talangan i setbenten i Mås Magas Påle' . ( I na'an este na tentago' si ' Malchus ' . )
43018011	Ayo na ilek-ña si Jesus as Pedro , " Po'lo tåtte gi baina i sapble-mu . Adda ti para Hu gimen i kåles ni Ha nå'i Yu' si Tåta ? "
43018012	Ayo nai i sendålu yan i guatdian Hudihos siha ma'aresta ya magodde' Gui' .
43018013	Makonne' Gui' finene'na guatu gi as ' Annas ' , i suegron ' Caiaphas ' , i Mås Magas Påle' guennåo na såkkan .
43018014	Si ' Caiaphas ' prumoponi gi ManHodihos ni bentåha na un låhi u måtai para i taotåo siha .
43018015	Si Simon Pedro yan otro disipulu matattiyi hihot si Jesus . Este na disipulu era tiningo' ni Mås Magas Påle' , sumisiha yan si Jesus asta i kabiseran i kotten i Mås Magas Påle'
43018016	mientras tumotohge si Pedro gi trångka . Humuyong este na disipulu ni tiningo' ni Mås Magas Påle' ya ha kuentusi fine'na i palåo'an ni eståba gi fi'on i trangka , ya despues ha konne' hålom si Pedro .
43018017	Este na muchåcha ni pumupulan i trangka , ha faisen si Pedro , " Adda ti unu håo gi mandesipulon este na tåotåo ? " Manoppe gui' , " Åhe' . Ti guåhu . "
43018018	Mumanengheng i puengi , pues i setbente yan i sendålu siha ni manotohge guennåo manmanotnge guafen kåtbon put para u na'fanmaipi siha . Si Pedro despues umarima guatu guennåo para u na'maipi gui' .
43018019	I Mås Magas Påle' ha kuestiona si Jesus , finene'na put i mandesipulu-ña despues put i fina'na'guegue-ña .
43018020	Ineppe gui as Jesus , ilek-ña , " Kumuentos Yu' pupblekamente para maseha håyi malago' umékongok . Mama'nåna'gue Yu' gi sinagoga yan gi templo anai mane'etnon i ManHodihos . Tåya sikretu put ayo siha i Hu sångan .
43018021	Sa' håfa na un kuestiotiona Yu' ? Kuestiona ayo siha i humungok i fino'-hu siha . Naturåt siempre u matungo' håfa siha sinangån-hu . "
43018022	Gi este na ineppe-ña , i guatdia ni tumotohge gi uriya ha patmåda i fasu-ña . Ya ilek-ña , " Adda taiguennåo para oppe-mu nu i Mås Magas Påle' ? "
43018023	Manoppe si Jesus , " Yanggen guaha lachi sinangån-hu laknos prueba , låo yanggen magåhet i fino'-hu , sa' håfa na un patmåda Yu' ? "
43018024	Si ' Annas ' despues ha na'makonne' Gui' , magogodde guatu gi as ' Caiaphas ' , i Mås Magas Påle' .
43018025	Mientras manmasusesedi todu este , eståba si Pedro na tumotohge yan i sendålu yan i setbente siha ya ha na'mamaipi gui' . Pues ilek-ñiha nu guiya , " Adda ti unu håo lokkue' gi mandesipulu-ña ? " Mandagi gui' , ya ilek-ña , " Åhe' ! "
43018026	Unu gi setbenten i Mås Magas Påle' ni pumarentes yan ayo na tåotåo i initot talanga-ña as Pedro , inaguaguati ya ilek-ña , " Låo adda ti hu li'e' håo yan Guiya gi hatdin ? "
43018027	Mandagi ta'lo si Pedro . Ya gi ayo na mumento umo'o' i gåyu' .
43018028	Gi chatanmak makonne' si Jesus ginen as ' Caiaphas ' para i ' praetorium' . Ti manhålom siha gi ' praetorium' sa' para mungnga na u fanapplacha' para i sirimonias anai para u makånno' i senan Påsgua .
43018029	Pues si Pilåto humånåo humuyong giya siha . Ya ha kuestiona , " Håfa na keha' chinile'-mimiyu mågi kontra este na tåotåo ? "
43018030	Manmanoppe siha , " Yanggen mohon ti kriminåt Gui' , ti bai in entrega Gui' mågi giya hågu . "
43018031	Gi este , ilek-ña si Pilåto , " Sa' håfa na ti en kenne' Gui' ya en sentensia sigun gi lai-miyu ? " Manmanoppe i ManHodihos , " Ti manmasedi ham manna'mapuno' ni håyi . "
43018032	( Masusedi este put para u makumple i fino' Jesus anai Ha sångan håfa taimanu para finatai-ña . )
43018033	Ha bira gui hålom si Pilåto gi ' praetorium' ya ha na'ma'ågang si Jesus . Finaisen Gui' as Pilåto , " Adda Hågu i Rai i ManHodihos ? "
43018034	Manoppe si Jesus , " Kåo un såsangan ennåo ginen hagu ha' mismo na maisa , o sino put i masangani-mu put Guåhu ? "
43018035	Manoppe si Pilåto , " Ti Hudihos yu' ! I manachataotåo-mu yan i manmå'gas mamåle' umentraga Håo mågi giya guåhu . Håfa bidå-mu ? "
43018036	Manoppe si Jesus : " I raino-ku taigue guini gi tåno' . Yanggen gaigi i raino-ku guini gi tano' , siempre u fanmumu i taotåo-hu siha put para bai Hu mareskåta ya mungnga na bai Hu ma'entrega gi ManHodihos . Låo i raino-ku taigue guini . "
43018037	Put este , ilek-ña si Pilåto , " Pues entonses na rai håo ? " Manoppe si Jesus , " Hågu sumångan na rai Yu' . I rason na mafañågu Yu' guini gi tåno' , put para bai Hu testigon i minagåhet . Ya maseha håyi ni ha kumeten maisa gui' gi minagåhet ha huhungok i bos-hu . "
43018038	Ilek-ña si Pilåto , " Minagåhet ! Håfa kumeke'ilek-ña ennåo ? " Despues di ennåo na sinangån-ña si Pilato , humuyong gui' ta'lo ya ilek-ña nu i ManHodihos : " Tåya sinedda'-hu isåo kontra este na tåotåo .
43018039	Fanmanhasso na sigun gi kostumbren-miyu , hu sottåtayi hamyo unu gi duranten i tiempon Påsgua . Kåo manmalago' hamyo na bai hu sotta i Rai i ManHodihos ? "
43018040	Manessalao siha , " Si ' Barabbas ' malago'-måmi , ti este na tåotåo ! " ( Ensorekto si ' Barabbas ' . )
43019001	Despues si Pilåto ha konne' Gui' ya ha na'masåolak .
43019002	I sendålu siha manmanufok kuronan låktos ya mapega gi ilu-ña , despues mana'kinapa ni kulot lila .
43019003	Manarima guatu giya Guiya ya sigi di mapatmåda Gui' , ilek-ñiñiha , " Masaluda Håo , Rai i ManHodihos ! "
43019004	Humuyong ta'lo si Pilåto ya ilek-ña ni linahyan tåotåo , " Atan ha' , sa' bai hu konne' Gui' huyong ta'lo put para en tingo' na ti mañodda' yu' isao giya Guiya . "
43019005	Anai humuyong si Jesus kinirorona ni kuronan låktos yan i kapan lila , ilek-ña si Pilåto nu siha , " Atan Gui' ! "
43019006	Gigon ha' mali'e' Gui' ni manmå'gas mamåle' yan i guatdian i templo siha manessalåo , " Atåni Gui' gi kilu'os ! Atåni Gui' gi kilu'os ! " Pues ilek-ña si Pilåto , " Kenne' Gui' ya hamyo en atåni gi kilu'os , ti mañodda' yu' isao kontra Guiya . "
43019007	Manmanoppe i ManHodihos , " Guaha lai-måmi ya sigun gi ayo na lai debi di u måtai sa' Hafa-lahen Yu'os Gui' . "
43019008	Anai ha hungok si Pilåto este na sinangan , mås ma'å'ñåo Gui' .
43019009	Ha bira Gui' hålom gi ' praetorium' ya ilek-ña as Jesus , " Ginen manu Håo mågi ? " Ti ineppe gui' as Jesus .
43019010	Pues finaisen Gui' as Pilåto , " Un rinunsia Håo kumuentusi yu' ? Adda ti un tungo' na guaha fuetså-ku para bai hu sotta Håo yan para bai hu na'ma'atåni Håo gi kilu'os ? "
43019011	Manoppe si Jesus , " Tåya fuetså-mu kontra Guåhu yanggen ti manå'i håo ginen i langet . Ayo mina' i umentrega Yu' mågi giya hågu umisao mås ki i dangkolo na isao . "
43019012	Despues di este , malago' si Pilåto na u sotta si Jesus , låo i ManHodihos manessalåo , " Yanggen un sotta este na tåotåo ti ' Amigon Caesar' håo . Maseha håyi fuma'rai gui' , ha na'inimigon ' Caesar ' gui' . "
43019013	Ha hungok si Pilåto i sinangan-ñiha , entonses ha konne' huyong si Jesus , pues ha na'fatå'chong Gui' gi bangkon hues ni eståba gi ayo na lugåt ni mafa'nana'ån " Pinadet Åcho " . ( ' Gabbatha ' gi fino' Hibrehu . )
43019014	( I ora kåsi esta talo'åni gi ha'anen priparasion para i gipot Påsgua ) . Ilek-ña ta'lo si Pilåto nu i Majudios , " Atan i rai-miyu ! "
43019015	Gi este , manessalao siha , " Na'suha Gui' ! Na'suha Gui' ! Atåni Gui' gi Kilu'os ! " Ilek-ña si Pilåto , " Håfa ! Para bai hu atåni gi kilu'os i rai-miyu ? " Manmanoppe I manmå'gas mamåle' , " Tåya rai-måmi fuera di si ' Caesar ' . "
43019016	Pues put uttemo , si Pilåto ha entrega si Jesus nu siha para u ma'atåni gi kilu'os . Pues ma konne' si Jesus
43019017	ya ma na'uma ni kilu'os ya manhånåo para ayo na lugåt i mafa'nana'an , " Lugåt i Kalabera , " ( ' Golgotha ' gi fino' Hibrehu . )
43019018	Guennåo nai ma'atåni Gui' gi kilu'os yan otro dos , unu gi kada bånda , ya si Jesus gi talo' .
43019019	Si Pilåto ha na'mapo'lo un tinige' gi kilu'os ni ilek-ña , JESUS TÅOTÅO NASARET , RAI I MANHODIHOS
43019020	Este na tinige' gi fino' Hibrehu , ' Latin ' , yan ' Greek ' , mataitai ni meggai na ManHodihos sa' i lugåt anai maklåba si Jesus hihot gi siudå .
43019021	I manmå'gas mamåle' i ManHodihos ma chagi ma sångani si Pilåto , " Ti debi mohon di un tuge' ' Rai i ManHodihos' . Enlugåt , tuge' , ' Este na tåotåo Ha ganye Gui' komu rai i ManHodihos . ' "
43019022	Manoppe si Pilåto , " I monhåyan esta hu tuge' , esta hu tuge' . "
43019023	Anai monhåyan i sendålu siha ma klåba si Jesus gi kilu'os ma chule' i magagu-ña ya mapatten kuåtro , un påtte para kada sendålu . Eståba lokkue' i iyo-ña tunika , ni matufok desde i sanhilo' esta i sampapa' ya tåya' malakse-ña .
43019024	Manasangani unu yan otro , " Nihi ya mungnga hit tumitek este . Ta rifa ya i gumånna ayo u chinile' . " ( Macho'gue este put i para u makumple i gaigi gi Eskretura : " Manapåtte ni magagu-hu ; ya manarifa ni chininå-hu . " ) Este bidan-niha i sendålu .
43019025	Gi fi'on i kilu'os Jesus , eståba si nanå-ña tumotohge , i che'lon nanå-ña as Maria asaguan ' Clopas ' yan si Maria Magdalena .
43019026	Anai Ha li'e' si nanå-ña guennåo yan i Ha guaiya na disipulu , ilek-ña si Jesus as nanå-ña , " Palåo'an , ennague' i lahi-mu . "
43019027	Despues ilek-ña nu i disipulu , " Ennague' si nanå-mu . " Desde ayo na ora i disipulu ha konne' gui' gi inadahi-ña .
43019028	Despues di ennåo , Ha tungo'si Jesus na esta todu monhåyan , ilek-ña put para u makumple i Eskretura : " Ma'ho Yu' . "
43019029	Eståba guennåo un tåru ni mañañahguan baråtu na binu . Machule' i espongha ya masupok gi binu ya machiget gi ' hyssop' pues mahåtsa hulo' gi labios-ña .
43019030	Anai Ha taña' i binu , ilek-ña si Jesus , " Esta monhåyan . " Pues Ha na'tekkon i ilu-ña ya Ha magåpñaihon huyong i espiritu-ña .
43019031	Komu ha'anen priparasion para i gipot Påsgua , ti manmalago' i ManHodihos na u fanmapo'lo siha i tataotåo gi kilu'os sa' gi sigente diha Sabaf , solemne este na ha'åni para i ManHodihos . Ayo mina'mafaisen si Pilåto para u fanmahulok todu i addeng siha ya u mana'fañuha i tataotåo gi kilu'os .
43019032	Put ennåo mina' manmåtto i sendålu siha ya mahulok i addeng i dos na tåotåo ni manmachaklaba gi kilu'os yan si Jesus .
43019033	Anai manmåtto gi as Jesus ya mali'e na esta måtai Gui' , ti mahulok i addeng-ña .
43019034	Unu gi sendålu ha lånsa i kalaguåk-ña ya ensegidas milalak huyong håga' yan hånom .
43019035	( Este na testemoniu ginen un tåotåo ni eståba guennåo ya i testemoniu-ña magåhet . Ha sångan i magåhet na tiningo'-ña kosa ki siña håo lokkue' manhongge . )
43019036	Este siha manmasusedi put i para u fanmakumple siha i manmatuge' gi Eskretura : " Ti u mahulok ni unu gi te'lång-ña . "
43019037	Yan otro ni matuge' lokkue' gi Eskretura ilek-ña : " Todu siempre u inatan , Guiya ni malånsa . "
43019038	Despues , si Jose tåotåo ' Arimathea ' , un disipulon Jesus ( gi sikretu put i ma'å'ñåo-ña ni ManHodihos ) , ha faisen i petmison Pilåto para u na'tunok i tataotåo . Mannina'i siha petmisu as Pilåto , entonses manmåtto ya ma konne' i tataotåo .
43019039	Måtto lokkue' si ' Nicodemus ' ( ayo i matton puengi gi as Jesus fine'na na biåhi ) mañuñule' påopåo yan ' aloes' , ni kåsi sien libras minakkat-ña .
43019040	Makonne' i tataotåo ya sigun gi kostumbren manhåfot para i ManHodihos , mabalutan ni magågu ni manå'yi påopåo .
43019041	Eståba guennåo anai maklåba si Jesus un hatdin , ya gi halom ennåo na hatdin , eståba un nuebu na naftan ni tåya' trabiha mahåhafot .
43019042	Komu maninalulula sa' Ha'anen Priparasion para i ManHodihos , ya hihot ayo na naftan , mahåfot i tataotåo Jesus guennåo .
43020001	Tåftataf gi chatanmak gi primet ha'åni gi simåna , trabiha hohomhom ha' , måtto si Maria Magdalena gi naftan . Anai ha li'e' na mana'suha i acho' gi sagå-ña
43020002	malågu guatu gi as Simon Pedro yan i otro na disipulu ( ayo i ginefli'e' as Jesus ) ya ha sångani siha , " Makonne' i Saina ginen i naftan ! Ti in tingo' månu nai mapo'lo Gui' ! "
43020003	Ennåo na si Pedro yan i otro na disipulu humånåo guatu para i naftan .
43020004	Umalapåpat i dos malågu , låo i otro na disipulu ha ikak si Pedro ya guiya finene'na måtto gi naftan .
43020005	Ti humålom gui' låo tumekkon påpa' ya umengelo' hålom ya ha li'e' i be'i gi hilo' odda' .
43020006	Guennåo mismo na mumento måtto si Pedro ya humålom gi naftan . Ha ripåra i be'i gi hilo' odda'
43020007	ya ha li'e' i pidåson magågu ni tumåtampe i ilu-ña na ti sumisiha yan i be'i na eståba mafalulon na maisa gi un bånda .
43020008	Despues di este , humålom i disipulu ni finene'na måtto gi naftan . Ha li'e' ya manhongge .
43020009	( Hahasso ha' na trabiha ti makomprerende i Eskretura na debi di u lå'la' ta'lo si Jesus ginen i finatai . )
43020010	Despues ma bira siha tåtte i mandesipulu gi gima'-ñiha .
43020011	Mientras tånto , eståba si Maria na tumotohge kumakasao gi fi'on i naftan . Anai kumakasao , dumilok påpa' para u engelo' hålom ,
43020012	ya guennåo nai ha li'e' dos na ånghet ni ma'lak magagon-ñiñiha . Unu giya siha matåta'chong gi anai eståba na umå'asson i ilu ya i otro anai eståba i addeng .
43020013	Mafaisen gui' ni dos ånghet , " Palåo'an , håfa na kumakasao håo ? " Ha oppe siha , " Sa' makonne' i Saina , ya ti hu tungo' månu nai mapo'lo Gui' . "
43020014	Gigon ha sångan este ya ha bira gui' ha li'e' si Jesus tumotohge guennåo . Låo ti ha ripåra håyi Gui' .
43020015	Finaisen gui' , " Palåo'an , håfa na kumåkati håo ? Håyi un espipiha ? " Hinasso-ña si Maria na i hatdineru este , entonses ilek-ña nu Guiya , " Siñot , yanggen hågu muna'suha i tataotåo , sångani yu' månu nai un po'lo ya bai hu konne' . "
43020016	Ilek-ña si Jesus nu guiya , " Maria ! " Ha bira gui' si Maria ya ilek-ña nu Guiya ( gi fino' Hibrehu ) , " Rabbouni ! " ( kumeke'ilek-ña " Ma'estro " ) .
43020017	Pues ilek-ña si Jesus : " Cha'-mu gogo'te Yu' , sa' trabiha ti humåhanåo Yu' hulo' as Tåta . Låo , hånåo para i mañe'lu-hu ya un sangåni siha , ' Para bai Hu hånåo hulo' as Tatå-hu yan as Tatan-miyu , para as Yu'os-hu yan as Yu'os-miyu ! ' "
43020018	Må'pos si Maria Magdalena para i mandesipulu . Ha anunsia , " Esta hu li'e' i Saina ! " Despues ha sångan håfa sinangåni gui' .
43020019	Gi pupuengen ayo i primet na ha'åni gi simåna , maseha manmakandålu ni mandesipulu i pettan ayo na lugåt anai maneståba siha , put i manma'å'ñåo-ñiha ni ManHodihos , måtto si Jesus ya tumohge gi me'nan-ñiha . Ilek-ña , " I pås u gaigi giya hamyo . "
43020020	Anai monhåyan Ha sångan este , mamfena'nu'i siha ni kannai-ña yan i kalaguåk-ña . Manmagof i mandesipulu anai ma li'e' i Saina .
43020021	Ilek-ña ta'lo , " I pås u gaigi giya hamyo . " Taimanu ha' na Ha na'hånåo Yu' si Tåta , taiguennåo ha' na Guåhu bai Hu na'fanhånåo hamyo . "
43020022	Pues manhinagungi siha ya ilek-ña : " Risibi i Espiritu Sånto .
43020023	Yanggen en asi'i i isao tåotåo , u fanma'asi'i siha ; yanggen ti en asi'i , ti u fanma'asi'i siha . "
43020024	Humuyong na si Tomás ( ni ma'å'agang " Dinga " ) unu gi Dosse taigue anai måtto si Jesus .
43020025	Sigi masångani gui' ni pumalu na mandesipulu , " In li'e' i Saina . " Låo manoppe gui' , " Ni nungka na bai hongge ennåo , solu hu li'e' i matkan lulok gi kannai-ña , ya bai na'hålom i kalulot-hu gi dinilok lulok yan i kannai-hu gi kalaguåk-ña . "
43020026	Un simåna maloffan , maneståba ta'lo i mandesipulu gi kuåtto , ya på'go na biåhi eståba si Tomás . Maseha manmakandådalu i petta siha , måtto si Jesus ya tumohge gi entalo'-ñiha . Ilek-ña , " I pås u gaigi giya hamyo " ;
43020027	pues ilek-ña as Tomás , " Maila' ya un rikunosi i kannai-hu ni kalulot-mu . Na'hålom i kannai-mu gi kalaguåk-hu . Cha'-mu mumahehettok ti manhongge , låo fanhongge ! "
43020028	Manoppe si Tomás ya ilek-ña , " Saina-hu yan Yu'os-hu ! "
43020029	Despues ilek-ña si Jesus nu guiya : " Manhongge håo sa' put i un li'e' Yu' . Mandechosu ayo siha i ti lumi'e' Yu' låo manmanhongge . "
43020030	Ha cho'gue si Jesus meggai otro na siñåt siha gi me'nan i mandesipulu-ña , ni ti manmatuge' påpa' guini na lepblo .
43020031	Låo este siha manmatuge' para en faninayuda humongge na si Jesus Guiya i Misihas , i Lahen Yu'os , kosa ki ginen este na hinengge en fanggái lina'la' gi na'ån-ña .
43021001	Despues , gi Tasen ' Tiberias ' Ha na'annok Gui' ta'lo si Jesus gi mandesipulu . Taiguini umannok-ña .
43021002	Eståba na mandadaña' si Simon Pedro , Tomás , ( i Dinga' ) , ' Nathanael ' ( ginen ' Cana ' giya Galileha ) , i lalåhen ' Zebedee' , yan dos ta'lo na disipulu .
43021003	Ilek-ña si Simon Pedro nu siha , " Bai hu hånåo pumeska . " Manmanoppe , " Nihi ya ta fanhita , " ya manhånåo manma'udai gi boti . Tulanoche tåya' kinenne'-ñiha .
43021004	Anai på'go ha' manana eståba si Jesus na tumotohge gi kanton tåsi , låo ni unu gi disipulu tumungo' na Guiya .
43021005	Ilek-ña nu siha , " Famagu'on , kåo guaha kinenne'-miyu para ta kånno' ? " Manmanoppe siha , " Ni un grånu . "
43021006	Mansenangåni siha as Jesus , " Yotte i chenchulon-miyu gi agapa' na bånda ya siempre manmåsuette hamyo . " Pues mayotte i chenchulon-ñiha , ya manmangonne' un kantedan guihan ya esta ti siña mahålla hålom i chenchulu .
43021007	Entonses i disipulu ni ginefli'e' as Jesus ha essalågue si Pedro , " Guiya este i Saina ! " Anai ha hungok na Guiya este i Saina , minagågu si Simon Pedro ( eståba suminmagågagu gui' ) ya tuma'yok hålom gi hanom .
43021008	Mientras tånto manmåtto i pumalu siha na mandesipulu gi boti , mabåbatsala i chenchulu ni bula guihan . Gi magåhet ti manchågo' siha ginen i kanton tåsi - tåya' mås ki sien yåtdas .
43021009	Anai manunok siha , ma li'e' guennåo i pinigan guåfi ya eståba un guihan gi sanhilo' yan didide' pån .
43021010	Mansenangåni siha as Jesus , " Chule' mågi unos kuåntos granon guihan ni på'go en kekenne' . "
43021011	Kumahulo' gi boti si Simon Pedro ya ha hålla hålom gi kanton tåsi i chenchulu ni mañañahguan bula mandångkolo na guihan -- siento singkuenta i tres put todu ! Maseha dångkolo na kantedå kinenne'-ñiha , ti matitek i chenchulu .
43021012	Mansenangåni siha as Jesus , " Maila' ya en kanno' i na'-miyu . " Ni unu gi mandesipulu umatotga fumaisen Gui' , " Håyi Håo ? " sa' matungo' ha' na Guiya i Saina .
43021013	Malak guatu si Jesus ya Ha chule' i pån ya mannina'i siha , ya taiguennåo ha' bidå-ña nu i guihan .
43021014	Este i mina'tres biåhi na umannok si Jesus gi mandesipulu despues di mana'lå'la' ta'lo ginen i finatai .
43021015	Anai monhåyan mañocho , ilek-ña si Jesus as Simon Pedro , " Simon , lahen Juan , kåo un gofli'e' Yu' mås ki este siha ? " Ilek-ña si Pedro , " Hunggan , Asaina , Un tungo' ha' na hu gofli'e' Håo . " Ilek-ña si Jesus , " Na'fañocho i ga'-hu mandikike' na kinilu . "
43021016	Finaisen gui' ta'lo mina'dos biåhi , " Simon , lahen Juan , kåo un gofli'e' Yu' ? " Ilek-ña si Pedro , " Hunggan , Asaina , Un tungo' ha' na hu gofli'e' Håo . " Manoppe si Jesus , " Adahi i ga'-hu kinilu . "
43021017	Mina'tres biåhi finaisen gui' as Jesus , " Simon , lahen Juan , kåo un gofli'e' Yu' ? " Nina'piniti si Pedro sa' put i finaisen gui' mina'tres biåhi , " Kåo un gofli'e' Yu' ? " Put ennåo na ilek-ña nu Guiya : " Asaina Un tungo' ha' todu . Un gof tungo' ha' na hu gofli'e' Håo . " Sinangåni gui' as Jesus , " Na'fañocho i ga'-hu kinilu .
43021018	" Amen , amen , bai Hu sangåni håo ni minagåhet : anai hohoben håo un na'mamafñot i senturon-mu ya humahånåo håo maseha månu i malago'-mu ; låo yanggen luma'amko' håo siempre un estira huyong i kannai-mu , ya otro u ginedde mafñot i senturon-mu ya un kinenne' gi ti minalago'-mu . "
43021019	( Este na sinangån-ña Ha endidika i klasen finatai anai si Pedro para u nå'i gloria si Yu'os . ) Anai monhåyan kumuentos si Jesus ilek-ña nu siha , " Tattiyi Yu' . "
43021020	Guini nai ha bira gui' si Pedro , ya ha li'e' na tatatte i disipulu ni ginefli'e' ni Saina ( ayo na disipulu i umapo' gi ha'of i Saina durånte i sena ya ilek-ña , " Asaina , håyi para un trinaiduti ? " ) .
43021021	Anai lini'e' as Pedro , ilek-ña si Pedro as Jesus , " Låo Asaina , ya håfa para guiya ? "
43021022	Ilek-ña si Jesus , " Håfa na inestototba håo , håfa mohon yanggen malago' Yu' na u gagaigi ha' asta ki måtto Yu' . I bisnes-mu era para un tattiyi Yu' . "
43021023	Estegue' muna'machalapon i sinangan entre i mañe'lu siha na este na disipulu ti para u måtai . Gi magåhet , ti sinangåni gui' as Jesus na ti para u måtai ; hokkok ha' ilek-ña , " [ Håfa na inestototba håo ] , håfa mohon yanggen malago' Yu' na u gagaigi ha' asta ki måtto Yu' ? "
43021024	Guiya este mismo na disipulu i tumestitigu ni este siha ; guiya tumuge' este siha påpa' , ya i testemoniu-ña , in tingo' , na magåhet .
43021025	Guaha mås meggai siha bidå-ña si Jesus , låo yanggen manmatuge' todu i punto siha , duda yu' na u guaha kåmpo gi enteru i tano' nai siña manmapo'lo todu i lepblo yanggen para u fanma'apunta todu påpa' .
44001001	Gi fine'na na tinige'-hu , ' Theophilus ' , hu sångan todu i Ha cho'gue yan i Ha fa'nå'gue si Jesus
44001002	asta i ha'åni anai makonne' Gui' hulo' gi langet , despues di Ha engkåtga i apostoles siha ni Ha ayek ginen i Espiritu Sånto .
44001003	Durånte i tiempo despues di i masa'pet-ña , Ha fanu'i siha yan bula prueba na låla'la' Gui' , ya Ha bisita siha gi durånten i kuårenta dihas , yan Ha kuentutusi siha put i Rainon Yu'os .
44001004	Un ukasion anai manetnon siha , Ha sangåni na mungnga madingu iya Hirusalen : " Nangga i makumplen i prinimeten Tatå-hu , ni en hingok Yu' sumångan .
44001005	Si Juan manakpångi ni hanom , låo ti u åpmam en fanmatakpångi ni Espiritu Sånto . "
44001006	Mientras mañisiha manmamaisen i manapostoles , " Asaina , kåo para Un na'ta'lo tåtte i areklo giya Israhet på'go ? "
44001007	I ineppe-ña taiguini , " I eksåkto na ora , ti iyon-miyu para en tingo' . I Tata Ha na'sahnge ennåo para Guiya ha' .
44001008	Siempre en risibi pudet yanggen måtto påpa' i Espiritu Sånto giya hamyo ; pues siempre hamyo en fantestigu-hu giya Hirusalen , gi todu iya Hudeha yan ' Samåria ' , hunggan kon todu asta i puntan tåno' . "
44001009	Ti åpmam na Ha sangan este mahåtsa Gui' hulo' gi me'nan matan-ñiha gi mapagåhes ni tumåmpe Gui' ginen i inatan-ñiha .
44001010	Manalakhihilo' ha' trabiha gi langet anai tumohge gi fi'on-ñiha dos na tåotåo ni minagågagu å'paka' .
44001011	Ilek-ñiha , " Tåotåo Galileha , håfa na monotohge hamyo guini ya en a'atan hulo' i mapagåhes ? Si Jesus ni makonne' ginen hamyo , u ta'lo mågi , taimanu ha' anai en li'e' Gui' kahulo' gi langet . "
44001012	Despues di ennåo manhånåo tåtte i manapostoles giya Hirusalen ginen i ekso' ni mafa'nana'an ' Olivet ' gi fi'on Hirusalen , kåsi mediu miyas na destånsia .
44001013	Anai manmåtto siha gi siudå , manmalak i sanhilo' na kuåtto anai mañåsaga : si Pedro yan Juan yan Santiago yan Andres ; Felipe yan Tomås , ' Bartholomew ' yan Mateo ; Santiago , lahen ' Alphaeus ' ; Simon i membro gi ' Zealot ' na patteda , yan si ' Judas ' , lahen Santiago .
44001014	Manetnon todos ya ma gåsta tiempon-ñiha gi tinayuyot . Guåha siha famalåo'an gi entre siha yan si Maria i nanan Jesus yan i mañe'lu-ña lalåhi siha .
44001015	Un diha tumohge hulo' si Pedro gi entalo' i mangilesyånu -- kåsi ennåo i siento bente mandadaña' .
44001016	Ilek-ña , " Hafañe'los , I antigu na sinangan gi Eskretura ni Ha sångan i Espiritu Sånto ginen i pachot David , madestina para u makumple gi as ' Judas ' , i fuma'nu'i ayo siha i umaresta si Jesus .
44001017	Unu gui' gi entre hita ya såsaonåo gui' guini gi ministro-ta . "
44001018	Ennåo na tåotåo mamåhan un pidason tåno' ni ti tunas na ganånsia , ya basnak , i ilu-ña fine'na . Mapta' i tataotåo-ña ya manmachuda' huyong todu i sanhalom-ña .
44001019	Uttemoña ma tungo' ni taotao Hirusalen put este na sinisedi , ya mafa'na'an este na pidason tåno' , Tano' Håga' -- ' Akeldama ' gi lengguahen-ñiha .
44001020	" Matuge' gi Lepblon i Såtmo siha , ' Puedi u ma'abandona i kampo-ña . Puedi tåya u såga guennåo . ' " Yan ta'lo ilek-ña , ' Puedi otro u chinile' i che'cho'-ña . '
44001021	" Put ennåo na kombeni , na unu gi entre ayo siha i manhihita anai lumålaoya i Saina as Jesus gi entalo'-ta ,
44001022	desde i matakpången Juan asta ayo na ha'åni anai makonne' Gui' hulo' , debi di u ma'apunta komu manhihita mantestigu put i risureksion . "
44001023	Ennåo mina' matancho' dos na tåotåo , si Jose ( ni ma'å'agang ' Barsabbas ' , yan lokkue' matungo'-ña komu ' Justus ' ) yan si Matias .
44001024	Despues manmanåyuyot , " O Asaina , Hågu tumataitai i kurason tåotåo siha . Na'tungo' ham håyi guini gi dos inayek-mu
44001025	para u chine'gue i ministron i apostot , para u tahgue si ' Judas ' , ni ha dingu' i che'cho' ya humånåo para i destenu-ña . "
44001026	Despues ma diga entre i dos . Si Matias ma ayek ya mana'dañña' yan i Onse na apostoles .
44002001	Anai måtto i ha'anen Pentekostes , mansenedda' i mandesipulu mane'etnon gi un lugåt .
44002002	Gotpe ha' måtto un dångkolo na buruka kalang mohon un metgot na månglo' ginen hihilo' gi mapagåhes ni ma hungok gi todu i halom guma' anai manmatåtachong siha .
44002003	Kalang guåfi na hula' manannok ya despues machalapon ya mañåga gi hilo' kada unu giya siha .
44002004	Todos mambula ni Espiritu Sånto . Ma tutuhon manguentos gi otro lengguåhi yan manmananununsia manna'manman na sinangan mientras maninayuyuda ni Espiritu .
44002005	Maneståba giya Hirusalen guihi na tiempo mandibotu na ManHodihos siha ginen todu nasion .
44002006	Mahungok i buruka ya manetnon gi un dångkolo na gurupu . Manenkebukåo hinasson-ñiha sa' kada unu giya siha ma hungok i lalåhi manguekuentos gi lengguahen-ñiha mismo .
44002007	Nina'fanmanman siha ni todu i masusedi . Manmamamaisen sa' mansen manman , " Na adda ti todos ha' este siha na tåotågui i manguekuentos tåotåo Galileha ?
44002008	Håfa taimanu na kada unu giya hami in hihingok siha gi lengguahen-måmi .
44002009	Puru ham tåotåo ' Parthian ' , tåotåo ' Medes ' , yan tåotåo ' Elamites ' . Mañåsaga ham giya ' Mesopotamia ' , ' Judea ' yan ' Cappadocia ' , ' Pontus ' , ' Asia ' ,
44002010	' Phrygia' yan ' Pamphylia ' , Ihipto , yan i uriyan ' Libya ' , fi'on Sirenehu . Guåha siha bisita ginen Roma --
44002011	todu Manhodihos , ' Cretans ' yan ' Arabs ' lokkue' . Låo kada unu giya hami humungok siha manguekuentos gi lenggguahen-måmi put i manna'manman na che'cho' Yu'os . "
44002012	Nina'fansen manman , ya ti siña ma komprende håfa masusedi . Mana'afaisen siha unu yan otro , " Håfa este kumeke'ilek-ña ? "
44002013	Ya guaha manmambotleleha , " Manggimen este siha nuebu na binu ! "
44002014	Tumohge si Pedro yan i Onse na manapostoles ya ha håtsa i bos-ña ya ha kuentusi i taotåo siha : " Hamyo ni ManHodihos , yan todu hamyo lokkue' ni mañåsaga giya Hirusalen ! Ekongok håfa para bai hu sangåni hamyo .
44002015	Debi di en kemprende na este siha na lalåhi ni en sospepecha na mambulåchu , åhe' , ti mambulåchu . Trabiha alas nuebi ha' gi egga'an !
44002016	Åhe' , estegue' i masångan ginen i prufeta as ' Joel ' :
44002017	' Taiguini para humuyong-ña gi uttemo na ha'åni , ilek-ña si Yu'os , na para bai Hu chuda' huyong didide' na esperitu-hu gi todu i taotåo siha : I lalåhi yan i hagan-miyu u fanmama'tinas prufesiha , i manhoben na lalahen-miyu u fanmanli'e' manna'manman ya i mambihon-miyu u fanmangguifi difirentes na guinifi siha .
44002018	Hunggan , kon todu i tentago'-hu yan i muchachå-hu siha bai Hu chuda' huyong didide' na esperitu-hu guihi na ha'åni siha , ya u fanmama'tinas prufesiha .
44002019	Bai Hu cho'gue manna'manman guihi hulo' gi langet yan siñåt siha guini påpa' gi tano' : håga' , guåfi , yan ason mapagåhes .
44002020	I atdao u huyong homhom yan i pilan u fama'håga' åntes di i finatton i ma'gas yan gloriosu na ha'anen i Saina .
44002021	Ennåo nai u fanmasåtba todu i umågang i na'an i Saina . '
44002022	" Lalåhen Israhet , ékongok Yu ! Si Jesus Nasarenu , Guiya i taotåo ni matågo' ginen as Yu'os guatu giya hamyo na nina'i fuetsan milågru , manna'manman na cho'cho' , yan siñåt siha para kuentan prueba . Si Yu'os machocho'cho' gi entalo'-miyu ginen Guiya tåt komu esta en tingo' .
44002023	Ma'entreganñaihon Gui' sigun gi rason yan gi planon Yu'os ; hamyo en isa i MamPagånu siha para u maklåba yan u mapuno' Gui' .
44002024	Låo si Yu'os Ha na'libre Gui' ginen i minala'et i finatai , ya Ha na'kahulo' Gui' ta'lo ginen i entalo' i manmåtai , sa' emposipble na u minanteni ni finatai .
44002025	Ilek-ña si David , put Guiya : ' Hu po'lo i Saina todu i tiempo gi me'nå-hu , ya ti u ma'atborota yanggen gaigi Gui' gi agapa'-hu .
44002026	Esta magof i kurason-hu yan mumagof i hila'-hu , låo i tataotåo-hu u lå'la' gi ninangga ,
44002027	sa' ti para Un abandona i anti-hu gi tano' i manmåtai , yan ti Un sedi lokkue' na i dumalalalaki Håo u lamas tataotåo-ña .
44002028	Esta Un fa'nu'i yu' ni chalan lina'la' ; ya siempre Un na'bula yu' ni minagof gi me'nå-mu . '
44002029	" Mañe'lu-hu , siña hu kuentusi hamyo yan komfehånsa put i tatå-ta as David . Måtai gui' yan mahåfot , ya i naftan-ña gagaigi ha' asta på'go gi entalo'-ta .
44002030	Prufeta gui' ya ha tungo' ha' na si Yu'os manhula giya guiya na unu gi disendensiå-ña u fatå'chong gi hilo' i tronu-ña .
44002031	Ilek-ña na ti ma'abandona gui' para i sampapa' na tåno' , ni ti lumamås i tataotåo-ña , ya ginen ennåo na ha pruklåma kon tiempo i risureksion i Misihas .
44002032	Guiya este si Jesus ni nina'lå'la' as Yu'os , ya hami i testigu-ña .
44002033	Mana'takhelo' Gui' gi agapa' na kannai Yu'os , Ha risibi fine'na i Espiritu Sånto ni maprumeti ginen i Tata , ya despues Ha chuda' huyong este na Espiritu giya hita .
44002034	Ti humånåo hulo' gi langet si David , låo ilek-ña , ' Ilek-ña i Saina ni Saina-hu , Fatå'chong gi agapa'-hu ,
44002035	asta ki hu polo' i maninimigu-mu para oddas i addeng-mu . '
44002036	" Put ennåo na , Ha na'seguru sin duda na todu i gima' Israhet u matungo' , na si Jesus mismo ni en klaba gi kilu'os , Saina yan Misihas . "
44002037	Anai ma hungok este mansen luhan siha . Ma faisen si Pedro yan i otro apostoles , " Håfa para in che'gue hafañe'los ? "
44002038	Manoppe si Pedro , " Debi di kada unu giya hamyo u fañotsot yan u matakpångi gi na'an Jesukristo , ya kosa ki siña ma'asi'i håo ni isåo-mu ; despues nai un risibi i nina'en i Espiritu Sånto .
44002039	I prumesa mafa'tinas para hamyo yan i famagu'on-miyu , yan todu ayo siha lokkue' i manchåchago' ha' trabiha låo maninagang lokkue' as Yu'os . "
44002040	Put i para u sopotta este na testimoniu ha usa si Pedro meggai siha na atgomento ya sigi ha' di ha ensiste , " Na'fanlibri hamyo ginen este na hinirasion ni esta manabak . "
44002041	Todu ayo siha i umaksepta i fina'na'gue-ña manmatakpångi ; guaha tres mit na tåotåo mås manma'aksepta guihi na ha'åni .
44002042	I mañe'lu siha ma dalalaki i fina'nå'guen i ManApostoles yan i lina'la' i manmanhongge , gi ma'ipe' i pån yan i tinayuyot siha .
44002043	Un respetåo na mina'å'ñåo måtto giya siha , sa' ma li'e' na meggai manna'manman na cho'cho' yan siñåt ma cho'gue ni manapostoles .
44002044	Ayo siha i manmanhongge manapatte todu ni guinahan-ñiha komu kumunida ;
44002045	ma bende todu i guinahan-ñiha ya ma dibidi todu gi entre siha sigun gi nisisidåt unu kada unu .
44002046	Manhåhanåo guatu gi lugåt i Templo kada diha , ya gi gima'-ñiha nai ma'i'ipe' i pån . Manmamagof yan mandadaña' mañocho ,
44002047	yan ma o'onra si Yu'os ya ma gåga'om i kurason i taotåo siha . Kada diha si Yu'os Ha umementa ayo siha i manmasåtba .
44003001	Un diha , anai humahånåo hulo' si Pedro yan si Juan para i templo para u fanåyuyot gi oran alas tres ,
44003002	eståba na ma'u'uma hålom un tåotåo ni inutet desde i mafañagu-ña . Makokonne' gui' tengnga kada diha ya mapopo'lo gui' gi kanton i templo ni ma'å'agang " Trångkan Bunitu " para u fanggågao limosna ni taotåo siha ni mangåkakalom .
44003003	Anai ha li'e' si Pedro yan si Juan na kåkakalom , ha gågao i dos limosna .
44003004	Ha na'dochon si Pedro i inatan-ña gi taotåo ; yan kon todu si Juan . Ilek-ña si Pedro , " Atan ham ! "
44003005	I inutet na tåotåo ha na'fitme i inatan-ña giya siha i dos , ya ha diseseha na u risibi una kosa .
44003006	Pues ilek-ña si Pedro , " Oru yan salåppe' tayå'-hu , låo ayo i guaha-hu bai hu nå'i håo ! Ginen i na'an Jesukristo , i taotåo Nasaret , kahulo' ya un famokkat ! "
44003007	Entonses gine'te i agapa' na kannai-ña as Pedro ya nina'kahulo' gui' . Ensegidas mumetgot i kuyenturan addeng-na ;
44003008	tuma'yok hulo' , tumohge un råtu , despues ha tutuhon mamokkat . Humånåo hålom gi templo yan siha -- mamomokkat , tumata'yok , yan ha tutuna si Yu'os .
44003009	Anai ma li'e' gui' ni taotåo na kalalamten yan mannåna'i gråsia as Yu'os ,
44003010	ma rikoknisa gui' na guiya ayo i ume'egagao ni eståba matåtachong gi Trangka ni ma'å'agang Trangkan Bunitu gi Templo . Nina'fansen manman -- kana' ha' ti siña ma hongge håfa lini'e'-ñiñiha .
44003011	Mientras tumotohge i taotåo guennåo ha gogo'te si Pedro yan si Juan , enteru i linahyan manadulalak guatu gi kabiseran ' Solomon ' .
44003012	Anai ha li'e' si Pedro este , ha kuentusi i taotåo siha taiguini , " Manachataotåo-hu Israilitas , sa' håfa na nina'fanmanman hamyo ni este ? Håfa na en a'atan ham kalang mohon hami numa'famokkat este na tåotåo ginen i nina'siñan-måmi yan i sinantusan-måmi ha' na maisa ?
44003013	I Yi'os Abrahan , Isaac , yan Jacob , i Yi'os i tatå-ta siha , ha na'matuna si Jesus i Setbente-ña , ni en entrega yan en desonra gi me'nan Pilato anai esta listo si Pilato para u sinetta .
44003014	En desonra , si Jesus ni Såntos yan Tunas , ya enlugåt mås manmalago' hamyo na en fanmasottåyi ni pekno' .
44003015	En pino' i numa'huyong i lina'la' . Låo kinahat Gui' as Yu'os ginen i finatai , ya hami i testigu-ña siha .
44003016	Ginen i na'ån-ña , yan i inangokko gi na'ån-ña , i numa'metgot i te'lang este na tåotåo ni en a'atan yan en gef tungo' gui' . Ennåo na hinengge numa'ta'lo tåtte i hinemlo'-ña , taimanu ha' i lini'e'-mimiyu .
44003017	" Låo hu tungo' ha' mañe'lu-hu , na en che'gue este gi maneknorånten-miyu , taimanu ha' bidan-ñiha i manmågas-miyu .
44003018	Taiguini na Ha kumple si Yu'os ayo siha i Ha anunsia gi hagas na tiempo ginen todu i prufeta siha : na i Misihas u masa'pet .
44003019	Put ennåo na tulaika i lina'la'-miyu ! Bira hamyo guatu gi as Yu'os , kosa ki u fanmafunas i isåo-miyu !
44003020	Ya ginen este nai en fanninå'i ni Saina ni tiempon deskånso yanggen Ha na'hanågui hamyo as Jesus , ni esta madisikna komu Misihas-miyu .
44003021	Debi di u såga si Jesus gi langet asta ki mana'fanlibri todu i taotåo siha ni hagas Ha sångan si Yu'os ginen i mamprofeta .
44003022	Sa' ilek-ña si Moises , ' I Saina as Yu'os para u kåhat hulo' para hamyo un prufeta ginen i entalo' i parentes-miyu ni parehu yan guåhu : siempre en ékongok todu siha i mansenangåni hamyo .
44003023	Håyi ti umékongok este na prufeta siempre u madulalak sin mina'åse' ginen i inetnon tåotåo siha . '
44003024	" Fuera di este , todu i mamprofeta ni manguentos , desde as ' Samuel ' para mo'na , esta ma anunsia put este siha i manmasusesedi på'go na tiempo .
44003025	Hamyo i famagu'on ayo siha na mamprufeta , hamyo i irideros i kontråta ni Ha fa'tinas si Yu'os yan i mañainan-miyu anai ilek-ña as Abrahan , ' Gi mantenatte-mu nai u fanmabendisi todu i familia siha gi tano' . '
44003026	Anai Ha kåhat hulo' si Yu'os i tentago'-ña , Ha na'hånåo Gui' para hamyo fine'na en fambenendisi sa' para en bira hamyo ginen i manailayen bidan-miyu . "
44004001	Anai ma kuentutusi ha' trabiha si Pedro yan si Juan i linahyan tåotåo , manmåtto guatu gi me'nan-ñiha i mamåle' , i kapitan i guåtdian i Templo , yan i ' Sadducees ' ,
44004002	manlalålo' sa' ma fa'nåna'gue i taotåo siha yan ma pruklålama i risureksion i manmåtai ma u'usa si Jesus komu ihemplo .
44004003	Esta homhom , entonses manma'aresta siha ya manmapresu guennåo na puengi .
44004004	Achokka' manmasusedi este siha , meggai manmanhongge gi ayo siha i humungok i setmon ; kahulo' ha' gi singko mit na mineggai lalåhi .
44004005	Gi sigente diha anai mandaña' giya Hirusalen i manmågas , i manåmko' , yan i Eskribas ,
44004006	maneståba guennåo si ' Annas ' i Mås Magas Påle' , si ' Caiaphas ' , si Juan , si ' Alexander ' , yan todu i manakhelo' na rasan mamåle' .
44004007	Ma konne' si Pedro yan si Juan para i me'nan-ñiha ya ma tutuhon i embestigasion , " Ginen manu na pudet yan ginen håyi gái na'an na en cheche'gue este siha ? "
44004008	Bumula si Pedro ni Espiritu Sånto , ya kumuentos , " Hamyo ni manmågas yan manåmko' !
44004009	Yanggen debi di in kontesta på'go put un maolek na fina'tinas ni macho'gue gi un inutet na tåotåo ya para bai in esplika taimanu na humomlo' gui' ,
44004010	pues hamyo yan todu i taotåo Israhet debi di en rialisa na macho'gue este gi na'an Jesukristo i taotåo Nasaret ni hamyo klumåba gi kilu'os ya nina'lå'la' Gui' as Yu'os ginen i finatai . Ginen i fuetsan ennåo na nå'an na tumotohge este na tåotåo gi me'nan-miyu ya kabåles i hinemlo'-ña .
44004011	Guiya si Jesus ' i acho' ni marichåsa ni manmanhahåtsa ya mama'unåcho' ni empottante gi gima' . '
44004012	Tåya' satbasion gi otro nå'an , sa' tåya otro nå'an gi enteru i tano' ni manå'i i taotao ni siña sumåtba hit . "
44004013	Nina'fansen manman i manmanembestitiga anai ma li'e' na gof metton si Pedro yan si Juan ni sinangan-ñiha , yan anai ma ripåra na ti ma'iduka i dos ni ti takhelo' pueston-ñiha . Despues nai ma rekoknisa na este na lalåhi ginen mañisiha yan si Jesus .
44004014	Anai ma li'e' na tumotohge guennåo mañisiha yan ayo na tåotåo i mana'homlo' , ti siña ma hasso ni håfa para u ma sångan ,
44004015	entonses manmanotden na u makonne' huyong si Pedro yan si Juan ginen i kotte ya para u fanakonsutta .
44004016	" Håfa para ta cho'gue ni este i dos låhi ? Todu i mañåsaga giya Hirusalen ma tungo' na manna'manman na fuetsa måsusesedi ginen siha . Ti siña ta ñiega este .
44004017	Yanggen para ta na'påra este ya mungnga na u machalapon mås gi taotåo siha , debi di ta engkåtga siha kuånto i siña na nungka na u mamensiona ta'lo ni håyi i na'an Jesus . "
44004018	Pues manma'ågang siha tåtte ya mana'sen klaru na ni put håfa ti siña masångan i na'an Jesus o sino u fanmama'nå'gue put Guiya .
44004019	Manoppe si Pedro yan si Juan , " Hamyo en hisga gi me'nan Yu'os kåo dinancheña na in esge hamyo pat si Yu'os .
44004020	Gof siguru na tåya siña in che'gue ki para in sångan håfa hiningok-måmi yan lini'e'-måmi . "
44004021	Guini nai manmasotta siha despues di manma'aminåsa ta'lo . Ti siña i kotte mangkenastiga siha sa' put todu i taotåo ma tutuna si Yu'os put ayo i masusedi .
44004022	Gi magåhet , ayo na tåotåo i mana'homlo' gi milågru mås ki kuarenta åños idåt-ña .
44004023	Despues di masotta i dos , humånåo tåtte para i taotåo-ñiha ya masangåni siha ni sinangan i mamåle' yan i manåmko' .
44004024	Anai ma hungok i estoria enteru siha manessalåo a'gang manmanånayuyot as Yu'os : " Todu un na'siña na Saina , ni fuma'tinas i langet yan i tano' yan i tasi yan todu i manggaigi guennåo ,
44004025	esta Un sångan put i Espiritu Sånto ginen i labios i tatan-måmi as David i tentago'-mu : ' Sa' håfa na mansen lalålo' i ManPagånu , manmama'tinas i taotåo mambåba na plånu ?
44004026	I manrai i tano' mapripåra siha , i prinsepi siha mandañña' kontra i Saina yan kontra i Ha olios . '
44004027	" Magåhet , mandañña' guini mismo na siudå si Hirodes yan si Pilato mañisiha yan i MamPagånu yan i taotåo Israhet kontra i santos na Tentago'-mu , as Jesus , ni Un olios .
44004028	Mandadaña' siha para u ma cho'gue todu ayo i esta monhåyan un disidi na u fanmasusedi ginen i fuetså-mu .
44004029	Låo på'go , O Asaina , atan ha' i espånto ni manmananå'i ham , ya Un sedi ham , ni tentago'-mu , para in sangan i tinago'-mu sin in fanma'å'ñåo .
44004030	Estira huyong i kannai-mu ya Un na'fanhomlo' , ya Un sedi ham manmama'tinas milågru yan manna'manman na cho'cho' gi na'an i santos na Tentago'-mu as Jesus . "
44004031	Mayengyong ayo na lugåt anai mane'etnon siha mientras manmanånayuyot . Mambula siha ni Espiritu Sånto ya manbåtbaru manguentos put i fino' Yu'os .
44004032	Manun kurason yan un hinasso i kuminidåt i manmanhongge . Tåya' giya siha umapudedera gui' ni håfa na kosas komu iyo-ña ; enlugåt enteru i kosas makonsidedera komu iyon todos .
44004033	Mantestigu i manapostoles kon fuetsa put i risureksion i Saina as Jesus , ya manmanå'i siha dångkolo na respetu ni todu i taotåo ;
44004034	tåya lokkue' ni unu giya siha gái nisisidåt sa' todu ayo siha i mangái tano' o sino manggái gima' ma bende ya ma na'i i manapostoles .
44004035	despues manmapåtte sigun gi nisisidat-ñiha .
44004036	Eståba un ' Levite' ni ginen ' Cyprus ' ni na'ån-ña si Jose , ni manå'i gui' na'ån-ña ' Barnabas ' ( ni kumeke'ilek-ña " lahen bula ånimu " ) ni manapostoles .
44004037	Ha bende i gualo'-ña , ha chule' i salåppe' , ya ha na'i i manapostoles .
44005001	Otro tåotåo ni na'ån-ña si ' Ananias ' yan i asaguå-ña as ' Sapphira ' mambende lokkue' tåno' .
44005002	Ginen i konsentementon i asaguå-ña ha na'sahnge palu gi fahan i tano' para guiya ; ya ha chule' i sepbla ya ha nå'i i manapostoles .
44005003	Umessalao si Pedro , " ' Ananias ' , håfa na un sedi si Satanås na u hålom gi kurason-mu ya para un dagi i Espiritu Sånto ya un nå'na' palu gi fahan-ña i tano' para hågu .
44005004	Na' adda ti iyo-mu i tano' åntes di un bende ? Na adda ti salappe'-mu ha' lokkue' despues di un bende ? Håfa na un chogue este na fina'baba ginen i kurason-mu ? Ti i taotåo un dagi na si Yu'os ! "
44005005	Anai ha hungok si ' Ananias ' este na palåbras , poddong ya måtai . Un dångkolon mina'åñåo måtto para todos ni humungok este despues .
44005006	Unos kuåntos manhoben na lalåhi manmalak mo'na , ma balutan i tataotåo , ya ma uma huyong para u mahåfot .
44005007	Despues di tres oras humålom i asaguan ' Ananias ' låo ti ha tungo' håfa masusedi .
44005008	Ilek-ña si Pedro nu guiya , " Sangåni yu' kåo un bende ayo na pidason tåno' gi este na kantidå ? " Manoppe i palåo'an ya ilek-ña , " Hunggan , ennåo na kantidå . "
44005009	Ilek-ña si Pedro , " Håfa taimanu na hågu yan i asaguå-mu en planuyi na para en chagi i Espiriton i Saina ? Ayogue' gi petta na o'opan i palångpang i addeng i taotåo siha ni humåfot i asaguå-mu . Manlisto siha para un ma kilili huyong lokkue' . "
44005010	Poddong lokkue' guine påpa' si ' Sapphira ' ya måtai gi addeng i apostot . Manhålom i manhoben na lalåhi , ya ma sodda' gui' måtai esta , pues ma kilili gui' huyong ya mahåfot gi fi'on i asaguå-ña .
44005011	Un dångkolon mina'å'ñåo måtto gi todu i Gima' Yu'os yan gi todu i humungok este .
44005012	Ginen i kannai i manapostoles , meggai na siñåt yan manna'manman na cho'cho' manmasusedi gi entalo' i taotåo siha . Manakomfotma na para u fanasodda' gi Kahidan ' Solomon ' .
44005013	Ni un tåotåo umatotga sumåonåo gi entalo'-ñiha , maskeseha manmagof respeta siha ni taotåo .
44005014	Sin embåtgo mås memeggai manmanhongge , låhyan na famalåo'an yan lalåhi manhåhanåo guatu gi Saina .
44005015	I taotåo siha manma'u'uma i malångon-ñiha para i chalan ya mana'fanå'asson siha gi hilo' kåma yan guafak kosa ki yanggen maloffan si Pedro maseha i anineng-ña u tinampe unu pat otro giya siha .
44005016	Låhyan na tåotåo ginen i sengsong siha gi uriyan Hirusalen mandadaña' lokkue' , manmakokonne' i malåon-ñiha yan ayo siha i maninatbororota ni manaplacha na espiritu , ya todos mana'fanhomlo' .
44005017	I Mås Magas Påle' yan i sumupopotta gui' ( es de sit , i pattedan ' Sadducees ' ) , manhosguan ,
44005018	manma'aresta i manapostoles ya manmapongle siha gi preson pupbleku .
44005019	Låo durånte i puengi un ånghet i Saina ha baba i trangkan i presu ya mansenetta siha ya ilek-ña ,
44005020	" Fanhånåo huyong på'go para i sagan-miyu gi uriyan i Templo ya en setmuni i taotåo siha put i nuebu na lina'la' . "
44005021	Entonses manhånåo para i Templo gi chatanmak ya ma kontenuha i fina'nå'guen-ñiha . Anai manmåtto i Mås Magas Påle' yan i sumupopotta gui' manma'agang i ' Sanhedrin ' , yan enteru i konsilion i manåmko' i Manisrailitas . Manmanågo' na u fanmakonne' i prisuneru hålom .
44005022	Låo anai manmåtto i guatdian i Templo ti ma hulat ma sodda' siha ,
44005023	ya manmåtto ensegidas tåtte yan i nutisia , " In sedda' na asiguråo makandådalu ha' i presu yan i guatdia siha manggaigi ha' gi sagan-ñiha gi hiyong i trangka , låo anai in baba tåya in seddå' gi sanhalom . "
44005024	Anai ma hungok este na nutisia ni kapitan i guatdian i Templo yan i manmågas mamåle' ti ma tungo' håfa para u ma hasso put este na sinisedi .
44005025	Guaha måtto giya siha ya ha sångan , " Atan ha' ! Ayo na tåotåo siha i en presu manotohge guihi guatu gi Templo , ma fa'nåna'gue i taotåo siha . "
44005026	Este nai humånåo i kapitan yan i guåtdia ya manmakonne' siha hålom , låo ti mana'annok na manma'afuetsa siha , sa' manma'å'ñåo na u fanma'åcho' ni linahyan .
44005027	Anai manmakonne' hålom ya mana'fanohge gi me'nan i ' Sanhedrin ' , ma tutuhon manmakuestiona i manapostoles ni Mås Magas Påle' taiguini :
44005028	" In gef engkåtga hamyo na cha'-miyu fanmama'nåna'gue put ennåo na nå'an , låo en na'bula enteru iya Hirusalen ni fina'nå'guen-miyu ya hamyo en potfifiha na para en na'fanresponsåpble ham ni håga' ennåo na tåotåo . "
44005029	Manmanoppe si Pedro yan i manapostoles , " Para hami maolekña bai in esge si Yu'os ki i taotåo siha !
44005030	I Yi'os i tatan-måmi Ha na'lå'la' ta'lo si Jesus ni hamyo pumuno' , ya en kana' Gui' gi trongko .
44005031	Guiya ni pine'lo as Yu'os takhelo' gi agapa'-ña komu mangobebetna yan nana'libri para u nina'fåtto i sinetsot para iya Israhet yan i ma'asi'en i isao siha .
44005032	Mantestigu ham ni este . Kon todu i Espiritu , ni mannina'i as Yu'os ayo siha i umo'osge Gui' . "
44005033	Anai ma hungok este ni ' Sanhedrin ' , nina'fansen ma'agoddai ya manmalago' na u fanmapuno' i manapostoles .
44005034	Despues unu na membro gi ' Sanhedrin ' , si ' Gamaliel ' na'ån-ña , ma'estron i lai ni masen respeta ni taotåo siha , tumohge hulo' . Ha na'fanmatågo' i manmakuestiotiona na u mana'fanhuyong ginen i kotte un råtu ,
44005035	ya despues ilek-ña ni maneståba guennåo , " Mañe'lu-hu ManIsraelitas , hasso måolek håfa para en che'gue ni este siha na lalåhi .
44005036	Este ha' i halacha nai umannok si ' Theudas ' ya ha po'lon maisa na empottånte gui' na tåotåo . Kåsi kuåtro sientos na tåotåo ma dalalaki gui' . Låo mapuno' gui' , ya todu ayo siha i gotpe ha' dumalalaki gui' manmachalapon . Put los uttemos måtai i inetnon .
44005037	Despues di este måtto si ' Judas ' i taotåo Galileha gi anai machuchule' i sensos . Guiya lokkue' ha na'fanetnon låhyan ni tumatitiyi gui' , låo måtai gui' lokkue' , ya todu i tumattitiyi gui' manhånåo kada kuåt gi hinanåo-ña .
44005038	Parehu ha' este yan i ta fåfana' na kåosa . Bai hu akonseha hamyo na cha'-miyu cheche'gue ni håfa kontra este siha na lalåhi . Sotta ha' siha . Yanggen tåotåo ha' tumutuhon este na inetnon yan i che'cho'-ñiñiha , siempre måtai ha' na maisa .
44005039	Låo yanggen siakåsu na ginen as Yu'os mågi este , ti siña en destrosa siha solu en fanmumu yan si Yu'os mismo . " Nina'fangomfotme ni este na sinangån-ña .
44005040	Låo i ' Sanhedrin ' manma'ågang ha' hålom i manapostoles ya mana'fanmasåolak siha . Maninetden siha ni ' Sanhedrin ' para cha'-ñiha ta'lo fanguekuentos put i na'an Jesus , ya despues mansenetta siha .
44005041	Madingu i manapostoles i ' Sanhedrin ' ya mansen magof sa' put i manmakonsidera siha mandikno na u fanmamattråta put i Na'an .
44005042	Kada diha gi sanhalom yan gi gima' siha ti mamåpara manmama'nå'gue yan ma pruklålama i Maolek na Nutisian Jesus i Misihas .
44006001	Ayo na tiempo , anai sigi esta di ma'umenta i mineggai disipulu siha , ayo i tumungo' mamfino' ' Greek ' manugong na manmadesatetende i mambe'udan-ñiha gi manmapåtten i nengkanno' yanggen ma'akompara yan i bi'udan ayo siha i tumungo' fino' Hibrehu .
44006002	Mana'fanetnon ni Dosse i kuminidan i mandesipulu siha ya ilek-ñiha , " Ti dinanche na hami para in desatende i fino' Yu'os put para in fanmañetbe gi lamasa .
44006003	Espiha fan gi entre hamyo , hafañe'los , siette na tåotåo ni manunas yan mansenantusan , ya Hami bai in apunta siha para este na cho'cho' .
44006004	Este ha' nai siña ham in gasta tiempon-måmi gi tinayuyot yan gi ministron i fino' Yu'os . "
44006005	Enteru i kuminidå umaksepta este i mapruponi . Put este na ma'ayek si Esteban , un tåotåo ni bula hinengge yan bula ni Espiritu Sånto ; si Felipe , si ' Prochorus ' , si ' Nicanor ' , si ' Timon ' , si ' Parmenas ' yan si Nicolas ginen ' Antioch ' , ni ginen makombette guåtu gi Hudihos na rilihon .
44006006	Manmaprisenta este siha na tåotåo gi ManApostoles ya manmanåyuyot siha fine'na ya despues ma po'lo kånnai-ñiha gi hilo'-ñiha .
44006007	Sigi ha' di mumåmta' i fino' Yu'os , yan gi et mismo tiempo ma'umenta i kantedan disipulu siha giya Hirusalen . Meggai na mamåle' entre ayo siha umaksepta i hinengge .
44006008	Si Esteban , ni esta ta mensiona i na'ån-ña , bula gui' gråsia yan fuetsa , ni mama'titinas manna'manman na cho'cho' yan siñåt gi entalo' i taotåo siha .
44006009	Unos kuåntos membro gi inetnon i " Sinagogan i Manlibre na ManRumånu " ( es de sit , i ManHodihos ni manginen Sirenehu , ' Alexandria ' , ' Cilicia ' yan ' Asia ' ) ma kokontra si Esteban gi dibåti ,
44006010	låo ti manchilong siha yan i tinemtom yan i espiritu gi kuentos-ña .
44006011	Este siha na tåotåo ma soyo' unos kuåntos na lalåhi para u ma faiseknani ni mandagi na ma hungok si Esteban kumuentos chatfino' kontra si Moises yan kontra si Yu'os ,
44006012	ya ginen este na mana'fanlalålo' i manåmko' , yan i maneskribas . Mandañña' este siha ya ma fåna' gui' , ya ma go'te , ya ma konne' gui' guatu gi ' Sanhedrin ' .
44006013	Guihi nai manmakonne' hålom mandåkon na testigu , ni ilek-ñiha : " Este na tåotåo todu i tiempo kumuekuentos kontra i mansagrådu na lugåt yan kontra i lai .
44006014	In hingok gui' ha sångan na si Jesus i taotåo Nasaret para u yulang este na lugåt yan para u tulaika i kostumbre ni ha nå'i ham si Moises . "
44006015	I manmembron i ' Sanhedrin ' manmatå'chong guennåo ya ma atalaki gui' . Gi todu este siha i fasu-ña si Esteban kalang fason un ånghet .
44007001	Mamaisen i Mås Magas Påle' kåo magåhet ayo siha i ma'akukusa gui' .
44007002	Gi ineppe-ña ilek-ña si Esteban , " Mañe'lu-hu , manhonoråpble na mantåta ! Ekongok yu' . I Yi'os i gloria Ha fatoigui si tatå-ta as Abrahan anai eståtaba ha' gui' giya ' Mesopotamia ' åntes di u såga giya ' Haran ' .
44007003	Ilek-ña si Yu'os nu guiya , ' Huyong ginen i tano'-mu yan ginen i mamparentes-mu , ya un hånåo para i tano' ni para bai Hu fa'nu'i håo . '
44007004	Entonses ha dingu i tano' i ' Chaldeans ' ya sumåga giya ' Haran ' . Despues di måtai si tatå-ña , linakngos gui' as Yu'os ginen ayo asta este na tåno' anai mañåsaga hamyo på'go .
44007005	Ti nina'i gui' as Yu'os ni ayo na tåno' komu irensiå-ña , ni sikera un pi'e na tåno' , låo si Yu'os Ha prumeti na para u nina'i gui' yan i tinatte-ña despues di guiya komu iyon-ñiha -- achokka' tåya patgon-ña .
44007006	Estegue' siha na palåbras Ha usa si Yu'os : I tinatte-ña si Abrahan para u fanestrangheru gi estrangheru na tåno' , ya u fanmafa'esklåbo yan u fanmahoño' siha kuåtro sientos åños .
44007007	Ilek-ña si Yu'os , låo guåhu bai Hu husga i nasion ni masesetbe , ya despues di ennåo siempre ma'adora Yu' guini na lugåt .
44007008	Despues di este mama'tinas si Yu'os yan si Abrahan un kontråta ni para u masetkomsisio , ya humuyong si Abrahan tatan Isaac ya ha setkomsisio gui' gi mina'ocho dihas . Taiguenno ha' lokkue' bidå-ña si Isaac as Jacob , yan si Jacob ha cho'gue para i dosse na mampatriåtka .
44007009	Put i embidion i mampatriåtka na ma bende si Jose para esklåbu giya Ihipto ,
44007010	låo sumisiha si Yu'os yan si Jose ya nina'libre gui' ginen todu i pinadesi-ña siha . Ha nå'i gui' fabot yan tinemtom gi kotten Faraon , i rai iya Ihipto , yan nina'gobetnon Ihipto yan enteru i gima' Faraon .
44007011	Anai måtto i ha'ilas yan i manmakkat na pinadesi giya Ihipto yan ' Canaan ' , ti siña manmañodda' nengkanno' i mañaina-ta .
44007012	Anai ha hungok si Jacob na guaha mai'es yan trigu giya Ihipto , ha na'fanhånåo i mañaina-ta para ennåo fine'na na biåhi .
44007013	Gi sigundo biåhi ha na'matungo' håyi gui' si Jose ni mañe'lu-ña , ya taiguini na ha tungo' si Faraon i familiå-ña si Jose .
44007014	Entonses , ha na'mafalåggui si Jose si tatå-ña Jacob , ya ha kombida gui' yan todu i mamparentes-ña -- put todu sitenta i singko petsona .
44007015	Humånåo si Jacob påpa' para Ihipto ya guennåo nai måtai , yan kon todu i mañaina-ta .
44007016	I tataotåo-ñiha manmakonne' guatu giya ' Shechem ' ya manmapo'lo gi naftan ni finahan Abrahan ni salåppe' ginen i lalahen ' Hamor ' giya ' Shechem ' .
44007017	" Anai humihot i tiempo para u makumple i prumesa ni Ha fa'tinas si Yu'os as Abrahan , mumås lahyan i taotåo-ta giya Ihipto ,
44007018	asta ki kahulo' un nuebu na rai ni ti ha tungo' håyi si Jose .
44007019	Este na rai tramposu para i taotåo-ta yan mampos kruet nu siha . Ha afuetsas i mañaina-ta para u ma'abandona gi sanhiyon guma' i nenen-ñiha ya u fanmåtai .
44007020	" Este na tiempo nai mafañågu si Moises . Sen bunitu gui' na patgon . Gi primet tres meses mapoksai gui' gi gima' tatå-ña ,
44007021	låo ma'abandona gui' despues , ya inadopta gui' ni hagan Faraon ya ha poksai gui' komu lahi-ña .
44007022	Ma'iduka si Moises ni todu i tinemtom i taotåo Ihipto . Ya humuyong sumen metgot gui' gi finiho' yan gi bida .
44007023	Anai kuårenta años gui' ha disidi para u bisita i mamparentes-ña ManIsrailitas .
44007024	Anai ha li'e' na mamattråta unu na Israilitas , måtto ya manayuda ya ha puno' i taotåo Ihipto para u na'empas .
44007025	Hinasso-ña na makomprende ni manachataotåo-ña na ini'isa gui' as Yu'os para u nina'fanlibri ; låo åhe' ti ma komprende .
44007026	Umannok gui' gi sigente diha anai guaha giya siha manmumumo ya ha chagi para u chuga siha ilelek-ña , ' Amigu , mañe'lo hamyo gi håga' . Sa' håfa na para en fanana'lamen ? '
44007027	Gi este nai chinennek si Moises ni ayo i gái' isao . Ilek-ña as Moises , ' Håyi umapunta håo para ma'gas yan hues-måmi ?
44007028	Kåo hinasso-mu na para un puno' ya u taiguihi anai un puno' i taotåo Ihipto nigap ? '
44007029	Malågu si Moises anai ha hungok este . Sumaga gui' komu estrangheru gi tano' Midihan , ya guini nai gumai' lahi gui' dos .
44007030	" Despues di kuarenta åños finattoigui gui' ni un anghet gi disietto gi fi'on i Ekso' ' Sinai ' gi halom mañila' gi hahanon na trongkon tituka' .
44007031	Anai ha ripåra este nina'manman si Moises ni lini'e'ña . Mientras lumalahihot para u atan måolek , ha hungok i bos i Saina :
44007032	' Guahu i Yi'os i mañaina-mu , i Yi'os Abrahan , i Yi'ós Isaac , yan i Yi'os Jacob . ' Ha tutuhon manlåolåo si Moises ya ti ha atotga umatan ta'lo .
44007033	Ilek-ña i Saina nu guiya , ' Pula ' i sandålias ginen i addeng-mu , sa' sagrådu i lugåt anai tumotohge håo .
44007034	Esta Hu li'e' i pinadesen i taotåo-hu giya Ihipto ya Hu hungok i inigong-ñiha , ya estegui' na måtto Yu' papa' para bai Hu reskåta siha . Maila' på'go ya bai Hu na'hånåo håo para Ihipto . '
44007035	" Guiya este na Moises ayo i marichåsa ni este na palåbras , ' Håyi umapunta håo para må'gas yan hues-måmi ? ' , guiya nina'hånåo as Yu'os para må'gas-ñiha yan para nana'libren-ñiha ni sinangåni gui' ni anghet ni fumattoigui gui' gi trongkon tituka' .
44007036	Guiya kumondusi siha mo'na , mientras ha chocho'gue manna'manman na siñåt gi tano' Ihipto , yan gi Tasen Agaga' , yan kuårenta åños gi disietto .
44007037	Guiya si Moises ayo i sumangåni i ManIsrailitas , ' Para u na'hånåo si Yu'os un prufeta ni parehu yan guåhu ginen i mamparentes-miyu . '
44007038	Guiya eståba gi entalo' i ManIsraelitas ni mane'etnon gi disietto , guiya kumombetsasion yan i anghet gi Ekso' ' Sinai ' yan i mañaina-ta ; guiya lokkue' rumisibi i lala'la' na mensåhe ni para en fannina'i .
44007039	Guiya ayo i ti manmalago' i mañaina-ta ma osge ; enlugåt mayute'ñaihon gui' gi un bånda ya ma tånga para u fana'lo tåtte giya Ihipto .
44007040	Pues ilek-ñiha as ' Aaron ' , ' Fa'tinåsi ham yu'os siha para ma'gas-måmi . Ti in tingo' håfa masusedi as Moises ni kumonne' ham huyong ginen i tano' Ihipto . '
44007041	Este nai mafa'tinas i tatneru ya ma'ufresi sakrifisio para i butto , ya manggupot para u masilebra i fina'tinas i kannai-ñiha mismo .
44007042	Låo Ha bira gui' si Yu'os ginen siha ya maninabandona siha para u ma adora i pution siha gi langet . Estegue' ta sodda matuge' gi Lepblon i Mamprufeta : ' Tåotåo Israhet ! Kåo en chili'i Yu' sakrifisio yan inifresi durånte i kuarenta åños gi disietto ?
44007043	Åhe' ! Låo en katga i kotpus ' Moloch ' yan i imahen i yi'os as Rafan , i puti'on na yu'os-miyu ; butto este siha ni en fa'tinas para en adora . Put este na bai hu destelådu hamyo chago'ña ki Babilonia . '
44007044	" Eståba i munumenton i Kontråta yan i mañaina-ta gi disietto . Mafa'tinas taiguihi i tinago'-ña si Yu'os as Moises para mafa'tinås-ña , taiguihi i padron ni mafa'nu'i gui' .
44007045	Ma'irensia este ni tinatten i mañaina-ta na hinirasion . Gi papa' i dinirihen ' Joshua ' , ma chule' hålom gi tano' ni ma gånna ginen ayo na nasion siha ni mandenilalak as Yu'os ginen i tano'-ñiha para u fañåga i mañaina-ta . Ya sumåga guennåo asta i tiempon David ,
44007046	ni mañodda' fabot gi as Yu'os ya mamaisen para u fanhåtsa un petmamente na Templo para i Yi'os Jacob .
44007047	Låo potfin si ' Solomon ' humatsa i gima' para si Yu'os .
44007048	Låo i Yi'os Mås Takhelo' ti sumåsaga gi gima' ni fina'tinas kånnai tåotåo , sa' taimanu ha' ilek-ña i prufeta :
44007049	' I langet siha tronu-hu , ya i tano' oddas i addeng-hu ; Håfa na klasen guma' siña un hatsåyi Yu' ? mamaisen i Saina . Håfa pusision-ña ayo anai para bai Hu såga ?
44007050	Na adda ti i kannai-hu fuma'tinas todu este siha ? ' "
44007051	Ha kontenuha si Esteban ya ilek-ña , " Manatåktak hamyo na tåotågui , ti manmasetkomsisio i kurason-miyu yan i talangan-miyu , todu i tiempo en kekentra i Espiritu Sånto parehu hamyo yan i mañainan-miyu ni manmofo'na ki hamyo .
44007052	Kåo guaha prufeta ni ti mapetsigi ni mañainan-miyu ? Gi tiempon-ñiha , manmapuno' ayo siha i prumidikta put i Tinas na Tåotåo ni para u fåtto , ya hamyo på'go en traiduti yan en pino' Gui' .
44007053	Hamyo ni en risibi i lai ginen i ministron i manånghet ti en kimple . "
44007054	Nina'fansen lalålo' ayo siha i umékongok i fino'-ña ni manmembron i Konsilio ; mana'fanchikchek nifen-ñiha ni linalålo'-ñiha nu guiya .
44007055	Mientras tånto , bumula ni Espiritu Sånto si Esteban , ha atan hulo' i langet yan ha li'e' i glorian Yu'os , ya tumotohge si Jesus gi agapa' na kannai Yu'os .
44007056	Umessalao ya ilek-ña , " Atan ha' ! Hu li'e' mababa i langet , ya tumotohge i Lahen i Taotåo gi agapa na kånnai Yu'os . "
44007057	Ayo siha i manmana'atan manessalao , ya ma tåtampe i talangan-ñiha ni kannai-ñiha . Pues manadulalak guatu giya guiya mantroropa ,
44007058	ma båtsala gui' para i hiyong i siudå , ya ma tutuhon ma faggas gui' ni acho' . Mientras tånto , ayo siha i mantestigu mana'fanetnon i magagon-ñiha gi fi'on i addeng un hoben na tåotåo ni na'ån-ña si ' Saul ' .
44007059	Mientras ma å'acho' si Esteban ma hungok gui' manånayuyot , " Asaina Jesus , risibi i espiritu-hu . "
44007060	Poddong påpa' gi temmo-ña ya umessalao a'gang , " Asaina , cha'-mu achåchaka siha ni este na isao-ñiha . " Anai monhåyan este måtai .
44008001	Ha aprueba si ' Saul ' i mapuno'-ña si Esteban . Guennåo na ha'åni nai matutuhon i dångkolon pinetsigi gi Gima' Yu'os giya Hirusalen . Todos siha , fuera di i manapostoles , manmachalapon gi todu i uriyan Hudeha yan ' Samåria ' .
44008002	Ma håfot si Esteban ni mandebotu na lalåhi , mientras matåtangse gui' a'gang .
44008003	Despues di este ha tutuhon si ' Saul ' umatborota i Gima' Yu'os . Ha håhatme guma' put guma' ya ha båbatsala huyong i lalåhi yan famalåo'an , ya ha preresu siha .
44008004	I manmembron i Gima' Yu'os ni manmachalapon manhånåo ya ma setmonñaihon i fino' Yu'os .
44008005	Put ihemplo humånåo si Felipe påpa' para ' Samåria ' na songsong ya ha anunsia guihi i Misihas .
44008006	Enteru i linahyan ni humungok si Felipe yan lumi'e' i milågru ni ha cho'gue , magef ékongok håfa para u sångan .
44008007	Guaha meggai ni mangái espiritu ni manaplacha' , ni manhuyong mane'essalao a'gagang . Meggai lokkue' siha ni mamparalitiku yan maninutet mana'fanhomlo' .
44008008	I silibrasion gi sengsong ma'umenta ya mås bibu .
44008009	Un låhi gi sengsong ni na'ån-ña si Simon gai måhika , ha na'fansen manman i Samaritånu siha ni atte-ña . Ha po'lo na empottånte gui' .
44008010	Ya todu klasen tåotåo siha masesen atende gui' . Ilek-ñiha , " Guiya este i fuetsan i takhelo' na Yu'os . "
44008011	Ayo siha i tumattitiyi gui' esta åpmam di maninatgimat ni atte-ña ;
44008012	låo gigon matutuhon i taotåo siha manmanhongge gi Maolek na Nutisia ni ha setmonñaihon si Felipe put i Rainon Yu'os yan i na'an Jesus , parehu ha' lalåhi yan famalåo'an ma aksepta para u fanmatakpånge .
44008013	Kon todu si Simon manhongge . Matakpånge gui' parehu yan i pumalu siha ya humuyong sen dibotu gui' na disipulon Felipe . Ha li'e' i siñåt siha yan i mandångkolo na milågru anai manmachocho'gue , ya nina'sen manman gui' .
44008014	Anai ma hungok ni Manapostoles giya Hirusalen na ma'aksepta i fino' Yu'os giya ' Samåria ' , ma na'hånåo si Pedro yan si Juan guatu giya siha .
44008015	Humånåo i dos påpa' para este siha na tåotåo ya manåyuyot para u marisibi i Espiritu Sånto .
44008016	Trabiha ti tumutunok i Espiritu Sånto gi hilo'-ñiha , sa' på'go ha' manmatakpåpangi siha gi na'an i Saina as Jesus .
44008017	Anai måtto i dos ma po'lo i kannai-ñiha gi hilo'-ñiha ya ensegidas ma risibi i Espiritu Sånto .
44008018	Ha ripåra si Simon na ginen i mapo'lon i kannai-ñiha i manapostoles gi hilo' i manmanhongge na manmanåna'i siha ni Espiritu , entonses ha ufresi i manapostoles salåppe'
44008019	ya ha faisen siha , " Nå'i yu' lokkue' ni ennåo na nina'siña , kosa ki yanggen hu po'lo i kannai-hu gi hilo-ñiha siha lokkue' u ma risibi i Espiritu Sånto . "
44008020	Ilek-ña si Pedro gi ineppe-ña , " Puedi un chalamas yan i salåppe'-mu -- put i hinasso-mu na siña mafåhan i rigalon Yu'os !
44008021	Ti un såonåo o sino un gái patte gi che'cho'-måmi . Ti gof chetton i kurason-mu gi as Yu'os .
44008022	Tulaika i baban lina'lå'-mu . Fanåyuyot kosa ki un inasi'i as Yu'os put este na hinasso-mu .
44008023	Hu lili'e' na mala'et na embidio nai gaigi håo yan prisuneron i isao håo . "
44008024	Manoppe si Simon , " Hu nisisita i tinayuyot-miyu todos gi Saina kosa ki mungnga na u masusedi giya guåhu este siha i sinangån-mu . "
44008025	Despues di manå'i ni testemonion-ñiha yan mapruklåma i fino' i Saina , humånåo si Pedro yan si Juan tåtte para Hirusalen manmachulili'i' ni Maolek na Nutisia i sengsong siha gi kanton chålan giya ' Samåria ' .
44008026	Entonses , un ånghet i Saina ilek-ña as Felipe , " Hånåo luchan para i chalan ni humåhanåo ginen Hirusalen para ' Gaza ' , era i chalan gi disietto . " Ha tutuhon si Felipe i biahi-ña .
44008027	Pues masusedi na un tåotåo ' Ethiopia ' ni ti siña gái patgon , ufisiåt gui' gi palåsyo ya guiya i tisurårion ' Candace' ( i na'an kumeke'ilek-ña raraina ) tåotåo ' Ethiopia ' , ginen Hirusalen gui' ya humåhanåo tåtte para i tano'-ña .
44008028	Eståba na matåtachong gui' gi kaleså-ña ya ha tataitai i lepblon i prufeta as Isaiah .
44008029	Ilek-ña i Espiritu as Felipe , " Hånåo mo'na ya un kegacha' ayo na kalesa . "
44008030	Malågu mo'na si Felipe ya ha hungok i taotåo ha tataitai i lepblon i prufeta as Isaiah . Ilek-ña nu guiya , " Kåo magåhet na un komprende håfa un tataitai ? "
44008031	Manoppe i taotåo , " Håfa taimanu para bai hu komprende yanggen tåya umesplikåyi yu' ? " Este nai kinembida si Felipe para u hålom gi kalesa ya u fatå'chong gi fi'on-ña .
44008032	Estegue' i ha tataitai gi Eskretura : " Kalang Gui' i kinilu ni makonne' para u mapuno' , kalang i patgon kinilu gi me'nan i manmandådasai mamatkilo ha' ya ti ha baba i pachot-ña .
44008033	Mafa'ga'ga' yan ti matråta Gui' tunas , Håyi para u sinangan put i tinatte-ña , sa' ma'åmot Gui' ni lina'lå'-ña guini gi tano' ? "
44008034	I taotåo ' Ethiopia ' ni ti siña gái patgon ilek-ña as Felipe , " Sangåni yu' , yanggen magof håo , håyi i prufeta guini ha såsangan -- kåo put guiya pat put i otro ? "
44008035	Ha usa si Felipe este na tinige' ginen i Eskretura para u tutuhon i kuentos-ña , ha sangåni i taotåo put i Maolek na Nutisian Jesus .
44008036	Anai sigi mo'na i dos gi chalan måtto gi un lugåt anai guaha hånom , ya ilek-ña i taotåo ni ti siña gái patgon ,
44008037	" Atan ha' sa' estegui' didide' hånom . Kåo guåha estotbo na ti siña un takpångi yu' ? "
44008038	Ha otden na u mana'påra i kalesa , ya humånåo påpa' para i hanom si Felipe yan i taotåo ni ti siña gái patgon ya ha takpångi gui' .
44008039	Anai humuyong siha ginen i hånom hinabbao si Felipe ni Espiriton i Saina ya ennåo uttemo i taotåo ni ti siña gái patgon li'e'-ña as Felipe . Sin embåtgo humåhnanåo mo'na gi hinanåo-ña i taotåo sen magof .
44008040	Desde este mapo'lo si Felipe giya ' Azotus ' , ya lumalaoya guennåo ha anununsia i Maolek na Nutisia gi todu i sengsong siha asta ki måtto gui' giya ' Caesarea ' .
44009001	Trabiha gagaigi ha' gi as ' Saul ' i pekno' na chinatli'e'-ña kontra i mandesipulon i Saina , humånåo para i Mås Magas Påle'
44009002	ya ha gågao ni katta para u nina'i gui' pudet gi sinagoga siha giya ' Damascus ' para u aresta yan para u konne' siha para Hirusalen todu i ha sodda' , lalåhi yan famalåo'an ni dumalalalaki i nuebu na lina'la' .
44009003	Mientras humåhanåo ya hihihot esta giya ' Damascus ' gotpe' ha' un kåndet ginen i langet manina gi uriyå-ña .
44009004	Poddong gui' gi hilo' odda' ya gi et mismo tiempo ha hungok un bos ilelek-ña , " ' Saul ' , ' Saul ' , sa' håfa na un petsisigi Yu' ? "
44009005	Manoppe Gui' , " Håyi håo , siñot ? " Manoppe i bos , " Guåhu si Jesus , ni un petsisigi .
44009006	Kahulo' ya un hånåo hålom gi siudå , ya guennåo nai siempre masangåni håo håfa para un cho'gue . "
44009007	I lalåhi siha ni mangga'chochong-ña manotohge guennåo lao ti siña manguentos . Ma hungok ha' i bos låo tåya siña ma li'e' .
44009008	Kahulo' si ' Saul ' ginen i edda' , ya achokka' ha bababa i matå-ña , ti siña manli'e' . Ma pipet gui' ya ma konne' gui' hålom ' Damascus ' .
44009009	Tres dihas di bumåchet gui' , ya durånte este ti chumocho ni ti gumimen .
44009010	Eståba giya ' Damascus ' unu na disipulu ni na'ån-ña si ' Ananias ' ni finattoigue ni Saina gi un na'manman na lini'e' . Ilek-ña , " ' Ananias ' ! " Manoppe si ' Ananias ' , " Estegue' yu' , ' Asaina ' . "
44009011	Ilek-ña i Saina nu guiya , " Hånåo ensegidas para i Chalan Tunas , ya gi gima' ' Judas ' famaisen mångge si ' Saul ' tåotåo ' Tarsus ' .
44009012	Gaigi gui' guennåo na manånayuyot . Manli'e' si ' Saul ' na'manman na lini'e' un tåotåo ni na'ån-ña si ' Ananias ' guaguaguato giya guiya ya ha po'lo i kannai-ña gi hilo'-ña kosa ki siña gui' manli'e' ta'lo . "
44009013	Låo ti malago' si ' Ananias ' ya ilek-ña , " Asaina , manhungok yu' ginen meggai na tåotåo put este na låhi yan i dañu ni ha cho'gue gi mañåntos na tåotåo-mu giya Hirusalen .
44009014	Gaigi gui' guini på'go para u aresta maseha håyi ni umå'agang i na'ån-mu sa' ma'åutorisa gui' ni manmå'gas mamåle' . "
44009015	Ilek-ña i Saina nu guiya , " Debi di un hånåo ! Guiya este na låhi i hu ayek na enstromento para u na'måmta' i na'ån-hu gi MamPagånu , yan i rai-ñiha yan i taotåo Israhet .
44009016	Guahu mismo bai Hu na'tungo' gui' kuånto para u padesi put i na'ån-hu . "
44009017	Este nai humånåo si ' Ananias ' . Anai humålom gi gima' ha po'lo i kannai-ña gi hilo' ' Saul ' ya ilek-ña , " ' Saul ' , che'lu-hu , Ha na'hånåo yu' i Saina as Jesus ni finattoigue håo gi hinanåo-mu mågi , para bai hu ayuda håo para un fanli'e' ta'lo yan para un bula ni Espiritu Sånto . "
44009018	Ensegidas poddong ginen i attadok-ña una kosa na kalang go'naf ya sumiña gui' manli'e' ta'lo . Kahulo' gui' ya matakpångi ,
44009019	ya numa'lo tåtte i fuetså-ña despues di chumocho . Sumåga si ' Saul ' yan i mandesipulu giya ' Damascus ' unos kuåntos tiempo ,
44009020	ya ti åpmam ha tutuhon prumuklåma gi sinagoga na si Jesus Guiya i Lahen Yu'os .
44009021	Todu i humungok gui' nina'fanluhan . Sigi ha' ma sångan : " Na adda ti guiya este na tåotåo i numa'fanatborotåo ayo siha i umå'agang este na nå'an giya Hirusalen ? Na adda ti ennåo finatto-ña este mågi guini i para u aresta ennåo na tåotåo siha yan para u konne' siha guatu gi me'nan i manmågas mamåle' ? "
44009022	Sigi ha' di lumametgot mås si ' Saul ' , ya ha na'fanmamatkilo i kuminidan ManHodihos giya ' Damascus ' ginen i prueba siha ni ha u'usa na si Jesus Guiya i Misihas .
44009023	Despues di maloffan la'apmam na tiempo unos kuåntos ManHodihos ma planuyi para u mapuno si ' Saul ' ,
44009024	låo måtto gi atension-ña i planon-ñiha . Ma gof pulan gui' asta ma guåguatdia ha'åni yan puengi i trangka gi siudå put i para u ma puno' gui' .
44009025	Put este na un puengi ma konne' si ' Saul ' ni unos kuåntos na mandesipulu-ña guatu gi kanton i ligan i kellat ya ma usa tåli yan kanåstra ya mana'tungok gui' påpa' gi edda' .
44009026	Anai måtto tåtte giya Hirusalen ha chagi para u daña' yan i pumalu siha na disipulu guennåo ; låo humuyong manma'å'ñåo nu guiya . Los di mås , ti manmalago' ma hongge na disipulu gui' .
44009027	Entonses , umengkåtgao si ' Barnabas ' as ' Saul ' ya ha entrodusi gui' gi manapostoles . Ha esplika taimanu si ' Saul ' na ha li'e' i Saina gi hinanåo-ña , ya kumombetsasion i dos , ya ti ma'å'ñåo kumuentos gi na'an Jesus giya ' Damascus ' .
44009028	Sumåga si ' Saul ' yan siha , ya lumålåoya giya Hirusalen kumuekuentos sin mina'å'ñåo gi na'an Jesus .
44009029	Ha kuentusi kon todu ayo siha na ManHudihos i tumungo' fino' ' Greek ' ya umatgomemento yan siha . Pues gi ineppen-ñiha ma chagi para u ma kepuno' gui' .
44009030	Anai ma tungo' este ni mañe'lu , unos kuåntos giya siha ma konne' gui' påpa' para ' Caesarea ' ya mana'hånåo gui' para ' Tarsus ' .
44009031	Durånte este na tiempo gumuaha pås gi Gima' Yu'os giya Hudeha , Galileha yan ' Samåria ' . Sigi ha' di ma'umenta ya lumalametgot gi mina'å'ñåo i Saina ; ya gi et mismo tiempo lumalasesso i konsuelon i Espiritu Sånto .
44009032	Un biåhi durånte i meggai na biahi-ña si Pedro humånåo para u bisita -- unu gi este siha na lugåt -- era i mañåntos na tåotåo Yu'os ni mañåsaga giya ' Lydda ' .
44009033	Ha sodda' guennåo un låhi ni na'ån-ña si ' Aeneas ' , ni paralitiku ya esta ocho åños gi kamå-ña .
44009034	Ilek-ña si Pedro nu guiya , " ' Aeneas ' , si Jesukristo numa'homlo' håo ! Kahulo' ya un arekla i katre-mu . " Kahulo' i taotåo ensegidas .
44009035	Anai ma li'e' este ni todu i mañåsaga giya ' Lydda ' yan ' Sharon ' manmakombette guatu gi Saina .
44009036	Eståba giya ' Joppa ' un palåo'an ni makombette ni na'ån-ña si ' Tabitha ' ( ' Dorcas ' gi fino' ' Greek ' , kumeke'ilek-ña binådu ) . Klåru gi lina'lå'-ña na ha chocho'gue i manmåolek siha na fina'tinas yan che'cho' karidåt .
44009037	Kåsi ayo mismo na tiempo mumalångu gui' ya måtai . Mafa'gåsi i tataotåo-ña ya mana'åsson gui' gi kuåtto gi sanhilo' .
44009038	Put i hihot ' Joppa ' giya ' Lydda ' , i mandesipulu ni tumungo' na gaigi si Pedro giya ' Joppa ' manna'hanåo dos na låhi guatu giya guiya ya ma faisen gui' kuånto i siña , " Put fabot nihi ta fanhånåo kuånto i siña na chinaddek . "
44009039	Må'pos si Pedro yan siha taimanu ha' i finaisen-ñiha . Anai måtto gui' ma konne' para i sanhilo' na kuåtto . Manmalak guatu giya guiya todu i mambe'uda mangåkati ya mafa'nu'i gui' ni difirentes na bestidu ni fina'tinas ' Dorcas ' anai eståba mañisiha .
44009040	Ha na'fanhuyong si Pedro fine'na todu i taotåo siha ; dumimu påpa' ya manåyuyot . Despues ha bira gui' guatu gi matai ya ilek-ña , " ' Tabitha ' , tohge hulo' . " Ha baba si ' Tabitha ' matå-ña , despues ha atan si Pedro ya matå'chong hulo' .
44009041	Ha na'falak guatu si Pedro i kannai-ña ya ha ayuda gui' tumohge hulo' . I sigente na bidå-ña si Pedro ha ågang hålom ayo siha i manmanhongge yan i mambe'uda para u famfena'nu'i siha na esta lå'la' si ' Tabitha ' .
44009042	Este na sinisedi måmta' gi todu iya ' Joppa ' , ya put este na meggai manmanhongge gi Saina .
44009043	Ya taiguini na lumasaga si Pedro giya ' Joppa ' gi gima' Simon , i ma nunumu kueru .
44010001	Entonses , eståba giya ' Caesarea ' un senturion ni na'ån-ña si Cornelio , ni såsaonåo gi sendalon Rumånu ni ma'å'agang Itålika , rilihosu yan gái ma'å'ñåo as Yu'os na tåotåo . Taiguennåo ha' lokkue' i familiå-ña enteru siha manrelihiosu yan manggái ma'å'ñåo as Yu'os .
44010002	Geftao si Cornelio ni taotåo siha yan manånayuyot as Yu'os sesso .
44010003	Un talo'åni gi kåsi oran alas tres guaha lini'e'-ña na klåru guaguaguatu giya guiya un tentågo' Yu'os ya umå'agang , " Cornelio ! "
44010004	Ha atan guatu ya gi mina'añåo-ña ilek-ña , " Håfa malago'-mu , siñot ? " Måtto i ineppe , " I tinayuyot-mu yan i gineftåo-mu esta måtto guatu gi me'nan Yu'os , ya put este na hinasso håo .
44010005	Na'hånåo unos kuåntos lalåhi para ' Joppa ' ya un ågang un tåotåo ni na'ån-ña si Simon , ni mås matungo'-ña as Pedro .
44010006	Sumåsaga gui' gi gima' Simon ni manunumu kueru ni gaigi gimå'-ña gi kanton tåsi . "
44010007	Anai humånåo i tentågo ni sumångan este siha na finiho' , ha ågang dos na tentago'-ña yan unu na sendålu gi entre ayo i siña ha angokko , ni dibotu giya guiya .
44010008	Ha esplikåyi este siha ni masusedi ya ha na'fanhånåo siha para ' Joppa ' .
44010009	Gi talo'åni gi sigente diha , mientras manhåhanåo i manmatågo' ya esta hihihot i siudå , humånåo hulo' si Pedro para i atof para u fanåyuyot .
44010010	Humuyong ñålang gui' ya mamaisen didide' nengkanno' , ya mientras ma pripåpara pumisadiyan esperituhåt gui' .
44010011	Ha li'e' na mababa i langet ya tumunok una kosa kalang un dångkolo na brin . Mana'tunok påpa' gi tano' ni kuåtro punta .
44010012	Maneståba gi sanhalom todu i kuåtro patas-ñiha na gå'ga' yan kulepbla yan paluman i airi .
44010013	Un bos ilek-ña nu guiya , " Kahulo' , Pedro ! Puno' , ya un kånno' . "
44010014	Manoppe Gui' , " Siñot , ti bai hu cho'gue este ! Tåya' nai chumocho yu' ni manapplacha' o sino ni ti manggåsgas . "
44010015	Mahungok i bos sigundo bes , " Håfa ha na'gåsgas si Yu'os ti para un ålok na applacha' . "
44010016	Masusedi este tres biåhi ; despues mahålla este na lini'i hulo' gi langet .
44010017	Mientras ha keke hago' si Pedro håfa kumeke'ilek-ña i lini'e'-ña , manmåtto gi trångka i lalåhi ni mantenago' as Cornelio ya manmamaisen månu nai gaigi i gima' Simon .
44010018	Manmamaisen kåo sumåsaga si Pedro guennåo .
44010019	Eståtaba ha' trabiha si Pedro na ha atitutuyi i lini'e'-ña anai ilek-ña i Espiritu nu guiya , " Guaha dos låhi umespipiha håo .
44010020	Hånåo påpa' ya un hånåo yan siha sin ditension , sa' Guåhu tumågo' siha . "
44010021	Tumunok påpa' si Pedro ya malak guatu gi lalåhi ya ilek-ña , " Guåhu i taotåo ni en aliligåo . Håfa numa'fanmåtto hamyo guini ? "
44010022	Manmanoppe , " I senturion as Cornelio ni tunas na tåotåo ni ha ma'añåñagui si Yu'os yan måolek riputasion-ña gi kuminidan i ManHodihos , sinangåni gui' ni såntos na manånghet para in agang håo para i gimå'-ña . Guihi nai para u hungok håfa para sinangån-mu . "
44010023	Este nai mangkenembida siha as Pedro hålom ya ha tråta siha komu bisita . Gi sigente diha humånåo si Pedro yan siha ya ma'akompåña gui' ni unos kuåntos na mañe'lu ginen ' Joppa ' .
44010024	Måtto gui' giya ' Caesarea ' gi sigente diha . Si Cornelio ni numanangga gui' ha na'fanma'ågang i mamparentes-ña yan i manamigu-ña .
44010025	Anai humålom si Pedro tinaggam gui' as Cornelio ya dumimu påpa' gi menan Pedro ya mañaluda .
44010026	Ilek-ña si Pedro nu guiya mientras hinahatsa gui' hulo' , " Kahulo' ! Sa' tåotåo ha' yu' . "
44010027	Este nai humålom si Pedro mientras kumuekuentos yan si Cornelio . Ha sodda' låhyan na tåotåo mandadaña' guennåo , ya
44010028	ha tutuhon kumuentusi siha taiguini , " Debi di en tingo' na ti dinanche i Hudihos para u siha yan i ti Hudihos ni sikera para u kontråta i dos . Låo si Yu'os esta Ha na'klåru giya guåhu na ni un tåotåo siña umålok na applacha' o sino ti gåsgas i otro tåotåo .
44010029	Ayo mina' måtto yu' sin kuestion anai un ågang yu' . Sin embåtgo , malago' yu' tumungo' sa' håfa na un na'ma'ågang yu' . "
44010030	Manoppe si Cornelio , " Tres dihas ha' trabiha maloffan gi este mismo na ora , era alas tres , eståba yu' manånayuyot gi gima' anai måtto un tåotåo ni ma'lak magagugu-ña ya tumohge gi me'nå-hu .
44010031	Ilek-ña , ' Cornelio , esta mahungok i tinayuyot-mu yan i gineftåo-mu ti mamaleffanñaihon gi me'nan Yu'os .
44010032	Na'hånåo un tåotåo para ' Joppa ' ya u kombida si Simon ni mås matungo'-ña as Pedro ya u fåtto mågi . Gaigi gui' komu bisita gi gima' Simon i manunumu kueru , gi kanton tasi . '
44010033	Ensegidas manågo' yu' para un ma'ågang , ya magof håo para un fåtto mågi . Todos ham manotohge gi me'nan Yu'os guini na mumento para in hingok maseha håfa na direksion nina'i håo as Yu'os . "
44010034	Ha tutuhon kumuentusi siha si Pedro i MamPagånu ni este siha na palåbras : " På'go ha' hu tututuhon kumomprende na magåhet na tåya si Yu'os ha faburerese ni unu .
44010035	Enlugåt di ennåo , si Yu'os Ha aksesepta maseha håyi na nasion tåotåo ni ma'å'ñåo nu Guiya yan måolek bidåda-ña .
44010036	Estegue' i mensåhi ni Ha nå'i i famagu'on Israhet , i Maolek na Nutisian pås ni mapruklåma ginen as Jesukristo ni Sainan todos .
44010037	Gi hinasso-ku na en tingo' ha' håfa masåsangan gi todu iya Hudeha put si Jesus i taotåo Nasaret , ni matutuhon giya Galileha put i baotismo ni ha setmonñaihon si Juan ;
44010038	håfa taimanu si Yu'os na Ha olios Gui' ni Espiritu Sånto yan pudet . Lumålåoya Ha chocho'gue manmåolek na cho'cho' yan Ha na'fanhohomlo' todu ayo siha i manggaigi gi papa' i nina'siñan i aniti , ya gaigi si Yu'os giya Guiya .
44010039	Hami manestigu ni todu siha i bidå-ña gi tano' i ManHodihos yan giya Hirusalen .
44010040	Put los uttemo , mapuno' Gui' , makana' gi hilo' un trongko , låo nina'lå'la' Gui' ta'lo as Yu'os gi mina'tres dihas ya Ha sedi na u mali'e' Gui' ,
44010041	låo ti para todu u lini'e' Gui' , solu ayo ha' na testigu siha i esta maninayek as Yu'os kon tiempo -- era hami ni mañocho yan manggimen yan Guiya despues di mana'lå'la' Gui' ginen i finatai .
44010042	Guiya numa'fanhånåo ham para in setmuni i taotåo siha yan para in fanestigu na Guiya ayo i nina'sahnge as Yu'os komu hues i manlåla'la' yan i manmåtai .
44010043	Todu i mamprofeta manestigu put Guiya , ilek-ñiñiha na todu ayo siha i manmanhongge manma'asi'i i isåo-ñiha gi na'ån-ña . "
44010044	Ti monhåhayan ha sångan si Pedro este siha na palåbras tumunok i Espiritu Sånto gi hilo' ayo siha i ume'ékongok i sinangån-ña .
44010045	Nina'fanmanman i manmasetkomsisio na manmanhongge ni guma'chuchungi si Pedro sa' put i manmanå'i ni Espiritu Sånto i MamPagånu lokkue' ,
44010046	sa' put i manmahungok siha manguekuentos manna'manman na lengguåhi yan matutuna i tinakhelo' Yu'os . Guennåo na mumento mamaisen si Pedro ni este na kuestion :
44010047	" Håfa para u chinemma' na u fanmatakpångi ni hanom este siha na tåotåo ni parehu yan hita marisibi i Espiritu Sånto ? "
44010048	Entonses , manotden si Pedro na u fanmatakpångi este siha gi na'an Jesukristo . Despues di macho'gue este mafaisen gui' para u såga yan siha unos kuåntos dihas .
44011001	Ma hungok ni manapostoles yan i mañe'lu gi todu iya Hudeha na kon todu i MamPagånu ma aksepta i fino' Yu'os .
44011002	Put este na anai humånåo si Pedro hulo' para Hirusalen unos kuåntos ni manmasetkomsisio manatgomento yan guiya , ilek-ñiñiha ,
44011003	" Humålom håo gi gima' i ti manmasetkomsisio yan chumocho håo yan siha . "
44011004	Entonses ha esplika si Pedro para siha todu i masusedi påsu put påsu desde i tutuhon :
44011005	" Eståba yu' na manånayuyot gi siudå giya ' Joppa ' , anai måtto i siniente-ku ya kalang umatalak yu' , guaha lini'e'-hu . Una kosa na kalang dångkolo na brin tumunok påpa' ; mana'tunok ni kuåtro punta guaguaguatu giya guåhu ginen i langet .
44011006	Hu gof atan i sanhalom ya hu li'e' manmånso yan manmachålek na gå'ga' siha ginen este na tåno' ni kuåtro patas-ñiha , yan gå'ga' siha ni mangukunanaf , yan paluma siha ginen i langet .
44011007	Hu ékongok mientras un bos ilek-ña nu guåhu , ' Kahulo ' , Pedro ! Puno' , ya un kånno' . '
44011008	Manoppe yu' , ' Ni ngai'an , siñot ! Tåya' nai humålom gi pachot-hu håfa na applacha' pat ti gåsgas ! '
44011009	Kumuentos mina'dos biåhi i bos ginen i langet ya ilek-ña , ' Håfa nina'gåsgas as Yu'os ti para un ålok applacha' . '
44011010	Masusedi este tres biåhi ; despues mahålla tåtte para i langet i brin yan todu i sinahguan-ña .
44011011	" Ensegidas despues di ayo , manmåtto i tres na lalåhi ginen ' Caesarea ' ni mana'fanhånåo guatu giya guåhu gi gima' anai mañåsaga ham .
44011012	Ha sangåni yu' i Espiritu para bai hu dalalaki siha sin ditension . Manhami yan este i sais na mañe'lu na lalåhi , ya manhålom ham gi gima' i taotåo .
44011013	Este na tåotåo ha sangåni yu' na manli'e' gui' un ånghet tumotohge gi gimå'-ña ya ilek-ña i anghet , ' Na'hånåo un tåotåo para ' Joppa ' ya un konne' si Simon , ni ma'å'agang lokkue' Pedro .
44011014	Ginen ayo i para en fansenangåni na palåbras nai siempre manmasåtba hamyo , yan kon todu i familian-miyu . '
44011015	Anai hu tutuhon kumuentusi siha måtto i Espiritu Sånto gi hilo'-ñiha , taimanu ha' anai måtto gi hilo'-måmi gi tutuhon .
44011016	Despues nai hu hasso håfa ilek-ña i Saina : ' Si Juan manakpångi ni hanom låo hamyo para en fanmatakpånge ni Espiritu Sånto . '
44011017	Yanggen manninana'i siha as Yu'os ni et mismo rigålu ni ha nå'i ham gi anai på'go manmanhongge ham gi Saina as Jesukristo , håyi yu' para bai hu chomma' Gui' ? "
44011018	Anai mahungok este mampåra manatgumento , ya enlugåt ma tutuhon ma tuna si Yu'os gi este siha na palåbras , " Yanggen magåhet este , entonses esta si Yu'os Ha nå'i i MamPagånu apottonidåt para u fanmanotsot yan u fanlå'la' . "
44011019	Ayo siha gi kumunidå ni manmachalapon put i pinetsigi ni manmåtto put i mapuno' Esteban manhånåo asta ' Phoenicia ' , ' Cyprus ' yan ' Antioch ' , ya i ManHodihos ha' manmasangångani ni mensåhi .
44011020	Låo guaha siha manmanhongge ginen ' Cyprus ' yan Sirenehu manmåtto ' Antioch ' ya ma tutuhon manguentos yan i ' Greek ' , ma anununsia i Maolek na Nutisian i Saina as Jesus para siha .
44011021	Gaigi i kannai i Saina giya siha ya meggai giya siha manmanhongge ya manmakombette para i Saina .
44011022	Este na nutisia potfin måtto gi talangan i Gima' Yu'os giya Hirusalen , ya put este na mana'hånåo si ' Barnabas ' para ' Antioch ' .
44011023	Mumagof gi finatto-ña anai ha li'e' na si Yu'os Ha bendisi siha . Ha abiba siha todos para u na'famfitme siha gi prumesan-ñiha gi Saina ,
44011024	sa' guiya lokkue' si ' Barnabas ' måolek na tåotåo ya bula gui' ni Espiritu Sånto yan hinengge . Ennåo mina' låhyan na tåotåo manmanhongge gi Saina .
44011025	Despues humånåo si ' Barnabas ' para ' Tarsus ' para u espiha si ' Saul ' ;
44011026	anai ha sodda' ha konne' gui' tåtte para ' Antioch ' . Un åñu di mana'asodda' ha' yan i taotåo i Gima' Yu'os ya låhyan manmafa'nåna'gue . Guini giya ' Antioch ' fine'na nai manma'ågang i mandesipulu Mangilesyånu .
44011027	Gi kåsi ennåo na tiempo , un prufeta ginen Hirusalen måtto påpa' ' Antioch ' .
44011028	Unu gi entre siha ni na'ån-ña si ' Agabus ' inina hinasso-ña ya kahulo' ya ha pruklåma na para u fåtto un dångkolon ha'ilas gi todu i tano' . ( Ya hunggan magåhet masusedi este anai eståba emperadot si ' Claudius ' . )
44011029	Put este na ma detitmina ni mandesipulu na para u mana'sahnge didide' ayudu , kada kuåt konso nina'siñå-ña , ya para u mana'hånåo para u fanma'ayuda i mañe'lu ni mañåsaga giya Hudeha .
44011030	Ma cho'gue este , ya mana'hånåo para i manåmko' gi inadahen ' Barnabas ' yan ' Saul ' .
44012001	Durånte ayo na tiempo ha tutuhon i Rai as Hirodes umatborota i membron i Gima' Yu'os .
44012002	Ha utot agagå'-ña si Santiago i che'lon Juan ,
44012003	ya anai ha li'e' na nina'fanmagof unos kuåntos na ManHodihos , ha presu si Pedro lokkue' . Durånte i gipot i Pån sin Libadura ha na'ma'aresta si Pedro ya ha presu gui' , ya kuåttro gurupon sendålu gumuåtdia gui' . Gaigi gi entension-ña si Hirodes para u prisenta gui' gi me'nan i taotåo despues di i Påsgua .
44012005	Pues taiguennåo na maditeni si Pedro gi kalabosu , mientras ki duru di manmanåyuyot i Gima' Yu'os put guiya .
44012006	Durånte i puengi åntes di u kinenne' gui' as Hirodes para u makotte , eståba na mamaigo' si Pedro gi entalo' i dos sendålu , magogodde ni dos kadena , mientras i guatdia siha mapupulan i petta .
44012007	Gotpe ha' eståba un anghet na tumotohge gi uriya ya muma'lak i halom kalabosu . Ha dekka' un bandan Pedro ya yina'ho gui' . Ilek-ña' , " Kahulo' , laguse' ! " Ennåo nai mamoddong i kadena ginen i kuyenturan i kannai Pedro .
44012008	Ilek-ña i anghet , " Sinenturon yan sinandålias ! " Ha cho'gue taiguennåo . Despues sinangåni ni anghet , " På'go nai un usa i kapå-mu ya un tattiyi yu' . "
44012009	Tinattiyi gui' huyong as Pedro , låo ti klåru gi hinasso-ña na manmasusesedi este siha put i ayudon i anghet . Todu este siha na sinisedi kalang guinifi para si Pedro .
44012010	Ma'upos i primet guåtdia , despues i sigundo , ya put los uttemo måtto gi pettan lulok ni para huyong gi siudå , mababan maisa i petta para siha . Humuyong i dos ya mamokkat påpa' gi un estrecho na chålan , ya ennåo nai gotpe ha' diningu ni anghet .
44012011	Este nai sumen kabåles i hinasso-ña si Pedro , ya ilek-ña , " På'go nai hu komprende na Ha na'hånåo i Saina i anghet-ña para u na'libri yu' ginen i kannai Hirodes yan ginen todu i disehon i ManHodihos . "
44012012	Despues di ha komprende este , humånåo gui' para i gima' Maria i nanan Juan ( ma'å'agang lokkue' Marcos ) , anai meggai mandadaña' manmanånayuyot .
44012013	Ha dåkdak si Pedro i petta ya un muchåcha ni na'ån-ña si ' Rhoda ' umoppe .
44012014	Gi minagof-ña anai ha rikoknisa i bos Pedro ti ha baba i petta , låo malågu hålom para u anunsia na gaigi si Pedro gi sanhiyong .
44012015	Masangåni gui' na , " Båbaba ilu-mu , " låo ha ensiste na hunggan magåhet . Hokkok ha' siña masångan na , " Siguru na i anghet-ña . "
44012016	Durånte todu este , sigi ha' si Pedro di mandåkdak . Put los uttemo mababa i petta ya mansen manman anai ma li'e' gui' .
44012017	Manseneñas siha para u fanmamatkilu , ya ha esplika håfa taimanu i Saina laknos-ña nu guiya ginen i kalabosu . Ilek-ña nu siha , " Sangåni si Santiago yan i mañe'lu put este , " despues mandeningu siha para u hånåo para otro lugåt .
44012018	Anai manana , manengkebukåo i sendålu siha , ni ti ma tungo' håfa masusedi as Pedro .
44012019	Entonses , ha tutuhon si Hirodes numa'ma'espiha gui' . Anai ti masodda' , ha na'fanmakotte i guatdia ya ha na'fanmapuno' . Ti åpmam despues di este , ha dingu si Hirodes iya Hudeha ya sumåga un råtu giya ' Caesarea ' .
44012020	Åpmam na tiempo na nina'bubu si Hirodes ni taotåo ' Tyre' yan ' Sidon ' , ya put i minalago'-ñiha ha' na manggaigi på'go gi me'nå-ña gi kotte . Mafa'abbok i ma'gas i palåsyo as ' Blastus ' put i para u mana'kemagof si Hirodes sa' ginen i tano' i rai nai manmåfatto i nengkanno'-ñiha .
44012021	Gi masiñåla' na ha'åni , minagågu si Hirodes ni magågon rai , ya matå'chong gi trunu-ña ya popblekamente ha kuentusi siha .
44012022	I mandadaña' na tåotåo sigi manessalao tåtte , " Guiya este i bos yu'os , åhe' ti taotåo ! "
44012023	Pinanakñaihon si Hirodes ni un ånghet i Saina sa' put i ti ha nå'i si Yu'os ni onro . Despues kinanno' si Hirodes ni ilo' siha ya måtai .
44012024	Mientras tånto sigi ha' di machalapon yan måmta' i fino' i Saina .
44012025	Despues di monhåyan i che'cho'-ñiha karidåt tuma'lo tåtte Hirusalen si ' Barnabas ' yan si ' Saul ' ma kokonne' si Juan Marcos .
44013001	Maneståba gi Gima' Yu'os giya ' Antioch ' unos kuåntos mamprofeta yan manma'estro siha : si ' Barnabas ' , si Simeon ni ma'å'agang ' Niger ' , si ' Lucius ' ginen Sirenehu , si ' Manaen ' ( ni machapoksai yan si Hirodes i gubetno ) , yan si ' Saul ' .
44013002	Gi un ukasion , anai machocho'gue i sirimonias i Saina ya manayuyunat , i Espiritu Sånto Ha kuentusi siha , " Na'sahngiyi Yu' as ' Barnabas ' yan as ' Saul ' para u ma cho'gue ayo na cho'cho' i esta Hu faisen siha . "
44013003	Entonses , despues di manayunat yan manmanåyuyot , ma po'lo i kannai-ñiha gi hilo' este i dos ya mana'hånåo siha .
44013004	Este i dos , ni nina'hånåo ni Espiritu Sånto , humånåo påpa' para i puetton ' Seleucia ' ya ma'udai gi boti ginen ennåo para ' Cyprus ' .
44013005	Gi finatton-ñiha giya ' Salamis ' ma pruklåma i fino' Yu'os gi sinagogan i ManHodihos siha , ya maninakompåpaña as Juan komu asestånte .
44013006	Lumåoya i dos gi enteru i isla asta ' Paphos ' , anai manasodda' yan un Hudihos ni kakahna ni na'ån-ña si ' Bar-Jesus' ni ha fa'profeta gui' .
44013007	Såsaonåo gui' gi palasyon i maga'låhi ni na'ån-ña si ' Sergius Paulus' , malåte' este na låhi ni numa'ma'ågang si ' Barnabas ' yan si ' Saul ' sa' malago' para u hungok i fino' Yu'os .
44013008	Låo si ' Elymas ' -- " i kakahna , " ennåo kumeke'ilek-ña i na'ån-ña -- ha kontra siha ya ha chagi kuånto i siña para u bira i maga'låhi ginen i hinengge .
44013009	Si ' Saul ' ( ni ma'å'agang lokkue' Pablo ) bula ni Espiritu Sånto ; ha atalaki i kakahna
44013010	ya ilek-ña , " Hågu lahen manganiti ! Hågu inimigon todu i manmåolek . Hågu bula håo ni todu klasen fafa'baba , ya para ngai'an nai un påra tumulaika i minagåhet Yu'os ?
44013011	Gaigi på'go i kannai Yu'os gi hilo'-mu ! Siempre båchet håo un råtu , ya ti un li'e' ni sikera i atdao . " Gotpe ha' måtto giya guiya un homhom na åsgon , ya ha tutuhon manakka' para håyi siña pumipet gui' .
44013012	Anai ha li'e' i maga'låhi håfa masusedi , manhongge gui' , sa' nina'sen manman put i fina'nå'gue put i Saina .
44013013	Humuyong gi tasi ya ma'udai gi boti si Pablo yan i manga'chong-ña ya manhånåo ginen ' Paphos ' para ' Perga ' giya ' Pamphylia ' . Guihi nai mandeningu siha as Juan ya ha bira gui' tåtte para Hirusalen .
44013014	Ma kontenuha i hinanåo-ñiha si Pablo yan si ' Barnabas ' desde ' Perga ' ya måtto giya ' Antioch ' ni gaigi giya ' Pisidia ' . Humålom i dos gi sinagoga gi Sabaf na ha'åni ya matå'chong påpa' .
44013015	Despues di ma taitai i lai yan i tinige' i mamprofeta , i manggege'helo' na lalåhi gi sinagoga mana'hånåo este na mensåhi para siha : " Hafañe'los , yanggen guaha akonsehu para en sangåni i taotåo , put fabot fanguentos . "
44013016	Entonses , kahulo' si Pablo , ha señas siha para u fanmamatkilo' , ya ha tutuhon , " Manachataotåo-hu ManIsrailitas , yan hamyo ni en e'enra i Yi'os-måmi , ékongok håfa para bai hu sångan !
44013017	Gi un tiempo i Yi'os i taotåo Israhet Ha ayek i tatan-måmi . Ha na'fanmetgot este siha na tåotåo durånte anai mañåsaga gi tano' Ihipto , ya mangkenenne' siha huyong ginen ennåo ni esterånte na kannai-ña .
44013018	Kuarenta åños di manseningon siha gi disietto ;
44013019	despues Ha destrosa siette na nasion gi tano' ' Canaan ' put i para u fannina'i ni ennåo na tåno' komu irensian-ñiha
44013020	gi uttemon i kuåtro sientos singkuenta åños . Despues Ha tancho' hues siha para u fangginibetna asta i tiempon i prufeta as ' Samuel ' .
44013021	Anai manmanggågao siha rai , mannina'i siha as Yu'os as ' Saul ' i lahen ' Kish ' , ginen i rasan ' Benjamin ' , ni manggobetna kuårenta åños .
44013022	Despues nina'suha gui' as Yu'os ya Ha kåhat hulo' si David komu rai ; ya put guiya na manhula si Yu'os : ' Hu sodda' na si David , i lahen Jesse , guiya i malago'-hu na klåsi ni para u chine'gue todu i malago'-hu na para u cho'gue . '
44013023	" Sigun gi prumeså-ña esta si Yu'os Ha na'fåtto si Jesus i satbadot Israhet ginen i disendensian este na låhi .
44013024	Åntes di u tutuhon si Jesus i che'cho'-ña , ha setmuni si Juan todu i taotåo Israhet na debi di u ma bira siha ginen i isåo-ñiha ya u fanmatakpångi .
44013025	Anai esta hihihot i uttemon i che'cho'-ña si Juan , ha såsangan , ' Håyi hinasson-mimiyu yu' ? Ti guåhu ayo i en nanangga . Låo espiha ayo i para u fåtto despues di guåhu . Ti dikno yu' para bai hu pula' i sandålias gi addeng-na . '
44013026	" Hafañe'los , hamyo ni famagu'on i familian Abrahan yan hamyo ni pumalu ni umo'onra i Yi'os-måmi , para hita na mana'hånåo este na mensahen satbasion .
44013027	Ti ma rikoknisa gui' ni taotåo ni mañåsaga giya Hirusalen yan i manmå'gas-ñiha , ya anai ma kondena gui' ma kumple i finiho' i mamprofeta ni ta tataitai kada Sabaf .
44013028	Achokka' ti manmañodda' isåo giya Guiya na debi di u måtai , ma faisen si Pilåto para u ma puno' si Jesus .
44013029	Despues di ma cho'gue todu i manmatuge' put Guiya , ma na'tunok Gui' ginen i trongko ya ma na'åsson Gui' gi naftan .
44013030	Låo kinahat Gui' as Yu'os ginen i finatai ,
44013031	ya despues di ennåo umannok meggai na biåhi si Jesus gi ayo siha i mangga'chong-ña ni manmåtto hulo' ginen Galileha para Hirusalen . Siha este på'go i testegu-ña gi me'nan tåotåo .
44013032	" Hami mismo in anununsia para hamyo i Maolek na Nutisia na ayo i Ha prumeti i mañaina-ta si Yu'os Ha kumple giya hita , ni famagu'on-ñiha , anai Ha na'lå'la' ta'lo si Jesus , sigun gi matuge' gi sigundo na såtmo , ' Hågu i lahi-hu ; på'go na ha'åni nai lumahi-hu Håo . '
44013034	" Para u prueba na ayo i Ha na'lå'la' ti para u chagi ta'lo i lalamas na finatai , anai Ha diklåra si Yu'os , ' Bai Hu nå'i Håo ni sagrådu yan siguru na bendesion siha ni Hu prumeti si David . '
44013035	" Put ennåo na Ha sångan ta'lo gi otro tinige' , ' Ti para Un sedi i mamfiet nu Hågu na para u fanlamas gi naftan . '
44013036	" Despues di ha cho'gue si David i minalago' Yu'os gi todu i ha'anen i lina'lå'-ña , måtai gui' ya mahåfot gi fi'on i mañaina-ña , ya lumamas i tataotåo-ña gi naftan .
44013037	Låo ti masusedi este ni ayo i nina'lå'la' as Yu'os .
44013038	Hafañe'los , debi di en tingo' na ginen Guiya si Jesus na mapruklålama para hamyo , i ma'asien i isao siha , kon todu i ma'asien ginen ayo i manma'achåchaka hamyo ni ti siña manma'asi'i gi papa' i lai Moises .
44013039	Ginen as Jesus na todu i manmanhongge manma'asi'i .
44013040	Entonses , adahi ya mungnga na u masusesedi giya hamyo håfa masångan ni mamprufeta :
44013041	' Hamyo ni manmambotleleha gof atan , na'fanmanman hamyo despues fanmåtai ! Ayo entonses , i hu chocho'gue på'go ti en hengge achokka' manma'esplikayi hamyo . ' "
44013042	Anai kokokoyong ginen i sinagoga si Pablo yan si ' Barnabas ' ma faisen siha para u fana'lo tåtte gi sigente Sabaf .
44013043	Put los uttemo anai machalapon i inetnon , meggai na ManHodihos yan ayo siha i manmakombette para u fanhålom ManHodihos , ma dalalaki si Pablo yan si ' Barnabas ' yan mangkuinentusi siha yan manseneyu' na u na'famfitme siha gi grasian Yu'os .
44013044	Gi sigente Sabaf , kana' ha' enteru i siudå manmåtto para u ma hungok i fino' Yu'os .
44013045	Anai ma li'e' ni ManHodihos i linahyan tåotåo , manhosguan siha ya ma kontra kuånto i siña ya bula chinatli'e' gi sinangan Pablo .
44013046	Låo ti nina'ma'å'ñåo si Pablo yan ' Barnabas ' kumuentos : " Debi di hamyo fine'ne'na en fanmasangåni ni fino' Yu'os ; låo put i en richåsa i fino' Yu'os ya en kondenan maisa hamyo na ti mandikno hamyo ni taihinekkok na lina'la' , ennåo mina' hami in bira ham ya in espipiha på'go ayo siha i MamPagånu .
44013047	Taiguini manmasangånen-måmi nu i Saina : ' Esta Hu fa'kåndet Håo para i nasion siha , Hagu para Un satbadot asta i uttemon i tano' . ' "
44013048	Mansen magof ayo siha i MamPagånu anai ma hungok este ya ma oppe i fino' i Saina ni tininan-ñiha . Todu ayo siha i manmadestina para i taihinekkok na lina'la' manmanhongge ni este .
44013049	Pues taiguennåo na måmta' i fino' i Saina gi todu siha i uriyan ennåo na lugåt .
44013050	Låo unos kuåntos gi ManHodihos mana'fanlalålo' ayo siha na famalåo'an ni manakhelo' yan i manggege'helo' na lalåhi gi siudå , ya taiguennåo na ma tutuhon ma petsigi si Pablo yan si ' Barnabas ' . Put los uttemo ma dulalak i dos ni ManHodihos ginen ennåo na tano'-ñiha .
44013051	Pues este i dos ma tåntan i petbos ginen i addeng-ñiha kuentan linalålo'-ñiha ya humånåo para ' Iconium ' .
44013052	Nina'sen magof i dos ya nina'bula ni Espiritu Sånto .
44014001	Kon todu giya ' Iconium ' , humalom si Pablo yan si ' Barnabas ' gi sinagogan i ManHodihos ya manguentos kuånto i siña ya manmakombense måolek na mineggai ManHodihos yan ' Greek ' .
44014002	Låo i ManHodihos ni ti manmakombense mana'fanlalålo' i MamPagånu ya mana'fanembeninnåo i hinasson-ñiha kontra i mañe'lu .
44014003	Måolek na tiempo sagan-ñiha si Pablo yan si ' Barnabas ' guennåo ya ti kubåtde kumuentos , sa' ma po'lo i inangokkon-ñiha gi Saina . Ya i Saina ha apruereba i mensåhi ni grasiå-ña yan Ha na'annok milågru siha ni manmacho'gue gi kannai este i dos .
44014004	Gumuaha dinidibi gi taotåo i sengsong , unos kuåntos giya siha ma dalalaki i ManHodihos ya i otro siha ma dalalaki i manapostoles .
44014005	Entonses , mandañña' i ManHodihos kon todu i MamPagånu yan i manmågas-ñiha ya ma disidi na para u fanmamattråta yan u fanmafaggas acho' i manapostoles .
44014006	Anai ma hungok put este malågu si Pablo yan si ' Barnabas ' para ' Lystra ' yan ' Derbe' na songsong giya ' Lycaonia ' yan i uriyan ennåo na lugåt ,
44014007	ya guennåo nai ma kontenuha ma pruklåma i Maolek na Nutisia .
44014008	Eståba giya ' Lystra ' matåtachong un tåotåo ni ke'yao , inutet gui' ya ni un biåhi nai ha chagi mamokkat desde i mafañagu-ña .
44014009	Gi un ukasion eståba na ha e'ékongok si Pablo sumetmon , inatan gui' direktamente as Pablo ya ha li'e' si Pablo na gaigi giya guiya i hinengge para u sinatba .
44014010	Umessalåo a'gang si Pablo ya ilek-ña , " Kahulo' ! Tohge gi addeng-mu ! " tuma'yok hulo' i taotåo ya ha tutuhon mamokkat .
44014011	Anai ma li'e' ni linahyan tåotåo håfa bidå-ña si Pablo , manessalao gi fino' ' Lycaonia ' , " Måtto si Yu'os giya hita gi hichuran tåotåo ! "
44014012	Manå'i na'ån-ña si ' Barnabas ' as ' Zeus ' ; ya si Pablo mafa'na'an si ' Hermes ' , sa' put i guiya prinsepåt ni kumuekuentos .
44014013	Kon todu i mamåle' i templon ' Zeus ' , ni tumatacho' gi sanhiyong i sengsong , manmañule' guatu buliku yan kurona para i trangka sa' manmalago' manmanufresi sakrefisio yan i linahyan para este i dos .
44014014	Anai mahungok este as Pablo yan si ' Barnabas ' , ma titek i magagon-ñiha ya ma tugong guatu i halom i linahyan .
44014015	Umessalao a'gang i dos ilek-ñiñiha , " Amigu , sa' håfa na en cheche'gue este ? Hami tåotåo ha' ham , mamparehu ham yan hamyo . In chulili'i hamyo ni Maolek na Nutisia para en fangkenembette ginen este na linache para guatu gi lala'la' na Yu'os , ' Guiya ni fuma'tinas i langet yan i tano' yan i tasi yan todu i guaha guennåo . '
44014016	Gi manmaloffan siha na tiempo Ha sotta ha' i MamPagånu gi hinanao-ñiha .
44014017	Låo todu i tiempo Ha na'annok na gagaigi Gui' ginen i manmåolek siha na cho'cho' ni Ha chocho'gue : manninana'i hamyo uchan ginen i langet yan prudukto gi tiempon-ñiha ; manninanai' hamyo nengkanno' yan Ha na'fambubula kurason-miyu minagof . "
44014018	Achokka' ma'u'usa este siha na palåbras manmåtto ha' i linahyan ya ma ufresi siha ni sakrifision-ñiha .
44014019	Guennåo mismo na mumento , manmåtto unos kuåntos ManHodihos ginen ' Antioch ' yan ' Iconium ' ya manmakombette i taotåo siha guatu gi bandan-ñiha . Ma faggas acho' si Pablo ya ma båtsala gui' huyong ginen i sengsong , ya ma sotta gui' guennåo mapo'lo put måtai .
44014020	Ensegidas ma aridondeha gui' ni mandesipulu-ña , despues ti åpmam kahulo' ya humånåo hålom gi sengsong . Gi sigente diha humånåo yan si ' Barnabas ' para ' Derbe' .
44014021	Despues di monhåyan ma pruklåma i Maolek na Nutisia giya ' Derbe' ya manhålom meggai na mandesipulu , ma rastreha i pinekkat-ñiha tåtte fine'na para ' Lystra ' yan ' Iconium ' , ya despues nai humånåo para ' Antioch ' .
44014022	Manma'asigura i disipulon-ñiha ginen i fino'-ñiha yan maninabiba siha na umana'fanfitme gi hinenggen-ñiha . Ma u'usa este na finiho' siha , " Debi di u ta padesi meggai na chinatsåga yanggen para ta fanhålom gi Rainon Yu'os . "
44014023	Manma'apunta manåmko' siha para kada Gima' Yu'os , ya gi tinayuyot yan ayunat-ñiha si Pablo yan ' Barnabas ' ma'entrega este siha na tåotåo as Yu'os ni gaigi gi hinenggen-ñiha .
44014024	Despues umisgen ' Pisidia ' si Pablo yan ' Barnabas ' ya måtto ' Pamphylia ' .
44014025	Anai monhåyan sumetmon giya ' Perga ' , humånåo påpa' para ' Attalia ' .
44014026	Desde ennåo ma'udai i dos gi boti para tåtte ' Antioch ' , este na lugåt anai ma entrega siha gi inadahen i grasian Yu'os para u macho'gue este na cho'cho' ni esta monhåyan .
44014027	Anai måtto i dos , ma ågang todu i membron i Gima' Yu'os ya ma sangåni siha put todu i inayudan Yu'os ni para u macho'gue , yan håfa taimanu baba-ña si Yu'os ni pettan i hinengge para ayo siha i MamPagånu .
44014028	Guennåo nai mañåga un råtu yan i mandesipulu .
44015001	Unos kuåntos lalåhi manmåtto påpa' giya ' Antioch ' ginen Hudeha ya ma tutuhon manmafa'nå'gue i mañe'lu siha , " Solu manmasetkomsisio hamyo sigun i mapraktitika ni tinago' Moises , ti siña hamyo manmasåtba . "
44015002	Estegue' tumutuhon i chinatkomprende gi taotåo kontra si Pablo yan ' Barnabas ' . Put los uttemo ma disidi na si Pablo , yan si ' Barnabas ' yan unos kuåntos tåotåo para u fanhånåo hulo' ya u fanali'e' yan i manapostoles yan i manåmko' giya Hirusalen put este na kuestion .
44015003	Manmadespidi siha ni Gima' Yu'os ya manhånåo manisgen ' Phoenicia ' yan ' Samåria ' , ya gi hinanao-ñiha ma sånganñañaihon put i manmakombetten i ManPagånu . Nina'fansen magof i mañe'lu ni estorian-ñiha .
44015004	Anai manmåtto siha giya Hirusalen manmataggam siha ni Gima' Yu'os , yan kon todu i manapostoles yan i manåmko' i Gima' Yu'os , ya manmasangåni ni este siha todu i bidå-ña si Yu'os ginen i kannai-ñiha .
44015005	Unos kuåntos MamFarisehu ni manmakombette manohge hulo' ya ma dimånda na este siha na MamPagånu debi di u ma risibi i setkomsision yan debi di u ma kumple i lai Moises .
44015006	Put este na mandañña' i manapostoles yan i manåmko' gi Gima' Yu'os para u ma estudiåyi este na asunto .
44015007	Åpmam di manatgumento siha , despues kahulo' si Pedro ya ilek-ña nu siha , " Håfañe'los , en sen tungo' ha' na desde i tutuhon guåhu Ha ayek si Yu'os entre hita para ginen i labios-hu na u ma hungok ni MamPagånu i mensahen i ibangheliu ya u fanmanhongge .
44015008	Si Yu'os , ni Ha lili'e' i kurason tåotåo , Ha na'annok na Ha aprueba sa' mannina'i siha ni Espiritu Sånto taimanu ha' anai Ha nå'i hit .
44015009	Para si Yu'os tåya' difirensia entre siha yan hita , låo Ha na'fanggåsgas i kurason-ñiha ginen i hinengge .
44015010	Pues sa' håfa na en tetenta si Yu'os , ya en kekepo'lo gi apågan este siha i manmakombette un kåtgo ni hita mismo pat i mañaina-ta ti ta langak ?
44015011	Enlugåt di este , in hengge na manmasåtba hit yan siha ginen i grasian i Saina-ta . "
44015012	Guini nai manmamatkilu' todu i linahyan . Ma ékongok si ' Barnabas ' yan si Pablo mientras masåsangan ni dos todu i siñåt yan i manna'manman na cho'cho' ni Ha cho'gue si Yu'os ginen i kannai-ñiha para i MamPagånu .
44015013	Anai måkpo' i fino'-ñiha , kumuentos si Santiago : " Håfañe'los , ékongok yu' .
44015014	På'go ha' monhåhayan si Simon mansenangåni hamyo na Ha na'annok si Yu'os i inadahi-ña ni MamPagånu fine'na anai mangonne' ginen siha para tåotåo-ña .
44015015	Umafakcha' este yan i sinangan i mamprofeta , guihi gi Eskretura anai ilek-ña ,
44015016	' Despues di este bai Hu bira Yu' tåtte ya bai Hu kåhat di nuebu i rainon David : bai Hu arekla i mayulång-ña ya bai Hu na'fitme ta'lo ,
44015017	kosa ki todu i taotåo yan nasion siha ni Hu ayek para iyo-ku u fanmåtto giya Guåhu .
44015018	Taiguini ilek-ña i Saina ni desde i antigu na tiempo esta Ha na'matungo' este siha . '
44015019	" Put este na rason na gaigi gi upinion-hu , na ti debi di ta nå'i mås minappot i MamPagånu ni manmakombette .
44015020	Hokkok ha' para ta cho'gue , i debi di ta kattåyi siha para cha'-ñiha kumåkanno' ni håfa ni esta ma'ufresi i yi'os i MamPagånu , para cha'-ñiha chumocho'gue i che'cho' disunesto , para cha'-ñiha kumåkanno' i ga'ga' ni mañukot , yan para cha'-ñiha fanggigimen håga' .
44015021	Put i esta sen apmam di mapruklåma i Lai Moises gi todu i sengsong yan manmatataitai gi sinagoga kada Sabaf . "
44015022	Ma disidi ni manapostoles yan i manåmko' , ya mangomfotme i Gima' Yu'os giya Hirusalen na u fanmanayek riprisentånte ginen i entalo'-ñiha ya para u mana'fanhånåo para ' Antioch ' para u fañiha yan si Pablo yan ' Barnabas ' . Ayo siha i manma'ayek kalang mantatakhelo' gi kumunidå , si ' Judas ' ni mås matungo'-ña komu ' Barsabbas ' , yan si ' Silas ' .
44015023	Siha para u inentrega este na kåtta : " I manapostoles , i manåmko' , yan i mañe'lon-miyu ma ekstetende i filisitasion-ñiha para i mañe'lon-ñiha ni eståba MamPagånu giya ' Antioch ' , ' Syria ' yan ' Cilicia ' .
44015024	In hingok na guaha unos kuåntos gi mangga'chong-måmi nina'fambåba sinienten-miyu ginen i sinangan-ñiha nu hamyo sin petmisu ginen hami ya maninestotba i pås gi hinasson-miyu .
44015025	Pues put ennåo na todos ham manakomfotma para bai in fanmanayek riprisentånte ya bai in na'fanhånåo guatu giya hamyo mañisiha yan i ta sen gofli'e' as ' Barnabas ' yan Pablo ,
44015026	ni ma gågasta todu i tiempo-ñiha put i Saina-ta as Jesukristo .
44015027	Este i dos nina'hanåo-måmi , era si ' Judas ' yan ' Silas ' , ni para en fansenangåni ni este na nutisia ginen i pachot-ñiha :
44015028	' Estegue' i disision i Espiritu Sånto , yan i disision-måmi lokkue' , na ti para bai in ubliga hamyo mås ki i gof prisisu ,
44015029	era para mungnga makånno' i katne ni esta ma'ufresi para i yi'os i MamPagånu , para mungnga manggimen håga' ; para mungnga makånno' i katnen i ga'ga' ni mañukot , yan para mungnga i disunesto . Siempre manmagof akonseha hamyo potno en che'gue este siha . Adios . ' "
44015030	Entonses , manhånåo i riprisentånte siha para ' Antioch ' ; ya anai manmåtto ma na'fandañña' i linahyan para u fanmanå'i ni katta .
44015031	Anai monhåyan ma taitai i katta nina'fansen magof ya maninabiba espiriton-ñiha .
44015032	Kon todu si ' Judas ' yan si ' Silas ' , ni såsaonåo siha komu prufeta , anåkko' kuentos-ñiha para u fannina'i ånimu i hinenggen-ñiha yan para u nina'fanmetgot .
44015033	Despues di ma gåsta tiempon-ñiha un råtu guennåo , manå'i siha ni filisitasion para i mañe'lu ya ma na'fanhånåo siha tåtte para i tumågo' siha . [
44015034	Låo si ' Silas ' ha disidi para u såga ha' guihi . ]
44015035	Ma kontenuha mama'nå'gue si Pablo yan si ' Barnabas ' ya mañetmon put i fino' i Saina giya ' Antioch ' mañisiha yan i pumalu siha na tåotåo .
44015036	Un råtu despues ilek-ña si Pablo as ' Barnabas ' , " Nihi ta hånåo tåtte ya ta li'e' håfa taimanu bidan-ñiñiha i mañe'lu gi todu i sengsong ni esta ta pruklåma i fino' i Saina . "
44015037	Malago' si ' Barnabas ' para u konne'hanåo si Juan ni mafa'nana'an Marcos .
44015038	Låo ha ensiste si Pablo na yå ki manyenite' siha giya ' Pamphylia ' , ya ti malago' såonåo guihi na mision , put ennåo na ti dikno gui' para u ma konne' på'go .
44015039	Gof dångkolo atgomenton-ñiha ya put ennåo na umadespatta i dos . Si ' Barnabas ' ha konne' si Marcos ya bineti i dos para ' Cyprus ' .
44015040	Låo si Pablo ha ayek si ' Silas ' para u gina'chungi gi biahi-ña , ya taiguini na i mañe'lu ma e'écha gui' ni bendesion i Saina .
44015041	Kumarera gui' para ' Syria ' yan ' Cilicia ' , ya gi binisitå-ña ha na'famfitme i hinenggen i Gima' Yu'os siha .
44016001	Måtto si Pablo fine'na giya ' Derbe' ; despues måtto giya ' Lystra ' , anai eståba un disipulu ni na'ån-ña si Timoteo , si nanå-ña Hudihos ni manhongge , ya si tatå-ña ' Greek ' .
44016002	Ya put i maolek masangångan-ña ni mañe'lu giya ' Lystra ' yan giya ' Iconium ' ,
44016003	malago' si Pablo na u gina'chungi gi karerå-ña . Manågo' si Pablo na u risibi si Timoteo i setkomsision sa' put i ManHodihos guennåo na lugåt , sa' todu tumungo' na si tatå-ña ha' ' Greek ' .
44016004	Mientras humahånåo i dos ginen un songsong asta otro , manmasangångani i taotåo siha para u ma praktika i disision i manapostoles yan i manåmko' i Gima' Yu'os siha giya Hirusalen .
44016005	Gi todu este , mumås metgot i kumunidå gi hinengge yan mumås låhyan .
44016006	Despues di este humånåo i dos para ' Phrygia ' yan ' Galatia ' na lugåt sa' ti mansenedi siha ni Espiritu Sånto para u masetmonñaihon i mensåhi giya ' Asia ' .
44016007	Anai måtto i dos giya ' Mysia ' ma chagi para u falak ' Bithynia ' , låo ti sinedi siha ta'lo ni Espiriton Jesus .
44016008	Enlugåt di este ma krusa iya ' Mysia ' ya måtto påpa' i dos giya ' Troas ' .
44016009	Guihi nai un puengi guaha lini'e'-ña si Pablo . Un tåotåo ' Macedonia ' tumohge gi me'nå-ña ya kinembida gui' ilelek-ña , " Nihi ya ta fanmalak ' Macedonia ' ya un ayuda ham . "
44016010	Despues di este na lini'e' , ensegidas in che'gue kuånto i siña para in fatto giya ' Macedonia ' , sa' ilek-måmi na Ha å'agang ham si Yu'os para in pruklåma i Maolek na Nutisia guihi .
44016011	Mambeneti ham ginen ' Troas ' ya manhånåo ham tunanas para ' Samothrace' , ya gi sigente diha manhånåo ham para ' Neapolis ' ;
44016012	ginen ennåo na manhånåo ham para ' Philippi ' , un takhelo' na siudå este gi destriton ' Macedonia ' yan gaigi gi pa'pa' i ginibetnan i ManRumånu .
44016013	Mañåga ham un råtu guennåo na siudå . Un biåhi , gi Sabaf , manhånåo ham para i sanhiyong i trangkan i siudå para i uriyan i saddok , sa' hinasson-måmi na guaha guennåo lugåt para manåyuyot . Manmatå'chong ham påpa' ya manguentos ham yan i famalå'oan ni mandadaña' guennåo .
44016014	Unu ni ume'ékongok era un palåo'an ni na'ån-ña si ' Lydia ' , mambebende magagon kulot lila giya ' Thyatira ' na songsong . Esta este na palåo'an ha ribirerensia si Yu'os , ya i Saina Ha baba i kurason-ña para u aksepta i sinangångan-ña si Pablo .
44016015	Despues di matakpånge gui' yan i familiå-ña , ha kombida ham ilelek-ña , " Yanggen magåhet na en hengge na manhongge yu' gi Saina , fanmåtto ya fañåga gi gimå'-hu . " Ya ha kombense ham para in dalalak gui' .
44016016	Anai mangokokoyong ham para ayo na lugåt i sagan manåyuyot nai manasodda' ham yan un esklåbo na palåo'an ni gái aniti yan guaha fuetså-ña para u li'e' håfa siha para u fanmasusedi . Bula na salåppe' ha na'håhalom para i amu-ña di kada ha dibina håfa para u fanmåsusedi .
44016017	Ha tutuhon este na palåo'an tumattiyi si Pablo yan hami ume'essalåo , " Este siha na lalåhi tentågo' i Mås Takhelo' na Yu'os ; siha para en fansenangåni put i chalan satbasion . "
44016018	Ha cho'gue este unos kuåntos dihas asta ki o'son si Pablo ya ha bira gui' tåtte ya ilek-ña ni espiritu , " Gi na'an Jesukristo guåhu hu tågo' håo , huyong ginen ennåo na palåo'an ! " Guennåo mismo na mumento humuyong ginen guiya i espiritu .
44016019	Anai ma li'e' ni amon i palåo'an na malingu i fuetsan i palåo'an para mama'salåppe' , ma go'te si Pablo yan si ' Silas ' ya ma båtsala i dos guatu para i plasan prinsipåt gi me'nan i manmågas .
44016020	Ma entrega i dos guatu gi manmågas ManRumånu yan este na kehan-ñiha , " Este i dos numa'fanatborotåtao i taotåo siha gi siudå ! Fuera di este , Hudihos este i dos ,
44016021	ya kumeke'ilek-ña na mama'nåna'gue kostumbre siha ni ti ligåt para in adåpta o sino para in praktika hami ni ManRumånu . "
44016022	Mañåonåo i linahyan tåotåo manmanatåka ni dos , pues i manmå'gas mana'sin magågu i dos ya ma otden na u ma såolak .
44016023	Despues di meggai na latigåsu ma presu siha , ya ma otden i guatdia para u pulan måolek i dos .
44016024	Anai ha hungok i guatdia ni este na tinago' ha po'lo i dos gi mås asiguråo na lugåt gi presu , ya asta ha kadena i addeng-ñiha guatu gi eståka .
44016025	Gi kåsi ennåo i tatalo'puengi , mientras manånayuyot yan kumåkanta si Pablo yan si ' Silas ' kåntan tinina para si Yu'os , ya i pumalu prisuneru mane'ékongok ,
44016026	gotpe ha' yinengyong i presu ni un metgot na linao ya chinikan i fondasion . Ensegidas manmababa todu i petta ya manmåppla' i kadena siha .
44016027	Anai makmåta i guatdia ha li'e' na atbetto todu i pettan i presu . Hinasso-ña i guatdia na manmalågu todu i prisuneru pues ha hålla i sapble-ña para u puno' maisa gui' ;
44016028	låo inesalågui as Pablo , " Cha'-mu na'låmen mamaisa håo ! Manggagaigi ha' ham todos guini . "
44016029	Manggågao i guatdia kåndet , ya malågu hålom ya poddong påpa' gi addeng Pablo yan ' Silas ' manlålaolåo .
44016030	Anai maloffan un råtu mangkenenne' siha huyong ni guatdia ya ilek-ña i guatdia nu siha , " Siñores , håfa debi di bai hu cho'gue para bai hu masåtba ? "
44016031	Ilek-ñiha i dos , " Fanhongge gi Saina as Jesus ya siempre masåtba håo , yan kon todu i familiå-mu . "
44016032	Ma tutuhon ma anunsia i fino' Yu'os para guiya yan kon todu i familiå-ña .
44016033	Guennåo mismo na ora gi pupuengi ha konne' i guatdia i dos ya ha fa'gåsi i chetnot-ñiha ; despues guiya yan enteru i familiå-ña manmatakpångi .
44016034	Ha konne' ha' si Pablo yan si ' Silas ' hulo' para i gimå-ña , ya ha plantåyi siha nengkanno' , ya sen magof ha silebra yan i familiå-ña i nuebu na sinedda'-ñiha na hinengge as Yu'os .
44016035	Anai manana , ma otden ni manmå'gas i ufisiat siha na u ma sotta i dos låhi .
44016036	Ha sangåni i guatdia si Pablo ni este na emfotmåsion : " Manmanågo' i manmå'gas na para en masotta . Sigi gi hinanåo-miyu . Hånåo ! "
44016037	Ilek-ña si Pablo put este na asunto , " Masåolak ham gi me'nan i pupbleku sin makotte , despues mapresu ham , ya siudadånon Roma ham ! På'go malago'-ñiha para u na'hånåo ham sikretu . Ni ngai'an ! Na'fanhånåo siha mågi guini gi presu ya u esgaihon ham huyong . "
44016038	I ufisiåt siha ma sangåni i manmågas ni este , ya ensegidas manluhan anai ma hungok na siudadånon Roma i dos .
44016039	Manhånåo guatu i manmå'gas para u mana'famatkilu i dos ; despues ma esgaihon huyong ya ma faisen i dos para u ma dingu i siudå .
44016040	Låo gigon humuyong siha ginen i presu , humånåo i dos fine'na para i gima' ' Lydia ' , ya manali'e' yan i mañe'lu ya manma'abiba siha ; despues må'pos .
44017001	Lumåoya gi chalan si Pablo yan si ' Silas ' umisgen ' Amphipolis ' yan ' Apollonia ' ya måtto giya ' Thessalonica ' , anai eståba guennåo un sinagogan i ManHodihos .
44017002	Ya taimanu ha' i hagas ha chocho'gue kalang kostumbre , dumañña' si Pablo yan i taotåo ennåo na lugåt ya ha kondukta deskusion put i Eskretura put tres Sabaf .
44017003	Ha esplika meggai siha , ya ha fa'nåna'gue siha na i Misihas debi di u famadesi ya u lå'la' ta'lo ginen i finatai : " Este na Jesus i hu sangångani hamyo Guiya i Misihas ! "
44017004	Guaha gi ManHodihos mangkenembense ya ma dalalaki si Pablo yan si ' Silas ' . Meggai lokkue' na ' Greek ' ni dumalalalaki i hinenggen i ManHodihos , yan meggai na famalåo'an ni manakhelo' pueston-ñiha gi kumunidå ma dalalaki si Pablo yan si ' Silas ' .
44017005	Låo nina'fanhosguan i ManHodihos ni este ya put ennåo na mana'fandañña' ayo siha na tåotåo ni manggaigi gi plåsa ni manmana'i che'cho' para u fandañña' ya para u ma tutuhon i plaitu gi siudå . Manmåtcha guatu gi gima' ' Jason ' put i para u makonne' si Pablo yan si ' Silas ' guatu gi me'nan i inetnon tåotåo .
44017006	Anai ti ma sodda' i dos , ma båtsala si ' Jason ' mismo yan unos kuåntos ni manmanhongge guatu gi me'nan i manmågas i siudå , ya mane'essalåo , " Este siha na lalåhi manmanututuhon plaitu gi todu i bånda gi siudå . Ya på'go manmåtto mågi guini
44017007	ya nina'fanåga as ' Jason ' gi gima'-ña . Ti ma o'osge i tinago' i Emperadot ya ilek-ñiñiha na guaha otro rai , ni na'ån-ña si Jesus . "
44017008	Gi taiguini na manera na mana'fanatborotåtao i linahyan . Anai ma hungok este na estoria ni manmå'gas i siudå ,
44017009	ma sotta si ' Jason ' yan i pumalu despues di manmandeposita salåppe' .
44017010	Gigon puengi , mana'hånåo si Pablo yan si ' Silas ' ni manmanhongge para ' Beroea ' . Gi finatton-ñiha , humånåo i dos para i sinagogan i ManHodihos .
44017011	Mås manmababa i hinasson-ñiha i taotåo guini ki giya ' Thessalonica ' , ya mansen magof ma risibi i mensåhi . Kada diha ma estutudia i Eskretura para u ma li'e' kåo magåhet i sinangångan-ña si Pablo .
44017012	Meggai giya siha manmanhongge , yan kon todu låhyan na famalåo'an yan lalahen ' Greek ' ni manggege'helo' gi kumunidå .
44017013	Låo anai ma hungok ni ManHodihos giya ' Thessalonica ' na ha pruklåma si Pablo i fino' Yu'os giya ' Beroea ' lokkue' , manensenahyao guatu guennåo para u mana'fanemperåo yan para u mana'fanatborotåo i linahyan .
44017014	I manmanhongge mana'hånåo si Pablo direktamente gi hinanao-ña gi tasi , ya sumåga ha' guennåo si ' Silas ' yan si Timoteo .
44017015	I lalåhi ni kumokonne' si Pablo manhånåo yan guiya asta ' Athens ' , despues ma bira siha tåtte ya mantenago' siha as Pablo para u ma sangåni si ' Silas ' yan si Timoteo na u fanhånåo guatu giya guiya kuånto i siña na chinaddek .
44017016	Mientras ha nanangga si Pablo si ' Silas ' yan si Timoteo giya ' Athens ' , nina'gof lalålo' anai ha li'e' na gof meggai na button i mamfåtso na yu'os gi todu i siudå .
44017017	Entonses , ha kondudukta deskusion gi sinagoga yan i ManHodihos yan ayo siha i MamPagånu låo manmanhongge as Yu'os , yan kada diha dumibåbati gi plåsa yan ayo siha i otdenårio na tåotåo ni manmaloloffan .
44017018	Manma'estro siha gi filusufihan ' Epicurea ' yan ' Stoic ' manatgomiento yan guiya , ya guaha giya siha manmamamaisen , " Håfa este na banidoson eknorante ha kekesangani hit ? " Manmanoppe i otro siha , " Kalang kumuekuentos gui' put estrangheru na yu'os , " sa' ma hungok gui' ha såsangan put si " Jesus " yan i " risureksion " .
44017019	Pues ma konne' si Pablo guatu gi me'nan i Konsilion ' Areopagus ' gi siudå , ya ma faisen gui' , " Manmalago' ham na in tingo' håfa este i nuebu na dottrina ni un fa'nåna'gue .
44017020	In hingok na un såsangan mansahnge siha na fina'nå'gue ya ti mampåyon ham ya manmalago' ham in tingo' håfa este siha . " (
44017021	Hunggan , todu i siudådanon ' Athens ' yan kon todu i manestrangheru ni mañåsaga guihi tåya' mås yan-ñiha para u ma sångan yan para u ma hungok ki mannuebu siha na fina'nå'gue . )
44017022	Despues tumohge hulo' si Pablo gi me'nan i Konsilion ' Areopagus ' ya kumuentos taiguini , " Tåotåo ' Athens ' , hu ripåra na manrelihosu hamyo gi todu manera .
44017023	Mientras mamomokkat yu' gi sengsong-miyu hu e'ega' i munumento siha , ya huasodda' un åttat ni matutuge , ' Para i ti Matungo' na Yu'os . ' Pues på'go , para bai hu pruklåma giya hamyo ayo i en adodora gi maneknoranten-miyu .
44017024	Si Yu'os ni fuma'tinas i tåno' yan todu i guaha gi tano' , Guiya Sainan i langet yan i tano' , ti sumåsaga gi santuåriu ni fina'tinas ni kannai taotåo ;
44017025	ni ti Ha risisibi i setbision tåotåo sa' put i Ha nisisita . Enlugåt di ennåo , Guiya mannåna'i lina'la' yan hinagong yan todu i pumalu siha .
44017026	Ginen un låhi Ha na'huyong todu i rasan tåotåo ni mañåsaga gi tano' . Guiya mismo dumitetmina kon tiempo i fecha yan i lenderon i lugåt anai para u fañåga .
44017027	Ha cho'gue este put i para u ma'espiha si Yu'os , ya siña ha' buente put los uttemo masodda' Gui' -- låo gi magåhet ti chago' Gui' ginen hita .
44017028	' Taimanu ha' na guaha tåotåo-miyu mismo tumuge' , ' Giya Guiya nai manlåla'la' yan mangalalamten yan manggagaigi hit , sa' hita lokkue' famagu'on-ña . '
44017029	" Yanggen famagu'on Yu'os hit , pues ti debi di ta hasso na i naturan Yu'os button oru o sino åcho' , una kosa ni fina'tinas ginen i tinemtom yan i kannai tåotåo .
44017030	Esta si Yu'os ti Ha konsidedera ayo na tiempo anai ti ta tungo' Gui' ; låo på'go Ha å'agang todu i taotåo gi todu i lugåt para u ma rinueba i lina'la'-ñiha .
44017031	Esta Ha ayek i ha'åni anai para u husga ' i tano' kon hostisia ' ginen i lahi ni esta Ha apunta -- ayo i Ha komfitma gi me'nan todu anai Ha na'lå'la' Gui' ginen i finatai . "
44017032	Anai ma hungok si Pablo Ha sångan put i mana'lå'la' ta'lo i matai , guaha giya siha fuma'chalek gui' , låo i pumalu ilek-ñiha , " Manmalago' ham na in hingok håo kumuentos ta'lo put este na punto . "
44017033	Este na mumento nai mandiningu siha as Pablo .
44017034	Guaha giya siha dumalalaki gui' ya manmanhongge . Gi este siha era si ' Dionysius ' , membro gui' gi kotten ' Areopagus ' , un palåo'an ni na'ån-ña si ' Damaris ' , yan otro siha .
44018001	Despues di ennåo , ha dingu si Pablo iya ' Athens ' ya humånåo para ' Corinth ' .
44018002	Guennåo nai ha sodda' un Hudihos ni na'ån-ña si ' Aquila ' , tåotåo ' Pontus ' ni på'go ha' mafåtto yan i asaguå-ña as ' Priscilla ' ginen Itålia . Gumuaha otden ginen as ' Claudius ' na todu i ManHodihos para u fanhuyong ginen Roma . Humånåo si Pablo para u bisita este i dos ,
44018003	ni mamparehu siha ufision-ñiha . Sumåga gui' gi gima'-ñiha ya mañiha manmama'titinas tento' .
44018004	Kada Sabaf ha kondudukta si Pablo deskusion gi sinagoga ya guaha siha ManHodihos yan ' Greek ' ha kombense .
44018005	Anai måtto påpa' si ' Silas ' yan si Timoteo ginen ' Macedonia ' , eståba si Pablo gi talolo' gi setmon-ña ha fa'nunu'i ibidensia i ManHodihos siha na si Jesus , Guiya i Misihas .
44018006	Anai ma kontra yan ma ensutta gui' , ha tåntan i petbos ginen i magagu-ña para u prutesta yan ilek-ña nu siha , " Yanggen mandemålas hamyo , tåya para en sekne na hamyo ha' . Ti responsåpble yu' . Desde på'go para mo'na bai hu espiha i MamPagånu . "
44018007	Un råtu despues , må'pos si Pablo para i gima' unu gi ti Hudihos , si ' Titus Justus' na'ån-ña , ni ha adodora si Yu'os ; gaigi i gimå'-ña gi fi'on i sinagoga .
44018008	Un kakama'gas na tåotåo sinagoga , ni na'ån-ña si ' Crispus ' , ha po'lo i hinengge-ña as Yu'os yan kon todu i familiå-ña . Bula lokkue' na tåotåo ' Corinth ' ni humungok si Pablo manmanhongge yan manmatakpångi .
44018009	Un puengi guaha lini'e'-ña si Pablo na ilelek-ña i Saina nu guiya , " Cha'-mu ma'å'a'ñåo . Sigi ha' kumuentos ya mungnga masedi siha na un mana'famatkilo ,
44018010	sa' gaigi Yu' giya hågu . Tåya' para un inatåka o sino para un nina'låmen . Meggai taotåo-hu manggaigi guini na siudå . "
44018011	Entonses , sumåga si Pablo guennåo un åñu i media , ha fa'nåna'gue siha ni fino' Yu'os .
44018012	Anai eståba maga'lahen Rumånu si ' Gallio ' giya ' Achaia ' , mandañña' i ManHodihos ya makonne' si Pablo guatu gi kotte .
44018013	Ilek-ñiha , " Este na tåotåo ha e'epok i taotåo siha para u ma adora si Yu'os ni ayo na klåsi i kinekentra ni lai . "
44018014	På'go ha' para u kuentos si Pablo para u difende gui' anai kumuentos si ' Gallio ' ya ilek-ña ni ManHodihos , " Yanggen put che'cho' kriminåt pat sino siriosu na che'cho' tramposu , bai hu nå'i hamyo ni ManHodihos pinasensia yan rasunåpble na inékongok .
44018015	Låo put i manatgomemento hamyo put palåbras , yan put nå'an , yan put i lai-miyu , pues debi di hamyo ha' en arekla ennåo . Hu rinunsia yu' humusga este na klasen asunto . "
44018016	Gi este nai nina'fanhånåo siha ginen i kotte .
44018017	Pues ma konne' si ' Sosthenes ' , unu ni kakama'gas gi sinagoga , ya ma añña gui' gi me'nan i kotte ; låo ti ha atende este si ' Gallio ' .
44018018	La'apmam sagå-ña si Pablo giya ' Corinth ' ; låo uttemoña ha dingu i manmanhongge ya binatko para ' Syria ' , mañisiha yan si ' Priscilla ' yan si ' Aquila ' . Ha dåsai dåkngas gui' gi puetton ' Cenchreae' sa' put i botu ni ha fa'tinas .
44018019	Anai mana'yok siha giya ' Ephesus ' , ha dingu si ' Priscilla ' yan si ' Aquila ' ya humålom gi sinagoga para u tutuhon i deskusion yan i ManHodihos .
44018020	Ma faisen gui' para u lasaga låo ti malago' .
44018021	Anai mandespipidi ha prumeti siha , " Yanggen malago' si Yu'os , bai hu bira yu' ta'lo mågi giya hamyo . " Pues ma'udai gui' gi batko ginen ' Ephesus ' .
44018022	Anai måtto gui' giya ' Caesarea ' , humånåo hulo' para u bisita i Gima' Yu'os , despues nai humånåo påpa' para ' Antioch ' .
44018023	Ha gåsta un råtu tiempo-ña guennåo ya kumarera ta'lo , para i tano' ' Galatia ' yan ' Phrygia ' para u na'fanmetgot i hinenggen i mandesipulu-ña .
44018024	Måtto giya ' Ephesus ' ma'udai båbatko un Hudihos ni na'ån-ña si ' Apollos ' , tåotåo ' Alexandria ' , na sen måolek kumuentos . Måolek tiningo'-ña put i Eskretura yan i nuebu na lina'la' gi Saina .
44018025	Bula esperituhåt na ånimu giya guiya . Gof dinanche todu i sinangån-ña yan i fina'na'gue-ña put si Jesus , låo ayo ha' eksperensia i put i baotismon Juan .
44018026	Guiya lokkue' ha tutuhon kumuentos ti kubåtde gi sinagoga . Anai ma hungok gui' as ' Priscilla ' yan as ' Aquila ' , ma konne' gui' para i gima'-ñiha ya ma esplikåyi gui' mås kabåles put i Nuebu na Chachalan Yu'os .
44018027	Despues ha disidi si ' Apollos ' para u hånåo para ' Achaia ' , entonses , i manmanhongge ma abiba gui' ya manmångge' kåtta para i mandesipulu giya ' Achaia ' para u ma risibi gui' . Anai måtto gui' guennåo , ha na'fanmetgot ayo siha i esta manmanhongge as Yu'os .
44018028	Ginen i manmetgot siha na rason ni ha usa ha gånna i ManHodihos gi atgomento gi me'nan i pupbleku mientras ha estapblelesi ginen i Eskretura na si Jesus , Guiya i Misihas .
44019001	Anai eståba si ' Apollos ' giya ' Corinth ' , umisgen i sanhalom si Pablo na bånda gi tano' ya måtto giya ' Ephesus ' . Ha sodda' guennåo unos kuåntos na mandesipulu
44019002	ya ha faisen siha ni este na kuestion , " Kåo en risibi i Espiritu Sånto anai manmanhongge hamyo ? " Manmanoppe siha , " Ni tåya' nai in hingok na guaha Espiritu Sånto . "
44019003	Ha ensiste si Pablo ya ilek-ña , " Entonses , taimanu manmatakpången-miyu ? " Manmanoppe siha , " I tinakpången Juan . "
44019004	Entonses , ha esplika si Pablo , " I tinakpången Juan era tinakpången sinetsot . Hagas ha sangångani i taotao siha put ayo i para u fåtto despues di guiya , ya ayo nai para u ma po'lo i hinenggen-ñiha -- es di sit , si Jesus . "
44019005	Despues di ma hungok este manmatakpånge siha gi na'an i Saina as Jesus .
44019006	Anai ha po'lo si Pablo i kannai-ña gi hilo'-ñiha tumunok i Espiritu Sånto påpa' ya ma tutuhon manguentos gi difirentes lengguåhi yan manmama'titinas profesiha siha .
44019007	Kåsi ennåo i dosse na lalåhi put todu .
44019008	Humålom si Pablo gi sinagoga , ya put tres meses sen matatnga dumibåbate yan ha u'usa ayo na klasen atgomento i siña mangombense , put i Rainon Yu'os .
44019009	Anai guaha manmahettok ya ti manmalago' manmanhongge , ya ma såsangan mambåba siha put i nuebu na lina'la' gi me'nan i inetnon , mandeningu ha' siha as Pablo . Ha konne' si Pablo i mandesipulu-ña siha , ya despues di ennåo ha fa'nåna'gue siha kada diha gi kuatton mama'nå'gue giya ' Tyrannus ' .
44019010	Dos åños di ha cho'gue este , ya put los uttemo todu i taotåo siha gi prubinsia giya ' Asia ' , tånto ManHodihos yan ' Greek ' siha , ma hungok i fino' i Saina .
44019011	Mientras tånto Ha cho'gue si Yu'os manna'manman siha ginen i kannai Pablo .
44019012	Yanggen guaha påñu pat magågu pumacha i lassås-ña ya mana'chetton este gi malångu , nina'fanhohomlo' ginen i chetnot-ñiha ya manmalalaknos i manailayi na espiritu siha .
44019013	Guaha unos kuåntos ManHodihos ni manlålaoya ni manmandudulalak aniti , ma chagi un biåhi para u ma'usa i na'an i Saina as Jesus gi hilo' ayo siha i manhenatme ni tailayi na espiritu , ilek-ñiñiha , " Guåhu hu månda håo gi na'an Jesus , ayo i ha setmonñañaihon si Pablo . "
44019014	Otro biåhi ta'lo anai ma chocho'gue este ni siette na lalahen ' Sceva ' , i Mås Magas Påle' i ManHodihos ,
44019015	manoppe i tailayi na espiritu , " Guåhu hu rikoknisa si Jesus , ya hu tungo' si Pablo ; låo hamyo , håyi hamyo ? "
44019016	Despues i taotåo ni gaigi i tailayi na espiritu ha goppe siha ya ha añña todu . Gof atdet i bidå-ña nu siha ya manmalågu ginen i gimå'-ña mangesnuda yan manmalåssas .
44019017	Anai ma tungo' este ni ManHodihos yan i ' Greek ' siha ni mañåsaga giya ' Ephesus ' , måtto un dångkolon mina'åñåo entre todu , ya ma tutuhon ma ribirensia i na'an i Saina as Jesus .
44019018	Meggai gi manmanhongge manmalak mo'na ya ma komfesatñaihon gi pupbleku i hagas ma praktitika .
44019019	Unos kuåntos ni hagas ma chocho'gue che'cho' enkantåo manmarikohi i lepblon-ñiha ya manmasongge gi me'nan tåotåo . Anai ma katkula i balen este siha , humuyong singkuenta mit pidason salåppe' bali-ña .
44019020	Taiguini na sigi ha' i fino' i Saina di måmta' gi todu i banda yan mås mumemetgot .
44019021	Anai manmonhåyan este siha , ha disidi si Pablo na para u karera ta'lo para ' Macedonia ' yan ' Achaia ' , ya ginen ennåo na para u håhnanåo para Hirusalen . Ilek-ña , " Yanggen gaigi yu' esta guennåo , pues debi di bai hu bisita Roma lokkue' . "
44019022	Entonses , ha na'fofo'na para ' Macedonia ' åntes di guiya si Timoteo yan si ' Erastus ' , i dos na ayudante-ña , ya guiya sumåga ha' un råtu giya ' Asia ' .
44019023	Gi et mismo tiempo kahulo' un dångkolo na yinaoyåo put i nuebu na lina'la' .
44019024	Eståba guennåo un plateru ni na'ån-ña si ' Demetrius ' ni bula ha na'fanmachocho'cho' otro plateru siha .
44019025	Ha ågang todu i taotåo-ña siha yan i pumalu na tåotåo ni mamparehu ufision-ñiha ya manhunta . Ilek-ña , " Siñores , en tingo' ha' na ginen este na obra nai mafåtto i suette-ta .
44019026	Låo hamyo mismo en lili'e' ha' yan en hihingok ha' lokkue' na esta si Pablo ha bense meggai na tåotåo para u matulaika hinenggen-ñiha , åhe' ti giya ' Ephesus ' ha' låo kana' ha' enteru i prubinsian ' Asia ' lokkue' . Ha sangångani i taotåo siha na i yi'os ni fina'tinas tåotåo ti manyu'os ennåo siha .
44019027	I piligru lumaladangkolo , åhe' ti put i siempre tåya' humongge i obra-ta låo siempre kon todu i templon i takhelo' na yu'os as ' Artemis ' tumåya' kumeke'ilek-ña . Sobri todu , teniki tumåya' bali-ña i yi'os as ' Artemis ' ni ma adodora ni todu iya ' Asia ' yan enteru i tano' . "
44019028	Anai ma hungok este na fino'-ña nina'fansen lalålo' ya ma tutuhon manessalao , " Biba para si ' Artemis ' ni ginen ' Ephesus ' ! "
44019029	Ti åpmam måmta' i atborotu gi siudå . Manadulalak i taotåo guatu gi tiatru ( sagan umegga' ) ya ma båtsala hålom si ' Gaius ' yan si ' Aristarchus ' , i guma'chuchungi si Pablo ginen ' Macedonia ' .
44019030	Malago' si Pablo na para u falak i me'nan este na tropan tåotåo låo ti ma sedi ni mandesipulu-ña .
44019031	Kon todu unos kuåntos tåotåo ' Asia ' ni manamigon Pablo manna'hånåo finiho' guatu giya guiya na cha'-ña dedesnek guatu gi tiatru .
44019032	Mientras tånto , difirentes tåotåo siha mane'essalao todu klasen kuentos , ya tåya' esta areklo gi linahyan ya memegaiña giya siha ni ti tumungo' sa' håfa na mandañña' siha .
44019033	Guaha lumaknos si ' Alexander ' ginen i linahyan ya mana'falak mo'na . Ha håtsa kannai-ña para u na'fanmamatkilu i taotåo , ya ha na'annok na malago' gui' para u kuentusi i mane'etnon .
44019034	Låo anai ma ripåra na Hudihos gui' , manchagigu ma tutuhon manessalao put dos oras , " Biba para si ' Artemis ' ni ginen ' Ephesus ' ! "
44019035	Put los uttemo i eskrebenten i sengsong ha na'fanmamatkilu i linahyan . Ilek-ña , " Hamyo ni mansiudadånon ' Ephesus ' , håyi na tåotåo ti tumungo' na i siudå giya ' Ephesus ' guiya manehanten i templon i ma'gas as ' Artemis ' , yan i imahen-ña ni poddong ginen i langet ?
44019036	Ya put i tåya' kuestion put este debi di en na'fampasensia hamyo ya cha'-miyu cheche'gue babarihas .
44019037	Este siha na lalåhi i en kenne' mågi åhe' ti ma såsakke i templo . Ti ma cho'gue ni håfa na sakrelehio kontra i yi'os-ta .
44019038	Yanggen malago' si ' Demetrius ' yan i mangga'chong-ña plateru mangeha kontra måseha håyi , guaha kotte para ennåo . Guaha lokkue' siha manmå'gas para ennåo . Pe'lo ya u ma chule' guatu guihi i kaosan-ñiha .
44019039	Yanggen guaha mås asunto para en embestiga , debi di u ma cho'gue sigun gi lai gi me'nan i siudadånu siha .
44019040	Yanggen para ta cho'gue taiguini , pues siempre manma'achåka hit na mamplalaitu sa' put i bidå-ta på'go . Tåya' måolek rason-ta para este na che'cho' satbåhi . "
44019041	Anai monhåyan este na sinangån-ña ha na'fanhånåo siha i linahyan .
44020001	Anai måpåo i atborotu , ha na'fandañña' si Pablo i mandesipulu-ña ya ha kuentusi siha para u fannina'i ånimu . Despues ha despidi siha ya ha tutuhon i karerå-ña para ' Macedonia ' .
44020002	Ha liliku'i ennåo na lugåt , ha kuentutusi i mangilesyånu ni manggaigi guennåo para u nina'fanmetgot . Put los uttemo måtto giya ' Greece' ya sumåga guennåo tres meses . Anai esta ha' para u sigi gi hinanåo-ña para ' Syria ' , unos kuåntos ManHodihos manmama'tinas plånu kontra guiya ; ya put ennåo na ha disidi na u bira gui' tåtte ya umisgen ' Macedonia ' .
44020004	Estegue' siha i guma'chuchungi gui' , si ' Sopater ' , lahen ' Pyrrhus ' , ginen ' Beroea ' ; si ' Aristarchus ' yan ' Secundus ' ginen ' Thessalonica ' ; si ' Gaius ' ginen ' Derbe' ; si Timoteo ; si ' Tychicus ' yan ' Trophimus ' ginen prubinsian ' Asia ' .
44020005	Este siha na mangga'chong manmofo'na guatu ya manangga ham giya ' Troas ' .
44020006	Gigon måkpo' i gipot i Pån sin Libadura mambeneti ham ginen ' Philippi ' . Singko dihas despues manasodda' ham giya ' Troas ' ya mañåga ham guennåo un simåna .
44020007	Gi primet ha'åni gi simåna anai mandañña' ham para i ma'ipe' i pån , mansenetmuni siha as Pablo . Ya put i ha entensiona na para u hånåo gi sigente diha , kumuentos si Pablo asta i tatalo' puengi .
44020008	Bula fållot gi kuåtto gi sanhilo' anai mandadaña' siha . Sigi ha' di kumuentos si Pablo , ya
44020009	un hoben na låhi ni na'ån-ña si ' Eutychus ' ni matåta'chong gi bentåna sigi sumikat . Put los uttemo malingu maigo'-ña ya poddong påpa' gi edda' ginen i mina'tres bibenda . Anai mahåtsa gui' hulo' esta måtai .
44020010	Umensenahyao påpa' si Pablo ya ha palo'po' ya ha toktok i patgon . Ilek-ña nu siha , " Cha'-miyu fanluluhan ! Låla'la' ha' gui' . "
44020011	Despues humånåo ta'lo hulo' si Pablo , ha ipe' i pån , ya ha kånno' . Despues kumuentos ta'lo åpmam -- asta ki para u hånåo ha' gi chatanmak .
44020012	Nina'fansen magof i taotåo siha sa' makonne'hanåo i patgon låla'la' .
44020013	Manhåhnanao ham para i batko ya manlåyak ham para ' Assos ' , sa' ayo nai para in kenne' si Pablo . Guiya si Pablo fuma'tinas este na plånu sa' malago' na para u isgen i tano' .
44020014	Anai ha sodda' ham giya ' Assos ' in kenne' gui' gi batko ya manlåyak ham para ' Mitylene' .
44020015	Gi sigente diha manhånåo ham , ya manmåtto ham gi otro bandan ' Chios ' ; gi mina'dos dihas in krusa guatu ' Samos ' , ya gi sigente diha manmåtto ham ' Miletus ' .
44020016	Ha disidi si Pablo na para u upos ' Ephesus ' kosa ki ti u falingu tiempo-ña giya ' Asia ' , sa' inalulula gui' måtto yanggen siña giya Hirusalen para i gipot Pentekostes .
44020017	Numa'hanåo si Pablo nutisia ginen Miletus para ' Ephesus ' , para u fanma'ågang i manåmko i Gima' Yu'os siha .
44020018	Anai manmåtto siha guatu giya guiya estegui' sinangån-ña , " En tingo' ha' håfa taimanu lina'lå'-hu gi entalo-miyu desde i finene'na na ha'åni anai måtto yu' gi destriton ' Asia ' --
44020019	taimanu setbe-ku ni Saina gi hinimitde ginen i triniste yan pinadesi ni måtto giya guåhu ginen i planon unos kuåntos na ManHodihos .
44020020	Tåya' nai måhñao ti hu sangåni hamyo håfa para minaolek-miyu , pat sino ti hu fa'nå'gue hamyo pupblekamente o sino yanggen manhihita ha' .
44020021	Hu ensiste gi sulemne na manera parehu ha' para i ManHodihos yan i ' Greek ' put i sinetsot gi me'nan Yu'os yan hinengge gi Saina-ta as Jesukristo .
44020022	Låo guåhu prisuneru ya på'go guaguaguatu yu' Hirusalen , sa' ha tågo' yu' i Espiritu ya ti hu tungo' håfa para u masusedi nu guåhu guihi --
44020023	fuera di ayo i ha na'tungo' yu' i Espiritu Sånto gi todu i siudå ni hu bisita , na pinetsigi yan minaså'pet numanangga yu' .
44020024	Ti hu konsededera na guaha bali-ña i lina'lå'-hu , hokkok ha' malago'-hu i para bai hu na'fonhåyan i karera-hu yan i setbisio-ku ni ha tågo' yu' i Saina as Jesus para bai hu cho'gue , era para bai hu testigu put i ibanghelion i grasian Yu'os .
44020025	Esta hu tungo' på'go mismo na mumento mientras hu kuentutusi hamyo ni este siha na palåbras na tåya' giya hamyo ni hu setmuni put i raino u lini'e' yu' .
44020026	Put ennåo na rason na hu diklålara sulemne på'go na ha'åni na ti bai hu ma'achåka ni konsensian otro tåotåo siha ,
44020027	sa' tåya' nai måhñao yu' ti hu anunsia giya hamyo enteru i minalago' Yu'os .
44020028	" Gof adahi hamyo , yan gof adahi ayo siha i manmanå'i hamyo ni Espiritu Sånto para katgon-miyu . Na'fanmåolek hamyo na pastot para i taotåo Yu'os , ni ha gånna ginen i sen guaguan na hagå'-ña mismo .
44020029	Guåhu hu tungo' na yanggen må'pos yu' , siempre manmåtto gi entalo'-miyu mantekcho na lobu siha ya ti u na'sopbla ni unu .
44020030	Siempre manmåtto lalåhi siha ginen i entalo'-miyu ya u fanmama'nå'gue ni ti manmagåhet ya u nina'fanabak ayo siha i dumalalaki siha .
44020031	Put ennåo na gof adahi hamyo . Cha'-miyu fanmaleleffa na put tres åños , ha'åni yan puengi , ti pumåpara yu' umabisa hamyo unu in unu ya asta tumåtanges yu' .
44020032	Hu entrega hamyo på'go gi Saina , yan gi fino' i grasiå-ña ni guaha fuetså-ña para en fanhenatsa hulo' , ya en fanninå'i ni irensian-miyu gi entalo' i manmakonsågra giya Guiya .
44020033	Tåya' nai hu kudisiåyi plåta pat sino oron otro tåotåo pat para bai hu malagu'i i magagu-ña .
44020034	Hamyo mismo en tingo' na este i kannai-hu sumetbe i nisisidåt-hu yan i nisisidåt i mangga'chong-hu siha .
44020035	Todu i tiempo hu påpagat hamyo na en fanmacho'cho' duru ya ginen ennåo nai en ayuda i manai' alentos . Debi di en hasso i sinangan i Saina as Jesus mismo , ni ilek-ña , ' Mås na'magof mannå'i ki manrisibi . ' "
44020036	Despues di este na fino'-ña , dumimu påpa' si Pablo yan i taotåo siha ya manmanåyuyot .
44020037	Ma tutuhon mangasao siha a'gang , ya ma toktok yan ma chiku gui' ,
44020038	sa' nina'fansen triste anai ma hungok na ti para u ma li'e' gui' ta'lo . Despues ma ga'chungi gui' para i batko .
44021001	Put los uttemo anai in dingu siha , manhuyong ham gi tasi ya manlåyak ham tunas para ' Cos ' . Gi sigente diha manmåtto ham ' Rhodes ' ya desde ennåo mañgi ham gi hinanåo-måmi para ' Patara ' .
44021002	Anai in sedda' un båtko ni para u hånåo para ' Phoenicia ' , manma'udai ya manhånåo ham .
44021003	In li'e' ' Cyprus ' låo in ipos ha' gi akagguen-måmi mientras mañisigi ham guatu para ' Syria ' . Put los uttemo manhålom ham ' Tyre' , sa' guaha para u madeskåtga .
44021004	In espiha i mandesipulu guennåo ya mañåga ham yan siha un simåna . Manseneyu' siha ni Espiritu , ya ma chagi para u ma sangåni si Pablo na mungnga humånåo hulo' Hirusalen ;
44021005	låo ti maninékongok siha . Ya anai måtto i ora , in kontenuha i hinanåo-måmi . Enteru siha , famalåo'an yan kon todu famagu'on -- manhuyong ginen i siudå para bai en fanmadespidi , ya mandimu ham påpa' gi kanton tåsi ya manmanåyuyot ham . Despues di manádespidi ham ,
44021006	manma'udai ham gi batko ya siha manhånåo para i gima'-ñiha .
44021007	In kontenuha i hinanao-måmi ginen ' Tyre' ya manhålom ham giya ' Ptolemais ' , in bisita i mañe'lu guennåo ya mañåga ham un diha .
44021008	Manhånåo ham gi sigente diha ya manmåtto ham giya ' Caesarea ' . Guennåo nai manhålom ham gi gima' Felipe i ibanghelista , unu gi siette , ya mañåga ham .
44021009	Guaha kuåtro hagå-ña este na tåotåo ya manmanå'i siha ni rigalon prufesia .
44021010	Gi unos kuåntos dihas na mañågan-måmi guennåo , måtto un prufeta ginen Hudeha ni na'ån-ña si ' Agabus ' .
44021011	Malak guatu giya hami , ha chule' i sentoron Pablo , ya ha godde i kannai-ña yan i addeng-na . Despues ilek-ña , " Estegue' ilek-ña i Espiritu Sånto : ' Taiguini para godden-ñiha i ManHodihos giya Hirusalen nu ayo i gái sentoron este ya u ma entrega gui' gi MamPagånu . ' "
44021012	Anai in hingok este , hami yan kon todu i taotåo ' Caesarea ' in sehyu' si Pablo na cha'-ña hahånåo para Hirusalen .
44021013	Ha oppe siha yan este na kuestion-ña : " Håfa en kekeche'gue -- kåo para en na'måhñåo yu' chumo'gue i prumeså-hu ni lago'-miyu ? Put i na'an i Saina as Jesus listo yu' para bai hu mapresu yan kon todu para bai hu måtai giya Hirusalen . "
44021014	Ya put i ti siña in na'måhñao gui' , tåya mås sinangan-måmi , fuera di " I minalago' i Saina u macho'gue . "
44021015	Gi uttemon i mañagan-måmi guennåo , in arekla ham ya in tutuhon i hinanao-måmi hulo' para Hirusalen .
44021016	Unos kuåntos mandesipulu ginen ' Caesarea ' manmåtto para u ga'chungi ham para i gima' ' Mnason ' , tåotåo ' Cyprus ' , esta gui' åpmam na disipulu , ya para in fañåga guennåo .
44021017	Anai manmåtto ham giya Hirusalen mansen magof i mañe'lu ma taggam ham .
44021018	Gi sigente diha , manhami yan si Pablo in bisita si Santiago gi me'nan todu i manåmko' Gima' Yu'os .
44021019	Mansenaluda siha as Pablo finene'na , ya despues ha sångan todu i bidå-ña siha si Yu'os para i MamPagånu ginen i minestro-ña .
44021020	Ma tuna si Yu'os anai ma hungok todu este siha , ya ilek-ñiha as Pablo , " Un li'e' , che'lu-hu , kuånto mit na ManHodihos esta manmanhongge , ya todu este siha kumukumple i lai .
44021021	Låo ma hungok ni este siha na hågu fuma'nåna'gue i ManHodihos ni mañisiha mañåga yan i MamPagånu na para u ma abandona i fina'nå'guen Moises , para båsta i setkomsisio gi famagu'on-ñiha , ya para u ma rinunsia i kostumbren-ñiha .
44021022	Håfa para in che'gue put este na finatto-mu , sa' siempre ha' ma hungok na gaigi håo ?
44021023	Put fabot cho'gue håfa in sangåni håo . Manggaigi guini kuåtro na lalåhi ni manmama'tinas prumesa .
44021024	Konne' este siha ya en fanhamyo gi sirimonias purifikasion ; hågu un apåsi i para madåsai-ñiha . Gi taiguini na manera nai ti u ma hongge håfa manmasangånen-ñiha put hågu , enlugåt , para u ma li'e' na un kukumple ha' todu i lai siha .
44021025	Para i MamPagånu ni manmakombette in na'hanågui siha un kåtta put i disision-måmi , na para mungnga ma kånno' ayo siha i esta maufresi i yi'os i MamPagånu , mungnga håga' , mungnga katnen gå'ga' ni mañukot yan mungnga i che'cho' disunesto . "
44021026	Entonses , gi sigente diha ha na'fandañña' si Pablo i lalåhi ya mañiha ma cho'gue i sirimonias purifikasion . Despues humålom gi templo para u nutisia para ngai'an nai u fåkpo' i purifikasion , ya para ennåo na ha'åni nai u ma prisenta i inifresen kada unu .
44021027	Anai esta ha' para u fakpo' i siette dihas guaha ManHodihos ni mangginen i prubinsian ' Asia ' ma ripåra si Pablo gi Templo ya ma tutuhon ma na'fanempiråo i linahyan tåotåo ni maneståba guennåo . Ma go'te gui' ,
44021028	mane'essalao : " Tåotåo Israhet , ayuda ham ! Estegue' ayo na tåotåo i chumalalapon gi todu i banda i fina'nå'gue kontra i taotåo-ta , kontra i iyo-ta lai , yan kontra este na santuåriu . Ha konne' i ' Greek ' siha hålom gi Templo ya ha na'apblacha' este i sagrådu na lugåt . "
44021029	Åntes di este ma li'e' gui' sumisiha gi siudå yan si ' Trophimus ' , tåotåo ' Ephesus ' , put ennåo na hinasson-ñiha na ha konne' gui' hålom gi Templo .
44021030	Ti åpmam atborotåo enteru i siudå . Manmalålagu guatu i taotåo siha ginen todu i banda . Ma go'te si Pablo , ma båtsala gui' huyong ginen i Templo , ya ma huchom i trangka ensegidas .
44021031	Ma puno' gui' mohon yanggen ti masangåni i ma'gas sendålu giya Hirusalen na guaha atboroto .
44021032	Ensegidas , ha konne' i ma'gas unos kuåntos sendålu yan senturion ya manhånåo påpa' para i linahyan . Gigon ma li'e' ni linahyan i senturion yan i sendålu mampåra ma'atåka si Pablo .
44021033	Anai måtto i kumandånte guatu , ha aresta si Pablo yan ha na'matråba gui' ni dos kadena . Mamaisen i ma'gas para u ketungo' håyi gui' yan håfa bidåda-ña ,
44021034	låo difirentes tåotåo manessalao difirentes na ineppe . Ti siña i kumandånte ha tungo' i minagåhet sa' bula buruka , entonses ha otden si Pablo na u makonne' guatu gi kastiyu' .
44021035	Anai måtto si Pablo gi gua'ot , matiteng gui' hulo' ni sendålu sa' put i manempiråråo i linahyan .
44021036	Un gurupon tåotåo dumalalalaki gui' mane'essalåo , " Puno' gui' ! Puno' gui' ! "
44021037	Anai esta ha' para u mana'hålom gi kastiyu' ilek-ña ni ma'gas , " Siña hu sangåni håo una kosa ? " Ilek-ña i ma'gas , " Entonses un tungo' ha' fino' ' Greek ' !
44021038	Na ti hågu ayo i taotåo Ihipto ni tumutuhon i plaitu guini gi halacha yan un konne' kuåtro mit na mampekno' guatu gi disietto ? "
44021039	Manoppe si Pablo , " Guåhu Hudihos yu' , siudadånon ' Tarsus ' yu' giya Cilicia -- un takhelo' na siudå ; hu gagågåo håo put fabot , sedi yu' para bai hu kuentusi este siha na tåotåo . "
44021040	Anai nina'i petmisu tumohge hulo' si Pablo gi gua'ot ya ha håtsa kannai-ña para u fanmamatkilu i taotåo . Anai sumilensio ha tutuhon kumuentos gi fino' Hebrehu .
44022001	" Mañe'lu-hu yan mañaina-hu , ékongok håfa para bai hu sangåni hamyo pot i para bai hu difende yu' . "
44022002	Anai ma hungok gui' kumuekuentos gi fino' Hibrehu , mås mansilensio siha . Ha kontenuha :
44022003	Guåhu Hudihos yu' , mafañågu yu' giya ' Tarsus ' ni gaigi giya ' Cilicia ' låo mapoksai yu' guini na siudå . Umeskuela yu' gi papa' ' Gamaliel ' ya ma'iduka yu' gi estrikto na makumplen i lai i mañaina-ta . Parehu yan hamyo ti kubåtde yu' hu dumifende si Yu'os .
44022004	Fuera di este , hu petsigi este i nuebu na lina'la' asta i finatai . Hu aresta yan hu na'fanmapresu lalåhi yan famalåo'an .
44022005	" Put este na punto siña månestigu i Mås Magas Påle' yan todu i konsilion i manåmko' , sa' ginen siha nai hu risibi i katta siha para i mañe'lu-ta ManHodihos giya ' Damascus ' . Humånåo yu' yan i entension-hu para bai hu konne' tåtte Hirusalen ayo siha i hu aresta para u fanmakastiga .
44022006	Mientras humahånåo yu' , ya esta hihihot ' Damascus ' guennåo gi oran talo'åni , un ma'lak na kåndet ginen i langet manina gi todu i uriyå-hu .
44022007	Poddong yu' gi edda' ya hu hungok un bos ilelek-ña nu guåhu , ' ' Saul ' , ' Saul ' , sa' håfa na un petsisigi Yu' ? '
44022008	Manoppe yu' , ' Håyi håo , señot ? ' Ilek-ña nu guåhu , ' Guåhu si Jesus tåotåo Nasaret ni un petsisigi . '
44022009	Ma li'e' ha' ni mangga'chong-hu i kandet låo ti ma hungok i bos ni kumuentutusi ya .
44022010	Hu faisen Gui' , ' Håfa debi di bai hu cho'gue , siñot ? ' , ya manoppe i Saina , ilek-ña , ' Kahulo ' ya un hånåo hålom giya ' Damascus ' . Guennåo nai siempre masangåni håo put todu i esta madestina para un cho'gue . '
44022011	Låo put i ti siña yu' manli'e' sa' put i mina'lak i kandet , ma pipet yu' ni mangga'chong-hu hålom giya ' Damascus ' .
44022012	" Un tåotåo ni na'ån-ña si ' Ananias ' , dibotu gui' ha kukumple i lai yan måolek masangångan-ña ni todu i ManHodihos ni mañasåga guennåo ,
44022013	måtto ya tumohge gi fi'on-hu . Ilek-ña , ' ' Saul ' che'lu-hu , un fanli'e' ta'lo . ' Guennåo mismo na mumento sumiña yu' manli'e' ta'lo ya hu atan gui' .
44022014	Pues ilek-ña nu guåhu , ' Åpmam na tiempo esta i Yi'os i mañaina-ta inayek håo para un tungo' i minalago'-ña , para un li'e' Gui' ni Tunas , ya para un hungok i bos-ña ;
44022015	hågu para un testigu gi me'nan todu i taotåo put ayo i lini'e'-mu yan i hiningok-mu .
44022016	Pues sa' håfa na para un fannangga ? Na'matakpångi håo ensegidas ya un fa'gåsi i isåo-mu siha mientras un å'agang i na'ån-ña . '
44022017	" Un biåhi despues di hu bira yu' tåtte Hirusalen eståba yu' na manånayuyot gi Templo , umatalak yu'
44022018	ya hu li'e' si Jesus ha kuentutusi yu' . Ilek-ña , ' Debi di un chaddek ya un dingu Hirusalen ensegidas sa' ti u ma aksepta i testemoniu ginen hagu put Guåhu . '
44022019	Manoppe yu' : ' Asaina , sa' put i ma tungo' na hu presu ayo siha i manmanhongge giya Hågu yan hu såolak siha gi todu i sinagoga siha .
44022020	Anai machuchuda' i haga' i testegu-mu as Esteban , tumotohge yu' guihi ya hu aprueba i bidan-ñiha , ya ombres guåhu pumulå'i siha ni magagon ayo siha i pumuno' gui' ! '
44022021	Despues ilek-ña nu guåhu : ' Sigi gi hinanåo-mu . Hu entensiona para bai hu na'hånåo hao para i MamPagånu gi un chågo' ginen este na lugåt . ' "
44022022	Asta este na mumento mane'ékongok i linahyan tåotåo ni sinangån-ña si Pablo , låo despues ma tutuhon manessalao , " Puno' gui' ! Funas gi tano' este na klasen tåotåo ! Ti ha miresi na u lå'la' ! "
44022023	Mane'essalåo yan ma yalibao i magagon-ñiha yan ma dådaggao i edda' hulo' gi airi .
44022024	Anai ha li'e' este i kumandånte manågo' na u ma konne' si Pablo hålom gi kastiyu' . Manotden i kumandånte na u masåolak ya u ma abirigua håfa bidå-ña si Pablo na ha na'fansen atborotåo i linahyan .
44022025	Gigon ha' ma godde i kannai-ña ilek-ña si Pablo ni senturion ni tumotohge gi un bånda , " Kåo ligåt para u masåolak un siudadånon Rumånu sin u makotte ? "
44022026	Gigon ha' ha hungok este i senturion malågu guåtu gi komandånte ya ha dimånda , " Kåo un rialisa håfa un chocho'gue ? Siudadånon Roma este na tåotåo ! "
44022027	Malågu hålom i kumandånte ya ha faisen si Pablo , " Kåo magåhet ? Kåo siudadånon Roma håo ? " Manoppe si Pablo , " Hunggan , siudadånon Roma yu' . "
44022028	Manoppe i kumandånte , " Bula gasto-ku para bai hu hålom siudadånon Roma . " Ilek-ña si Pablo , " Låo guåhu siudadånu yu' desde i mafañagu-hu ! "
44022029	Gi este na fino'-ña manseha tåtte ayo siha i para u inabirigua gui' . Muma'å'ñåo i kumandånte sa' ha ripåra na anai ha kadena si Pablo ha kadena un siudadånon Roma .
44022030	Gi sigente diha i kumandånte ha sotta si Pablo ginen i presu , put i para u embestiga i kehan i ManHodihos kontra guiya . Ha ågang para u fanhunta yan i manmå'gas mamåle' yan enteru i ' Sanhedrin ' ; despues ha konne' påpa' si Pablo ya ha na'tohge gui' gi me'nan-ñiha .
44023001	Ha atan fitme si Pablo i ' Sanhedrin ' . Despues ilek-ña , " Hafañe'los , asta på'go na mumento lumå'la' yu' yan klåru na konsensia gi me'nan Yu'os . "
44023002	Guini nai si ' Ananias ' i Mås Magas Påle' ha otden i tentago'-ña para u patmåda pachot-ña si Pablo .
44023003	Pues ilek-ña si Pablo : " Hågu siempre pinatmåda as Yu'os , hågu ni å'paka' sanhiyong-mu ! Hågu ni matåtachong guennåo manhuhusga tåotåo sigun gi lai , hågu mismo yumuyulang i lai anai manågo' håo para bai hu mapatmåda ! "
44023004	Guini nai manoppe i ayudånte , " Un hulat umensutta i Mås Må'gas na Påle' Yu'os ? "
44023005	Manoppe si Pablo , " Hafañe'los ti hu tungo' kåo Mås Magas Påle' gui' . Hunggan , magåhet na ilek-ña i Eskretura , ' Cha'-mu chumatfenunu'i i prinsepen i taotåo siha ! ' "
44023006	Ha tungo' ha' si Pablo na guaha giya siha ' Sadducee' yan guåha MamFarisehu . Put ennåo na kumuentos gi me'nan i ' Sanhedrin ' , " Hafañe'los , guåhu Farisehu yu' ya mafañågu yu' Farisehu . Gaigi yu' på'go na makokotte sa' put i manangokko yu' ni risureksion i manmåtai . "
44023007	Gi este na fino'-ña gumuaha inaguaguat entre i MamFarisehu yan i ' Sadducee' ya dinibidi i mandadaña' guennåo .
44023008	( I ' Sadducee' ti ma hongge na guaha risureksion yan ti ma hongge na guaha manånghet yan espiritu , låo i MamFarisehu ma hongge todu este i tres . )
44023009	Entonses mumås a'gang i yinaoyao . Put uttemo , guaha eskribas siha ginen i pattidan i MamFarisehu manohge hulo' ya ma diklåra kuånto i siña : " Tåya' sinedda'-måmi linachi guini na tåotåo . Yanggen kuinentusi gui' ni un espiritu o sino un ånghet . . . "
44023010	Guini nai mås addet i yinaoyao ya ma'å'ñåo i kumandånte na u madeskuattisa si Pablo . Put ennåo na ha otden i sendalu-ña para u fanhånåo påpa' para u ma reskåta si Pablo ginen i entalo'-ñiha ya u ma konne' tåtte para i kastiyu' .
44023011	Ayo na puengi måtto i Saina gi fi'on Pablo ya ilek-ña , " Na'matatnga håo ! Taimanu ha' na tumestigu håo put Guåhu guini giya Hirusalen pues taiguennåo ha' debi di un cho'gue giya Roma . "
44023012	Anai manana , unos kuåntos ManHodihos manmama'tinas plånu ya manmanhula na ti para u fañocho yan ti para u fanggimen asta ki mapuno' si Pablo .
44023013	( Mås ki kuårenta manchagigu manmanhula . )
44023014	Despues manhånåo para i manmågas mamåle' yan i manåmko' ya ilek-ñiha , " Manmanhula ham na ti para in fañocho asta ki in pino' si Pablo .
44023015	Pues hamyo yan i ' Sanhedrin ' debi di en sangåni i kumandånte na u na'makonne' si Pablo påpa' para hamyo kado' para en eksamina gui' mås kabåles . Manlisto ham para in pino' gui' åntes di u fåtto guatu . "
44023016	I lahen i che'lu-ña palåo'an si Pablo ha hungok put i planu , ya humånåo guatu gi kastiyu' . Masedi ha' gui' na u hålom ya ha sangåni si Pablo put i planu .
44023017	Entonses , ha agang si Pablo unu na Senturion , ya ilek-ña nu guiya , " Konne' este i heben na tåotåo para i kumandånte ; sa' guåha para u sangåni i ma'gas . "
44023018	I senturion ha konne' gui' ya ha giha gui' guatu para i kumandånte , yan este na esplikasion , " I prisuneru as Pablo ha ågang yu' ya ha faisen yu' para bai hu konne' mågi este na påtgon sa' guaha para un sinangåni . "
44023019	I kumandånte ha pipet i patgon para i rengkon para u faisen na maisa , " Håfa na nutisia un chuchule' ? "
44023020	Manoppe i patgon , " I ManHodihos manakomfotma para un ma faisen agupa' para un na'makonne' si Pablo påpa' para i ' Sanhedrin ' , kado' para u ma eksamina mås kabåles .
44023021	Låo cha'-mu mafa'bababa nu siha . Mås ki kuårenta giya siha para u fanmannangga ; esta manmanhula siha na ti para u fañocho yan ti para u fanggimen asta ki ma puno' gui' . Esta siha todu manlisto på'go , hokkok ha' mananangga para un konsente . "
44023022	I kumandånte ha na'hånåo i patgon yan este na otden-ña , " Cha'-mu e'esangani ni håyi na un nå'i yu' ni este na emfotmasion . "
44023023	Despues ha agang i kumandånte dos na senturion ya ilek-ña nu siha , " Na'listo hamyo para en hanåo para ' Caesarea ' gi alas nuebi på'go na puengi , yan dos sientos na sendålu ni manmamomokkat yan sitenta ni manma'u'udai gi kabåyo , yan dos sientos ni manmañuñule' lånsa .
44023024	Fangonne' lokkue' unos kuåntos kabåyo para si Pablo gi hinanåo-ña kosa ki siña un entrega gui' gi as Felis i maga'låhi . "
44023025	Despues ha tuge' i kumandånte un kåtta put este na asunto para i maga'låhi :
44023026	" Filisitasion ha ekstetende si ' Claudius Lysias' para i hunuråpble na maga'låhi as Siñot Felis .
44023027	Estegue' un tåotåo ni ma konne' ni ManHodihos ya esta para u ma puno' ha' . Anai hu tungo' na siudadånon Roma gui' , umentalo' yu' yan i sendalu-hu ya hu reskåta gui' . Despues hu na'makonne' gui' guåtu gi me'nan i ' Sanhedrin ' ,
44023028	ya hu diseseha na u ma ditetmina håfa kehan'-ñiha kontra guiya .
44023029	Put los uttemo hu deskubri na ma akukusa gui' put asunton i lai-ñiha ya ti ha kumeti ni håfa na debi di u mapuno' pat sino u mapresu .
44023030	Anai masangåni yu' despues na guaha plånu para u mapuno' gui' , hu disidi numa'hånåo gui' ensegidas para hågu . Esta lokkue' hu emfotma ayo siha i umakukusa gui' para hågu un ma espiha . "
44023031	Sigun gi otden ni manmanå'i siha , i sendålu ni manmamomokkat ma konne' si Pablo ya ma esgaihon gui' guihi na puengi asta ' Antipatris ' .
44023032	Gi sigente diha ma bira siha tåtte i sendålu ni manmamomokkat para i kastiyu' , ya ma sotta i sendålu ni manma'u'udai gi kabåyu' para siha u ma kontenuha yan si Pablo .
44023033	Anai manmåtto i sendålu giya ' Caesarea ' , ma nå'i i maga'låhi ni katta ya ma konne' si Pablo guåtu gi me'nå-ña .
44023034	Anai monhåyan i maga'låhi ha taitai i katta , ha faisen si Pablo ginen manu gui' na prubinsia , ya ha sodda' na ginen ' Cilicia ' gui' .
44023035	Ilek-ña , " Bai hu ékongok i kaoså-mu gigon manmåtto i umakukusa håo . " Entonses manotden na u maguåtdia si Pablo gi palasyon Hirodes .
44024001	Singko dihas maloffan , måtto påpa' giya ' Caesarea ' si ' Ananias ' , i Mås Magas Påle' , mañisiha yan unos kuåntos na manåmko' yan un abugåo ni na'ån-ña si ' Tertullus ' . Ma prisenta i kaosan-ñiha gi maga'låhi kontra si Pablo .
44024002	Ma'ågang si Pablo , ya anai måtto ha tutuhon si ' Tertullus ' fuma'aila' gi as Felis : " Siñot , put hågu na ta gogosa på'go un dångkolon pås . Meggai na adilånto manmåtto guini na nasion ginen i inadahi-mu .
44024003	Put ennåo na debi di in na'annok i agradisimenton-måmi nu hågu .
44024004	Låo på'go , potno bai hu gåsta mås tiempo-mu , hu gågagåo håo ni minagof-mu un råtu para un ékongok este na kåosa .
44024005	In sedda' na este na tåotåo buska plaitu , manututuhon yinaoyåo gi entre i ManHodihos gi todu i tano' . Guiya ma'estron ayo i manmanhongge gi taotåo Nasaret .
44024006	Kon todu i Templo malago'-ña para u cho'gue sakrelehio . Hami umaresta gui' ya para in hisga gui' sigun gi lai-måmi ,
44024007	låo i ma'gas as ' Lysias ' ha chomma' ham kon fuetsa , ya ha otden ayo siha i umakukusa gui' para u fanmåtto gi me'nå-mu ;
44024008	Cha'-mu ma'å'añao kumuestiona gui' put este siha ya siempre un komprende sa' håfa na in akukusa gui' . "
44024009	I ManHodihos ma hongge este siha na akusasion ya ilek-ñiñiha na manmagåhet .
44024010	Despues i maga'låhi ha señas si Pablo , ya estegue' ineppe-ña , " Guåhu tumungo' na esta meggai na såkkan di un atmenistra i hostisia guini na nasion . Put ennåo na guaha komfehanså-ku para bai hu difende yu' gi me'nå-mu ,
44024011	sa' gaigi håo gi eståo ni para un komprende . Tåya' trabiha dosse dihas desde ki anai humånåo yu' para Hirusalen para bai hu fanadora guihi .
44024012	Tåya' gi ayo siha i umakukusa yan lumi'e' yu' umatgomemento yan otro tåotåo , pat sino para bai hu na'fanlalålo' i linahyan gi Templo , o sino gi sinagoga , pat gi otro bånda gi halom i siudå .
44024013	Ti siña maprueba i kåosa ni masosokne yu' .
44024014	Hunggan , hu atmiti giya hamyo na hu adodora i Yi'os i mañaina-ta sigun gi nuebu na lina'la' -- ni ilek-ñiñiha na fåtso este na rilihon . Gi et mismo tiempo , hu hongge todu i manmatuge' gi lai yan gi mamprofeta ,
44024015	ya parehu ha' ninanggaga-ku yan este siha na lalåhi na guaha risureksion para i manmåolek yan i manailayi .
44024016	Put este na rason na todu i tiempo hu chocho'gue kuånto i siña para bai hu na'klåru konsensiå-ku gi me'nan Yu'os yan gi me'nan tåotåo .
44024017	" Despues di taigue yu' unos kuåntos åños , måtto yu' mañuñule' ayudu para i achataotåo-hu yan para bai hu ufresi i limosnå-ku .
44024018	Ennagui' bidåda-hu anai masodda' yu' gi Templo hu chocho'gue i sirimonias purifikasion ya ti meggai tåotåo gi uriyå-hu yan tåya' atborotu .
44024019	Unos kuåntos ManHodihos ginen i prubinsian ' Asia ' sumodda' yu' . Este siha na lalåhi debi di u fanggaigi guini gi me'nå-mu para u ma prisenta i akusasion kontra guåhu .
44024020	Po'lo ya este na tåotåo i manggaigi guini u ma diklåra håfa na isao ma sodda giya guåhu anai tumohge yu' gi me'nan i ' Sanhedrin ' ,
44024021	solu ayo i hu sångan anai tumohge yu' gi me'nan-ñiha ya ilek-hu : ' Makokotte yu' på'go gi me'nan-miyu sa' put i risureksion i manmåtai . ' "
44024022	Ha sen tungo' si Felis put i nuebu na lina'la' , ya anai ha hungok este na palåbras ha huchom i kotte ya ilek-ña , " Bai hu disidi este na kåosa yanggen måtto si ' Lysias ' , i kumandånte . "
44024023	Ha otden i senturion na u mapongle si Pablo låo para u masedi gui' didide' libetta , yan ti para u fanmachomma' i manatungo'-ña numå'i gui' ni nisisidåt-ña .
44024024	Despues di unos kuåntos dihas , måtto si Felis yan i asaguå-ña as ' Drusilla ' , Hudihos gui' , ya ha na'ma'ågang si Pablo ya ha ékongok gui' mentras kumuentos put i hinengge gi Kristo Jesus .
44024025	Nina'ma'å'ñåo si Felis anai ha såsangan si Pablo put i tinas na lina'la' , yan put i masuhetan i minalago' i sensen , yan put i mamamaila' na huisio . Ti åpmam ilek-ña si Felis , " Båsta , sa' nahong esta para på'go ! Hånåo . Siempre hu na'ma'å'agang håo ta'lo yanggen guaha tiempo-ku . "
44024026	Gi et mismo tiempo sesso ha na'ma'ågang si Pablo para u kombetsasion i dos , sa' ha diseseha na u inapasi as Pablo kosa ki u sinetta .
44024027	Despues di maloffan dos åños tinahgue si Felis as ' Porcius Festus' . Ya put i malago' si ' Porcius ' para u na'fanmagof i ManHodihos ha po'lo ha' si Pablo gi presu .
44025001	Tres dihas despues di måtto si ' Festus ' gi prubinsia , humånåo hulo' ginen ' Caesarea ' asta Hirusalen .
44025002	Guennåo nai i manakhelo' na mamåle' i ManHodihos yan i manmå'gas ma prisenta giya guiya i kaosa kontra si Pablo ,
44025003	ya ma gågåo gui' na u nå'i siha ni fabot enlugåt di si Pablo , ya ma sohyo' si ' Festus ' na u na'hånåo si Pablo para Hirusalen . I planon-ñiha era para u ma futot ya u ma puno' gui' gi hinanao-ña .
44025004	Låo manoppe si ' Festus ' na ma diteteni si Pablo giya ' Caesarea ' ya ti åpmam gui' måtto guåtu guennåo .
44025005	Ilek-ña si ' Festus ' , " Siña manhami yan i manmågas-miyu påpa' , ya yanggen guiya este na tåotåo umisao , pues siña gui' ma'akusa guennåo . "
44025006	Despues di ha gåsta ocho pat dies dihas na tiempo-ña giya Hirusalen , humånåo si ' Festus ' påpa' para ' Caesarea ' . Gi sigente diha matå'chong gi siyan hues ya manotden na u ma konne' hålom si Pablo .
44025007	Anai umannok si Pablo , maridondeha gui' ni ManHodihos ni manmåtto påpa' ginen Hirusalen ya meggai umakusa gui' na manseriosu ni ti siña maprueba .
44025008	Ha difende gui' si Pablo ya ilek-ña , " Tåya' isåo-hu kontra i lai i ManHodihos , pat sino kontra i Templo o sino kontra i emperadot . "
44025009	Låo put i malago' si ' Festus ' na u na'fanmagof i ManHodihos ha faisen si Pablo , " Kåo malago' håo humånåo hulo' para Hirusalen para un makotte guennåo gi me'nå-hu put este siha na akusasion ? "
44025010	Manoppe si Pablo , " Tumotohge yu' gi kotten i emperadot ; ya guini nai debi di bai hu makotte . Un gof tungo' ha' na ti hu isagui i ManHodihos .
44025011	Yanggen umisao yu' , pat yanggen hu cho'gue håfa na tailayi na debi di bai hu mapuno' , ti manggågagåo yu' na bai hu madespensa . Låo yanggen ti manmagåhet i akusasion este siha na tåotåo kontra guåhu , entonses tåya' gái direcho para bai hu ma' entrega guatu giya siha . Hu apepela yu' på'go gi emperadot ! "
44025012	Este nai kumomferensia si ' Festus ' yan i konsilio ya put los uttemo ha diklåra : " Esta un apela håo gi emperadot , pues para i emperadot , un hånåo . "
44025013	Despues di unos kuåntos dihas måtto si Rai ' Agrippa ' yan si ' Bernice' giya ' Caesarea ' ya manå'i bisitan filisitasion si ' Festus ' .
44025014	Ya put i para u fañåga guennåo unos kuåntos dihas , ha riferi si ' Festus ' i kaosan Pablo gi rai . Ilek-ña , " Gaigi guini un prisuneru , desde i tiempon Felis .
44025015	Anai eståba yu' giya Hirusalen ma prisenta giya guåhu ni manåmko' i ManHodihos i kaosan-ñiha kontra este na tåotåo ya ma dimånda na u ma kondena gui' .
44025016	Manoppe yu' na ti kostumbren i ManRumånu para u ma'entrega un tåotåo åntes di u fåna' i umakukusa gui' ya u guaha tiempo-ña para u difenden maisa gui' kontra i isao ni ma'akukusa gui' .
44025017	Anai manmåtto mågi guini manhahami , ti hu diteni este na asunto . Gi sigente diha matå'chong yu' gi kotte ya hu otden na u ma konne' hålom este na tåotåo .
44025018	Ma ridonhea ni umakukusa gui' låo ti ma achåka ni ayo na isao ni pine'lo-ku na ha kumeti .
44025019	Enlugåt guaha ti inakomprende put i rilihon-ñiha yan put un tåotåo ni na'ån-ña si Jesus ni esta måtai låo ilelek-ña si Pablo na låla'la' ha' .
44025020	Ya put i ti hu tungo' håfa para bai hu cho'gue hu faisen i prisuneru kåo malago' gui' humånåo para Hirusalen ya ennåo nai u makotte put este siha na akusasion .
44025021	Manggågåo si Pablo na u mapo'lo ha' guini asta ki guaha embestegasion ginen i emperadot put i kaoså-ña , pues put ennåo na manotden yu' na u maditeni guini asta ki siña hu na'hånåo gui' para i emperadot . "
44025022	Ilek-ña si ' Agrippa ' as ' Festus ' , " Malago' yu' lokkue' humungok este na tåotåo . " Manoppe si ' Festus ' , " Agupa' siempre un hungok gui' . "
44025023	Entonses gi sigente diha måtto si ' Agrippa ' yan si ' Bernice' minagågagu ma'lak ya humålom gi kuåtton bisita mañisiha yan ufisiåt militåt yan manakhelo' na lalahen i siudå . Manotden si ' Festus ' na u makonne' hålom si Pablo .
44025024	Ha tutuhon kumuentos i maga'låhi , " Rai ' Agrippa ' yan todos hamyo ni manggaigi guini ni manhihita , atan este na tåotåo ! Enteru i kumunidåt i ManHodihos , guini yan giya Hirusalen , manmåtto giya guåhu put guiya , madimånda yu' , manessalao ilek-ñiñiha na ti debi di u sigi ha' lå'la' este na tåotåo .
44025025	Låo ti hu sodda' na kriminåt bidå-ña na debi di u måtai , pues anai ha apela gui' gi Emperadot , hu ditetmina na bai hu na'hånåo gui' .
44025026	Låo guåha prublimå-hu , sa' tåya eksakto siña hu tuge' påpa' put guiya para bai hu nå'i i emperadot . Put ennåo na hu prisenta gui' gi me'nan-miyu todu , prensepåtmente gi me'nå-mu , Rai ' Agrippa ' , kosa ki ginen este na embestegasion guaha siña hu tuge' påpa' put guiya .
44025027	Gi siniente-ku , kalang tai bali para bai hu na'hånåo i prisuneru sin u guåha akusasion kontra guiya . "
44026001	Guini nai si ' Agrippa ' ha kuentusi si Pablo , " Hu nå'i håo petmisu para un difende håo . " Entonses ha estira kannai-ña si Pablo ya ha tutuhon dumifende gui' , ilek-ña :
44026002	" Siñot Rai ' Agrippa ' , meggai kumihåhayi yu' ni ManHodihos . Hu konsededera na suette yu' på'go na ha'åni sa' para bai hu difende yu' gi me'nå-mu ,
44026003	espesiåtmente sa' put i tomtom håo gi todu i difirentes na kostumbre yan gi plaiton i ManHodihos . Hu gågagåo håo ni pinasensiå-mu na un ékongok yu' .
44026004	" Todu i ManHudihos tumungo' i lina'lå'-hu desde ki anai påpatgon yu' , yan i lina'lå'-hu gi entalo' i manachataotåo-hu desdi i tutuhon yan despues giya Hirusalen .
44026005	Åpmam na tiempo di todu tumungo' yu' ya siña månestigu , yanggen manmalago' siha , put i lina'lå'-hu komu Farisehu , i mas estrikto na inetnon gi rilihon-ta .
44026006	Låo på'go makokotte yu' put i inangokko ni hu po'lo gi prumesan Yu'os ni mañaina-ta .
44026007	I dosse na råmas i taotåo-ta ni mandebotu ma adodora si Yu'os ha'åni yan puengi ya ma angongokko na u ma li'e' makumple ennåo na prumesa . Put este na inangokko , Siñot , na tumotohge yu' guini ma'akukusa ni ManHodihos .
44026008	Malago' yu' mamaisen , prensepåtmente hågu , ni Hudihos , sa' håfa na en na'makkat para en hengge na si Yu'os Ha na'fanlåla'la' ta'lo i manmåtai na tåotåo .
44026009	" Gi un tiempo , hinasso-ku na ubligasion-hu para bai hu kontra kuånto i siña i na'an Jesus tåotåo Nasaret .
44026010	Ya ennåo propiu hu cho'gue giya Hirusalen . Anai hu risibi i aoturidåt ginen i manmå'gas mamåle' , hu na'fanmapresu meggai na mañåntos na tåotåo Yu'os . Anai para u fanmapuno' siha hu na'annok gi botu-hu na hu kokontra siha .
44026011	Meggai na biåhi desde un sinagoga asta otro , hu afuetsa siha tumågo' para u marinunsia i hinenggen-ñiha . Magåhet na gof atdet i lalalo'-hu nu siha asta hu tattitiyi siha guatu gi manestrangheru na siudå siha .
44026012	" Gi un ukasion guihi na tiempo , eståba na guaguaguatu yu' para ' Damascus ' mañuñule' yu' åoturidåt yan tinago' i manmå'gas mamåle' .
44026013	Guihi na hinanåo-hu , Siñot , manli'e' yu' un kåndet ni ma'lakña ki i atdao ni mañiñila' gi langet an talo'åni . Ha ridondeha yu' yan i mangga'chong-hu ni manbiåbiåhi .
44026014	Todos ham mamoddong gi edda' ya hu hungok un bos ilelek-ña nu guåhu gi fino' Hibrehu , ' ' Saul ' , ' Saul ' , sa' håfa na un petsisigi Yu' ? Mapput para un kontra i minalago'-hu . '
44026015	Guihi nai ilek-hu , ' Håyi håo , siñot ? ' ya manoppe i Saina : ' Guåhu ayo na Jesus i un petsisigi .
44026016	Kahulo' på'go ya un tohge gi addeng-mu . Umannok Yu' giya hågu para bai Hu disikna håo para tentago'-hu yan para un testigu put ayo siha i esta un li'e' put Guåhu yan ayo siha i tetehnan ni para un li'e' .
44026017	Esta Hu na'såfu håo ginen este siha na tåotåo yan ginen i nasion siha ,
44026018	put i para un baba i matan ayo siha na tåotåo i Hu na'hånåo håo guatu , para un bira siha ginen i hinemhom guatu gi kandet yan ginen i fuetsan Satanås para guatu gi as Yu'os ; kosa ki ginen i hinenggen-ñiha nu Guåhu u fåtto giya siha i inasi'en i isao-ñiha yan u fañåonåo gi irensian i taotåo Yu'os . '
44026019	" Rai ' Agrippa ' , ti siña ti hu osge ayo i linangitan na lini'e'-hu .
44026020	Hu setmuni finene'na i taotåo ' Damascus ' , despues i taotåo Hirusalen yan todu i lugåt siha giya Hudeha ; yan kon todu i MamPagånu para u fanmañotsot ya u ma bira siha tåtte as Yu'os . Hu faisen siha para u ma cho'gue håfa gaigi gi esta matulaika na kurason-ñiha .
44026021	Put este na ma go'te yu' gi Templo ni ManHodihos ya ma ke'puno' yu' .
44026022	Låo Ha ayuyuda yu' si Yu'os asta på'go mismo na ha'åni , yu' put ennåo na tumotohge yu' guini på'go para bai hu testigu parehu ha' para i manakhelo' yan i manakpapa' . Håfa sinangån-hu tåya' difirensia yan ayo i sinangan i mamprofeta yan si Moises :
44026023	es de sit , na i Misihas debi di u famadesi , ya put i Guiya finene'na lumå'la' ta'lo ginen i finatai , Guiya para u pruklåma i kandet para i taotåo-ta yan para i MamPagånu . "
44026024	Mientras sigi di ha difenden maisa gui' si Pablo , umessalao si ' Festus ' , " Pablo , atmariåo håo ! I minalate'-mu numa'båbaba ilu-mu ! "
44026025	Manoppe si Pablo , " Åhe' , Siñot , ti atmariåo yu' . Sen magåhet i mensåhi ni hu pruklålama .
44026026	Ha sen tungo' i rai este siha na asunto . Siña yu' kumuentos libri gi me'nå-ña . Ya siguru yu' na ti u maleffa ni un punto -- sa' ti manmasusedi este siha gi un rengkon gi halom homhom !
44026027	Siñot Rai ' Agrippa ' , kåo un hongge i mamprofeta siha ? Siguru yu' na hunggan . "
44026028	Guini nai manoppe si ' Agrippa ' , " Didide' ha' ta'lo , Pablo , ya siempre un na'kilesyånu yu' ! "
44026029	Manoppe si Pablo , " Maseha didide' ha' pat sino memeggai ha' , hu gagågåo si Yu'os na ti hågu ha' låo todu i ume'ékongok yu' på'go u famparehu yan guåhu -- låo sin este siha na kadena ! "
44026030	Despues tumohge i rai , yan i maga'låhi yan si ' Bernice' yan todu i mangga'chochong-ña .
44026031	Åntes di u fanhuyong , manguentos ya ma atmiti na , " Tåya' bidå-ña este na tåotåo para u miresi mapuno' o sino para u mapresu . "
44026032	Ha sangåni lokkue' si ' Agrippa ' si ' Festus ' , " Siña ha' måsotta gui' libri yanggen mohon ti ha apela gui' gi emperadot ! "
44027001	Anai esta madisidi na para in fanlåyak para Italia , ma entrega si Pablo yan unos kuåntos prisuneru gi senturion ni na'ån-ña si ' Julius ' ginen i ' Cohort ' i gurupon sendålus ni mafa'nana'an Augusta .
44027002	Manma'udai ham gi batko ginen ' Adramyttium ' ni para u hånåo para i puetto siha gi prubinsian ' Asia ' . Manhahami yan un tåotåo ' Macedonia ' , si ' Aristarchus ' na'ån-ña ginen ' Thessalonica ' .
44027003	Gi sigente diha manmåtto ham giya ' Sidon ' , ya si ' Julius ' gof kariñosu ha sedi si Pablo para u bisita unos kuåntos amigu-ña ya i manatungo'-ña umasiste gui' .
44027004	Despues manhuyong ham ginen ' Sidon ' , manlayak ham gi kanton ' Cyprus ' sa put i gof metgot i manglo' .
44027005	In krusa i mattingan gi kanton ' Cilicia ' yan ' Pamphylia ' , ya manmåtto ham giya ' Myra ' yan ' Lycia ' .
44027006	Guihi nai i senturion ha sodda' na para u hånåo i batkon i taotåo ' Alexandria ' para Italia , ya ha otden ham na in fanma'udai .
44027007	Unos kuåntos dihas ham gi hilo' båtko ya didide' ha' hinanåo-måmi , ya despues di meggai na minapput manmåtto ham giya ' Cnidus ' . Put i ti ha sedi ham i manglo' na in fansigi gi dipotsi na hinanao-måmi , manhånåo ham påpa' gi santatten ' Crete' na isla sa' taigue i manglo' guennåo na bånda ya in ipos ' Salmone' .
44027008	Tuma'lo gof mapput hinanåo-måmi ya manmåtto ham gi un lugåt ni mafa'nana'an Såfu' na Sågua' , ni gaigi gi fi'on ' Lasea ' na songsong .
44027009	Anåkko' na tiempo sagan-måmi guennåo asta ki pumiligru i tasi para bai in kontenua mo'na i hinanåo-mami , ya esta måkpo' i Ha'anen Inafa'måolek . Guini nai maninakonseha siha as Pablo :
44027010	" Siñores , hu lili'e' este na hinanao na siempre guaha desgråsia yan dångkolo na malingu , ya ti i batko yan i katga ha' , låo kon todu i ha'ani-ta lokkue' . "
44027011	Låo i senturion mås ha ékongok i kapitan yan i dueñon i batko ki si Pablo .
44027012	Ya put ti måolek este na puetto nai para u magåsta i tiempon manengheng , meggai giya siha manmalago' para u fanhånåo huyong gi tasi para guatu giya ' Phoenix ' ya ennåo nai u fañåga para i tiempon manengheng . Gaigi giya ' Crete' este iya ' Phoenix ' na puetto ya atbetto gi luchan-lagu yan kattan-lagu na direksion .
44027013	Anai ha tutuhon mangguaife didide' i manglo ginen lilichan , hinasson-ñiha na guiya ennåo na månglo' i mananangga , entonses ma håtsa i angkla ya ma tutuhon i hinanao-ñiha gi uriyan i kanton ' Crete' .
44027014	Ti åpmam måtto i pakyo , ayo na klåsi i ma'å'agang " kattan-haya . "
44027015	Dinanche i batko , ya put i ti siña in na'fenana' i chalan i manglo ni batko , pues in setta ha' ya i manglo' la'mon ni batko .
44027016	Anai in ipos i sanlichan na bandan un dikike' na isla ni ma'fa'nana'an ' Cauda ' ha choffe didide' i manglo' . Guini nai sumiña in ge'te i boten i batko despues di i meggai minappot .
44027017	Ma håtsa hulo' i boti gi batko ya ma usa i tali para u ma godde i batko mismo . Ya put i mina'å'ñåo-ñiha na u fangguinaifi guatu gi mama'ten ' Syrtis ' mana'tunok un dikike' na ångklan trapåt , guiya este na ångkla ma u'usa para u matulaika direksion-ña i batko , ya sigi manhenasa siha .
44027018	Duru di ha yalaka' ham i pakyo ya gi sigente diha ma yute' palu kåtga siha ginen i batko .
44027019	Gi mina'tres dihas kon todu i ramentan i batko ma yute' huyong ni kannai-ñiha mismo .
44027020	Meggai na ha'åni manmaloffan ya ti annok ni i atdao ni i puti'on sa' gof metgot i pakyo . Put los uttemo malingu todu i inangokkon-måmi na para in fanlå'la' .
44027021	Despues di åpmam ti mañocho siha kahulo' si Pablo gi entalo'-ñiha ya ilek-ña , " Siñores , debi mohon di en ékongok i akonsehu-hu ya mungnga madingu iya ' Crete' . Ti en padedesi mohon este na dångkolon desgråsia yan malingu .
44027022	Låo på'go hu fafaisen hamyo na mungnga na u falingu i animon-miyu . Ni unu giya hamyo u dimålas -- i batko ha' .
44027023	Gi painge tumohge gi fi'on-hu i tentago' Yu'os , ya guåhu tentågo' Yu'os yu' lokkue' ya hu sesetbe Gui' .
44027024	Ilek-ña nu guåhu , ' Cha'-mu ma'å'a'ñao , Pablo , sa' esta madetetmina na para un annok gi me'nan i emperadot . Ya kuentan fabot para i mangga'chochong-mu , siha lokkue' para u fanlibri . '
44027025	Pues put ennåo na nå'i ånimu , siñores . Hu angokko si Yu'os na siempre ha cho'gue todu taimanu ha' i masangani-hu ,
44027026	låo siempre ha' oggan ya mayulang i batko-ta gi un isla . "
44027027	Esta katotse puengi i pakyo , ya sigi ha' di manhenasa ham gi Tasen ' Adria ' , ya anai kåsi tatalo'puengi ma sospecha ni marineru na guaha hihot tåno' .
44027028	Ma midi i tinaddong ya ma sodda' na bente bråsa tinadong-ña ; despues di mañigi siha mo'na didide' ma midi ta'lo ya ma sodda' na ennåo ha' i kinse bråsa .
44027029	Put i manma'å'ñåo-måmi na in fanatotpe yan åcho' mana'tunok påpa' kuåtro na ångkla gi santatte gi batko' ya manmanåyuyot ham para u manana .
44027030	I marineru siha ma planuyi para u ma abandona i batko . Ma na'tunok gi tasi i boten dikike' ginen i batko ya kado' para u ma estira i angklan trapåt gi sanme'nan i batko .
44027031	Ha na'tungo si Pablo i senturion yan i sendålu siha put este , " Yanggen ti mañåga este siha na lalåhi gi batko' , pues tåya' chånsan-miyu para en fanlibri . "
44027032	Guini nai ma utot i tali siha ni sendålu yan ha tutuhon kinilili i boti ni kurente .
44027033	Anai manana ha tago' si Pablo i taotåo siha para u fañocho didide' , ilek-ña : " Esta katotse dihas di mansusto hamyo ; manñålang hamyo -- tåya' kinanno'-mimiyu .
44027034	Pues på'go hu gågagåo hamyo para en fañocho didide' , ni para en fannina'i minetgot para en fanlibri . Ni un gaputulon-miyu u måtgan ginen i ilon-miyu . "
44027035	Anai ha sångan este mañule' didide' pån , mannå'i gråsia as Yu'os gi me'nan-ñiha , ha ipe' , ya ha tutuhon chumocho .
44027036	Este numå'i siha nuebu na ånimu , ya siha lokkue' mañocho .
44027037	( Put todos ham ennåo i dos sientos sitenta i sais gi batko . )
44027038	Anai manhåspok , mana'mås ñahlalang i batko sa' ma yute' gi tasi i chinile'-ñiñiha trigu .
44027039	Anai manana , ti ma rikoknisa i tano' ni gaigi gi me'nan-ñiha . Låo ma li'e' guennåo un sågua' ni guaha inai-ña , entonses ma planuyi para yanggen siña u mana'oggan i batko guennåo .
44027040	Manma'utot i angkla siha ya manmayute' gi tasi . Gi et mismo tiempo ma pula' i gedden i timon , ma håtsa i layak sanme'na , ya mañigi guatu para i kanton tåno' ;
44027041	låo anai manguaife i manglo' oggan i batko gi inai anai natata . Chetton gi inai i sanme'na na påtte gi batko ya ti siña kalamten , ya yinilang i santatten i batko ni diron i napu .
44027042	Måtto gi hinasson-ñiha i sendålu na para u fanmapuno' i prisoneru sa' potno u fanñangu ya u fanmålagu ;
44027043	låo i senturion ti ha sedi este na hinasson-ñiha sa' put i malago' gui' na u na'libri si Pablo . Enlugåt di este , ha otden na todu ayo siha i siña mannangu finene'na u fana'yok hålom gi tasi ya u fannangu hålom gi tano' .
44027044	I pumalu para u fanåtatte ya para u fanma'udai gi tapblon yan gi hilo' otro siha na fina'basula ni maneståba gi batko . Taiguini na todos mansuette ya manmåtto gi tano' .
44028001	Anai manmåtto ham gi tano' nai in tingo' na ' Malta ' na'ån-ña este na isla .
44028002	Mana'annok i minaolek-ñiha i natibu nu hami sa' manmanotnge guåfi ya mana'fandañña' ham gi uriya , sa' ha tutuhon uchan ya lumalamanengheng .
44028003	På'go ha' ha nå'ye si Pablo halom i guafi ni un manohu na estiyas håyu' ni rinikohi-ña , manugong huyong ginen i guafi un binenu na kulepbla ya chetton gi kannai-ña .
44028004	Anai ma li'e' na uma'akalaye' i kulepbla gi kannai-ña , ilek-ñiha i natibu unu yan otro , " Hunggan magåhet na pekno' este na tåotåo , sa' ti mamaigo' si Yu'os achokka' despues di umeskåpa ginen i tasi . "
44028005	Låo ha yengyong kannai-ña si Pablo ya poddong i kulepbla hålom gi guafi ya ti nina'lamen ni inakka' i kulepbla .
44028006	Ma nanangga i natibu na u pokpok pat u poddong ya u måtai diripente . Låo despues di la'åpmam di ma nangga , ma li'e' na tåya' ni håfa masusedi nu guiya , ma tulaika hinasson-ñiha ya ma tutuhon ma sångan na yu'os gui' .
44028007	Gi fi'on ennåo na lugåt eståba i tano'-ña si ' Publius ' , må'gas gui' guini na isla . Ha konne' ham para i gimå'-ña ya ha asiste ham måolek put tres dihas .
44028008	Eståba guennåo i tatan ' Publius ' gi katre na malångu , kalentura yan nina'ye ni puten tuyan . Humånåo hålom si Pablo para u li'e' i tatan ' Publius ' ya anai manåyuyot , ha po'lo i kannai-ña gi hilo'-ña ya ha na'homlo' gui' .
44028009	Despues di masusedi este , ma tutuhon manmåtto guatu gi as Pablo i pumalu siha na manmalångu gi isla ya siha lokkue' mana'fanhomlo' .
44028010	Manmanå'i ham dångkolo na onro , ya anai potfin esta para in fanhånåo gi batko manmachuli'i ham ni in nisisita na mantension .
44028011	Despues di tres meses manma'udai ham gi un båtko ni eståba gi isla durånte i tiempon manengheng . Batkon i taotåo ' Alexandria ' giya Ihipto este ya i matkå-ña " Dinga " .
44028012	Manhålom ham ' Syracuse' ya mañåga ham tres dihas guennåo .
44028013	Despues in dalalaki i kanton tåno' hulo' ya manmåtto ham ' Rhegium ' . Gi sigente diha ha tutuhon mangguaife i manglo' sanlichan ya manmåtto ham ' Puteoli ' gi dos dihas .
44028014	Guini nai in sedda' unos kuåntos na mañe'lu , ya manmasoyo ham para in fañåga un simåna . Gi taiguini na manera na potfin manmåtto ham giya Roma .
44028015	Anai ma hungok put hami ni unos kuåntos mañelu' ginen Roma , manmåtto guatu asta i Metkåo giya ' Appius ' yan i Tres na Guma' Lumiheng para in fanmataggam . Anai si Pablo ha li'e' siha ha nå'i gråsia si Yu'os ya måtto giya guiya nuebu na ånimu .
44028016	Anai manhålom ham giya Roma masedi ha' si Pablo para u fanespiha sagå-ña , låo ma'apunta un sendålu para u guinatdia gui' .
44028017	Despues di tres dihas ha kombida si Pablo i ManHodihos na lalåhi gi kumunidå para u fanmambisita nu guiya . Anai manetnon ilek-ña , " Mañe'lu-hu , tåya bidå-hu kontra i taotåo-ta , ni kontra i kustumbren i mañaina-ta ; låo ma'entrega yu' giya Hirusalen guåtu gi ManRomånu komu prisuneru .
44028018	Makotte yu' ni ManRomånu ya manmalago' na bai masotta sa' tåya sinedda'-ñiha giya guåhu na debi di bai hu mapuno' .
44028019	Anai ti mangomfotme i ManHodihos , ma'afuetsas yu' para bai hu apela yu' gi emperadot , låo åhe' ti put i minalago'-hu na hu akusa i taotåo-hu .
44028020	Pues estegue' i rason na mamaisen yu' para bai hu li'e' hamyo ya para ta fanguentos . Makadedena yu' , hokkok ha' put i såsaonåo yu' gi disehon Israhet . "
44028021	Manmanoppe siha : " Tåya' kåtta måfatto ginen Hudeha put hågu , tåya' lokkue' manmåfatto mañe'lu manmañuñule nutisia pat kuentos tåotåo kontra hågu .
44028022	Låo mansen malago' ham na in hingok i gaigi gi hinasso-mu . Hami sumen tungo' na este i nuebu na klasen rilihon machåchanda gi todu i banda . "
44028023	Anai monhåyan este , ma disidi yan si Pablo un ha'åni ya låhyan manmåtto guatu gi sagan Pablo . Desde i egga'an asta i pupuengi ha prisenta i kaoså-ña gi me'nan-ñiha tumestitigu put i Rainon Yu'os gi entalo' i taotåo siha . Ha chagi kuånto i siña para u kombense siha put si Jesus , ha u'usa i lai Moises yan i mamprofeta .
44028024	Hunggan , guaha giya siha mangkenembense ni fino'-ña ; låo i pumalu siha ti manmalago' manmanhongge .
44028025	Sin u guaha inakomprende gi entre siha , ma tutuhon manhånåo . Entonses si Pablo ha umentåyi un sinangan : " Klåru i Espiritu Sånto anai Ha sangåni i tatan-miyu ginen i prufeta as Isaias :
44028026	' Hånåo para este na tåotågue ya un ålok : Siempre en gef ékongok låo ni ngai'an nai en komprende ; siempre en gef atan låo ni ngai'an nai en li'e' .
44028027	Manñateng i hinasson este na tåotågui . Chatta ha' ma'usa i talangan-ñiha para u fanékongok ; ma huchom i matan-ñiha , Potno u fanmanli'e' ni matan-ñiha , potno u fanmanhungok ni talangan-ñiha , potno u fanmangomprende ni hinasson-ñiha Potno u fanmañotsot ; ya siempre hu na'fanhomlo' siha . '
44028028	" På'go nai debi di en rialisa na este i satbasion Yu'os esta manmanå'i i MamPagånu -- ya siempre ma ékongok ! " [
44028029	Despues di ha sangan si Pablo este , i ManHodihos sigi manatgumento entre siha . ]
44028030	Dos åños kabåles sumåga si Pablo guini na guma' ni ha atkikila , ya ha risisibi todu i manmåtto guatu giya guiya .
44028031	Libri gui' yan sin håfa na estotbo sumesetmon gui' put i Rainon Yu'os yan mama'nåna'gue put i Saina as Jesukristo .
45001001	Mimorias ginen as Pablo , un setbenten i Kristo Jesus , ni ma'ågang para apostot yan ma'ayek para u pruklåma i ibanghelion Yu'os
45001002	ni hagas ha prumeti desde i antigu na tiempo ginen i mamprofeta , taimanu ha' i ha rihistra i Sagråda Eskretura --
45001003	i ibangheliu put i Lahi-ña , ni mafañågu sigun i sensen ginen i rasan David
45001004	låo humuyong Lahen Yu'os gi pudet sigun gi espiriton sinantusan , put i risureksion-ña ta'lo ginen i finatai : si Jesukristo i Saina-ta .
45001005	Ginen Guiya na manmafaboresi hit para ta fanapostoles , kosa ki siña ta chalapon i na'ån-ña yan ta na'fanmåtto guatu gi ubidiente na hinengge gi todu i MamPagånu na nasion ,
45001006	hamyo unu gi entre este siha na nasion manma'ågang para en fantåotåo Jesukristo .
45001007	Para todos hamyo ni mangguinaiyan Yu'os giya Roma , ni manma'ågang para en fansinantusan na tåotåo-ña , i gråsia yan i pås ginen as Yu'os Tatå-ta yan Saina as Jesukristo .
45001008	En primet lugåt , hu nåna'i gråsia si Yu'os ginen as Jesukristo put todos hamyo sa' esta i hinenggen-miyu oppan gi todu i tano' .
45001009	I Yi'os ni hu adodora gi espiritu put i hu setmonñañaihon i ibanghelion i Lahi-ña Guiya u testigu na todu i tiempo hu hasso hamyo gi tinayuyot-hu ,
45001010	yan manggågagåo yu' na puedi ginen i minalago' Yu'os bai hu li'e' klåru i chalån-hu para bai hu bisita hamyo .
45001011	Mahålang yu' lumi'e' hamyo yan para bai hu sangåni hamyo didide' put i esperituhåt na rigålu para en nina'fanmetgot --
45001012	låo mås hu sesen diseha i para u na'fanmetgot hit i parehu na hinengge-ta .
45001013	Mañe'lu-hu , malago' yu' na en tingo' na sesso yu' mama'tinas plånu para bai hu bisita hamyo ( låo asta på'go ti masedi yu' ) kosa ki siña hu cho'gue cho'cho' siha ni guaha prubecho gi entalo'-miyu , taiguihi i hu cho'gue gi entalo' i MamPagånu .
45001014	Guaha ubligasion-hu parehu ha' para i ' Greek ' yan i ti ' Greek ' siha , para i manmalåte' yan i ti manmalåte' .
45001015	Put ennåo na rason na sen malago' yu' sumetmuni hamyo lokkue' ni Rumånu ni ibangheliu .
45001016	Ti mamåhlao yu' ni ibangheliu . Guiya este i fuetsan Yu'os ni kumondudusi guatu gi satbasion todu i taotåo siha ni humongge , i ManHodihos finene'na , despues i ' Greek ' .
45001017	Ginen i ibangheliu nai mana'fanmanungo' ni hostisian Yu'os ni matututuhon yan månfakpo' gi hinengge ; taimanu ha' i sinangan i Eskretura , " I tinas na tåotåo siempre låla'la' gi hinengge . "
45001018	Mana'matungo' ginen i langet put i linalålo' Yu'os kontra ayo siha i ti umatentende i rilihon yan espiriton ayo na tåotåo siha i chumocho'gue i tailayi , ya ginen i tinailayen-ñiha na ti siña annok i minagåhet .
45001019	Låo gi minagåhet , maseha håfa ni siña ta tungo' put si Yu'os klåru ennåo para siha ; Guiya mismo si Yu'os numa'klåru .
45001020	Desde ki anai mafa'tinas i tano' , ayo siha i ti mana'annok , tåt komu i taihinekkok na fuetsan Yu'os yan i yini'os-ña , esta mana'fanannok , ya manmalili'e' ginen i kosas siha ni fina'tinås-ña . Put ennåo na tåya' rason para u fanmadespensa este siha na tåotåo .
45001021	Hunggan , ma tungo' put si Yu'os , låo ti manmalago' ma onra Gui' komu Yu'os , ni ti ma nå'i Gui' agradisimento ; en lugåt ilek-ñiha na tåya' balen-ñiha ayo siha i manrasonåpble ya nina'homhom i tai sinahguan na hinasson-ñiha .
45001022	Ilek-ñiha na manomtom siha , låo manhuyong mambåba ilon-ñiha ;
45001023	mana'tinahgue i glorian i ti mamatai na Yu'os ni imahen i taotåo , paluma , gå'ga' yan kulepbla ni siña manmåtai .
45001024	Put ennåo na mansenetta siha as Yu'os para u ma gosa siha gi inapplacha'-ñiha yan gi che'cho' ni ma deso'onra i tataotåo-ñiha ,
45001025	sa' ma tulaika i minagåhet Yu'os para dinagi yan ma sesetbe ayo i fina'tinas en lugåt di ayo i Mama'tinas -- u matuna Gui' para todu i tiempo . Amen !
45001026	Put ennåo na mansenetta siha as Yu'os para u ma gosa i manna'mamåhlåo na che'cho' umabale' . I famalåo'an-ñiha ma praktitika i ti naturåt na che'cho' umabale' en lugåt di i naturat ,
45001027	parehu ha' yan i lalåhi mambåsta gi naturåt na che'cho' umabale' yan i famalao'an ya mana'amalagu'i siha ha' yan siha . I lålåhi siha ma chocho'gue manna'mamahlåo na cho'cho' yan otro lalåhi siha , ya put este na manmakastiga siha put i disuneston-ñiha .
45001028	Kumeke'ilek-ña na put i ti manmalago' ma li'e' na rasonåpble para u ma rikoknisa si Yu'os , mansenetta siha as Yu'os gi mambåba na hinasson-ñiha para u ma cho'gue i manailayi .
45001029	Mambula siha ni todu klasen tinailayi : era malisia , yan hambenterihas , yan båba na minalago' , pekno' , plaitu , fina'baba , yan finayi . Manapbladot
45001030	mandakon , ma chatli'e' si Yu'os , mambotlon , mambanidosu , ma tunan mamaisa siha , manomtom gi tinailayi , ya ma kokontra i mañainan-ñiha .
45001031	A'annok gi este siha na lalåhi na tåya' konsensian-ñiha , tåya' finiet-ñiha , tåya' guinaiyan-ñiha , yan tåya' pininiten-ñiha .
45001032	Ma tungo' ha' i tinas na otden Yu'os na todu i chumocho'gue este siha na fina'tinas debi di u fanmåtai ; ya åhe' ti ma chocho'gue ha' este siha låo kon todu ma apruereba este siha na cho'cho' gi otro tåotåo .
45002001	Put ennåo na todos hamyo ni manmanhuhusga otro tåotåo ti siña manmadespensa hamyo . Put i manmanhusga hamyo na en kondenan maisa hamyo , sa' en che'gue i mismo cho'cho' .
45002002	" Ta tungo' ha' na si Yu'os Ha kondedena ennåo na klasen cho'cho' gi todu i taotåo . "
45002003	Entonses , kåo gaigi gi hinasson-miyu na ti en fanhenisga as Yu'os , hamyo ni en kondedena este siha na bida gi otro tåotåo ya kon todu hamyo lokkue' en cheche'gue ?
45002004	Adahi hamyo sa' siña ha' buente en abubusa i minaolek-ña yan i pinasensia-ña si Yu'os ? Kåo ti en tingo' adda na i minaolek Yu'os era embetasion ennåo para en fanmañotsot ?
45002005	Låo achokka' en lili'e' este siha ti manmalago' hamyo manmañotsot ya en umementa i tinas na linalålo' Yu'os kontra hamyo ya siempre manannok este siha gi ha'anen linalålo' ,
45002006	anai siempre ha apåsi todu i taotåo siha put i bidan-ñiha :
45002007	taihinekkok na lina'la' para ayo siha i pumotfiha i gloria , yan i onro , yan i ti mamatai na lina'la' put i machocho'gue i tininas gi pinasensia ;
45002008	linalålo' yan binibu para ayo siha i manchattao ya ti madalalalaki i minagåhet enlugåt madalalalaki i tinailayi .
45002009	Hunggan , pinadesi yan minaså'pet u fanmåtto para todu i taotåo siha ni chumo'gue i tailayi , para i ManHodihos finene'na ya despues para i ' Greek ' siha .
45002010	Låo siempre måtto i gloria , i onro , yan i pås para todu ayo siha i chumo'gue i manmåolek , ya taiguennåo ha' lokkue' siempre para i ManHodihos finene'na , ya despues para i ' Greek ' siha .
45002011	Para si Yu'os tåya' kiridu pat ti kiridu .
45002012	Ayo i manisåo ni manisåo ni umapåtta siha gi papa' i Lai u fandimålas achokka' ti ma tungo' put i Lai ; ayo siha i manisao ni manggaigi gi papa' i Lai u fanmahusga sigun gi Lai .
45002013	Ti ayo siha manunas gi me'nan Yu'os i humungok put i Lai ; sino ki ayo siha i prumaktika i Lai u fanmadiklåra manunas .
45002014	Put ihemplo , i MamPagånu ni tåya' nai ma hungok put i Lai låo ma kumple ha' håfa tinago'-ña i Lai sa' siha mismo i lai , maseha ti matungo' .
45002015	Siha muna'a'annok na manmatuge' esta gi kurason-ñiha i tinago' i Lai . Siempre manestitigu i konsensian-ñiha yan i Lai , ya i hinasson-ñiha u faninakusa o sino u fandenifende siha
45002016	guihi na ha'åni , sigun gi hu setmonñaihon na ibangheliu si Yu'os u husga todu i sikreton tåotåo ginen i Kristo Jesus .
45002017	Un å'agang håo na Hudihos ; un depende håo gi Lai ya banidosu håo ni Yi'os-mu ;
45002018	un tungo' ginen i Lai para un ayek hafa dinanche ;
45002019	siguru håo na un giha håo para i bachet , un kandet para i ayo siha i manggaigi gi himhom ,
45002020	yan siña un disiplina i tonto yan un fanå'gue i ti manungo' , sa' manggaigi todu i minagåhet gi Lai .
45002021	Pues entonses , hågu ni ma'estro para otro tåotåo , na adda ti maleleffa håo para un fanå'guen maisa håo ? Hågu ni sumesetmon na mungnga mañåkke , kåo ti mañåñakke håo ?
45002022	Hågu ni umå'alok mungnga umadotteriu , kåo ti umadotteteriu håo ? Hågu ni un chatli'e' i ma'adoran i mamfatso na yu'os , kåo ti un såsakke i templon-ñiha ?
45002023	Hågu ni un båbatga håo gi Lai , kåo ti un deso'onra si Yu'os put i ti un o'osge i Lai ?
45002024	Taimanu ha' i Ha sångan i Eskretura , " Isåo-mu na madeso'onra i na'an Yu'os ni MamPagånu . "
45002025	Hunggan guaha bali-ña i setkomsisio yanggen un o'osge i Lai , låo yanggen ti un o'osge pues parehu ha' yan ti masetkomsisio håo !
45002026	Lokkue' , yanggen i taotåo ni ti masetkomsisio låo ha o'osge ha' i tinago' i Lai , na ti debi di u makonsidera na masetkomsisio gui' ?
45002027	Yanggen i taotåo ni ti masetkomsisio låo ha kukumple i Lai , guiya para en fanhinisga . Lao maseha hamyo manmasetkomsisio , ya manmanå'i ni Lai , ti en e'esge ha i tinago'-ña .
45002028	Ti i figurå-ña i taotåo na Hudihos gui' . I magåhet na setkomsisio ti ginen i sanhiyong .
45002029	I magåhet na Hudihos ayo i kumukumple i Lai . I magåhet na setkomsisio gaigi gi fondon i kurason ; ya guiya este i che'cho' i Espiriton Yu'os , åhe' ti che'cho' i matuge' gi Lai . Este na tåotåo u risibi tinina ginen as Yu'os , ahe ti ginen i taotåo .
45003001	Entonses , kåo guaha bentåha komu Hudihos håo pat hafa bali-na setkomsision ?
45003002	I ineppe , hunggan guaha bali-ña . En primet lugåt , i Hudihos manma'entrega ni fino' Yu'os .
45003003	Yanggen mamaisen håo låo håfa yanggen guaha giya siha ti manmanhongge ? Kåo put i ti manmanhongge siha , si Yu'os lokkue' ti para u fiet ?
45003004	Åhe' ! Si Yu'os debi di u magågahet ha' todu i tiempo achokka' todu i tåotåo siha u fanmandagi , taimanu ha' ilek-ña i Eskretura , " Debi di u annok na mandenanche yanggen manguentos hamyo debi di en ganna i kaosan-miyu yanggen manmakotte hamyo . "
45003005	Låo yanggen put i ta cho'gue i tailayi na umannok i tininas Yu'os , håfa para ta sångan ? " Kåo siña ta ålok na ti tunas si Yu'os yanggen Ha kastiga hit ? " ( Kumuekuentos yu' på'go komu tåotåo ha' . )
45003006	Siguru na åhe' ! Yanggen magåhet ennåo , pues håfa taimanu si Yu'os para u husga i tåno' ?
45003007	Otro kuestion : Yanggen put i danagi-hu numa'annok i minagåhet Yu'os yan i gloriå-ña , sa' håfa na para bai hu sigi-ha makondena komu i'isåo ?
45003008	O sino sa' håfa na ti debi di ta chocho'gue i tailayi kosa ki u huyong i maolek ginen ennåo ? Ayo siha i sumåsangan i ti manmagåhet manma'achåchaka hit na ta fa'nåna'gue este siha ; låo siempre siha rumisibi håfa ma miresi .
45003009	Entonses , kåo hita ni ManHodihos man akhelo'ña puesto-ta ki i MamPagånu ? Åhe' , enteramente . Esta ta akusa parehu ha' i ManHodihos yan i ' Greek ' na manggaddon siha gi lason i isåo .
45003010	Taiguini ilek-ña i Eskretura : " Tåya' tunas na tåotåo , ni unu ;
45003011	tåya' ni unu kumomprende , ni unu ni umespipiha si Yu'os .
45003012	Todu chumule' i lachi na chålan , mamparehu manhuyong manaibali ; ni unu giya siha chumo'gue i maolek , ni unu .
45003013	I guetgueron-ñiha atbetto na naftan ; ma'u'usa i hila'-ñiha para u fanmandagi ; I binenon i kulepbla gaigi gi labios-ñiha ,
45003014	I pachot-ñiha mambula chatfino' yan minala'et .
45003015	Manchaddek addeng-ñiha yanggen para u fanmañuda' håga' ;
45003016	maseha månu hinanao-ñiha puru ha' desareklo yan destrosu .
45003017	Ti ma tungo' i chalan i pas ;
45003018	taigue i mina'å'ñao Yu'os gi me'nan-ñiha . "
45003019	Ta tungo' ha' na todu i manggaigi gi Lai manmasångan para minaolek ayo siha i manggaigi gi papa' i åoturidåt i Lai . Kumeke'ilek-ña este na todu i pachot siha u fanmamatkilo ya enteru i tano' u atbetto para u fanhusga si Yu'os ,
45003020	sa' tåya' ni unu u mana'tunas gi me'nan Yu'os sa' put i ha kukumple i Lai ; hokkok ha' i Lai ha chocho'gue i para u tancho' håfa isåo .
45003021	Låo på'go esta mana'matungo' i manera anai si Yu'os Ha na'tutunas i taotåo parehu yan Guiya . Ti ume'entalo' i Lai guini , maseha esta manestigu i Lai Moises yan i mamprofeta .
45003022	Ha na'fanutunas si Yu'os i taotåo siha ginen i hinenggen-ñiha i Krisrom Jesus . Ha chocho'gue si Yu'os este para todu ayo siha i manmanhongge gi Kristo , sa' tåya' ni håfa na difirensia :
45003023	enteru manisao ya manchago' ginen i sasatba na gumaige-ña si Yu'os .
45003024	Låo ginen i gineftao na rigalon grasian Yu'os todu mana'fanunas yan Guiya ginen as Jesukristo , ni muna'fanlibri siha .
45003025	Si Yu'os Ha ufresenñaihon si Jesukristo , kosa ki ginen i finatai-ña nai u fanma'asi'i i isao i taotåo siha ginen i hinenggen-ñiha nu Guiya . Ha cho'gue si Yu'os este put i para u na'mali'e' na tunas Gui' . Gi manmaloffan siha na tiempo pasensia Gui' ya ti Ha a'atan i isao i taotåo siha ; låo på'go na tiempo Ha kastitiga i isåo-ñiha , para u na'annok i tininas-ña . Gi taiguini na manera na Ha na'malili'e' na Guiya tunas yan Ha na'fanutunas todu ayo siha i manmanhongge gi as Jesus .
45003027	Entonses , håfa para fåtta ? Tåya' ! Yan sa' håfa i rason na taiguini este ? Kåo put i ta o'osge i Lai ? Åhe' , sino ki put i manmanhongge hit .
45003028	Sigun gi esta ta li'e' na mana'tutunas i taotåo yan Yu'os solu ginen i hinengge ha' , ya ti put i ha kukumple håfa tinago i Lai .
45003029	O sino si Yu'os kåo Yu'os i ManHodihos ha' Gui' ? Na adda ti Yi'os i MamPagånu Gui' lokkue' ? Hunggan .
45003030	Si Yu'os unu ha' , ya siempre Ha na'fanunas i ManHodihos parehu yan Guiya ginen i hinenggen-ñiha , yan u na'fanunas i MamPagånu parehu yan Guiya ginen i hinenggen-ñiha .
45003031	Kåo kumeke'ilek-ña na ginen este na hinengge para basta hit ni Lai ? Åhe' , ti taiguennåo ; enlugåt debi di ta osge i Lai .
45004001	Entonses håfa para ta sångan put si Abrahan , i tatan i raså-ta ? Håfa ha ekspirensia ?
45004002	Yanggen mana'tunas gui' gi me'nan Yu'os put i bidå-ña siha , pues siempre guaha rason-ña para u banidosu -- låo åhe' ti gi me'nan Yu'os .
45004003	Ilek-ña i eskretura , " Manhongge si Abrahan as Yu'os , ya put i hinengge-ña na inaksepta gui' as Yu'os komu tunas . "
45004004	I taotåo ni humotnånat ma'apåpasi gui' ni suetdo-ña , ya ti makonsidedera ennåo na rigålu ; guiya fuma chuchu'i ennåo .
45004005	Låo i taotåo ni ha dipepende gui' gi hinengge-ña , ya åhe' ti put i che'cho'-ña , yan ha hongge na si Yu'os ni Ha diklålara na tunas esta i i'isåo , i hinengge-ña ennåo na tåotåo ha tutufong si Yu'os put i para u nina'tunas gui' gi me'nå-ña .
45004006	Estegue' kumeke'ilek-ña anai ha sangan si David put i minagof i taotåo ni inaksepta as Yu'os komu tunas , sin i pumalu siha na bidå-ña :
45004007	" Manmagof ayo siha i manmadespensa ni linachen-ñiha , yan manma'asi'i ni isao-ñiha !
45004008	U magof ayo na tåotåo i ti tinitifong ni Saina i isåo-ña ! "
45004009	Kåo para ayo ha' siha i manmasetkomsisio este na minagof i ha sångan si David ? Åhe' ! Para ayo lokkue' siha i ti manmasetkomsisio . Esta ta sångan ayo i ilek-ña i eskretura , " Manhongge si Abrahan as Yu'os , ya put i ha hongge si Yu'os inaksepta gui' as Yu'os komu tunas . "
45004010	Håfa na tiempo nai masusedi este ? Kåo åntes pat despues di masetkomsisio si Abrahan ? Måsusede este åntes , ya åhe' ti despues .
45004011	Despues nai masetkomsisio gui' , ya este na setkomsisio un siñåt para u na'annok na put i hinengge-ña na inaksepta gui' as Yu'os komu tunas åntes di u masetkomsisio . Entonses si Abrahan guiya i esperituhåt na tatan todu ayo siha i manmanhongge gi as Yu'os ya maninaksepta as Yu'os komu manunas achokka' ti manmasetkomsisio .
45004012	Guiya lokkue' tatan ayo siha i manmasetkomsisio , es di sit , ayo siha i manmasetkomsisio yan ma praktitika i hinenggen i tatå-ta as Abrahan åntes di u masetkomsisio gui' .
45004013	Anai si Yu'os Ha prumeti si Abrahan yan i tinatte-ña siha na para u iyo-ña i tano' , Ha cho'gue ennåo , åhe' ti put i ha kukumple si Abrahan i Lai , låo put i ha hongge ya inaksepta gui' as Yu'os komu tunas .
45004014	Yanggen para u fanmanå'i ni prumesan Yu'os ayo siha i put i ma kukumple i Lai , pues siempre tåya' ni håfa fondamento-ña i hinengge ya tumåya' setbe-ña i prumesan Yu'os .
45004015	I Lai numa'fafåtto påpa' i linalålo' Yu'os ; låo yanggen tåya' Lai , pues tåya' Lai siña mayulang .
45004016	Entonses i prumesa dinipepende gi hinengge , kosa ki siña magarentiha na i geftao na rigalon Yu'os para todu i tinatten Abrahan -- åhe' ti para ayo ha' siha i kumukumple i Lai , låo kon todu para ayo siha i manmanhongge parehu yan si Abrahan . Guiya si Abrahan i esperituhåt na tatan todos ;
45004017	taimanu ha' ilek-ña i eskretura , " Esta Hu estapblesi håo komu tatan meggai na nasion . " Pues put ennåo na maolek i prumesa gi me'nan Yu'os , gi ayo na Yu'os i ha hongge si Abrahan -- ayo na Yu'os i Ha na'fanlåla'la' i manmåtai , yan ginen i tinago'-ña na manhuyong ayo siha i eståba tåya' .
45004018	Achokka' kalang mohon ti para u makumple i ninanggaga-ña si Abrahan , låo manangokko yan manhongge gui' , ya put este na humuyong " tatan meggai na nasion . " Taimanu ha' i sinangan i eskretura : " I disendensiå-mu u chameggai yan i puti'on siha . "
45004019	Achokka' hinasso-ña si Abrahan na esta ha upos i idåt anai siña gui' gumai patgon -- esta kåsi sien åños gui' -- yan si ' Sarah ' lokkue' gof åmko' para u gái patgon , låo ti yinengyong i hinengge-ña .
45004020	Put i si Yu'os fuma'tinas este na prumesa , ennåo mina' ti malago' si Abrahan na u ñiega , o sino , u duda , låo mañule' minetgot ginen i hinengge ya ha nå'i gloria si Yu'os .
45004021	Ha angokko na gái nina'siña si Yu'os para u cho'gui' håfa Ha prumeti .
45004022	Put i ginen i hinengge-ña si Abrahan na , " inaksepta gui' as Yu'os komu tunas . "
45004023	Låo ayo na palåbras i " inaksepta gui' as Yu'os komu tunas " ti para si Abrahan ha' na maisa .
45004024	Låo para hita lokkue' ni para ta fanma'aksepta komu manunas , ni humongge ayo i numa'lå'la' ta'lo si Jesus i Saina-ta ginen i finatai .
45004025	Mapuno' Gui' put i isåo-ta ya mana'lå'la' Gui' ta'lo para u na'fanunas hit gi me'nan Yu'os .
45005001	På'go ni esta mana'fanunas hit gi me'nan Yu'os ginen i hinengge , manggaigi hit gi pås yan Yu'os ginen i Saina-ta as Jesukristo .
45005002	Guiya si Jesukristo kumonne' hit ginen i hinengge para i eksperensiå-ña ni gråsian Yu'os , anai manlåla'la' hit på'go . Put este na mambanidosu hit ni ayo i ta nanangga na para ta fañaonao gi glorian Yu'os !
45005003	Mambanidosu hit lokkue' put i prublemå-ta , sa' ta tungo' na ha na'fanmemesngon hit i prublema siha
45005004	ya i minesngon numa'fåfatto i apruebasion Yu'os , ya i apruebasion-ña numa'fåfatto i ninangga .
45005005	Este na ninangga ti u na'fandesganåo hit , sa' esta Ha chuda' huyong si Yu'os i ginefli'e'-ña para hålom gi kurason-ta ginen i Espiritu Sånto , ni manmanå'i hit komu rigalon Yu'os para hita .
45005006	Gi ma'apunta na tiempo , anai maneståtaba ha' hit manai nina'siña , måtai i Kristo put hita ni mannai'yi'os na tåotåo .
45005007	Hassan na guaa tåotåo ha na'enñaihon i ha'ai-ña pot un tunas na tåotåo , låo put un tunas na tåotåo guåha ha' sina umatotga måtai .
45005008	Ginen este na asunto na Ha prueba i ginefli'e'-ña si Yu'os nu hita -- sa' mientras maneståtaba ha' hit gi isao måtai i Kristo put hita !
45005009	Ginen i finatai-ña na mana'fanunas hit gi me'nan Yu'os ; entonses , mås manseguru hit på'go na para u ta fanmasåtba put i Kristo ginen i linalålo' Yu'os .
45005010	Maneståba maninimigon Yu'os hit , låo Ha na'fanafa'måolek hit yan Guiya ginen i finatai i Lahi-ña . Ya på'go sa' put i manamigon Yu'os hit siguru na u ta fanmasåtba ginen i lina'lå-ña .
45005011	Ya ti ennåo ha' ; sino ki manmamagof hit put i bidå-ña si Yu'os ginen i Saina-ta as Jesukristo , ni Guiya numa'fanamigon Yu'os hit .
45005012	Ginen un låhi na måtto i isao gi tano' , ya i isåo-ña ha na'fåtto i finatai . Put este na machalapon i finatai gi todu i taotåo siha sa' put todu manisao .
45005013	Esta guaha isao gi tano' åntes di u mana'huyong i Lai ; låo anai tåya' lai tåya' isao ma'apunta påpa' .
45005014	Låo desde i tiempon Adan asta i tiempon Moises manhåle' i isao gi todu i taotåo siha , achokka' ayo siha na tåotåo i ti manisao parehu yan si Adan anai ti ha osge i tinago' Yu'os . Si Adan figuran ayo i para u fåtto .
45005015	Låo ti parehu i dos , sa' i geftao na rigalon Yu'os ti parehu yan i isao Adan . Hunggan magåhet na bula manmåtai na tåotåo put i isao ayo na låhi . Låo mås takhelo' i grasian Yu'os , yan i geftao na rigalu-ña para i lahyan na tåotåo ginen i grasian ayo na låhi , era si Jesukristo .
45005016	Ya guåha difirensia ginen i rigalon Yu'os yan i isao ayo na låhi . Despues di ayo na isao , måtto i sentensian " Umisao " ; låo despues di meggai na isao , måtto i ti mamiresi na rigalon " Ti umisåo ! "
45005017	Hunggan magåhet na ginen i isao un tåotåo ha tutuhon manmånda i finatai sa' put ayo na tåotåo . Låo kuånto mås tinakhelo'-ña i risuttan i bidan ayo na tåotåo , era si Jesukristo ! Todu i rumisibi i abondånsia na rigalon Yu'os yan i mana'fanunas gi me'nan Yu'os u fanmanggobetna gi lina'la' i Kristo .
45005018	Pues put ennåo na taimanu ha' na put ayo na isao kumondena todu i taotåo , pues gi taiguennao ha' lokkue' na ginen che'cho' ayo i tinas na tåotåo numa'fanlibri todu i taotåo ya mannina'i siha lina'la' .
45005019	Yan taimanu ha' na todu tåotåo nina'fanisåo ginen i ti manosgen un tåotåo , pues taiguennåo ha' lokkue' siempre mana'fanunas siha gi me'nan Yu'os ginen i ubidenten un låhi .
45005020	Mana'fåtto i lai para u guaha mås aputtunidå para lumachi ; låo amånu ha' nai mumåmta' i isao , mumås meggai i grasian Yu'os .
45005021	Entonses , taimanu ha' na manmånda i isåo ginen i finatai , pues taiguennåo ha' lokkue' na manmånda i grasian Yu'os ginen i tininas , ni kumonne' hit guatu para i taihinekkok na lina'la' ginen as Jesukristo i Saina-ta .
45006001	Entonses , håfa para ta sångan ? Kåo para ta kontenunuha ha' manlå'la' gi isao kosa ki u ma'umenta i grasian Yu'os ?
45006002	Åhe' ! Taimanu para ta fañigi ha' manlå'la' gi isao ni esta manmåtai hit para i isåo ?
45006003	Siguru na en tingo' ha' na anai manmatakpångi hit gi dinañña' yan i Kristo Jesus , manmatakpångi hit gi dinañña' yan i finatai-ña .
45006004	Entonses , ginen i manmatakpange-ta manmahåfot hit yan Guiya ya mañåonåo hit gi finatai-ña , kosa ki , taimanu ha' na mana'lå'la' ta'lo i Kristo ginen i finatai ginen i gloriosu na nina'siñan i Tata , taiguennåo ha' na hita lokkue' siña manlå'la' gi nuebu na lina'la' .
45006005	Ya put i esta manunu hit yan Guiya put i mamparehu hit manmåtai yan Guiya , pues taiguennåo ha' lokkue' na siempre manunu hit yan Guiya yanggen mana'fanlå'la' hit ta'lo parehu yan Guiya .
45006006	Ya ta tungo' na ayo i bihu na påtte giya hita esta måtai yan i Kristo gi kilu'os , kosa ki i fuetsan i i'isåo na påtte giya hita u madestrosa , ya basta hit manesklabon i isåo .
45006007	Yanggen måtai i taotåo ennåo nai mana'libre gui' ginen i fuetsan i isao .
45006008	Ya put i esta manmåtai hit yan i Kristo , ennåo na ta hongge na siempre lokkue' manlå'la' hit yan Guiya .
45006009	Ta tungo' ha na esta mana'lå'la' ta'lo i Kristo ginen i finatai ya ti u måtai ta'lo -- ti u fanggobetna i finatai ta'lo giya Guiya .
45006010	Entonses , put i måtai Gui' , tåya' esta fuetså-ña i isao giya Guiya ; ya på'go nai låla'la' Gui' gi dinañña' yan si Yu'os .
45006011	Gi et mismo manera na debi di en konsederan maisa hamyo komu esta manmåtai , era gi isao na bånda , låo manlåla'la' hamyo gi dinañña' yan Yu'os ginen i Kristo Jesus .
45006012	Ti debi esta di u fanmånda i isao gi ennåo i mamatai na tataotåo-miyu , ya put este na para en dalalaki i naturåt na minalago' giya hamyo .
45006013	Ti debi lokkue' di en na'enñaihon para isao maseha manu na påtte gi tataotåo-miyu ya para u ma'usa gi tailayi na manera . Enlugåt di ennåo , na'enñaihon hamyo guatu as Yu'os , kalang ayo siha i esta mana'fanlå'la' ta'lo ginen i finatai , ya en entreganñaihon enteramente hamyo guatu giya Guiya ya en fanma'usa gi tinas na cho'cho' .
45006014	Munga na en fangginibetna ni isao ; sa' ti manlåla'la' hamyo gi papa' i lai sino ki manlåla'la' hamyo gi papa' i grasian Yu'os .
45006015	Entonses , hafa ? Kåo para ta fanisao , sa' put i manaigue hit gi papa' i lai låo manggaigi hit gi papa' i grasian Yu'os ? Åhe' !
45006016	Siguru na en tingo' na yanggen en na'enñaihon hamyo komu esklåbu put i para en esge otro tåotåo , hamyo gi magåhet esklabon i amu ni en e'esge -- ya yanggen en esge gi isao , pues siempre finatai uttemon-miyu , låo yanggen manubidente hamyo , pues siempre mana'fanunas hamyo gi me'nan Yu'os !
45006017	Låo gråsias a dios ! Maseha ginen un tiempo manesklabon i isao hamyo , låo manmanosge hamyo yan todu i kurason-miyu gi minagahet ni manggaigi gi fina'nå'gue ni en risibi .
45006018	Esta mana'fanlibri hamyo ginen i isao ya manhålom hamyo esklabon i tininas .
45006019	( Hu u'usa diåriu na lengguåhi sa' put i manñaba' i naturan-miyu . ) Ginen un tiempo en na'enñaihon hamyo enteramente komu esklabon disunesto yan tinailayi gi che'cho' tailayi . Pues gi taiguennåo ha' na manera på'go debi di en na'enñaihon hamyo enteramente komu esklabon tininas gi che'cho' sinantusan .
45006020	Anai maneståba hamyo manesklabon i isao , manaigue hamyo gi tininas .
45006021	Låo håfa ganansian-miyu put i en che'gue ayo na cho'cho' siha ni på'go manmamåhlåo hamyo ? Finatai i risuttan ayo siha na cho'cho' !
45006022	Låo på'go esta mana'fanlibri hamyo ginen i isao ya manesklabon Yu'os hamyo . Un lina'la' ni makonsågra kabåles para as Yu'os ganansian-miyu , ya taihinekkok na lina'la' risuttå-ña ennåo .
45006023	I finatai -- apas i isao ; låo i geftao na rigalon Yu'os , taihinekkok na lina'la' gi dinañña' yan i Kristo Jesus i Saina-ta .
45007001	Håfañe'los , siguru na siempre en komprende håfa para bai hu sångan , sa' enteru hamyo en tingo' ha' i lai . I lai ha gubebetna i taotåo siha mientras ha' ki manlåla'la' .
45007002	Put ihemplo , i kasåo na palåo'an guaha ubligasion-ña ginen i lai para i asaguå-ña mientras ha' ki låla'la' i lahi ; låo yanggen måtai i lahi pues libre gui' ginen i lai ni ubligasion-ña para i asaguå-ña .
45007003	Pues put ennåo , na yanggen guma'chong yan otro låhi mientras ha ki låla'la' i asaguå-ña , siempre ma'ågang gui' adotteria ; låo yanggen måtai i asaguå-ña , pues libri gui' gi ligåt na bånda , ya ti adotteria yanggen umasagua gui' yan otro låhi .
45007004	Debi di en famparehu yan este , mañe'lu-hu . Sigun gi ginagagåo ni Lai , hamyo lokkue' esta manmåtai sa' put i patte hamyo gi tataotåo i Kristo ; ya på'go hamyo iyon i Kristo ni mana'lå'la' ta'lo ginen i finatai para ki siña u ta na'guaha prubecho gi setbision Yu'os .
45007005	Anai manlåla'la' hit sigun gi minalago' i sensen , inabiba mås ni lai i disehu ni eståba giya hita na machocho'cho gi tataotåo-ta para ta fanisao , ya i prubecho'-ta guini na setbisio era finatai .
45007006	Låo på'go esta mana'fañuha hit ginen i Lai , sa' esta manmåtai hit gi ayo i eståba gumogo'te hit komu prisuneru . Esta ti manmañeñetbe hit gi papa' i antigu na lai ni matuge' , enlugåt di ennåo manmañeñetbe hit gi papa' i nuebu na lina'la' gi Espiritu .
45007007	Entonses , kåo para ta ålok na i Lai isåo ? Åhe' ? Kumeke'ilek-hu na yanggen tåya' lai pues ti bai hu tungo' håfa isao . Yanggen ti ilek-ña i Lai , " Cha'-mu malalago' ni iyon i otro , " ni ngai'an nai siña hu tungo' håfa kumeke'ilek-ña malalago' .
45007008	Låo ginen ennåo na mandamento na måtto chanså-ña i isao para u na'atborutåo difirentes klasen disehon hambenterihas giya guåhu . Yanggen tåya' lai , pues måtai i isao .
45007009	Ginen un tiempo anai tåya' lai låla'la' yu' ; låo anai måtto i mandamento , lumå'la' i isao , ya måtai yu' . I mandamento ni diputsi para u konne' yu' para i lina'la' , i finatai ha na'fåtto para guåhu .
45007011	I isao ha chule' i bentåha gi mandamento para u na'abak yu' , ya put ennåo na i isao , ha puno' yu' ginen ayo na mandamento .
45007012	Entonses , sagrådu i Lai , yan sagrådu i mandamento , tunas yan måolek .
45007013	Låo kåo kumeke'ilek-ña este na una kosa ni maolek pumuno' yu' ? Åhe' ! Låo put i para u na'annok i isao i magåhet na hichurå-ña , ha usa ayo na måolek kosas put para u puno' yu' . Ya put este na i mandamento numa' annok håfa taimanu tinailaye-ña i isåo .
45007014	Ta tungo' ha' na i Lai esperituhåt ; låo guåhu ti esperituhåt yu' ; ya esta mabende yu' komu esklabon i isao .
45007015	Ti siña hu komprende i mudu-hu . Ti siña hu chocho'gue håfa dipotsi malago'-hu para bai hu cho'gue , enlugåt di este , hu chocho'gue ayo i hu chatli'e' chumo'gue .
45007016	Yanggen hu chocho'gue ayo i ti malago' yu' chumo'gue , estegui' numa' a'annok na hu hongge na dinanche i Lai .
45007017	Pues gi minagåhet ti guåhu chumocho'gue este siha ; låo i isao ni gaigi giya guåhu chumocho'gue .
45007018	Hu tungo' na ti sumåsaga i minaolek giya guåhu -- kumeke'ilek-hu , ayo i nataran tåotåo giya guahu , sa' maseha gaigi i minalago' giya guåhu na para bai hu cho'gue i maolek , ti hu na'siña chumo'gue
45007019	ya put este na enlugåt di hu chocho'gue i maolek ni malago' yu' chumo'gue , hu chocho'gue i tailayi ni ti malago' yu' chumo'gue .
45007020	Pues put ennåo na yanggen hu cho'gue ayo i ti malago' yu' chumo'gue , ilek-ña na ti guåhu gi magåhet chumo'gue ennåo , låo i isao ni gaigi giya guåhu chumocho'gue ennåo .
45007021	Magåhet na kalang mohon naturåt este , na kada biåhi na malago' yo' chumo'gue i måolek , i baba manhuhuyong .
45007022	Hu sen gofli'e' gi sanhålom-hu i tinago' Yu'os , låo
45007023	hu lili'e' na i tataotåo-hu ha dalalalaki otro klasen tinago' ni mumumu yan i lai ni ha tåtago' yu' i hinasso-ku . Este na lai ha na'presuneron i lain i isao ni gagaigi gi sanhalom i tataotåo-hu .
45007024	Na'ma'se' yu' na tåotåo ! Håyi para u reskåta yu' ginen este na tataotåo ni madetetmina para finatai ?
45007025	Hu nåna'i gråsia si Yu'os sa' si Jesukristo rumeskåta yu' ! Entonses hu sesetbe i Lain Yu'os gi hinasso-ku ha , låo i tataotåo-hu ha sesetbe i lain i isåo .
45008001	På'go tåya' kondenasion para ayo siha i manlåla'la' gi dinañña' yan i Kristo Jesus .
45008002	Put i lain i Espiritu , ni numanå'i hit lina'la' gi dinañña' yan i Kristo Jesus , esta ha na'libre yu' ginen i lain i isåo yan i finatai .
45008003	Håfa ti siña ha cho'gue i Lai , sa' put i debet i naturan i taotåo , si Yu'os chumo'gue . Guiya si Yu'os kumondena i isao ni gaigi gi naturan i taotåo anai Ha na'hånåo i mismo Lahi-ña , ni måtto ya Ha kåtga i natura ni parehu yan i naturan tåotåo ni i'isåo , put i para u funas i isao .
45008004	Ha cho'gue si Yu'os este kosa ki i tininas ni Ha dimåmanda i Lai u makumple kabåles giya hita ni manlåla'la' sigun gi minalago' i Espiritu , åhe' ti sigun gi minalago' i naturan tåotåo .
45008005	Ayo siha i manlåla'la' sigun gi minalago' i naturan-ñiha komu tåotåo , mangginibebetna i hinasson-ñiha ni minalago' i naturan-ñiha komu tåotåo . Ayo siha i manlåla'la' sigun gi minalago' i Espiritu , mangginibebetna i hinasson-ñiha ni minalago' i Espiritu .
45008006	Yanggen ginibebetna håo ni naturåt-mu komu tåotåo pues finatai uttemo-mu ; yanggen ginibebetna håo ni Espiritu pues lina'la' yan pås uttemo-mu .
45008007	Entonses inimigon Yu'os i taotåo ni ginibebetna ni naturåt-ña komu tåotåo ; sa' ti ha o'osge i lai ni ginen as Yu'os , sa' gi minagåhet ti siña ha osge i lai .
45008008	Ayo siha i umo'osge i naturan-ñiha komu tåotåo ti siña mana'magof si Yu'os .
45008009	Låo ti manlåla'la' hamyo sigun gi minalago' i naturan-miyu komu tåotåo ; enlugåt di este , manlala'la' hamyo sigun gi minalago' i Espiritu -- yanggen magåhet na låla'la' i Espiriton Yu'os giya hamyo . Ti iyon i Kristo hamyo yanggen taigui' i Espiriton i Kristo giya hamyo .
45008010	Låo yanggen låla'la' i Kristo giya hamyo , pues i Espiriton lina'la' para hamyo sa' put i esta mana'fanunas hamyo gi me'nan Yu'os , achokka' para u fanmåtai i tataotåo-miyu put i isao .
45008011	Yanggen låla'la' giya hamyo i Espiriton Yu'os , ni numa'lå'la' ta'lo si Jesus ginen i finatai , pues Guiya ni numa'lå'la' ta'lo i Kristo ginen i finatai u nå'i lina'la' i mamatai na tataotåo-miyu ginen i gumaigen i Espiritu-ña giya hamyo .
45008012	Pues put ennåo , mañe'lu-hu , na guaha ubligasion-ta , låo ti ayo na klasen ubligasion ni para ta fanla'la' sigun gi minalago i natura ni gaigi giya hita komu tåotåo .
45008013	Yanggen manlå'la' hamyo sigun gi natura ni gaigi giya hamyo komu tåotåo , siempre manmåtai hamyo ; låo yanggen manlå'la' hamyo sigun gi Espiritu siempre en pino' i isao siha na aksion-miyu ya siempre manlå'la' hamyo .
45008014	Todu i manggenigiha ni Espiriton Yu'os famagu'on Yu'os siha .
45008015	Ti para en fanmama'esklåbu na mannina'i hamyo as Yu'os ni Espiritu ya para en fanma'å'ñao ; enlugåt di este , i Espiritu numa'fanfamagu'on Yu'os hamyo , ya ginen i nina'siñan i Espiritu na ta å'agang si Yu'os , " Tata ! Tatå-hu ! "
45008016	I Espiriton Yu'os Ha na'dañña' yan Guiya i espiritu-ta para u diklåra na mamfamagu'on Yu'os hit .
45008017	Ya put i famagu'on-ña hit , siempre manmanå'i hit ni bendesion siha ni Ha na'sasahnge para i taotåo-ña , ya siempre lokkue' manmanå'i hit yan i Kristo ni ayo i Ha na'sahnge si Yu'os para si Jesus ; sa' yanggen mañåonåo hit gi pinadesen i Kristo , siempre lokkue' mañåonåo hit gi gloriå-ña .
45008018	Hu konsidedera na i minasa'pet este na lina'la' kaiha parehu yan i gloria ni numanangga hit .
45008019	Todu i nina'huyong masesen diseha manangga na si Yu'os u na'matungo' i famagu'on-ña .
45008020	Manmakondena i nina'huyong siha para mungnga na u falingu i rason na manmafa'tinas siha , åhe' ti put i minalago'-ñiha , låo put i ennåo minalago'-ña si Yu'os . Låo gaigi ha' i inangokko
45008021	na un diha u mana'fanlibri ginen i esklåbu ya u fanlamas este siha i nina'huyong ya u fañåonåo gi gloriosu na linibren i famagu'on Yu'os .
45008022	Ta tungo' ha' na asta pa'go na mumento manu'ugong put puti todu i nina'huyong , taiguihi puti-ña i kumekefañagu .
45008023	Låo åhe' ti i nina'huyong ha' manu'ugong ; hita lokkue' ni manmanå'i ni Espiritu komu i fine'na na rigalon Yu'os manu'ugong hit gi sanhalom-ta mientras ta nanangga si Yu'os na u fa'famagu'on-ña hit para u na'fanlibri hit .
45008024	Put i inangokko na manmasatba hit ; låo yanggen ta li'e' ayo i ta angokko na para ta fanmanå'i , pues ti magåhet ennåo na ninangga . Håyi na tåotåo numanangga ayo i ha lili'e' ?
45008025	Låo yanggen ta angokko ayo i trabiha ti ta lili'e' , siempre ta nangga gi pinasensia .
45008026	Gi et mismo manera mafåtto lokkue' i Espiritu para u ayuda hit , achokka' manñaba' hit . Put i ti ta tungo' taimanu manåyuyot ; Guiya i Espiritu mismo gumagågagui hit ginen as Yu'os umu'ugong ni ti siña masångan ni palåbras .
45008027	Ya si Yu'os , ni Ha lili'e' hålom i kurason-ta , Ha tungo' håfa gaigi gi hinasson i Espiritu ; sa' i Espiritu manggågagåo as Yu'os para i taotåo-ña siha sigun gi minalago'-ña .
45008028	Ta tungo' na Ha chocho'gue si Yu'os i maolek para ayo siha i gumofli'e' Gui' , ayo siha i Ha ågang sigun gi entension-ña .
45008029	Ayo siha i esta si Yu'os Ha ayek Ha na'fañahnge lokkue' para u famparehu yan i Lahi-ña , kosa ki Guiya i Lahi-ña u primeru gi entalo' i meggai na mañe'lu .
45008030	Entonses ayo siha i Ha na'fañahnge si Yu'os Ha ågang ; ya ayo siha i Ha ågang , Ha na'fanunas gi me'nå-ña , yan Ha na'fañåonåo siha gi gloriå-ña .
45008031	Yanggen ta atan este siha , håfa siña ta sångan ? Yanggen manhihita yan si Yu'os , håyi siña komontra hit ?
45008032	Siguru na ti u kontra hit si Yu'os sa' Guiya ti Ha chatagui hit ni mismo Lahi-ña , låo Ha ufresi Gui' para hita todos ! Ombres Ha nå'i hit ni Lahi-ña -- pues kåo ti para u nå'i hit ni todu i malago'-ta ?
45008033	Håyi para u akusa i inayek Yu'os na tåotåo siha ? Si Yu'os mismo Ha diklåra na ti manisao siha !
45008034	Pues håyi para u fangkenendena siha ? Ti i Kristo Jesus ni matai , o sino lumå'la' ta'lo ginen i finatai ya gaigi Gui' på'go gi agapa' na bandan Yu'os , manånayuyot Gui' put hita !
45008035	Entonses håyi para u sipåra hit ginen i ginefli'e' i Kristo ? Kåo i prublema , pat i chinatsaga , o sino yanggen manmapetsigi hit , pat i niñalang o sino i pinepble pat i piniligru o sino i finatai ?
45008036	Taimanu ha' ilek-ña i eskretura , " Put hamyo manggaigi hit gi piligron i finatai todu i tiempo ; manmatråta ham kalang i kinilu ni para u fanmapuno' . "
45008037	Låo gi todu este siha , hita manmanggånna ginen Guiya ni gumofli'e' hit !
45008038	Siguru yu' na tåya' siña sumipåra hit ginen i ginefli'e'-ña : ni i finatai o sino i lina'la' , ni i mananghet o sino otro manmå'gas i langet , o sino pudet , ni i prisente o sino i mamamaila' na tiempo ,
45008039	ni i sanhilo' na tåno' o sino i sampa'pa' na tåno' -- ni håfa gi todu i nina'huyong siha u siña sumipåra hit ginen i ginefli'e' Yu'os ni manmanå'i hit para iyo-ta ginen i Krsito Jesus i Saina-ta .
45009001	I minagåhet hu sasångan : Iyon i Kristo yu' ya ti mandadagi yu' . I konsensiå-ku lokkue' , ni ginigiha ni Espiritu Sånto , ha asigugura yu' na ti mandadagi yu'
45009002	anai hu sångan na mandångkolo siha i piniti-hu , na tåya' finakpo'-ñiha i pinadesen i kurason-hu
45009003	para i taotåo-hu siha , era ayo siha sensen-hu yan håga'-hu ! Put siha na hu diseha na guåhu mohon u matdisi si Yu'os ya bai hu ma'åpatta ginen i Kristo .
45009004	Tåotåo Yu'os siha ; Ha na'famagu'on-ña ya Ha na'matungo' nu siha i gloriå-ña ; Ha fa'tinas i kontratå-ña nu siha ya Ha nå'i ni Lai ; siha gumogo'te i magåhet na adorasion ; esta ma risibi i prumesan Yu'os siha ;
45009005	manmafañågu siha ginen i mamfamosu na Hibrehu ; ya i Kristo , komu tåotåo gui' , såsaonåo Gui' gi rasan-ñiha . Puedi si Yu'os , ni Ha gubebetna todu , u matuna para todu i tiempo ! Åmen .
45009006	Ti ilelek-hu na dumimålas i prumesa ; sa' ti todu i taotåo Israhet manåotåo Yu'os .
45009007	Ni ti todu i disendensian Abrahan famagu'on Yu'os . Ilek-ña si Yu'os as Abrahan , " Ginen as Isaac nai u huyong i disendensia ni Hu prumeti håo . "
45009008	Kumeke'ilek-ña este na i famagu'on i manmafañågu gi otdinårio na manera ti famagu'on Yu'os siha ; enlugåt di este , i famagu'on ni manmafañågu ginen i prumesan Yu'os siha u fanmakonsedera komu i magåhet na disendensia .
45009009	Mafa'tinas i prumesan Yu'os gi este siha na palåbras : " Gi ma'apunta na tiempo bai hu ta'lo tåtte , ya siempre guaha lahi-ña si ' Sarah ' . "
45009010	Ya ti este ha' . I dos na lahen ' Rebecca ' parehu tatan-ñiha , era i tatå-ta as Isaac .
45009011	Anai trabiha ti mafañåñagu siha ya tåya' måolek o sino tailayi bidan-ñiha , put i para u makontinuha i ma'ayek na planon Yu'os
45009012	åhe ti ginen i maolek na chocho' siha låo ginen i inagång-ña -- masangåni si ' Rebecca ' , " I amko' na che'lu u setbe i patgon . "
45009013	Taimanu ha' ilek-ña i eskretura , " Hu gofli'e' si Jacob , låo hu chatli'e' si ' Esau ' . "
45009014	Entonses , kåo para ta sångan na ti tunas si Yu'os ? Åhe .
45009015	Ilek-ña as Moises , " Bai Hu ma'asi'i' maseha håyi ni malago'-hu ; bai Hu pinitiyi maseha håyi ni malago'-hu . "
45009016	Pues todu dinipepende , åhe' ti håfa minalago'-ña o sino che'cho'-ña i taotåo , låo solu ginen i mina'åse' Yu'os .
45009017	Ilek-ña i eskretura ni rai Ihipto , " Hu håtsa håo komu rai put i para un na'annok i fuetså-ku yan para un chalapon i na'ån-hu gi todu i tano' . "
45009018	Put ennåo na si Yu'os Ha ma'asisi'e' maseha håyi ni malago'-ña , yan Ha na'mahehettok Gui' maseha håyi lokkue' ni malago'-ña .
45009019	Låo guaha giya hamyo para u ålok nu Guåhu , " Yanggen taiguini este , pues taimanu si Yu'os para u sodda' isao gi maseha håyi ? Håyi siña kumontra i minalago' Yu'os ? "
45009020	Låo håyi håo , amigu , para un oppe si Yu'os ? I taron mamafak ti ha kokopbla i taotåo ni fuma'tinas gui' , " Håfa na un fa'tinas yu' taiguini ? "
45009021	I taotåo ni fuma'tinas i taron mamafak guaha direcho-ña para u usa i fache' sigun gi malago'-ña , yan para u fama'tinas dos na tåru ginen i unu na troson fache' , unu na taru para u ma'usa gi espesiåt na ukasion ya i otro para u ma'usa gi otdenårio .
45009022	Taiguennåo ha' lokkue' ayo i Ha cho'gue si Yu'os . Malago' na u na'annok i linalalo'-ña yan para u na'matungo' i fuetså-ña . Låo gof pasensia Gui' ni Ha susungon ayo siha i numa'lalålalo' Gui' , ni manmadestina para u fanmadestrosa .
45009023	Yan malago' lokkue' para u na'matungo' i abondånsia na gloriå-ña , ni manmachudå'i hit sa' gaigi i mina'ase'-ña giya hita , ayo siha ni Ha pripåra para u risibi i gloriå-ña .
45009024	Hita i taotåo siha ni Ha ågang , ya ti ginen i entalo' i ManHodihos ha' låo ginen i entalo' i ManPagånu lokkue' .
45009025	Estegue' sinangan-ña gi lepblon ' Hosea ' : " I taotåo siha ni ti iyo-ku Bai Hu agang ' Tåotåo-hu . ' I nasion ni ti hu gofli'e' Bai Hu agang ' Mangginefli'e'-hu . '
45009026	Ya gi mismo lugåt anai manmasangåni na , ' Ti taotåo-hu hamyo , ' ayo nai u fanma'ågang famagu'on i lala'la' na Yu'os . "
45009027	Ya ilek-ña si Isaias put si Israhet : " Achokka' u chameggai i taotåo Israhet yan i granon unai gi kanton tåsi , unos kuåntos ha' giya siha u fanmasåtba ;
45009028	sa' i Saina siempre Ha na'chaddek sumentensia i tano' . "
45009029	Parehu yan ayo i esta ha sångan si Isaias , " Yanggen i Todu Ha Na'siña na Saina ti Ha nå'i hit tinatte-ta , mamparehu hit siempre yan Sudoma , mamparehu hit siempre yan Gomora . "
45009030	Pues ilek-ta na i ManPagånu , ni ti machocho'gue empeñu para u na'fanunas siha gi me'nan Yu'os , mana'fanunas siha ginen i hinengge ;
45009031	mientras i taotåo Yu'os , ni manmanespipiha lai ni para u nina'fanunas gi me'nan Yu'os , ti ma sodda' .
45009032	Ya sa' put håfa ? Ti ma dipende siha gi hinengge sino ki gi che'cho'-ñiha . Entonses manmatompo' siha gi " na'matompo' na åcho' "
45009033	ni ha sångan i eskretura : " Atan ha' , sa' Hu plånta giya Sion un åcho' ni para u na'fanmatompo' i taotåo siha , un åcho' ni para u fantenemba . Låo maseha håyi ni manhongge giya Guiya ti u desganåo . "
45010001	Mañe'lu-hu , hu sesen diseha yan todu i kurason-hu na u fanmasåtba i taotåo-hu siha ! Manånayuyot yu' as Yu'os para siha !
45010002	Siña hu asigura håo na mansen dibotu siha as Yu'os ; låo i dibusion-ñiha ti ginen i magåhet na kinemprenden-ñiha .
45010003	Ti ma tungo' taimanu si Yu'os na Ha na'fanutunas i taotåo siha yan Guiya , ya enlugåt di este , ma chocho'gue i minalago'-ñiha ha' ; ya put este na ti ma po'lo siha gi papa' ayo na manera anai si Yu'os Ha na'fanutunas i taotåo siha .
45010004	Esta i Kristo Ha na'påra i Lai , kosa ki todu ayo siha i manmanhongge u mana'fanunas gi me'nan Yu'os .
45010005	Ha tuge' si Moises put ayo i mana'fanunas gi me'nan Yu'os put i makukumple i Lai : " Maseha håyi ni kumukumple i tinago' i Lai guiya u lå'la' . "
45010006	Låo hafa ilek-ña i eskretura put i mana'fanunas gi me'nan Yu'os ginen i hinengge : " Ti para en faisen maisa hamyo , Håyi para u hånåo hulo' para i langet ? " ( ni para u konne' påpa' i Kristo ) .
45010007	Ni ti para en faisen maisa hamyo , " Håyi para u hånåo para i tano' gi sampapa' ? " ( ni para u konne' hulo' i Kristo ginen i manmåtai ) .
45010008	Estegue' ayo i Ha sångan : " Gaigi gi fi'on-mu i mensahen Yu'os , gaigi gi labios-mu yan gi kurason-mu " -- kumeke'ilek-ña i mensåhi ni in setmonñaihon .
45010009	Yanggen en kenfesatñaihon na si Jesus Saina Gui' yan en hengge na nina'lå'la' Gui' ta'lo ginen i finatai as Yu'os , siempre manmasåtba hamyo .
45010010	Ginen i hinengge-ta na mana'fanunas hit gi me'nan Yu'os ; ya put i ta komfesatñaihon na manmasåtba hit .
45010011	Ilek-ña i eskretura , " Maseha håyi ni manhongge giya Guiya ti u desganåo . "
45010012	Este ha engklulusu todos , sa' tåya' difirensia entre ManHodihos pat MamPagånu ; si Yu'os Guiya et mismo Sainan todos yan Ha nanå'i misen na bendesion ayo siha i umå'agang Gui' .
45010013	Taimanu ha' na ilek-ña i eskretura , " Todu i umågang i Saina para u inayuda siempre masåtba . "
45010014	Låo taimanu para u ma'ågang Gui' para u faninayuda yanggen ti manmanhongge siha ? Ya håfa taimanu siha manmanhongge yanggen ti ma hungok i mensåhi ? Ya taimanu siha manmanhungok yanggen ti ma pruklåma i mensåhi ?
45010015	Ya taimanu ma pruklåma i mensåhi yanggen ti mana'fanhånåo huyong i mansisitmon ? Taimanu ha' na ilek-ña i eskretura , " Sen na'magof i finatton i mansisitmon ni manmañuñule' Måolek na Nutisia ! "
45010016	Låo ti todu umaksepta i Maolek na Nutisia . Si Isaias mismo sumångan , " Asaina , håyi humongge i mensahen-måmi ? "
45010017	Pues entonses , måfatto i hinengge ginen ayo i masetmonñaihon , ya ayo i masetmonñaihon mafåtto ginen i fino' i Kristo .
45010018	Låo bai hu famaisen : Kåo magåhet na ti mahungok i mensåhi ? Hunggan , mahungok -- sa' taimanu ha' na ilek-ña i eskretura : " I sunidon i bos-ñiha oppan gi todu i tano' ; i sinangan-ñiha hongga gi puntan tåno' siha . "
45010019	Bai hu famaisen ta'lo : Kåo ti makomprende ni taotåo Israhet ? Si Moises mismo fine'na umoppe : " Bai hu usa un rasan tåotåo ni ti nasion para bai hu na'hosguan i taotåo-hu ; ya ginen i nasion ni tåya' rilihion-ñiha bai hu na'bubu i taotåo-hu . "
45010020	Ya mås båtbaru si Isaias anai ilek-ña , " Masodda' yu' ni ayo siha i ti umespipiha yu' ; Hu fatoigue ayo siha i ti manmamamaisen put guåhu . "
45010021	Låo put i iya Israhet na ilek-ña , " Hu estira kannai-hu todu et diha para bai hu taggam i ti manubedente yan mambuska plaitu na tåotåo . "
45011001	Entonses mamaisen : Kåo Ha richåsa si Yu'os i mismo tåotåo-ña ? Åhe' ! Guåhu mismo Israilitas yu' , desendensian Abrahan , membro yu' gi rasan ' Benjamin ' .
45011002	Ti Ha richåsa si Yu'os i taotåo-ña , ni Ha ayek desde i tutuhon . En tingo' ha' håfa ilek-ña i eskretura guihi na sinangan anai manåyuyot as Yu'os si Elias kontra Israhet :
45011003	" Asaina , manmapuno' i mamprufeta yan mayulang påpa' i attåt-mu siha ; Guåhu ha' sopbla , ya makekepuno' yu' lokkue' . "
45011004	Håfa ineppe-ña si Yu'os nu guiya ? " Gaigi guini gi kannai-hu siette mit na lalåhi ni ti manmanadora ni fåtso na yu'os as ' Baal ' . "
45011005	Parerehu ha' yan på'go : manggagaigi ha' unos kuåntos grånu mansopbla ni maninayek as Yu'os put i grasiå-ña .
45011006	Ayo siha i Ha ayek , Ha ayek ginen i grasiå-ña , åhe' ti put i guaha che'cho'-ñiha . Yanggen put i che'cho'-ña i taotåo na inayek gui' as Yu'os , entonses siempre i grasiå-ña ti sen magåhet na gråsia .
45011007	Pues håfa ? i taotåo Israhet ti ma sodda' ayo i ma aliligåo . Ayo ha' i unos kuåntos grånu ni maninayek as Yu'os sumodda' ; i pumalu siha manhuyong mantangnga ni inagang Yu'os .
45011008	Taimanu ha' ilek-ña i eskretura , " Ha na'daffe' si Yu'os i hinasso yan kurason-ñiha ; asta på'go mismo na ha'åni ti siña siha manmanli'e' o sino manmanhungok . "
45011009	Ya ilek-ña si David , " Puedi u fanmagacha' yan u fanggoddon gi gipot-ñiha ; puedi u famoddong , puedi u fanmakastiga !
45011010	Puedi u fambåchet matan-ñiha kosa ki ti u fanmanli'e' ; yan u fanekkon gi papa' i prubleman-ñiha todu i tiempo . "
45011011	Entonses mamaisen yu' : Anai manmatompo' i ManHodihos , kåo mamoddong påpa' para todu i tiempo ? Åhe' ! Put i manisao siha , måtto i satbasion para i MamPagånu , put i para u nina'fanhosguan i ManHodihos .
45011012	Måtto dangkolon bendesion gi tåno' ginen i isåo i ManHodihos , ya ginen i pinepblen-ñiha gi esperituhåt måtto dangkolon bendesion para i ManPagånu . Entonses siempre mås dångkolo i bendesion yanggen manmatufong kabåles todu i ManHodihos !
45011013	Hamyo ni ManPagånu hu kuentutusi på'go : Mientras ha' ki guåguahu i apostot i ManPagånu , bai hu banidosu guini na che'cho'-hu .
45011014	Puedi siña hu na'fanhosguan unos kuåntos ni manachataotåo-hu , ya u fanmasåtba unos kuåntos giya siha .
45011015	Anai manmarichåsa siha , matulaika ya i taotåo siha ni ginen maninimigon Yu'os manhuyong manamigon Yu'os . Entonses håfa para u masusedi , yanggen manma'aksepta siha ? Siempre guaha lina'la' para i manmåtai !
45011016	Yanggen manå'i si Yu'os ni fine'na na pidason pån , entonses iyo-ña lokkue' enteru i trosu ; ya yanggen ma'ufresi si Yu'os ni hale' i trongko , kon todu i ramas iyo-ña lokkue' .
45011017	Guaha na råmas ulibas ni manmatåtme manmahulok , ya mana'dañña' yan i ramas ni ginen i ulibas halomtåno' . Hamyo ni ManPagånu mamparehu yan i ulibas halomtåno' , ya mañåsaonåo hamyo på'go gi metgot na lina'la' esperituhåt i ManHodihos .
45011018	Entonses , cha'-miyu despreresia ayo siha i manma'utot na råmas . Taimanu hamyo mambanidosu ? Råmas ha' hamyo ; ti hamyo numåna'i lina'la' i hale' -- i hale' numåna'i hamyo lina'la' .
45011019	Låo siempre en sangan , " Hunggan , sa' manma'utot i ramas para u guaha kåmpo para guåhu . "
45011020	Hunggan magåhet ennåo . Manma'utot siha sa' ti manmanhongge , låo hamyo ti manma'utot sa' manmanhongge hamyo . Låo cha'-miyu fambanidodosu put ennåo ; enlugåt di ennåo , debi di en fanma'å'ñåo .
45011021	Si Yu'os ti Ha konsedera i ManHodihos , ni kalang siha naturåt na råmas ; ya kåo para u konsidera hamyo ?
45011022	Estegue' nai ta lili'e' na gof kariñosu yan gof riekto si Yu'os . Rekto Gui' para ayo siha i mambasnak , låo kariñosu para hamyo -- yanggen en kontenuha mañåga gi mina'ase'-ña . Låo yanggen en tulaika hamyo , hamyo lokkue' siempre manma'utot .
45011023	Ya yanggen ma sotta ni ManHodihos i ti manhenggen-ñiha , siempre siha mana'fana'lo tåtte gi anai maneståba siha ; sa' ha na'siña si Yu'os chumo'gue ennåo .
45011024	Hamyo ni ManPagånu kalang i ulibas halomtåno' ni ma'utot ya mana'dañña yan i trongkon ulibas ni matåtme , este na klåsi kinekentra i naturat-ña i trongko . I ManHodihos kalang este i matatme na trongkon ulibas ; ya mås ti mappot para si Yu'os para u na'dañña' ta'lo i trongko yan i ramås-ña ni ma'utot .
45011025	Mañe'lu-hu , guaha un sikretu na minagåhet , ni malago' yu' na en tingo' , para mungnga na u fåtto gi hinasson-miyu na mansen malåte' hamyo . Era ti petmanente i minahettok i kurason i taotåo Israhet , låo para un råtu ha' , para asta ki manmåtto gi as Yu'os i kabåles na numiron ManPagånu .
45011026	Ya gi taiguini na u fanmasåtba todu i taotåo Israhet . Taimanu ha' ilek-ña i eskretura , " I Nana'libri u fåtto ginen Sion ya u na'fañuha todu i tinailayi ginen i disendensian Jacob .
45011027	Bai Hu fa'tinas este na kontråta yan siha yanggen Hu na'suha i isåo-ñiha siha . "
45011028	Put i marichåsa i Maolek na Nutisia , maninimigon Yu'os i ManHodihos put i ManPagånu . Låo put i minalago' Yu'os ha' , manamigon Yu'os i ManHodihos ginen i mañainan-ñiha .
45011029	Si Yu'os ti Ha tulalaika i hinasso-ña håyi u ayek para u bendisi .
45011030	Ya hamyo ni ManPagånu , ti en esge si Yu'os gi manmaloffan na tiempo ; låo på'go en risibi i mina'åse' Yu'os sa' put i ti manmanosge i ManHodihos .
45011031	Gi et mismo manera , put i mina'åse' ni en risibi , i ManHodihos ti ma osge si Yu'os , kosa ki siña siha lokkue' på'go u ma risibi i mina'åse' Yu'os .
45011032	Esta si Yu'os Ha presu todu i taotåo siha put i ti manubedente , kosa ki siña Ha na'annok i mina'åse' para todu siha .
45011033	Gof riku si Yu'os ! Gof taddong i tinemtom-ña yan i minalate'-ña ! Håyi siña umesplika i disision-ña siha ? Håyi siña kumomprende i bidåda-ña ?
45011034	Taimanu ha' na ilek-ña i eskretura , " Håyi tumungo' i hinasson i Saina ? Håyi siña umakonseha Gui' ?
45011035	Håyi guaha nai numå'i Gui' maseha håfa , ya para u apåsi Gui' tåtte ? "
45011036	Guiya numa'huyong todu i kosas siha , ya todu i kosas siha manggagaigi put i ginen Guiya yan put Guiya . U matuna si Yu'os para todu i tiempo ! Åmen .
45012001	Entónses , mañe'lú-hu , put i dángkolon mina'åse' Yu ' os nu hita na hu gågagåo hamyo : Para en ufresen maisa hamyo komu un låla'la' na sakrifisio para si Yu'os , para en na'enñaihon hamyo enteramente gi setbisio-ña yan para en fanhuyong manna'magof para Guiya . Estegue' i magåhet na adorasion ni debi di en ufresi .
45012002	Cha'-miyu numa'famparerehu hamyo yan i ginagagåo ni este na tåno' , låo sedi si Yu'os na Guiya u tulaika i sanhalom-miyu ginen i kabåles na matulaikan i hinasson-miyu . Gi taiguini nai siña en tingo' i minalago' Yu'os -- ayo i maolek yan i numa'mamagof Gui' yan i prefekto .
45012003	Put i yo'ase' na rigalon Yu'os nu guåhu hu sangångani hamyo på'go todos : Cha'-miyu pepe'lo gi hinasson-miyu na mås manakhelo' hamyo ki i magåhet na eståo nai manggaigi hamyo . Enlugåt di taiguini , honesto i hinasson-miyu , ya en husgan maisa hamyo sigun gi hinengge ni mannina'i hamyo as Yu'os .
45012004	Gi tataotåo-ta guaha difirentes påtte siha , ya kada påtte guaha difirentes para che'cho'-ña .
45012005	Gi taiguini lokkue' , maseha manlåhyan hit , un tataotåo ha' hit ni mandadañña' gi as Jesukristo , ya mana'fandaña' hit unu yan otro kalang difirentes påtte gi un tataotåo .
45012006	Put ennåo na para ta usa i difirentes na talento ni manmanå'i hit sigun gi gråsia ni Ha nå'i hit si Yu'os . Yanggen manmanå'i hit ni ayo na talento i para ta sångan i mensåhi ni ginen as Yu'os , pues debi di ta cho'gue ennåo sigun gi hinengge ni gaigi giya hita ;
45012007	yanggen para ta fanmañetbe na talento manmanå'i hit , pues debi di ta fanmañetbe ; yanggen para ta fanma'estro , pues debi di ta fanmamåna'gue ;
45012008	yanggen para ta nå'i animu i otro tåotåo siha , pues debi di ta cho'gue ennåo . Yanggen para ta fanmannå'i limosna , pues ta na'fanggeftao hit ; håyi guaha åoturidåt-ña debi di u facho'cho duru ; håyi muma'åse' ni otro tåotåo debi di u cho'gue ennåo gi minagof-ña .
45012009	I ginefli'e' debi di u senseru kabåles . Chatli'e' ayo i tailayi , go'te fitme ayo i maolek .
45012010	Fanagofli'e' unu yan otro komu mañe'lu , ya cho'gue kuånto i siña para en fanarespeta unu yan otro .
45012011	Fanmacho'cho' duru ya mungnga manggago' . Setbe i Saina ginen i kurason ni bula dibusion .
45012012	Po'lo ya i inangokkon-miyu en nina'fanmagof , na'fampasensia hamyo gi prubleman-miyu , yan fanmanåyuyot todu i tiempo .
45012013	Na'fanmañagi ni guinahan-miyu i mañe'lon-miyu , ya babayi ni gima'-miyu i manestrangheru .
45012014	Faisen si Yu'os ya u bendisi ayo siha i pumetsisige hamyo -- hunggan , faisen Gui' ya u bendisi siha , åhe' ti para u matdisi siha .
45012015	Fanmagof yan ayo siha i manmamagof , fangasao yan ayo siha i mangakasao .
45012016	Na'parehu konsederasion-miyu para todos . Munga mambanidodosu , låo aksepta i manhomitde na cho'cho' . Cha'-miyu pepe'lo gi hinasson-miyu na manomtom hamyo .
45012017	Yanggen guaha tåotåo båba bidå-ña nu hågu , cha'-mu na'e'empas yan otro baban cho'cho' . Cho'gue håfa makonsidedera na måolek ni todu i taotåo siha .
45012018	Cho'gue kuånto i siña para un lå'la' gi pas yan todu i taotåo siha .
45012019	Cha'-mu , amigu , bebengga ni håyi , po'lo ya i linalålo' Yu'os u chine'gue ennåo . Ilek-ña i eskretura , " Guåhu bai Hu bengga , bai Hu na'empas , ilek-ña i Saina . "
45012020	Enlugåt di este , cho'gue håfa ilek-ña i eskretura : " Yanggen ñålang i inimigu-mu , na'chocho gui' ; yanggen må'ho , na'gimen gui' ; sa' yanggen un cho'gue este siempre sinengge gui' ni minamåhlao . "
45012021	Cha'-mu sesedi na un ina'ñao ni tailayi ; enlugåt di taiguini , gånna i tailayi ginen i manmåolek na che'cho'-mu .
45013001	Todu i taotåo siha debi di u ma osge i åoturidåt sibit , sa' todu i aoturidåt siha mangginen as Yu'os , ya si Yu'os pumo'lo guennåo ayo siha na tåotåo i mangai åoturidåt .
45013002	Maseha håyi na tåotåo ni kumokontra i gaigi na åoturidåt ha kokontra i otden Yu'os ; ya ayo na tåotåo i chumocho'gue ennåo siempre u makastiga .
45013003	Ayo siha i chumocho'gue i maolek ti para u fanma'å'ñåo ni manmå'gas , låo ayo siha i chumocho'gue i tailayi debi di u fanma'å'ñåo . Kåo malago' håo na ti para un ma'å'ñåo ni ayo i gai åoturidåt ? Pues cho'gue i maolek , ya siempre inenra håo ,
45013004	sa' guiya i tentågo' Yu'os ni chumócho'gue håfa maolek para hågu . Låo yanggen un cho'gue i tailayi , pues debi di un ma'å'ñåo nu guiya , sa' sen magåhet na guaha fuetså-ña para un kinastiga . Guiya i tentågo' Yu'os ya guiya para u cho'gue i kastigon Yu'os gi ayo siha i chumochogue' i tailayi .
45013005	Put este na rason na debi di en esge i aoturidåt -- ti put i kastigon Yu'os ha' , låo put i manggaigi este siha gi konsensian-miyu .
45013006	Ayo lokkue' na manmanapåpasi hamyo ni kontrebusion , sa' i aoturidåt manmachocho' para si Yu'os yanggen ma chocho'gue i ubligasion-ñiha .
45013007	Entonses , apåsi hafa en didibi siha ; apåsi siha ni kontrebusion petsonåt yan prupiedåt , ya en enra siha yan na'annok i respeton-miyu todos .
45013008	Cha'-miyu fanggagái ubligasion ni para håyi -- unu ha' na ubligasion debi di u gaigi giya hamyo era i para en fanágofli'e' unu yan otro . Ayo i chumo'gue este pues esta ha kumple i Lai .
45013009	I tinago' siha , " Cha'-mu uma'abale' ; cha'-mu famumuno' ; cha'-mu fañåñakke ; cha'-mu malalago' ni iyon i prohimu " -- todu este yan i pumalu siha , manggaigi gi unu ha' na tinago' , " Gofli'e' i pruhimu-mu taiguihi i un gofli'e' håo mismo . "
45013010	Yanggen un gofli'e' i taotåo ni ngai'an nai un cho'gue tailayi nu guiya ; entonses , yanggen manmanggofli'e' hit ta kukumple enteru i Lai .
45013011	Debi di en che'gue este sa' en tingo' ha' na esta måtto i ora para en fanmakmåta ginen i maigo'-miyu . I tiempo anai para ta fanmasåtba esta mås hihot ki anai på'go ha' manmanhongge hit .
45013012	Esta kana' ha' hohokkok i puengi , ya esta para u manana ha' . Maila' ya båsta hit chumo'gue ayo i che'cho' halom homhom , ya ta åtmas hit para ta fanmumu gi manana .
45013013	Maila' ya ta kondukta måolek i lina'lå'-ta taiguihi i taotåo siha ni manlåla'la' gi mina'lak i ha'åni -- mungnga butlachirihas , mungnga imuralidåt pat kuchinåda , mungnga plaitu pat hinesguan .
45013014	Låo chile' i atmas i Saina as Jesukristo . Båsta mana'satesfecho i naturåt na lina'la' yan disehu siha .
45014001	Risibi i taotåo ni ñaba' hinengge-ña , låo mungnga umatgomento yan guiya put i upinion-ña .
45014002	Guaha na tåotåo gaigi gi hinengge-ña na siña hakånno' maseha hafa na nengkanno' , låo i taotåo ni ñaba' hinenggen-ñiha , gollai ha' nana'-ña .
45014003	I taotåo ni siña ha kånno' todu klasen nengkanno' ti debi di u despresia ayo i ti siña ; ya ayo i gellai ha' nana'-ña ti debi di u påsa sentensia gi ayo i chumochocho maseha håfa ; sa' esta inaksepta gui' as Yuós .
45014004	Håyi håo para un husga i tentågo' otro tåotåo ? I amon ennåo na tentågo para u disidi kåo maolek pat ti måolek bidå-ña . Ya siempre måolek bidå-ña sa' i Saina siña Ha na'måolek bidå-ña .
45014005	Yanggen ilek-ña un tåotåo na guåha na ha'ani mås empottånte ki i otro siha na ha'ani , ya ilek-ña i otro taotåo na mamparehu ha' todu i ha'ani mansagrådu , pues debi di kada unu u fitme fuma'tinas håfa gaigi gi hinasson-ñiha .
45014006	Maseha håyi ni ha na'takhelo'ña un diha mås ki i otro diha ha chocho'gue ennåo put i onron i Saina ; ya måseha håyi ni ha kåkanno' måseha håfa ha chocho'gue ennåo put i onron i Saina , sa' ha nåna'i gråsia si Yu'os put i nengkanno' . Maseha håyi ni ti malago' ha kånno' una kosa ha chocho'gue ennåo put i onron i Saina .
45014007	Ni unu giya hita lumåla'la' para guiya ha' na maisa , yan ni unu giya hita måmatai para guiya ha na maisa .
45014008	Yanggen manlå'la' hit , pues put i Saina na manlå'la' hit , ya yanggen manmåtai hit , pues put i Saina na manmåtai hit . Entonses maseha manlå'la' pat manmåtai hit , iyon i Saina hit .
45014009	I Kristo måtai yan lå'la' ta'lo kosa ki Guiya Sainan i manlåla'la' yan i manmåtai .
45014010	Entonses , hamyo ni gellai ha' na'-mimiyu -- håfa na en påpasa sentensia gi mañe'lon-miyu ? Ya hamyo ni en kakanno' maseha håfa -- håfa na en despreresia i mañe'lon-miyu ? Todos hit para ta fanohge gi me'nan Yu'os para u husga hit .
45014011	Ilek-ña i eskretura , " Ilek-ña i Saina , Guåhu i lala'la' na Yu'os , todos u fandimu gi me'nå-hu , yan todu u makomfesatñaihon na Yu'os Yu' . "
45014012	Entonses todos hit para ta fanmannå'i kuenta gi as Yu'os .
45014013	Pues båsta hit manáhusga unu yan otro . Enlugåt di este , debi di en disidi na ni nungka nai en che'gue håfa ni para u linaime o sino u nina'poddong gi isao .
45014014	I dumaña'-hu yan i Saina as Jesus numa'siguru na todu i nengkanno' manggåsgas ; låo yanggen ilek-ña i taotåo na applacha' una kosa , pues applacha ennåo para guiya .
45014015	Yanggen un na'låmen i che'lu-mu sa' put i guaha kinanno'-mu , pues esta ti put ginefli'e' na un chocho'gue i bidå-mu . Cha'-mu na'tatailayi i otro tåotåo put i nengkanno' ni un kånno' sa' måtai i Kristo put guiya !
45014016	Mungnga mana'båba na'ån-ña ayo i un popo'lo na måolek .
45014017	I Rainon Yu'os ti kumeke'ilek-ña para chumocho pat para gumimen , låo kumeke'ilek-ña tininas , yan pås , yan minagof ni ginen i Espiritu Sånto .
45014018	Yanggen i taotåo ha setbe i Saina gi taiguini na manera , ha na'mamagof si Yu'os ya ma'apruereba gui' ni otro tåotåo siha .
45014019	Entonses , debi di ta deseha ayo i numa'fåfatto i pås yan i numa'memetgot unu yan otro .
45014020	Mungnga madestrosa håfa fina'tinas Yu'os put nengkanno' ha' . Todu i nengkanno' siña manmakånno' , låo lachi i para u makånno' una kosa ni para u nina'isao otro tåotåo .
45014021	Dinanche i para mungnga chumocho kåtne , mungnga gumimen binu , pat sino para u macho'gue una kosa ni para u nina'isao i che'lu-mu .
45014022	Go'te håfa un hongge put este na asunto , komu sikreton-miyu yan Yu'os . U magof i taotåo ni ti umisao yanggen guaha bidå-ña ni ha husga komu dinanche .
45014023	Låo yanggen guaha dinidå-ña put håfa kinano'-ña , kinendena gui' as Yu'os yanggen ha kånno' ennåo , sa' este na aksion-ña måfatto ginen i hinengge-ña . Ya maseha håfa ni hacho'gue sin hinengge , isao .
45015001	Hita ni manmetgot hinengge-ta debi di ta ayuda ayo siha i ti manmetgot hinenggen-ñiha para u ma'uma i katgon-ñiha . Ti debi di ta na'fanmagof maisa hit .
45015002	Enlugåt di este , debi di ta na'fanmagof i mañe'lu-ta para minaolek-ñiha , ya gi taiguini nai ta na'fanmetgot i hinenggen-ñiha .
45015003	Ti Ha na'magof maisa Gui' i Kristo . Enlugåt di taiguini , taimanu ha' ilek-ña i eskretura , " I ensutto siha ni manå'i håo mambasnak giya Guåhu . "
45015004	Todu i manmatuge' gi Eskretura manmatuge' para u fa'nå'gue hit , kosa ki u ta fanmanangokko ginen i pinasensia yan put i ha abibiba hit i Eskretura .
45015005	Ya puedi si Yu'os , ni ginen Guiguiya mågi i pinasensia yan Guiya umabibiba hit , en faninayuda para u famparehu hinasson-miyu put i en dalalalaki i ihemplon i Kristo Jesus ,
45015006	kosa ki todos hamyo ni mandadaña' siña en tina gi un bos i Yi'os yan Tatan i Saina-ta as Jesukristo .
45015007	Entonses , fana'aksepta unu yan otro , para i glorian Yu'os , taimanu ha' na esta maninaksepta hamyo ni Kristo .
45015008	Hu sangångani hamyo na i Kristo Ha cho'gue setbisio gi lina'lå'-ña put para u na'mali'e' i ManHodihos na fiet si Yu'os , para u kumple i prumiså-ña para i mañainan-ñiha ,
45015009	yan para u fansiña i MamPagånu lokkue' u matuna si Yu'os put i mina'ase'-ña . Taimanu ha' ilek-ña i eskretura , " Entonses bai hu tuna Håo entre i MamPagånu ; Bai hu kånta tinina para Hågu . "
45015010	Ilek-ña ta'lo , " Fanmagof yan i taotåo Yu'os hamyo ni ManPagånu ! "
45015011	Ilek-ña ta'lo , " Tina i Saina , todos hamyo ni ManPagånu ; tina Gui' , todos hamyo ni taotåo ! "
45015012	Yan ta'lo , ilek-ña si Isaias , " U annok i tinatten ' Jesse' ; para u fåtto para u månda i ManPagånu , ya u ma po'lo i inangokkon-ñiha giya Guiya . "
45015013	Puedi si Yu'os , ni ginen Guiguiya mågi todu i inangokko , en fannina'i ni todu i minagof yan pås put i hinenggen-miyu nu Guiya , kosa ki i inangokkon-miyu u sigi ha' mås metgot ginen i fuetsan i Espiritu Sånto .
45015014	Mañe'lu-hu : Guåhu hu siesiente na siguru yu' na mambula hamyo minaolek , na gaigi giya hamyo todu i tiningo' , ya siña hamyo manafa'nå'gue unu yan otro .
45015015	Låo guini na kåtta sen båtbaru yu' sumångan put unos kuåntos asunto ni esta hu na'fanmanhasso hamyo . Båtbaru yu' sa' put i pribilehu ni esta Ha nå'i yu' si Yu'os
45015016	komu setbenten i Kristo Jesus para bai hu facho'cho' para i MamPagånu . Mañeñetbe yu' kalang i påle' ni sumesetmon put i Maolek na Notisia ni ginen as Yu'os , kosa ki i MamPagånu u fanmama'inifresi ni akseptåpble para si Yu'os , ni makonsågra para Guiya put i Espiritu Sånto .
45015017	Put i dumadañña' yu' yan i Kristo Jesus na siña bumanidosu yu' put i setbisio-ku para si Yu'os .
45015018	Bai hu na'båtbaru yu' kumentos put ayo ha' i Ha cho'gue i Kristo ginen guåhu para bai hu kondusi i MamPagånu para u ma osge si Yu'os . Ha cho'gue este gi finiho' yan gi che'cho' ,
45015019	ginen i milågru yan manna'manman na fuetsa , yan i fuetsan i Espiriton Yu'os . Entonses , anai humahånao yu' desde Hirusalen asta ' Illyricum ' , hu pruklåma kabåles i Maolek na Nutisia put i Kristo .
45015020	I minalago'-hu todu i tiempo para bai hu pruklåma i Maolek na Nutisia gi ayo siha na lugåt ni trabiha ti mahuhungok put i Kristo , kosa ki mungnga yu' manhåtsa gi fondasion ni otro tumutuhon .
45015021	Taimanu ha' na ilek-ña i eskretura , " Ayo siha i ti manmasangåni put Guiya , u ma li'e' , yan ayo siha i ti humungok u ma komprende . "
45015022	Pues meggai na biåhi nai ti masedi yu' para bai hu hånåo guatu mambisita .
45015023	Låo på'go sa' esta monhåyan i che'cho'-hu guini siha na lugåt ya put meggai na såkkan ni hagas malago' yu' mambisita ,
45015024	hudeseha chumo'gue på'go . Malago' yu' mambisita gi hinanao-hu para Espåña , ya hamyo para en ayuda yu' gi ginaguato-ku , despues di hu bisita hamyo un råtu .
45015025	Låo på'go mismo na ora , para bai hu hånåo para Hirusalen gi setbision i taotåo Yu'os guihi .
45015026	I Gima' Yu'os siha giya ' Macedonia ' yan ' Achaia ' mansen magof manmanlemosna para u fanma'ayuda i mamopble gi entre i taotåo Yu'os siha giya Hirusalen .
45015027	Este na disision , disision-ñiha ha' ; låo gi magåhet , guaha ubligasion-ñiha para u ma'ayuda siha . I ManHodihos mana'fañåonao i MamPagånu gi esperituhåt na bendesion-ñiha , ennåo mina' debi i MamPagånu di u ma'usa i materiåt na bendesion-ñiha para u fanma'ayuda i ManHodihos .
45015028	Yanggen monhåyan este na che'cho'-hu ya esta hu entrega siha todu i salåppe' ni manmarikohi para siha , bai hu hånåo para Espåña ya bai hu bisita hamyo gi ginaguató-ku .
45015029	Yanggen måtto yu' guatu giya hamyo hu tungo' siempre na humáhami yan i kabåles na bendesion i Kristo .
45015030	Hu sosoyu' hamyo , mañe'lu-hu , put i Saina-ta as Jesukristo yan put i ginefli'e' ni Ha nåna'i hit i Espiritu : ta fanhita manmanåyuyot fehman gi as Yu'os put guåhu .
45015031	Fanmanåyuyot ya bai hu safo' ginen i ti manmanhongge giya Hudeha yan u akseptåpble para i taotåo Yu'os i setbisio-ku giya Hirusalen .
45015032	Pues bai hu bisita hamyo yan bula minagof , yanggen este i minalago' Yu'os , ya bai hu dibette yu' didide' yanggen måtto yu' giya hamyo .
45015033	Puede si Yu'os ni ginen Guiya mågi todu i pås , u gaigi giya hamyo . Åmen .
45016001	Hu rikumemenda giya hamyo i che'lu-ta as ' Phoebe' , ni sumesetbe i Gima' Yu'os giya ' Cenchreae' .
45016002	Risibi gui' gi na'an i Saina , taimanu ha' i debi di u ma cho'gue ni ayo siha i umå'alok na tåotåo Yu'os siha , yan nå'i gui' ni ha nisisita na ayudu ginen hamyo ; sa' guiya mismo måolek gui' na amigan meggai na tåotåo yan guåhu lokkue' .
45016003	Hu na'håhanåo i saludu-hu para si ' Priscilla ' yan si ' Aquila ' , ni manhami gi setbision i Kristo Jesus ;
45016004	ma atrebi i lina'la'-ñiha put guåhu . Dångkolo agradisimento-ku nu siha -- åhe' ti guåhu ha' , låo kon todu i Gima' Yu'os i MamPagånu .
45016005	Hu saluluda lokkue' i Gima' Yu'os ni mandañña' gi gima'-ñiha . Hu saluluda i amigu-hu as ' Epaenetus ' , ni guiya fine'na gi prubinsian ' Asia ' manhongge gi Kristo .
45016006	Hu saluluda si Maria , ni macho'cho' duru para hamyo .
45016007	Hu saluluda lokkue' si ' Andronicus ' yan ' Junia ' , ni mamparehu ham ManHodihos yan manhami manmapresu ; manmasen tungo' siha gi entre i manapostoles , yan manmofo'na siha manhålom gi Kristo ki guahu .
45016008	Hu saluluda si ' Ampliatus ' , i amigu-hu gi Saina .
45016009	Hu saluluda lokkue' si ' Urbanus ' , ni manhami gi setbision i Kristo , yan para si ' Stachys ' , i hu gofli'e' na amigu-hu .
45016010	Hu saluluda si ' Apelles ' , ni esta ha prueba na fiet gui' gi Kristo . Hu saluluda ayo siha i manmembro gi familian ' Aristobulus ' .
45016011	Hu saluluda si ' Herodion ' ni parehu ham Hudihos , yan para i familian ' Narcissus ' ni manggaigi gi Saina .
45016012	Hu saluluda si ' Tryphaena ' yan si ' Tryphosa ' , ni macho'cho' gi setbision i Saina , yan para i amigu-hu as ' Persis ' , ni meggai bidå-ña para i Saina .
45016013	Hu saluluda si ' Rufus ' , un destenggidu na fafacho'cho' gi setbision i Saina , yan para si nanå-ña , ni ha trårata yu' kalang lahi-ña .
45016014	Hu saluluda si ' Asyncritus ' , si ' Phlegon ' , si ' Hermes ' , si ' Patrobas ' , si ' Hermas ' , yan todu i pumalu siha na mañe'lu ni mañisiha .
45016015	Hu saluluda si ' Philologus ' yan ' Julia ' , para si ' Nereus ' yan i che'lu-ña palåo'an , para si ' Olympas ' yan para todu i taotåo Yu'os ni mañisiha .
45016016	Fanasaluda unu yan otro ni ayo i chikon un che'lu . Enteru i Gima' Yu'os i Kristo mana'håhanåo i saludon-ñiha para hamyo .
45016017	Hu fafaisen hamyo mañe'lu-hu para en adahi hamyo ni ayo siha i tumututuhon dinibidi yan numa'fåfatto desareklo gi hinenggen tåotåo yan ma kokontra i fina'nå'gue ni esta en risibi . Suhåyi este siha !
45016018	Ayo siha i chumocho'gue este ti ma sesetbe i Kristo i Saina-ta , låo i minalago'-ñiha ha' ma sesetbe . Låo manmafa'baba i maninusente na tåotåo ginen i mansuåbi na palåbras-ñiha yan linanges-ñiha .
45016019	Todo esta humungok put i mamfiet hamyo gi ibangheliu , ya put este na magof yu' . Malago' yu' para en fanomtom put ayo siha i manmåolek , låo na maninusente hamyo put ayo siha i manailayi .
45016020	Ya si Yu'os , ni ginen Guiya mågi i pås-ta , Guiya u figes si Satanas gi papa' i addeng-miyu . I grasian i Saina-ta as Jesukristo u gaigi giya hamyo .
45016021	Si Timoteo , ni humahami macho'cho' , ha na'håhanåo i saludu-ña para hamyo ; yan kon todu si Lucio , ' Jason ' , yan ' Sosipater ' , ni mamparehu ham ManHodihos .
45016022	Guåhu , si Tertio , ni tumutuge' este na kåtta , hu na'hanånagui' hamyo ni saludu-hu gi Saina .
45016023	Si ' Gaius ' , anai sumåsaga yu' , yan gi gimå'-ña nai mane'etnon i Gima' Yu'os , ha na'håhanåo i saludu-ña ; si Erasto , i tisurårion i suidå , yan i che'lon-måmi as Quarto mana'håhanåo i saludon-ñiha . [
45016024	I grasian i Sainata as Jesukristo u gaigi giya hamyo todos . Amen . ]
45016025	Nihi ya ta tuna si Yu'os ! Ha na'siña numa'fanohge hamyo fitme gi hinengge , sigun gi Maolek na Nutisia ni hu setmonñaihon put si Jesukristo yan put ayo i mana'matungo' na sikretu na minagåhet ni åpmam di manå'na' gi manmaloffan na tiempo .
45016026	Låo på'go esta este na minagåhet mana'annok ginen i tinige' i mamprufeta ; yan ginen i otden i taihinekkok na Yu'os mana'matungo' gi todu i nasion , kosa ki todu u fanmanhongge yan u fanmanosge .
45016027	Para i uniku na Yu'os ni Guiya i mås tomtom , Guiya u matuna ginen as Jesukristo para todu i tiempo ! Åmen .
46001001	Ginen as Pablo ni ma'ågang ginen i minalago' Yu'os para u apostot i Kristo Jesus , yan ginen i che'lu-ta as ' Sosthenes ' --
46001002	Para i Gima' Yu'os ni gaigi giya ' Corinth ' , para todu ayo siha i manma'ågang para u fanhålom mañåntos na famagu'on Yu'os , ni iyon Yu'os ni mandadaña' yan i Kristo Jesus , mañisiha yan todu i taotåo gi todu i banda ni umadodora i Saina-ta as Jesukristo , i Sainan-ñiha yan Saina-ta :
46001003	Puedi si Yu'os Tatå-ta yan i Saina as Jesukristo en fannina'i ni gråsia yan pås .
46001004	Hu nåna'i gråsia todu i tiempo i Yi'os-hu para hamyo sa' put i grasia ni mannina'i hamyo ginen i Kristo Jesus .
46001005	Ginen i manunon-miyu yan i Kristo nina'fanriku hamyo gi todu i kosas , kon todu gi kuentos yan gi tiningo' .
46001006	Esta manhåle' giya hamyo i mensåhi put i Kristo
46001007	ya ti máhñåo manmanå'i hamyo un bendision , mientras en nanangga para en li'e' si Jesukristo .
46001008	Guiya siempre en faninayuda para en famfitme asta i uttemo , kosa ki en fansenedda' sin måncha gi Ha'anen i Saina-ta as Jesukristo .
46001009	Guiya si Yu'os para u ma'angokko , si Yu'os ni umågang hamyo para en fandañña' yan i Lahi-ña , i Saina-ta as Jesukristo .
46001010	Ginen i åoturidåt i Saina-ta as Jesukristo hu gågagåo hamyo todos , mañe'lu-hu , para en famparehu sinangan-miyu , ya mungnga na u guaha dinibidi gi entalo'-miyu . Fandañña' komu unu , unu gi hinasso yan gi che'cho' .
46001011	Guaha tåotåo ginen i familian ' Chloe' sumangåni yu' klåru , mañe'lu-hu , na manatgomemento hamyo .
46001012	Maila' ya bai hu sångan taiguini : kada unu giya hamyo otro klåsi ha såsangan . Unu ilelek-ña , " si Pablo hu dalalalaki " ; i otro ilelek-ña , " Si ' Apollos ' hu dalalalaki " ; i otro ilelek-ña , " Si Pedro hu dalalalaki " ; yan i otro ilelek-ña , " I Kristo hu dalalalaki . "
46001013	Esta madibidi i Kristo put gurupu siha ! Adda måtai si Pablo gi kilu'os put hågu ? Kåo manmatakpångi hamyo komu disipulon Pablo ?
46001014	Hu nåna'i gråsia si Yu'os na ni unu giya hamyo tinakpange-ku fuera di si ' Crispus ' yan ' Gaius ' .
46001015	Put ennåo na tåya' giya hamyo siña umålok na manmatakpångi hamyo komu mandesipulu-hu . (
46001016	Hunggan hiya' , hu takpångi lokkue' si ' Stephanas ' yan i familiå-ña ; låo ti siña hu hasso kåo guaha mås tinakpange-ku . )
46001017	Ti ha na'hånåo yu' i Kristo put i para bai hu fanakpångi . Ha na'hånåo yu' put i para bai hu kuentos put i Maolek na Nutisia , ya para bai hu kuentos sin bai hu usa manaddong na palåbras , kosa ki ti u inamot i fuetsan i finatai i Kristo gi kilu'os .
46001018	Para ayo siha i para u fanmayogua tai bali i mensåhi put i finatai i Kristo gi kilu'os ; låo para hita ni manmasåtba guiya ennåo i fuetsan Yu'os .
46001019	Ilek-ña i eskretura , " Bai Hu destrosa i tinemtom i malåte' yan bai Hu desgråna i tiningo' i ma'estro . "
46001020	Entonses , månu para chi-ña i malåte' ? pat sino i ma'estro ? o sino i maolek dumibåti guini gi tano' ? Esta si Yu'os Ha na'mali'e' na i tinemtom este na tåno' babaridåt ha' ennåo !
46001021	Esta si Yu'os Ha disidi gi tinemtom-ña na emposipble i taotåo ginen i tinemton-ña ha' na para u tungo' håyi si Yu'os . Enlugåt di taiguini , esta si Yu'os Ha disidi para u såtba ayo siha i manmanhongge ginen i mensåhi ni ma'a'atan komu " babarihas " ni hami sumesetmon .
46001022	I ManHodihos siha manmalago' manmanli'e' milågru para prueba , ya i ' Greek ' siha manmanaliligao tinemtom .
46001023	Para hita , ta pruklålama i maklåba na Kristo , un mensåhi este na na'massa' para i ManHodihos siha yan babarihas para i MamPagånu ;
46001024	låo para ayo siha i maninagang as Yu'os , kon todu i ManHodihos yan i MamPagånu , este na mensåhi era i Kristo , Guiya i minetgot yan i tinemtom Yu'os .
46001025	Ayo i siña ta ålok na babarihas para si Yu'os , mås takhelo' na tinemtom ennåo ki i tinemtom tåotåo , ya ayo i siña ta ålok na ñiñaba' gi as Yu'os , mås metgot ennåo ki i minetgot i taotåo .
46001026	Pues på'go hahasso håfa na eståo nai maneståba hamyo , mañe'lu-hu , anai maninagang hamyo as Yu'os . Gi inatan tåotåo ti meggai giya hamyo manomtom pat manmetgot pat manakhelo' gi kumunidå .
46001027	Ha håsngon ha' si Yu'os umayek ayo i ma konsidedera ni taotåo na babarihas put i para u na'mamåhlåo i temtom , yan Ha ayek ayo i ma konsededera ni taotåo na ti metgot put i para u na'mamåhlåo i metgot .
46001028	Ha ayek ayo i manmachata'atan gi tano' yan i manmadespreresia yan ayo i manmakonsededera komu manai bali , put i para u destrosa håfa i tano' ha konsededera komu empottånte .
46001029	Kumeke'ilek-ña este na tåya' siña bumanidosu gi me'nan Yu'os .
46001030	Låo esta si Yu'os Ha na'fanunu hamyo yan i Kristo Jesus , yan esta si Yu'os Ha ditetmina na i Kristo para tinemtom-ta . Ginen Guiya na mana'fanunas hit gi me'nan Yu'os ; ginen este na manhuyong hit mañåntos na tåotåo Yu'os yan mana'fanlibri hit .
46001031	Entonses , taimanu ha' ilek-ña i eskretura , " Maseha håyi malago' bumanidosu debi di u banidosu gi håfa bidå-ña i Saina . "
46002001	Mañe'lu-hu , anai måtto yu' giya hamyo , put i para bai hu setmon put i sikretu na minagåhet Yu'os , ti hu usa i manmappot na palåbras yan i manaddong na tiningo' .
46002002	Anai eståba yu' na manhihita hu disidi na tåya' otro kosas para bai hu hasso fuera di si Jesukristo yan espesiåtmente put i finatai-ña gi hilo' i kilu'os .
46002003	Put ennåo na debet yu' anai måtto yu' giya hamyo yan manlålaolåo enteru i tataotåo-hu put i mina'a'ñåo-hu ,
46002004	ya i fina'na'gue-ku yan i mensåhi ti manmasågan gi manmappot na palåbras yan manaddong na tiningo' , låo siña mangombense prueba ginen i fuetsan i Espiriton Yu'os .
46002005	Entonses , taigue i hinenggen-miyu gi hilo' i tiningo' tåotåo låo gaigi gi hilo' i fuetsan Yu'os .
46002006	Sinenbåtgo , hu pruklålama un tomtom na mensåhi para ayo siha na tåotåo i mano'a gi esperituhåt . Låo , ti i tinemtom ni iyon este na tåno' o sino i fuetsa ni gumubebetna este na tåno' -- fuetsa ni manmalilingo fuetsan-ñiha .
46002007	I sikretu na tinemtom Yu'os este i hu pruklålama , ni i ti ma tungo' ni taotao siha , låo esta si Yu'os Ha ayek este åntes di u mafa'tinas i tano' para u nå'i hit gloria .
46002008	Tåya' gi manmå'gas este na tåno' tumungo' put este na tinemtom . Ti u maklåba mohon i Sainan i gloria yanggen matungo' put este .
46002009	Låo taimanu ha' na ilek-ña i eskretura , " Hafa tåya' nai mali'e' pat mahungok , hafa tåya' sumospecha na u masusedi este mismo Ha pripåra si Yu'os para ayo siha i gumofli'e' Gui' . "
46002010	Låo put ginen hita Ha na'fanmanungo' si Yuós ni sikretu ginen i Espiritu-ña . I Espiritu Ha bubuska todu , kon todu i manåna'na' gi yahålolom na minalago' Yu'os .
46002011	I espiritu-ña i taotåo ni gaigi gi sanhalom-ña ha' tumungo' put guiya mismo ; gi taiguini lokkue' na manera na i Espiriton Yu'os ha' tumungo' todu put si Yu'os .
46002012	Åhe' , ti i espiriton este na tåno' ayo i ta risibi ; enlugåt ta risibi ayo na Espiritu i Ha na'hanågui hit si Yu'os , kosa ki u siña ta tungo' todu i Ha nå'i hit esta si Yu'os .
46002013	Entonses , ti manguekuentos hit gi palåbras ni fina'na'guen i tinemtom tåotåo , låo gi palåbras ni fina'na'guen i Espiritu , taimanu ha' i esta ta esplika i esperituhåt na minagåhet para ayo siha i manggai guaha ni Espiritu .
46002014	Maseha håyi anai taigui' i Espiritu giya guiya ti siña ha risibi i rigålu siha ni måfatto ginen i Espiriton Yu'os . Ennåo na tåotåo i ti ha gof komprende este siha ; babarihas ha' este siha para guiya , sa' gi esperituhåt ha' na manera nai siña mahusga i balen este siha .
46002015	Låo måseha håyi nai gaigi i Espiritu siña ha husga balen todu i kosas siha , låo tåya' gui' siña humusga .
46002016	Taimanu ha' ilek-ña i eskretura , " Håyi tumungo' i hinasson i Saina ? Håyi siña umakonseha Gui' ? " Låo gaigi giya hita i hinasson i Kristo .
46003001	Mañe'lu-hu , gi magåhet , ti siña hu kuentusi hamyo taiguihi yanggen hu kuentusi i manesperituhåt na tåotåo siha ; debi di bai hu kuentusi hamyo kalang i taotåo siha ni iyon este na tåno' , kalang manneni ha' trabiha gi Kristo .
46003002	Ti hu na'fañocho hamyo manmahettok na nengkanno' , sino ki hu na'fanggimen hamyo leche , sa' trabiha ti manlilisto hamyo . Ya asta på'go mismo na ora ti manlilisto hamyo ,
46003003	sa' asta på'go manlåla'la' hamyo kalang i taotåo siha ni iyon este na tåno' . Kåo adda ti a'annok na iyon este na tano' hamyo ya manlålala gi håfa ginagagåo yanggen guaha hinesguan gi entalo'-miyu despues gumuaha inaguaguat entre hamyo ?
46003004	Yanggen guaha giya hamyo umålok na " guåhu hu dalalalaki si Pablo , " ya i otro para u ålok na " guåhu hu dalalalaki si ' Apollos ' " -- kåo ti a'annok ginen este na trabiha iyon i tano' ha' hamyo ?
46003005	Låo håyi gui' si ' Apollos ' ? Yan håyi gui' si Pablo ? Tåya' mås ham ki tentågo' Yu'os ha' , ni ginen hami na manmanhongge hamyo . Kada unu giya hami in cheche'gue håfa nina'i gui' ni Saina para u cho'gue :
46003006	Guåhu tumåtme i simiya , ya si ' Apollos ' rumega i tinanom , låo si Yu'os numa'dådangkolo .
46003007	Gi magåhet ti makuekuenta i tumanom yan i rumega . Si Yu'os ha' makuekuenta , sa' Guiya numadådangkolo i tinanom .
46003008	Tåya' difirensia entre i taotåo ni tumånom yan i taotåo ni rumega ; si Yu'os siempre Ha premiu kada unu sigun gi ha cho'gue na cho'cho' .
46003009	Mandadaña' hit manmacho'cho' parehu para si Yu'os , ya hamyo i gualo' Yu'os . Hamyo lokkue' i gima' ni iyon Yu'os .
46003010	Hu usa i rigålu nina'en Yu'os , ya hu cho'gue i che'cho' komu un måolek na hahatsa guma' ya hu plånta i fondasion , ya otro tåotåo manhåhatsa gi hilo' este na fondasion . Låo kada unu debi di u gof adahi taimanu para hatså-ña .
46003011	Esta si Yu'os Ha plånta si Jesukristo komu Guiya ha' i uniku na fondasion , ya tåya' otro siña maplånta .
46003012	Guaha siha ni manmanhåhatsa para u inisa oru , o sino plåta , pat mangguaguan na åcho' para u fanmanhåtsa guini na fondasion ; otro siha para u inisa tåpbla o sino chå'guan pat ngåssan .
46003013	Ya siempre u mali'e' i kualidåt i che'cho' kada tåotåo yanggen manafanannok gi Ha'anen i Kristo . Guihi na Ha'anen guåfi nai u mana'fanannok i che'cho' kada unu ; i guafi para u chinagua ya u nina'annok i magåhet na kualidåt-ña .
46003014	Siempre manå'i premiu-ña ayo i manhåtsa despues di machagi ni guafi ya ha påsa .
46003015	Låo yanggen hayi ni gai hinatsa kimason , pues siempre malingu ; låo guiya mismo u masåtba , kalang gui' umeskåpa ginen i entalo' i guafi .
46003016	Hunggan , en tingo' ha' na templon Yu'os hamyo ya sumåsaga i Espiriton Yu'os giya hamyo !
46003017	Put ennåo na håyi dumestrosa i templon Yu'os , siempre si Yu'os u dinestrosa gui' . Såntos i templon Yu'os , ya hamyo era ennåo i templo-ña .
46003018	Mungnga na u guaha fuma'baban maisa gui' . Yanggen guaha giya hamyo umå'alok na tomtom gui' gi kosas este na tåno' , debi di u fama'un tonto , kosa ki siña gui' humuyong magåhet na tomtom .
46003019	Ayo i makonsededera tinemtom guini gi tano' , babarihas ha' ennåo gi me'nan Yu'os . Taimanu ha' ilek-ña i eskretura , " Si Yu'os Ha lålasu i manomtom ginen i mismo minalåte'-ñiha " ;
46003020	otro sinangan gi eskretura ilek-ña , " I Saina Ha tungo' ha' na manai bali i hinasson i manomtom . "
46003021	Put ennåo na mungnga na u guaha bumanidosu put håfa siña ha cho'gue i taotåo . Gi magåhet , iyon-miyu enteru i kosas siha :
46003022	si Pablo , si ' Apollos ' , yan si Pedro ; este na tåno' , i lina'la' yan i finatai , i presente yan i mamamaila' na tiempo -- todu este siha iyon-miyu ,
46003023	ya hamyo iyon i Kristo , ya i Kristo iyon Yu'os .
46004001	Debi di en konsidera ham komu tentågo' i Kristo , ni mana'fanengkatgåo ni sikreton i minagåhet siha ni ginen as Yu'os .
46004002	Este na tentågo' debi di u fiet ni ma'gås-ña .
46004003	Ti ma'å'ñao yu' kåo hamyo para en hisga yu' pat håfa na kotte nai para bai hu mahusga ; sa' ni ti hu påpasa sentensia kontra guåhu na maisa .
46004004	Klåru i konsensiå-ku , låo ti kumeke'ilek-ña ennåo na tai' isao yu' . I Saina Guiya para u påsa i sentensia giya guåhu .
46004005	Pues cha'-miyu fanmamåmasa sentensia ni para håyi åntes di u fåtto i dinanche na tiempo . I uttemo na sentensia debi di u nangga asta ki måtto i Saina ; Guiya para u na'annok gi manana i manhomhom siha na sikretu ya u plånta huyong i sikretu siha na minalago' tåotåo ni manggaigi gi hinasson-ñiha . Despues nai kada unu u risibi ginen as Yu'os i tinina ni ha miresi .
46004006	Put hamyo , mañe'lu-hu , na hu aplika este siha gi as ' Apollos ' yan guåhu , hu usa ham na dos kuentan ihemplo , kosa ki siña en tingo' håfa kumeke'ilek-ña ayo i mánsangan , " Dalalaki i dinanche na areklo siha . " Ni håyi giya hamyo debi di u banidosu put un tåotåo ya para u chatatan i otro .
46004007	Håyi numa'takhelo'ña hamyo ki i otro ? Na adda ti si Yu'os numå'i hamyo ni todu i guinahan-miyu ? Entonses , sa' håfa na para en fambanidosu , ya para en alok na ti rigålu i guinahan-miyu ?
46004008	Kåo esta en risibi todu i en nisisita ? Kåo esta manriku hamyo ? Kåo esta manrai hamyo , achokka' åhe' ? Hunggan , hu sesen diseha na esta mohon manrai hamyo , kosa ki siña manchagigu hit manrai .
46004009	Gi hinasso-ku na si Yu'os pumo'lo' ham uttemo ni manapostoles , kalang i lalåhi ni manmakondena para u fanmåtai gi pupbleku ya para u fanégga' enteru i tano' , i manånghet yan i taotåo siha .
46004010	Put i Kristo manmama' i attamos ham , låo hamyo manomtom gi dinañña' i Kristo ! Ti manmetgot ham , låo manmetgot hamyo ! Manmadespresia ham , låo manma'onra hamyo !
46004011	Asta på'go na mumento manñåñalang yan manmåma'ho ham ; bahåkke magagon-måmami ; manma'aña ham ; manlålaoya ham desde un lugåt asta i otro ;
46004012	in lachai nina'siñan-måmi gi manmakkat na cho'cho' . Yanggen manmamatdísi ham , in bendisi siha ; yanggen manmapetsigi ham , in singon ha' ;
46004013	yanggen manma'ensutta ham , in eppe tåtte ni manyo'ase' na palåbras . Tåya' mås ki basulan este na tåno' ham ; asta på'go na mumento hami i natas i kuchinåda guini gi tano' !
46004014	Hu tutuge' este para hamyo , åhe' ti put i para bai hu na'fanmamåhlåo hamyo , låo put i para bai hu fa'nå'gue hamyo kalang i mangginefli'e'-hu na famagu'on-hu mismo .
46004015	Maseha dies mit na tåotåo gumuåguatdia hamyo gi Kristo , unu ha' tatan-miyu . Gi lina'la'-miyu , mandadaña' hamyo yan i Kristo Jesus mama'tatan-miyu yu' anai hu chuli'i hamyo ni Maolek na Nutisia .
46004016	Entonses , hu gågagåo na en dalalaki i ihemplo nu i hu nå'i hamyo .
46004017	Put este na rason hu na'hanånagui hamyo as Timoteo , ni guiya mismo i ginefli'e'-hu yan fiet na lahi-hu gi lina'la' kilesyånu . Guiya para en nina'fanhasso ni fina'nå'gue ni hu dalalalaki guini gi nuebu na lina'la' gi dinañña' yan i Kristo Jesus ni hu fa'nåna'gue gi todu i Gima' Yu'os gi todu i lugåt .
46004018	Guaha giya hamyo nina'fambanidosu sa' hinasson-miyu na ti para bai hu fåtto para bai hu bisita hamyo .
46004019	Yanggen malago' i Saina , ti åpmam siempre måtto yu' giya hamyo , ya guåhu mismo bai hu ketungo' , åhe' ti ayo ha' i sinangan-ñiha , låo håfa magåhet nina'siñan-ñiha este siha na mambanidosun tåotågui .
46004020	I rainon Yu'os åhe' ti palåbras ha' , låo pudet .
46004021	Håfa mås yan-miyu ? Kåo manmalago' hamyo na bai hu fåtto yan i balas , pat sino gi espiriton ginefli'e' yan kariñu ?
46005001	Gi magåhet guaha kuentos machalalapon na guaha giya hamyo chumocho'gue che'cho' disunesto , tatfoi i binabå-ña na ni ayo i ti manmanhongge u nina'fambaba sinienten-niha . Masangåni yu' na guaha tåotåo mamaigo' yan i mairastrå-ña !
46005002	Entonses , taimanu hamyo mambanidosu ? Enlugåt di en fambanidosu debi di en fampeniti , ya debi di u madulalak ginen i inetnon-miyu ayo na tåotåo i chumo'gue ennåo .
46005003	Ya maseha chågo' kontra gi tataotåo gagaigi ha' yu' giya hamyo gi espiritu ; ya put i gagaigi ha' yu' giya hamyo , esta hu påsa i sentensia gi na'an i Saina-ta as Jesus gi ayo na tåotåo i chumo'gue este na tailayen cho'cho' . Yanggen manali'e' hamyo , yan manali'e' hit gi espiritu , ginen i pudet i Saina-ta as Jesus ni gaigi giya hita ,
46005005	entrega este na tåotåo gi as Satanås ya u dinestrosa i tataotåo-ña , kosa ki u masåtba i espiritu-ña gi Ha'anen i Saina .
46005006	Lachi yanggen para en fambanidosu ! En tingo' ha' ayo i mánsangan , " I didide' na libadura ha na'bulålachu i yinaka' . "
46005007	Debi di en na'suha i bihu na libaduran isao kosa ki en fanggåsgas enteramente . Ennåo siempre nai manmama'nuebu hamyo na yinaka' sin libadura , taiguihi i dipotsi hu tungo' hamyo . Esta listo i silibrasion-ta Gipot Påsgua , på'go sa' esta masakrifika i kinilu-ta Påsgua , era i Kristo .
46005008	Pues maila' på'go ya ta silebra i Pasguå-ta , åhe ti i pån ni ma'usa i bihu na libaduran isao yan tinailayi , låo ayo na pån ni tai libadura , i pån ginasgas yan minagåhet .
46005009	Hu sangåni hamyo gi kattå-ku ni hu tuge' na suhåyi i kompanihan ayo siha i chumocho'gue i mandesunesto .
46005010	Ti kumeke'ilek-hu i MamPagånu ni mandesunesto pat manhambento o sino mansåkke , pat sino ma' adodora i mamfåtso na yu'os . Yanggen para en suhåyi todu este siha pues debi di en fanhuyong guini na tåno' enteramente .
46005011	Estegue' kumeke'ilek-hu para en suhåyi ayo na tåotåo ni ha yåya'ho gui' komu che'lu ya ha chocho'gue i imuralidåt o sino hambenterihas o sino ha adodora i mamfåtso na yu'os o sino i sakke' . Cha'-miyu ni sikera en fanmatå'chong påpa' para en fañocho yan guiya .
46005012	Ti bisnes-hu para bai hu husga i taotåo hiyong . Si Yu'os para u fanhenisga siha . Låo kåo ti para en hisga i membro siha gi inetnon-miyu ? Taimanu ha' ilek-ña i eskretura , " Na'suha i tailayi na tåotåo ginen i inetnon-miyu . "
46006001	Yanggen guaha chinatkomprenden-miyu unu yan otro , mungnga manhånåo para i ti manmanhongge na hues , låo po'lo ya i taotåo Yu'os u inarekla i chinatkomprende .
46006002	Kåo ti en tingo' adda na para i taotåo Yu'os u hinisga i tano' ? Entonses , yanggen hamyo para en hisga i tano' kåo ti siempre siña lokkue' manmanhusga hamyo ni mandikike' na kåosa ?
46006003	Kåo ti en tingo' na hita para ta husga i manånghet ? Pues mås siguru na para ta husga este na lina'la' !
46006004	Yanggen manmåtto este siha na kåosa kåo para en chile' guatu gi ayo i ma nái puesto gi Gima' Yu'os ya siha para u dinisidi ?
46006005	Ma nái mamåhlåo hamyo ! Siguru na guaha put lo menos un tomtom na tåotåo gi entre hamyo ni siña umarekla i chinatkomprenden unu na membro yan i otro .
46006006	Enlugåt , humåhanåo un membro para i kotte para u kihåyi i otro ya i ti manmanhongge humuhusga i kaosa !
46006007	Put i fakto na guaha ligåt na chinatkomprende gi entre hamyo , a'annok na ti en kikimple i ubligasion-miyu . Kåo ti måolekña ha' mohon yanggen manlachi hamyo ? Kåo ti måolekña ha' mohon yanggen manmasakkenguan hamyo ?
46006008	Enlugåt , hamyo ha' yan hamyo mana'ana'tailayi yan mana'asakke , kon todu i mañe'lon-miyu !
46006009	Siguru na en tingo' ha' na i manailayi ti u magånna i rainon Yu'os . Cha'-miyu fa'baban mamaisa hamyo ; i taotåo siha ni chumocho'gue i inapplacha' , pat sino uma' adodora i mamfåtso na yu'os , pat sino adotterihas pat sino i manadotteterio yan i parehon-ñiha ,
46006010	pat sino manmañåñakke , pat sino manhambento , pat sino mambotlacheru , pat sino mamaiseknanani mandage i prohimu , pat sino manladron -- ni unu gi este siha u ginanna i Rainon Yu'os .
46006011	Guaha giya hamyo mamparehu yan este siha . Låo esta hamyo mana'fanggåsgas ginen i isao ; esta manmakonsågra hamyo guatu gi as Yu'os ; esta mana'fanunas hamyo gi me'nan Yu'os ginen i Saina as Jesukristo yan ginen i Espiriton i Yi'os-ta .
46006012	Siempre guaha para u ålok , " Masedi yu' para bai hu cho'gue maseha håfa . " Hunggan ; låo ti todu måolek para hågu . Siña bai hu ålok na masedi yu' para bai hu cho'gue maseha håfa , låo ti bai hu sedi na u guaha kosas para u fa'esklabu-ña yu' .
46006013	Siempre guaha otro para u ålok , " I nengkanno' para i estomagu , ya i estomagu para i nengkanno' . " Hunggan ; låo si Yu'os siempre u na'påra este i dos . Ti para u ma'usa i tataotåo para che'cho' disunesto , låo para u ma'usa para u masetbe i Saina ; ya i Saina siempre Ha asiste i tataotåo .
46006014	Esta si Yu'os Ha na'lå'la' i Saina ginen i finatai , ya siempre Ha na'fanlå'la' hit lokkue' ginen i fuetså-ña .
46006015	En tingo' ha' na i tataotåo-miyu påtte gi tataotåo i Kristo . Kåo para bai hu chule' påtte gi tataotåo i Kristo ya bai hu na'såonåo gi tataotåo i adotterio ? Emposipble !
46006016	Pat sino siña ha' ti en tingo' na i taotåo ni ha na'daña' tataotåo-ña yan i adotterio na humuyong unu ha' i dos ? Klåru Ha sångan i eskretura , " U fama'unu ha' na tataotåo i dos . "
46006017	Låo ayo i numa'dañña' gui' yan i Saina humuyong unu ha' gui' yan Guiya gi esperituhåt .
46006018	Suhåyi i inapplacha' . Otro isåo siha ti inifefekta i tataotåo ; låo i taotåo ni ha kumeti i isåo imuralidåt umi'isao kontra i tataotåo-ña mismo .
46006019	Kåo ti en tingo' na i tataotåo-miyu templon i Espirito Sånto , ni sumåsaga giya hamyo ya si Yu'os numå'i hamyo ? Ti iyon-miyu hamyo mismo sino ki iyon Yu'os hamyo ;
46006020	guaguan nai mamfenahan hamyo . Entonses usa i tataotåo-miyu para i glorian Yu'os .
46007001	På'go malago' yu' para bai hu sångan put ayo i tinige'-mu . Måolekña para i taotåo yanggen ti umassagua .
46007002	Låo put i mampos bula imuralidåt , kada låhi debi di u gái asagua , yan kada palåo'an debi di u gái asagua .
46007003	I lahi debi di u cho'gue i ubligasion-ña komu asagua , yan i palåo'an debi di u cho'gue i ubligasion-ña komu asagua ya kada unu debi di u na'satesfecho i nisisidåt i otro .
46007004	I palåo'an ti guiya må'gas gi tataotåo-ña na i asaguå-ña ; ya gi et mismo manera i lahi ti guiya må'gas gi tataotåo-ña na i asaguå-ña .
46007005	Mungnga na ti en fanana'i unu yan otro , solu esta mangontråta hamyo para mungnga un råtu put i para en fanmanåyuyot ; låo despues debi di en fana'lo tåtte gi hagas bidan-mimiyu . Gi taiguini nai ti en fambasnak gi tentasion Satanås sa' put i ti siña en suhetan maisa hamyo .
46007006	Ti hu o'otden hamyo ni este , låo hu rikumemenda .
46007007	Gi magåhet hu diseseha na mamparehu mohon hamyo yan guåhu ; låo kada unu guaha espesiåt mana'i-ña ginen as Yu'os , un tåotåo manå'i ni este yan i otro manå'i ni ayo .
46007008	Para ayo i ti umassagua , yan i mambe'uda bai hu sangåni hamyo na fañåga ha' gi taiguennåo parehu yan guåhu .
46007009	Låo yanggen ti en na'siña sumuheta i disehon-miyu , pues fanassagua -- sa' måolekña un assagua ki un hanon ni minalago' i sensen .
46007010	Para ayo siha i manassagua estegui' un tinago' ni ti ginen guahu sino ki ginen i Saina : I palåo'an ti debi di u dingu i asaguå-ña ;
46007011	låo yanggen ha dingu , debi di u guiguiya ha' na maisa o sino u afa'måolek yan i asaguå-ña ; ya i lahi ti siña ha dibutsia i asaguå-ña .
46007012	Para i pumalu siha bai hu sangån ( guåhu mismo este , åhe' ti i Saina ) : yanggen unu gi mañelu na låhi gái asagua ni ti manhongge na palåo'an ya komfotme ha' i palåo'an na u såga yan guiya , ti siña ha dibutsia gui' .
46007013	Ya yanggen un palåo'an ha asagua i lahi ni ti manhongge ya komfotme ha' i lahi na u såga yan guiya , ti siña ha dibutsia gui' .
46007014	I ti manhongge na låhi akseptåpble gi as Yu'os put i dumañña' yan i asaguå-ña , ya i ti manhongge na palåo'an akseptåpble gi as Yu'os put i dumañña' yan i manhongge na asaguå-ña . Yanggen ti taiguini este pues siempre , kalang famagu'on pagånu i famagu'on siha ; låo gi magåhet manakseptåpble siha gi as Yu'os .
46007015	Låo yanggen i ti manhongge malago' na u dingu i manhongge na asaguå-ña , sotta ha' ya u hånåo . Gi este na kåosa siha i manhongge , parehu ha' i lahi pat i palåo'an , tåya' ubligasion-ña . Esta maninagang hamyo as Yu'os para en fanlå'la' gi pås .
46007016	Hamyo ni famalao'an taimanu na manseguru hamyo na ti en satba i asaguån-miyu ? Pat sino hamyo ni lalåhi taimanu mansiguru hamyo na ti en satba i asaguan-miyu ?
46007017	Kada unu debi di u lå'la' sigun gi mana'i-ña ginen i Saina na rigålu , yan taimanu ha' na eståo anai eståba gui' anai inagang as Yu'os . Estegue' i areklo ni hu fa'nåna'gue gi todu i Gima' Yu'os .
46007018	Yanggen i masetkomsisio na tåotåo ha aksepta i inagang Yu'os , ti debi di u na'suha i matkan i setmkomsision ; ya yanggen i ti masetkomsisio na tåotåo ha aksepta i inagang Yu'os , ti debi di u masetkomsisio .
46007019	Tåya' bali-ña kåo masetkomsisio i taotåo pat åhe' ; hokkok ha' ha nisisita i para u kumple i tinago' Yu'os .
46007020	Todu i taotåo debi di u fañåga ha' gi eståo anai maneståba siha gi anai ma'aksepta i inagang Yu'os .
46007021	Kåo eståba esklåbu håo anai inagang håo as Yu'os ? Para håfa di un hasso ennåo ; låo yanggen guaha chanså-mu para un libri , usa .
46007022	I esklåbu ni inagang ni Saina libri gui' na tåotåo i Saina ; yan taiguini ha' lokkue' i libri na tåotåo ni inagang ni Kristo humuyong gui' esklabon i Kristo .
46007023	Guaguan anai finahan håo as Yu'os ; pues mungnga na un esklabon otro tåotåo .
46007024	Mañe'lu-hu , kada unu giya hamyo debi di en kontenuha gi me'nan Yu'os gi parehu na eståo anai eståba gui' anai ma'ågang .
46007025	På'go put ayo i tinige'-mu put ayo i ti manassagua na tåotåo : tåya' mandamento ha sangåni yu' i Saina , låo hu såsangan guini i upinion-hu komu un angokkuyon yu' gi mina'ase'-ña i Saina .
46007026	Yanggen ta konsedera i manggaigi på'go siha na prublema , hinasso-ku na måolekña i lahi na u sotteteru ha' .
46007027	Kåo guaha asaguå-mu på'go ? Pues go'te ha' gui' . Kåo sotteteru ha' håo ? Pues cha'-mu fanespipiha asaguå-mu .
46007028	Låo tåya' isao-mu yanggen umassagua håo ; ya yanggen umassagua i sottera , ti umisao gui' . Låo malago' yu' sumåtba hamyo ginen i prubleman ayo siha i mangasáo .
46007029	Mañe'lu-hu , estegui' kumeke'ilek-hu : esta kakadada' i tiempo , ya desde på'go para mo'na ayo siha i mangasáo na lalåhi debi di u fanlå'la' kalang ti manassagua siha ;
46007030	ayo siha i mangåkati , kalang ti mampeniti ; ayo siha i mañåchalek , kalang ti manmagof ; ayo siha i manmamåhan , kalang ti iyon-ñiha i finahan-ñiha ;
46007031	ayo siha i maninikukupa ni kosas tåno' , kalang ti mampos maninikukukupa siha . Ti u anåkko' tiempo-ña este na tåno' .
46007032	Ti ya-hu na en fanggái atborotu . I sotteru ha chocho'gue i che'cho' i Saina , sa' ha chocho'gue kuånto i siña para u na'mamagof i Saina .
46007033	Låo i kasao na låhi chachathinasso ni kosas este na tåno' , sa' malago' gui' numa'magof i asaguå-ña ;
46007034	ya hinahala gui' ambos bånda . I sottera o sino i bithen ha chocho'gue i che'cho' i Saina , sa' malago' na u konsågra i tataotåo-ña yan i esperitu-ña ; låo i kasáo na palåo'an chachathinasso ni kosas este na tåno' , sa' malago' numa'magof i asaguå-ña .
46007035	Hu såsangan este sa' malago' yu' hu umayuda hamyo . Åhe' ti hu keke'utot i minalago'-miyu . Enlugåt di este , malago' yu' na en che'gue i tinas yan dinanche , ya para en na'en maisa hamyo kabåles gi setbision i Saina .
46007036	Ayo siha i esta mangontråta para u fanassagua ya manmåhñao : yanggen hinasso-ña i lahi na ti dinanche bidå-ña para i palåo'an ya yanggen mampos didok i minalago' i sensen ya gi hinasso-ña na debi di u assagua i dos , pues debi di u assagua , taimanu i minalago'-ña . Tåya' isao guini .
46007037	Låo yanggen sin u ma'afuetsas i lahi ya ha disidi na mungnga gui' umassagua , ya tåya' prublema-ña gi minalago' i sensen , ya esta ha disidi gi hinasso-ña håfa para u cho'gue -- pues måolekña yanggen ti u asagua i palåo'an .
46007038	Pues måolek bidå-ña i taotåo ni umassagua , låo måolekña bidå-ña i ti umassagua .
46007039	I kasáo na palåo'an ti libri gui' mientras ha ki låla'la' i asaguå-ña ; låo yanggen måtai i asaguå-ña , pues libri gui' para u aságua håyi malago'-ña , kon tåt ki kilesyånu .
46007040	Låo magofña ha' gui' yanggen sumåga ha' guennåo na eståo . Estegue' upinion-hu , ya gi hinasso-ku na gaigi lokkue' i Espiriton Yu'os giya guåhu .
46008001	På'go put ayo i tinige'-mu put i nengkanno' ni ma'ufresi i mamfåtso na yu'os . Hunggan magåhet na sigun gi masångan , " todos hit guaha tiningo'-ta " . Ya ennåo na tiningo' , ha na'banidodosu i taotåo ; låo i ginefli'e' kumåkahat hulo' .
46008002	Håyi sumångan na guaha tiningo'-ña , gi magåhet ti ha tungo' kabåles .
46008003	Låo i taotåo ni ha gofli'e' si Yu'os tiningo' gui' as Yu'os .
46008004	Entonses , put ayo na kuestion i makånno' i nengkanno' ni ma'ufresi esta i mamfåtso na yu'os : ta tungo' ha' na i mamfåtso na yu'os tåya' ma riprisesenta ; sa' unu ha' na Yu'os guaha .
46008005	Achokha' siakåsu na guaha " yu'os siha , " ni manggaigi gi langet o sino gi tano' , ya achokka' meggai ni este siha na " yu'os " yan " saina , "
46008006	låo para hita unu ha' na Yu'os guaha , i Tata , ni Guiya numa'fanhuyong todu i kosas siha yan put Guiya na manlåla'la' hit ; yan unu ha' na Saina guaha , si Jesukristo , ni ginen Guiya na mana'fanhuyong todu i kosas siha yan put Guiya na manlåla'la' hit .
46008007	Låo ti todu tumungo' este na minagåhet . Guaha siha tåotåo ni esta mansen payon ni mamfåtso na yu'os ya asta på'go yanggen mañocho' ni nengkanno' ni esta ma'ufresi i mamfåtso na yu'os hinasson-ñiha na iyon i mamfåtso na yu'os este siha na nengkanno' ; ti manmetgot konsensian-ñiha , ya hinasson-ñiha na nina'fanapplacha' siha ni nengkanno' .
46008008	Låo ti i nengkanno' numa'mas måmåolek i rilasion-ta yan si Yu'os ; tåya' malingu-ta yanggen ti ta kånno' , yan tåya' para ta gånna yanggen ta kånno' ennåo .
46008009	Låo gof adahi , ya mungnga na i libri na aksion-miyu u nina'fanisao ayo siha i manñaba' hinenggen-ñiha .
46008010	Siakåsu lini'e' håo ni taotåo ni ti metgot konsensiå-ña guini na asunto , hågu ni guaha " tiningo'-mu , " chumocho håo gi templon i mamfåtso na yu'os ; kåo ti u inepok gui' para u kånno' lokkue' i nengkanno' ni ma'ufresi i mamfåtso na yu'os ?
46008011	Ya este i ti metgot na tåotåo , i che'lu-mu ni put guiya na måtai i Kristo , para u falingu put i " tiningo'-mu " !
46008012	Gi taiguini na siempre umisao håo kontra i Kristo put i umisao håo kontra i mañe'lu-mu ya un na'chetnudan i ti metgot na konsensian-ñiha .
46008013	Entonses , yanggen i nengkanno' para u nina'isao i che'lu-hu , pues ti bai hu kånno' ta'lo ikatne , potno u nina'poddong i che'lu-hu gi isao .
46009001	Na adda ti libri yu' na tåotåo ? Na adda ti apostot yu' ? Na adda ti esta hu li'e' si Jesus i Saina-ta ? Na adda ti hamyo i prudukton i che'cho'-hu para i Saina ?
46009002	Achokka' i pumalu siha ti ma' aksepta yu' komu apostot , siguru yu' na hamyo en aksepta ! Put i lina'la'-miyu ni mandadaña' yan i Saina hamyo mismo prueba na magåhet na apostot yu' .
46009003	Yanggen ma'achåka yu' ni taotåo siha , taiguini na hu difefende yu' :
46009004	Kåo tåya' diricho-ku para bai hu manå'i nengkanno' yan gimen put i che'cho'-hu ?
46009005	Kåo tåya' diricho'-ku para bai hu tattiyi i ihemplon i otro siha na manapostot yan i mañe'lon i Saina yan si Pedro , ya bai hu konne' lokkue' i asaguå-hu gi biahi-hu siha ?
46009006	O sino kåo si ' Barnabas ' ha' yan guåhu debi di in facho'cho' para i lina'la'-måmi ?
46009007	Håyi na sendålu debi di u apåsi i gasto-ta gi militåt ? Håyi na lancheru ti ha kåkanno' i ibas ginen i gualo'-ña ? Håyi na pastot ti ha gigimen i lechen i ga'-ña kinilu ?
46009008	Ti nisisårio na bai hu påra gi este ha' siha i diårio na ihemplo , sa' parehu ha' sinangån-ña i Lai put este siha .
46009009	Ta tataitai gi Lain Moises , " Cha'-miyu numa'påpara i nubiyu' umatgoya mientras ha tåtafye i sibåda . " Kåo chachathinasso si Yu'os put i nubiyu' ?
46009010	Na adda ti hita kumeke'ilek-ña anai ha sångan ayo ? Hunggan , matuge' ennåo para hita . I taotåo ni manalåladu yan i taotåo ni mangongo'ko' debi di u ma cho'gue i che'cho'-ñiha kosa ki siña gái patte siha gi kine'ko' .
46009011	Esta in tatme esperituhåt na simiya gi entalo'-miyu . Kåo mampos mohon yanggen manmango'ko' ham matiriåt na kosas ginen hamyo ?
46009012	Yanggen guaha direchon-ñiha i otro tåotåo para u ma' ekspekta este ginen hamyo , na adda ti hami mås manggai direcho ? Låo ti in isa este na direchon-måmi . Enlugåt , in singon todu potno u guaha estotbu gi me'nan i Maolek na Nutisia put i Kristo .
46009013	En tingo' ha' na i lalåhi siha ni manmachocho'cho' gi Templo ma chuchule' i nengkanno'-ñiha ginen i Templo yan ayo siha i manmanufreresi sakrifisio gi attat ma chuchule' i patten-ñiha ginen i sakrifisio siha .
46009014	Gi taiguini na manera na manotden i Saina na ayo siha i mañesetmon ni ibangheliu debi di u ma chule' para i lina'la'-ñiha ginen ennåo .
46009015	Låo asta på'go tåya' nai hu usa este na direcho , ni ti hu tutuge' este på'go put i para bai hu chule' i diricho-ku . Ga'o-ku måtai fine'na ! Tåya' ni un tåotåo para u nina'tai bali i fino'-hu !
46009016	Åhe' , tåya' diricho-ku para bai hu banidosu put i sumesetmon yu' ni ibangheliu . Mina' taiguini este sa' ma'otden yu' para bai hu setmon . Ya siempre ti måolek para guåhu yanggen ti sumetmon yu' !
46009017	Yanggen hu cho'gue i che'cho'-hu gi minagof-hu ha' , pues siña hu nangga na bai hu ma'apåsi ; låo hu cho'gue este komu ubligasion-hu , sa' Ha engkåtga yu' si Yu'os ni este na cho'cho' .
46009018	Entonses håfa para apås-hu ? Hokkok ha' apås-hu i pribilehio para bai hu setmonñaihon i Maolek na Nutisia sin bai hu ma'apåsi , sin bai hu fangopbla ni diricho-ku gi che'cho'-hu put i ibangheliu .
46009019	Libri yu' na tåotåo , tåya' ni unu gái esklåbu yu' ; låo hu po'lon maisa yu' komu esklabon todos kosa ki siña hu gånna kuånto i siña na mineggai taotåo .
46009020	Anai machocho'cho' yu' yan i ManHodihos siha hu dalalaki i lina'la' i ManHodihos siha kosa ki siña hu bense siha ; ya maseha tåya' ubligasion-hu para bai hu dalalaki i Lain Moises , lumå'la' yu' kalang gaigi gi papa' este na lai anai machocho'cho' yu' yan ayo siha i manggaigi gi papa' este na lai , kosa ki siña hu bense siha .
46009021	Gi taiguini lokkue' na manera , para ayo siha i tåya' lai ma dalalalaki guåhu lokkue' tåya' ubligasion-hu para bai hu dalalaki ni håfa na lai ( fuera di i lain Yu'os , sa' gaigi yu' gi papa' i lain i Kristo ) kosa ki siña hu bense ayo siha i tåya' lai-ñiha .
46009022	Gi entre ayo siha i manñaba' gi hinengge guåhu lokkue' ñaba' yu' parehu yan siha , kosa ki siña hu bense siha . Entonses , mama'todu klåsi yu' para todu i taotåo siha , kosa ki siña hu såtba unos kuåntos giya siha gi maseha taimanu na manera .
46009023	Hu cho'gue todu este siha put i ibangheliu , kosa ki siña yu' såonåo gi bendesion ginen i ibangheliu .
46009024	En tingo' ha' na meggai mañåsaonåo gi achikak , låo unu ha' gi entre siha para u ginanna i premiu . Entonses , falågu put i para un gånna i premiu .
46009025	Todu i prumipåpara siha para i kompetensian , manrekto dumisiplinan mamaisa siha , put i para u fanmakurona ni malålayu' na kurona ; låo hita ta chocho'gue para ta gånna ayo i taihinekkok na premiu .
46009026	Put ennåo na malålagu yu' tunanas guatu asta i uttemon i raya ; put ennåo na kalang yu' i maguåguantes ti hu despetdidisia i trompon-hu .
46009027	Hu kastitiga i tataotåo-hu put i para u mahehettok ya hu na'fano'osge , potno ti bai hu kuålifikåo despues di manma'ågang i otro tåotåo siha para i kompetensia .
46010001	Mañe'lu-hu , malago' yu' na en hahasso håfa masusedi ni mañaina-ta ni dumalalaki si Moises . Todu siha maneståba gi papa' i pruteksion i mapagåhes , yan todu siha mansåfu' manmaloffan gi Tasen Agaga' .
46010002	Gi halom i mapagåhes yan gi halom i tasi manmatakpångi siha komu mandesipulon Moises .
46010003	Todu siha mañocho ni et mismo esperituhåt na pån
46010004	yan manggimen ni et mismo esperituhåt na gimen . Manggimen siha ginen i esperituhåt na åcho' ni mañisiha manhånåo ; ya ayo na åcho' era Guiya i Kristo mismo .
46010005	Låo ni este ti nina'magof si Yu'os ni lamayot patte giya siha , ya put este na manmachalapon gi disietto i manmåtai na tataotåo-ñiha .
46010006	Todu este siha ihemplo para hita , para u na'fanmanhahasso hit na ti para ta malagu'i i manailayi , taimanu i bidan-ñiha ,
46010007	yan ti para ta adora i butto siha , taimanu i bidan unos kuåntos giya siha . Taimanu ha' ilek-ña i eskretura , " Manmatå'chong påpa' i taotåo siha para u fanggupot ya humuyong ennåo guput botlachirihas yan disunesto . "
46010008	Mungnga hit chumo'gue i isao disunesto , taimanu i bidan unos kuåntos giya siha -- ya gi un diha bente tres mit giya siha manmåtai .
46010009	Mungnga hit tumenta i Saina , taimanu bidan unos kuåntos giya siha -- ya mampenino' i kulepbla siha .
46010010	Mungnga hit manggonggong , taimanu bidan unos kuåntos giya siha -- ya mandenestrosa siha ni Anghet i Finatai .
46010011	Todu este siha manmasusedi nu siha kuentan ihemplo para otro tåotåo siha , ya manmatuge' påpa' para u ta adahi hit . Manlåla'la' hit gi tiempo ni esta para u fåtto uttemo-ña .
46010012	Maseha håyi ni hinasso-ña na tumotohge gui' fitme debi di u gof adahi gui' ya mungnga na u basnak .
46010013	Todu i esta un ekspererensia na machagi-mu manmåfatto lokkue' gi otro tåotåo siha . Låo Ha kukumple si Yu'os i prumiså-ña , ya ti u sedi na un ma tenta mås ki i nina'siñå-mu na para un fiet ha' todu i tiempo ; yanggen måtto i tiempo anai para un machagi , Guiya para un nina'i ni minetgot para un sungon , ya para un eskåpa ginen ennåo .
46010014	Entonses , hamyo ni mangguinaiya-ku , suhåyi i ma'adoran i butto siha .
46010015	Guåhu kumuentutusi hamyo komu manggái kinemprende na tåotågui ; hamyo en hisga håfa hu såsangan .
46010016	I tasa ni ta u'usa gi Senan i Saina yan put ennåo na ta nåna'i gråsia si Yu'os : yanggen manggimen hit ginen ennåo , mañåsaonåo hit manggimen gi håga i Kristo . Yan i pån ni ta i'ipe' : yanggen ta kånno' ennåo , mañåsaonåo hit mañocho gi tataotåo i Kristo .
46010017	Gaigi guini unu na pidason pån , ya todos hit , maseha manmeggai hit , unu ha' hit na tataotåo , sa' todos hit mañåsaonåo gi et mismo pidason pån .
46010018	Konsedera i taotåo Israhet ; ayo siha i mañocho ni ayo i ma'ufresi gi attat sakrefisio mañåonåo siha gi setbision i attat para si Yu'os .
46010019	Entonses , kåo kumeke'ilek-hu na i button i mamfåtso na yu'os , o sino i nengkanno' ni ma'ufresi kåo guaha ennåo siha kumeke'ilek-ña ?
46010020	Åhe' ! Håfa ilelek-hu guini era ayo i masakrefisio gi attat i MamPagånu ma'ufreresi para i aniti , åhe' ti para si Yu'os . Ya ti ya-hu na en fangga'chong yan i aniti .
46010021	Ti siña hamyo manggimen ginen i tasan i Saina yan kon todu lokkue' ginen i tasan i aniti ; ti siña hamyo mañocho gi lamasan i Saina yan kon todu lokkue' gi lamasan i aniti .
46010022	Pat kåo manmalago' hit para ta na'hosguan i Saina ? Kao hinasso-ta na manmetgotña hit ki Guiya ?
46010023	Ilek-ñiha na , " Manmasedi hit para ta cho'gue maseha håfa . " Hunggan magåhet ennåo , låo ti todu manmåolek . " Manmasedi hit para ta cho'gue maseha håfa " -- låo ti todu ayudu para hita .
46010024	Ni unu debi di u espipiha para i minaolek-ña ha' , låo debi di u espipiha i minaolek i otro tåotåo siha .
46010025	Libri håo para un kånno' maseha håfa ni mabebende gi metkåo , sin un famaisen kuestion put håfa gaigi gi konsensiå-mu .
46010026	Taimanu ha' ilek-ña i eskretura , " Iyon i Saina i tano' yan todu i guinaha-ña . "
46010027	Yanggen kinembida håo ni un tåotåo ni ti manhongge para en sena na dos ya un disidi na para un hånåo , kånno' håfa maplånta gi me'nå-mu , sin un famaisen kuestion put håfa gaigi gi konsensiå-mu .
46010028	Låo yanggen guaha sumangåni håo , " Esta este na nengkanno' ma'ufresi para i mamfåtso na yu'os , " pues cha'-mu kåkanno' ennåo na nengkanno' , put ayo na tåotåo i sumangåni håo yan put håfa gaigi gi konsensia --
46010029	es de sit , åhe' ti i konsensiå-mu , låo i konsensian i otro tåotåo . Siakåsu guaha mamaisen , " Entonses , sa' håfa na para u chomma' yu' chumo'gue håfa malago'-hu ginen i konsensian i otro tåotåo ?
46010030	Yanggen hu nå'i gråsia si Yu'os put i nengkanno'-hu , sa' håfa na para u guaha bumotleha yu' put i nengkanno' ni mannåna'i yu' gråsia ? "
46010031	Buenu , maseha håfa en che'gue , maseha mañocho pat manggimen hamyo , che'gue todu para i glorian Yu'os .
46010032	Fanlå'la' gi manera anai tåya' para u faninestotba i ManHodihos , o sino MamPagånu pat i Gima' Yu'os i Saina .
46010033	Che'gue ha' ayo i hu chocho'gue ; hu chocho'gue kuånto i siña para bai hu na'fanmagof todos gi todu i bidåda-hu , ya ti hu hahasso i ginefsaga-ku , låo hokkok ha' i ginefsagan todos , kosa ki siña siha manmasåtba .
46011001	Entonses , eyak yu' taimanu ha' na hu e'eyak i Kristo .
46011002	Hu tuna håo sa' todu i tiempo un hahasso yu' yan un dalalalaki i fina'nå'gue ni hu entrega håo .
46011003	Låo malago' yu' na un komprende na takhelo'ña i Kristo ki ni håyi na tåotåo , na takhelo'ña i lahi ki i asaguå-ña , yan takhelo'ña si Yu'os ki i Kristo .
46011004	Pues i lahi ni ha tåmpe i ilu-ña ya manåyuyot o sino ha pruklåma i mensahen Yu'os durånte i adorasion i pupbleku ti ha o'onra i Kristo .
46011005	Ya maseha håyi na palåo'an ni ti ha tåmpe i ilu-ña ya manåyuyot o sino ha pruklåma i mensahen Yu'os durånte i adorasion i pupbleku ti ha o'onra i asaguå-ña ; parehu ha' gui' yan i palåo'an ni madåsai dåkngas .
46011006	I palåo'an ni ti ha tåmpe i ilu-ña måolekña ha' mohon yanggen ha utot i gapotilu-ña . Ya put i na'mamahlao para u madåsai dåkngas o sino para u utot i gapotilu-ña i palåo'an , pues debi di u tåmpe i ilu-ña .
46011007	I lahi ti debi di u tåmpe i ilu-ña , sa' a'annok giya guiya i imahen yan i glorian Yu'os . Låo i palåo'an nai a'annok i glorian i lahi ;
46011008	sa' ti mafa'tinas i lahi ginen i palåo'an , sino ki mafa'tinas i palåo'an ginen i lahi .
46011009	Ni ti mafa'tinas i lahi para i palåo'an , låo mafa'tinas i palåo'an para i lahi .
46011010	Entonses , ennåo na put i manånghet siha debi i palåo'an di u guaha tåmpe gi hilo' i ilu-ña para u annok na gaigi gi papa' i aoturidåt i asaguå-ña .
46011011	Låo gi lina'lå'-ta gi Saina , ti endependente i palåo'an ginen i lahi , yan ni ti endependente i lahi ginen i palåo'an .
46011012	Taimanu ha' na mafa'tinas i palåo'an ginen i lahi , gi taiguennåo lokkue' na manera na mafañågu i lahi ginen i palåo'an ; ya si Yu'os numa'huhuyong todu .
46011013	Hamyo en hisga kåo måolek ha' i palåo'an para u fanåyuyot gi as Yu'os gi pupbleku na adorasion sin håfa gi hilo' i ilu-ña .
46011014	Na adda ti naturåt na ti kombeni gi lahi i anåkko' na gapotulu ,
46011015	låo bunitu i anakko' na gapotulu gi palåo'an . Manå'i gui' ni anåkko' na gapotilu-ña para tampe-ña .
46011016	Låo yanggen guaha malago' umatgomento kontra este , hokkok ha' para bai hu sångan na ni hami ni i Gima' Yu'os tåya' ni este na kostumbre yanggen para manadora .
46011017	Este i para bai hu sångan på'go ti para bai hu onra hamyo sa' mås dångkolo na dåñu en cheche'gue yanggen mandañña' hamyo para en fanmanadora .
46011018	En primet lugåt , masangåni yu' na guaha dos pattida giya hamyo ni uma'akontra yanggen manetnon hamyo ; ya guåhu hu hongge palu guini . (
46011019	Sin duda magåhet na guaha dinibidi entre hamyo para u dinestingge håyi siña ma'angokko . )
46011020	Yanggen manetnon hamyo komu gurupu , ti i Senan i Saina en kakanno' .
46011021	Yanggen mañochocho hamyo , kadakuat kumåkanno' i na'-ña , ya guaha na biåhi na guaha ñålang yan guaha bulåchu .
46011022	Adda manai gima hamyo anai siña mañocho yan manggimen ? Siguru na guaha respeton-miyu para i kumunidåt Yu'os ya mungnga na en nafanmamåhlao i mamopble ? Håfa en ekspepekta yu' para bai hu sångan put este ? Kåo para bai hu tuna hamyo ? Ti siña hu cho'gue ennåo .
46011023	Hu risibi ginen i Saina i fina'nå'gue ni hu nåna'i hamyo : na i Saina as Jesus , gi puengi anai matraiduti Gui' , Ha chule' un pidason pån ,
46011024	Ha nå'i gråsia si Yu'os , Ha ipe' , ya ilek-ña , " Guiya este i tataotåo-hu , ni para hamyo . Che'gue este ya en hahasso Yu' . "
46011025	Gi taiguini ha' ta'lo na manera , despues di i sena Ha chule' i kopa ya ilek-ña , " Guiya este na kopa i nuebu na kontråtan Yu'os , ni maseyu ni hagå'-hu . Gi kada en gimen este , che'gue ya en hahasso Yu' . "
46011026	Este kumeke'ilek-ña na gi kada biåhi na en kanno' este na pån yan en gimen ginen este na kopa en pruklålama i finatai i Saina asta ki måtto Gui' .
46011027	Pues taiguini lokkue' na maseha hayi ni kumånno' i pån i Saina o sino gumimen ginen i kopa-ña ya ti dikno gui' , umisao gui' kontra i tataotåo yan i haga' i Saina .
46011028	Put este na debi di todos u ma'eksaminan maisa siha åntes di u fañocho ni pån yan u fanggimen ginen i kopa .
46011029	Yanggen ti ha rikoknisa håfa kumeke'ilek-ña i tataotåo i Saina ya ha kånno' i pån yan gumimen ginen i kopa , ha na'fåfatto kondenasion giya guiya yanggen ha kånno' yan ha gimen .
46011030	Este i rason na meggai giya hamyo manmalångu yan mandebit , yan guaha esta unos kuåntos manmåtai .
46011031	Yanggen ta eksaminan maisa hit fine'na , ti u ta fanbasnak gi papa' i huision Yu'os .
46011032	Låo Ha huhusga yan Ha kastitiga hit si Yu'os kosa ki mungnga hit manmachakondena yan i tano' .
46011033	Put este , mañe'lu-hu , na yanggen manetnon hamyo para en kanno' i Senan i Saina , fananangga unu yan otro .
46011034	Ya yanggen guaha ñålang , pues debi di u chocho gi gimå'-ña , kosa ki cha'-miyu fambåbasnak gi huison Yu'os yanggen manetnon hamyo . Put i otro asunto siha , po'lo asta ki måtto yu' nai bai hu arekla .
46012001	På'go put ayo i un tuge' gi kattå-mu put asunton i rigålu siha ginen i Espiritu Sånto . Mañe'lu-hu , malago' yu' na en tingo' i minagåhet put este siha .
46012002	En tingo' ha' na anai maneståtaba ha' MamPagånu hamyo , manmafa'nå'gue hamyo meggai na linachi na klåsi put i ma'adoran i manai lina'la' na butto siha .
46012003	Malago' yu' na en tingo' na tåya' tåotåo ni dinidekta ni Espiriton Yu'os siña umålok " Matdesion para si Jesus ! " ya tåya' siña kumomfesatñaihon na si " Jesus Saina Gui' , " solu dinidekta gui' ni Espiritu Sånto .
46012004	Guaha difirentes klasen esperituhåt na rigålu , låo Guiya ha' ayo na Espiritu i mannåna'i .
46012005	Guaha difirentes klasen setbisio , låo et mismo Saina ha' masesetbe .
46012006	Guaha difirentes klasen kapasidåt para u macho'gue i setbisio , låo et mismo Yu'os numåna'i kapasidåt todos para u macho'gue kada setbisio .
46012007	Mana'a'annok i gumaigen i Espiritu gi kada tåotåo para minaolek todos .
46012008	I Espiritu Ha nåna'i un tåotåo un mensåhi ni bula tinemtom , mientras i et mismo Espiritu Ha nåna'i i otro tåotåo un mensåhi ni bula tiningo' .
46012009	I uniku yan i et mismo Espiritu Ha nåna'i un tåotåo hinengge , mientras Ha nåna'i otro tåotåo ni fuetsan numa'homlo' .
46012010	I Espiritu Ha nåna'i un tåotåo ni fuetsa para u fama'tinas milågru ; para i otro , Ha nåna'i ni rigålu para u sångan i mensahen Yu'os ; ya i otro ta'lo , Ha nåna'i ni kapasidåt para u destingge i rigålu ni måfatto ginen i Espiritu o sino ginen ayo i ti ginen i Espiritu . Ha nåna'i un tåotåo ni kapasidåt para u kuentos ni manna'manman na lengguåhi , ya i otro Ha nåna'i ni kapasidåt para u esplika håfa masångan .
46012011	låo unu ha' yan et mismo Espiritu chumocho'gue este siha' ; Ha nåna'i sigun gi minalago'-ña kada tåotåo difirentes rigålu .
46012012	I Kristo kalang un tataotåo ni meggai na påtte ; låo un tataotåo ha' , achokka' manggaigi meggai difirentes na påtte .
46012013	Gi et mismo manera , todos hit , maseha ManHodihos siha pat sino MamPagånu , måseha manesklåbu pat sino manlibri , manmatakpångi hit gi un tataotåo ginen i et mismo Espiritu , ya todos hit manmanå'i ni este i uniku na Espiritu para ta gimen .
46012014	I tataotåo mismo ti mafa'tinas komu un påtte ha' , låo meggai na påtte .
46012015	Yanggen para u ålok i addeng , " Put i ti kannai yu' , ti såsaonåo yu' gi tataotåo , " ti kumeke'ilek-ña ennåo na ti påtte gui' gi tataotåo .
46012016	Ya yanggen para u ålok i talanga , " Put i mata yu' , ti såsaonåo yu' gi tataotåo , " ti kumeke'ilek-ña ennåo na ti påtte gui' gi tataotåo .
46012017	Yanggen enteru i tataotåo måta ha' , taimanu manhungok ? Ya yanggen talanga ha' , taimanu mannginge' ?
46012018	Låo gi magåhet si Yu'os Ha nå'ye difirentes påtte siha i tataotåo taimanu ha' i malago'-ña .
46012019	Tåya' siempre tataotåo yanggen unu ha' na påtte guaha-ña !
46012020	Låo gi magåhet , guaha meggai na påtte siha låo unu ha' na tataotåo .
46012021	Entonses i mata ti siña ha sangåni i kannai , " Ti hu nisisita håo ! " Ni ti siña i ilu para u ålok ni addeng , " Ti hu nisista håo ! "
46012022	Enlugåt di este , ti siña hit manlå'la' sin ayo na påtte i kalang mohon ti gof prisisu ;
46012023	ya ayo na påtte siha i hinasso-ta na ti manggof prisisu , este siha mås ta prikukura umasiste ; ya ayo na påtte siha gi tataotåo i ti manggof atanon espesiåt na inadahi manmatråtan-ñiñiha ,
46012024	sa' ayo i manggåtbo na påtte ti manisisita espesiåt na inadahi . Si Yu'os mismo fuma'tinas i tataotåo gi manera ni para u nina'i mås onro ayo na påtte siha i numisisita .
46012025	Pues entonses ti madibibidi i tataotåo , låo todu i difirentes na påtte parehu ha' enteres-ñiha para kada unu .
46012026	Yanggen mamadesi un påtte gi tataotåo , kon todu i pumalu na påtte manchamanmamadesi ; yanggen ma'onra un påtte , kon todu i pumalu na påtte manchamagof .
46012027	Todos hamyo tataotåo i Kristo , ya kada unu giya hamyo påtte guennåo na tataotåo .
46012028	Esta si Yu'os Ha arekla gi Gima' Yu'os kada kuåt sagå-ña : en primet lugåt i manapostoles , sigundo i mamprofeta , yan tetset i manma'estro ; despues ayo siha i chumocho'gue i milågru , despues tinattitiyi ni ayo siha i manmanå'i fuetsa para u fannuma'homlo' , o sino para u fanmanayuda yan dinirihi otro tåotåo siha , o sino para u fanguetos ni manna'manman na lengguåhi .
46012029	Ti todu siha manapostoles o sino mamprofeta pat sino manma'estro . Ti todu siha siña manggái fuetsa para u fanmama'tinas milågru
46012030	o sino para u fanna'homlo manmalångu . Ti todu sina manguentos ni manna'manman na lengguåhi o sino para u ma'esplika ayo i masångan .
46012031	Entonses , na'fañetton i kurason-miyu gi ayo i mås manempottånte na rigålu siha . Låo deseha i mås måolek na rigålu , ya bai hu fa'nuí hamyo ni mås manmåolek .
46013001	Yanggen siakåsu na siña yu' kumuentos ni lengguahen todu i taotåo yan kon todu i lengguahen manånghet , låo yanggen tåya' ginefli'e' giya guåhu , tåya' bali-ña i kuentos-hu , kalang ha' yu' un burukento na palångpang o sino un kampåna ni dumådandan sin pinto'-ña .
46013002	Yanggen siakåsu na manå'i yu' ni rigalon prufisiha ; yanggen siakåsu na hu tungo' yan hu komprende todu i sikretu ; yanggen siakåsu na manå'i yu' ni todu i hinenggen ni manisisita para bai hu muebi i ekso' sabåna siha -- låo yanggen tåya' ginefli'e' giya guåhu , tåya' bali-hu .
46013003	Yanggen siakåsu hu na'enñaihon todu i guinaha-hu , yan hu na'enñaihon i tataotåo-hu para u masongge -- låo yanggen tåya' ginefli'e' giya guåhu , tåya' bali-ña este siha para guåhu .
46013004	I ginefli'e' , pasensia yan kariñosu ; ti hohosguan ti banidosu ;
46013005	i ginefli'e' , ti benggatibu , ti hambento , ti chaddek lalålo' ; i ginefli'e' ti ha tutufong i linachi siha ;
46013006	i ginefli'e' ti mumamagof gi tailayi , låo mumamagof gi minagåhet .
46013007	I ginefli'e' ti hohokkok siningon-ña ; ya i hinengge-ña , i inangokko-ña yan i pinasensiå-ña ni nungka nai u påra .
46013008	I ginefli'e' taihinekkok . Guaha bensiyon na prufisiha låo temporårio ha' este siha ; guaha siha rigålu para kumuentos gi estrangheru na lengguåhi , lao siempre u fampåra ; guaha siha tiningo' låo siempre u fa'pos .
46013009	I rigalon tiningo' yan prufisiha ni manmanå'i hit ti kabåles ;
46013010	låo yanggen måtto ayo i prifekto , siempre ayo i ti kabåles u falingu .
46013011	Anai påpatgon yu' , i kuentos-hu , yan i siniente-ku , yan i hinasso-ku todu kalang påtgon ; låo på'go sa' esta gai idåt yu' , ti hu nisisita esta este i che'cho' påtgon .
46013012	Håfa i ta lilie' på'go na figura kalang maya' gi halom espehos ; låo siempre ta li'e' gi me'nan matå-ta . Este i tiningo'-hu på'go ti kabåles ; låo siempre kumabåles -- u kabåles taiguihi i tiningo'-ña si Yu'os nu guåhu .
46013013	Mientras tånto este i tres u fanggagaigi ha' : i hinengge , i ninangga , yan i ginefli'e' ; ya i mås takhelo' gi entre este siha , i ginefli'e' .
46014001	Entonses , debi di un facho'chu'i i ginefli'e' . Po'lo i kurason-mu gi esperituhåt na rigålu siha ; espesiåtmente gi rigalon prufisiha .
46014002	I taotåo ni kumuekuentos gi estrangheru na lengguåhi åhe' ti otro ha kuentutusi låo si Yu'os , sa' tåya' siña kumomprende gui' . Kumuekuentos gui' ni sikretu na minagåhet ginen i fuetsan i Espiritu .
46014003	Låo ayo i sumåsangan i prufisiha ha kuentutusi i taotåo siha yan ha ayuyuda siha , ha abibiba i espiriton-ñiha , yan ha konsuesuela siha .
46014004	Ayo i kumuekuentos gi estrangheru na lengguåhi guiya ha' ha ayudan mamaisa , låo ayo i sumåsangan i prufisiha ha ayuyuda enteru i Gima' Yu'os .
46014005	Malago' yu' na enteru hamyo en fanguentos gi estrangheru na lengguåhi ; låo mås ya-hu yanggen en risibi i rigålu para en sangan i prufisiha . Takhelo'ña i prufeta ki ayo i kumuekuentos gi estrangheru na lengguåhi -- solu guaha gaigi guennåo ni siña para u esplika håfa ha såsangan , kosa ki siña maninayuda enteru i Gima' Yu'os .
46014006	Mañe'lu-hu , håfa bali-hu yanggen måtto yu' giya hamyo ya kumuekuentos yu' gi estrangheru na lengguåhi ? Ni håfa , solu hu chulili'i hamyo minagåhet ginen as Yu'os o sino håfa na tiningo' pat sino prufisiha pat håfa na fina'nå'gue .
46014007	Achokka' una kosa ni tåya' lina'lå'-ña , tåt komu i fluta na dåndan pat i hatpa -- taimanu nai siña matungo' håfa na son mahugågando yanggen ti madåndan klåru i nota ?
46014008	Ya i taotåo ni gumuåguaifi i kotneta yanggen ti klåru guinaife-ña , håyi para u prinipåra para u gera ?
46014009	Gi taiguini na manera , håyi para u komprende håfa un såsangan yanggen masångan i mensåhi gi estrangheru na lengguåhi ni ti klåru ? Siempre malingu gi airi i fino'-mu !
46014010	Guaha meggai na difirentes klasen lengguåhi gi tano' , ya todu este siha guaha fondamenton-niha .
46014011	Låo yanggen ti hu tungo' i lengguåhi ni masåsangan , pues estrangheru i taotåo ni kumuentutusi yu' , yan estrangheru yu' para guiya .
46014012	Put i sen malago' håo na u gaigi giya hågu i rigalon i espiritu , debi di un cho'gue mås ki entre todu ni para u nina'måmta' i Gima' Yu'os .
46014013	Entonses , i taotåo ni kumuekuentos gi estrangheru na lengguåhi , debi di u fanåyuyot para i rigålu put para u esplika håfa ha såsangan .
46014014	Yanggen manåyuyot yu' taiguini , magåhet na i espiritu-hu manånayuyot , låo ti såsaonåo i hinasso-ku guini .
46014015	Entonses , håfa debi di bai hu cho'gue ? Bai hu fanåyuyot yan i esperitu-hu , låo bai hu fanåyuyot lokkue' yan i hinasso-ku ; bai hu kånta yan i esperitu-hu , låo bai hu kånta lokkue' yan i hinasso-ku .
46014016	Yanggen mannå'i håo gråsia as Yu'os gi espiritu ha' , taimanu i taotåo ni ti mangomprende para u ålok " Amen " put i mannå'i håo gråsia ? Ti siña ha tungo' håfa un såsangan .
46014017	Achokka' sen maolek i tinayuyot-mu mannå'en gråsia gi as Yu'os , ti u inayuda i otro tåotåo ni ennåo .
46014018	Hu nåna'i gråsia si Yu'os sa' mås sina yu' kumuentos gi estrangheru na lengguåhi ki ni unu giya hamyo .
46014019	Låo durånte i tinayuyot gi Gima' Yu'os ga'o-ku umusa singko na palåbras ni siña makomprende , ya siña mamfena'nå'gui' otro tåotåo siha , ki bai hu kuentos mit na palåbras gi estrangheru na lengguåhi .
46014020	Mañe'lu-hu , cha'-miyu fanmama' i famagugu'on gi hinasson-miyu ; fanmama' i famagu'on gi tinai' isao , låo fanmama' åmko' gi hinasso .
46014021	Matuge' gi Eskretura , " Put i lalåhi siha ni manguekuentos estrangheru na lengguåhi Bai Hu kuentusi i taotåo-hu , ilek-ña i Saina . Bai Hu kuentos ginen i labios estrangheru , låo ni este ti bai Hu ma ekongok ni taotåo-hu . "
46014022	Put ennåo na i rigalon para kumuentos gi estrangheru na lengguåhi prueba este para ayo siha i ti manmanhongge , åhe' ti para ayo siha i manmanhongge , ya i rigalon i mapruklaman i mensahen Yuós prueba este para ayo siha i manmanhongge , åhe' ti para ayo siha i ti manmanhongge .
46014023	Entonses , yanggen mandañña' enteru i Gima' Yu'os ya todu manguekuentos gi estrangheru na lengguåhi -- ya yanggen guaha otdinåriu na tåotåo pat sino ayo i ti manmanhongge manmåtto hålom , kåo ti u ma' ålok na manatmariåo hamyo todos ?
46014024	Låo yanggen todos ma såsangan prufisiha anai manmåtto i ti manmanhongge o sino i otdinåriu na tåotåo , siempre ha atmiti i isåo-ña sa' put ayo i ha hungok ,
46014025	siempre mana'fanannok i sikretu na hinasso-ña , ya siempre tumekkon påpa' para u adora si Yu'os , ha konfesatñañaihon , " Magåhet na gaigi si Yu'os guini gi entalo'-miyu ! "
46014026	Mañe'lu-hu , estegui' kumeke'ilek-hu . Yanggen manetnon hamyo para en fanmanadora , unu para u kånta , i otro para u fama'nå'gue , ya i otro ta'lo para u na'matungo' i minalago' Yu'os , yan i mina'kuåtro i mensåhi gi estrangheru na lengguåhi , yan put los uttemo para u esplika håfa masångan . Todu este siha ayudu gi Gima' Yu'os .
46014027	Yanggen guaha para u kuentos gi estrangheru na lengguåhi , debi di dos pat sino tres u fanguentos , u fana'atattiyi unu yan i otro , ya debi di u guaha para u esplika håfa masångan .
46014028	Låo yanggen tåya' gaigi guennåo para u esplika , entonses ayo i para u kuentos gi estrangheru na lengguåhi u silensio ya u kuentos ha' na maisa yan si Yu'os .
46014029	Debi di dos pat tres ni manaí ni mensahen Yuós u fanguentos , mientras i otro siha para u hinesga håfa sinangan-ñiha .
46014030	Låo yanggen guaha gi entre ayo siha i manmatåta'chong gi inetnon manresibi mensåhi ginen as Yu'os , ayo i kumuekuentos debi di u påra .
46014031	Todos hamyo debi di en pruklåma i mensahen Yu'os , unu in unu , kosa ki todos u fanmanungo' yan u faninabiba espiriton-ñiha .
46014032	I rigalon i mapruklåman i mensahen Yu'os debi di u minanda ni ayo i kumuekuentos ,
46014033	sa' ti malago' si Yu'os na para u tåya' areklo entre hita låo para u guaha areklo yan pås . Sigun gi areklo ni mapraktitika gi todu i Gima' Yu'os siha ,
46014034	i famalåo'an debi di u fanmamatkilo' gi inetnon . Ti manmasedi siha para u fanguentos ; taimanu ha' i matuge' gi Lai i ManHodihos siha , ti siña siha manengkatgåo .
46014035	Yanggen guaha malago'-ñiha para u ma tungo' debi di u ma faisen i asaguan-ñiha gi gima'-ñiha . Gof chatpå'go i palåo'an para u kuentos gi Gima' Yu'os gi inetnon .
46014036	Kåo adda ti ginen hamyo i fino' Yu'os ? O sino kåo måtto para hamyo ha' ?
46014037	Yanggen guaha umå'alok na guiya i chumuchule' i mensahen Yu'os pat sino gaigi giya guiya i esperituhåt na rigålu , debi di u tungo' na este i hu tutuge' para hamyo , guiya este i otden ginen as Yu'os .
46014038	Låo yanggen ti malago' ha atende este , pues cha'-miyu atetende gui' .
46014039	Entonses , mañe'lu-hu , ditetmina gi kurason-miyu na para en pruklåma i mensahen Yu'os , låo mungnga mapruhibi ni håyi kumuentos gi estrangheru na lengguåhi .
46014040	Todu debi di u fanmacho'gue gi propiu yan areklåo na manera .
46015001	Ya på'go malago' yu' , mañe'lu-hu , na bai hu na'fanmanhasso hamyo ni Maolek na Nutisia ni hu setmuni hamyo , ni en risibi , ya ennåo na tumotohge fitme i hinenggen-miyu .
46015002	Guiya ennåo i ibangheliu , i mensåhi , ni hu setmuni hamyo . Siempre mansenatba hamyo ni ibangheliu yanggen en ge'te fitme -- solu yanggen tåya' ni tumai bali .
46015003	Hu entrega hamyo nu ayo siha i hu risibi , siha este i mås manempottante : na måtai i Kristo put i isåo-ta , taimanu ha' i matuge' gi Eskretura ;
46015004	na mahåfot Gui' ya mana'lå'la' Gui' ta'lo despues di tres dihas , taimanu ha' i matuge' gi Eskretura ;
46015005	na umannok Gui' gi as Pedro yan despues gi dosse na manapostoles .
46015006	Despues Ha na'annok Gui' gi mås di kiñientos ni dumalalalaki Gui' , ni lamayót påtte manlåla'la' ha' trabiha , låo guaha esta manmåtai .
46015007	Despues umannok Gui' gi as Santiago , ya despues gi todu i manapostoles .
46015008	Put los uttemo umannok Gui' lokkue' giya guåhu -- maskiseha kalang ti dikno mafañagu-hu .
46015009	Guåhu i mas takpapa' gi entre i manapostoles -- ni ti hu miresi ma'ågang apostot , sa' hu petsigi i eklesian Yu'os .
46015010	Låo put i grasian Yu'os na taiguini yu' , ya i grasia ni Ha nå'i yu' ti hu na'låstema . Enlugåt , mås duru yu' macho'cho' ki ni håyi na apostot , achokka' ti guåhu gi magåhet machocho'cho' , låo i gråsian Yu'os machocho'cho' yan guåhu .
46015011	Put ennåo na maseha måtto ginen guahu pat ginen siha , estegue' i setmon-måmi , ya este en hengge .
46015012	På'go , put i mensahen-måmi na esta i Kristo mana'lå'la' ginen i finatai , håfa taimanu na para u guaha giya hamyo u ålok na ti para u mana'fanlå'la' i manmåtai ?
46015013	Yanggen magåhet ennåo , pues kumeke'ilek-ña na ti mana'lå'la' i Kristo ;
46015014	ya yanggen ti mana'lå'la' i Kristo ginen i finatai , pues tåya' para in setmonñaihon ya tåya' para en hengge .
46015015	Mås ki ennåo , a'annok na manmandadagi ham put si Yu'os , sa' in sasangan na Guiya numa'lå'la' i Kristo ginen i finatai -- ya yanggen magåhet na ti mana'fanlå'la' i manmåtai , entonses ti Ha na'lå'la' i Kristo .
46015016	Yanggen ti mana'fanlå'la' i manmåtai , ni i Kristo ti mana'lå'la' .
46015017	Ya yanggen ti mana'lå'la' i Kristo , pues tai bali i hinenggen-miyu , ya manggagaigi ha' hamyo gi isåo-miyu .
46015018	Kumeke'ilek-ña lokkue' na ayo siha i manmanhongge gi Kristo ni esta manmåtai manmalingu siha .
46015019	Yanggen i inangokko-ta gi Kristo para este ha' na lina'la' bali-ña ya tåya' mås , pues debi di hita mås ta fanmapenitiyi ki ni håyi gi todu i tåno' .
46015020	Låo estegue' i minagåhet na esta i Kristo mana'lå'la' ginen i finatai , ya Guiya este gumarantitiha na ayo siha i manmamaigo' gi finatai u mana'fanlå'la' lokkue' .
46015021	Taimanu ha' na måtto i finatai ginen un låhi , pues taiguennåo ha' lokkue' na u fåtto i lina'la' ginen i finatai un låhi .
46015022	Taimanu ha' na todu i taotåo manmåtai put i mandañña'-ñiha yan si Adan , pues taiguennåo ha' lokkue' na todu u mana'fanlå'la' ginen i finatai put i mandañña-ñiha gi Kristo .
46015023	Låo kada unu u mana'lå'la' sigun gi tarihå-ña : i Kristo , fine'na ; despues , gi ha'anen i finatto-ña , todu ayo siha i taotåo-ña .
46015024	Despues di ennåo u fåtto i uttemo ; siempre i Kristo Ha gånna todu i esperituhåt na manmå'gas , åoturidåt , yan fuetsa , ya u entrega i Raino guatu gi as Yu'os Tåta .
46015025	Debi di u fanggobetna i Kristo asta ki Ha gånna si Yu'os todu i inimigu ya Ha po'lo siha gi papa' i addeng-na .
46015026	I uttemo na inimigu ni para u magånna era i finatai .
46015027	Ilek-ña i eskretura , " Ha po'lo si Yu'os todu siha gi papa' i addeng-na . " Klåru magåhet na i palabras " todu siha " ti såsaonåo guini si Yu'os mismo , Guiya pumo'lo todu siha gi papa' i Kristo .
46015028	Låo yanggen esta manmapo'lo todu siha gi papa' i ginibetnan i Kristo , pues Guiya mismo , era i Lahi-ña , u po'lo Gui' gi papa' Yu'os , ni Guiya pumo'lo todu siha gi papå'-ña ; ya ennåo nai siempre u fanggobetna si Yu'os kabåles gi hilo' todu .
46015029	Entonses , ya håyi ayo siha na tåotåo i manmatakpångi put i manmåtai ? Håfa dinisehan-niha para u ma kumple ? Yanggen magåhet , ayo siha i sumåsangan , na ti mana'fanlå'la' i manmåtai , sa' put håfa na manmatakpåpangi ayo siha na tåotåo put i manmåtai ?
46015030	Ya hami , sa' håfa na manggagaigi ha' ham gi piniligru todu i tiempo ?
46015031	Mañe'lu-hu , kada diha uma'afana' ham yan i finatai ! Put i banidosu-hu nu hamyo , put i manlåla'la' hit mandadaña' yan i Kristo Jesus i Saina-ta , na hu diklålara este .
46015032	Håfa ganansiå-ku yanggen siakåsu na put tåotåo ha' na mumu yu' yan i manmachålek na gå'ga' guini giya ' Ephesus ' ? Låo yanggen ti mana'fanlå'la' i manmåtai , pues taimanu ha' i mánsangan , " Nihi ya ta fañocho yan ta fanggimen , sa' agupa' ta fanmåtai . "
46015033	Cha'-miyu fanmafa'bababa . " I baba na kompaniha ha na'a'abak i maolek na sensia . "
46015034	Bira hamyo ya en tattiyi i dinanche na sensian-miyu ya båsta manisåo . Gof na'mamahlao para hamyo ya bai hu diklåra na guaha giya hamyo ti tumungo' si Yu'os .
46015035	Siempre guaha mamaisen , " Taimanu para u mana'fanlå'la' i manmåtai ? Håfa na klåsi para tataotåo-ñiha ? "
46015036	Tåya' fondamento-ña este na kuestion ! Yanggen en tatme i simiya gi edda' , ti u dokko' solu mumåtai .
46015037	Ya ayo i un tåtme simiya ha' , buente granon trigu ha' pat otro na klasen grånu , åhe' ti un nina'kabåles i tinanom ni para u dångkolo hulo' .
46015038	Si Yu'os para u nå'i i simiya ni tataotåo i tinanom ni malago'-ña ; Guiya numåna'i kada simiya ni propiu na tataotåo para ennåo .
46015039	Ti todu i sensen i manlåla'la' mamparehu ; sahnge ha' sensen-ña i taotåo , i ga'ga' siha lokkue' otro ha' , i paluma otro ha' , yan i guihan otro ha' .
46015040	Yan guaha lokkue' manlenangitan na tataotåo yan tataotåo este na tåno' ; i ginatbon i manlenangitan na tataotåo ti parehu yan i ginatbon i tataotåo este na tåno' .
46015041	I atdao guaha ha' ginatbo-ña , i pilan otro ginatbo-ña , ya i puti'on difirensiao ginatbo-ña ; yan gi entre i puti'on siha manggaigi diferentes na ginatbo .
46015042	Taiguini para humuyong-ña yanggen mana'fanlå'la' i manmåtai . Anai mahåfot i tataotåo , mámatai ennåo ; anai mana'lå'la' , siempre ti mámatai .
46015043	Anai mahåfot , ti atanon yan tai nina'siña ; anai mana'lå'la' siempre gåtbo yan metgot .
46015044	Anai mahåfot , sensen na tataotåo ennåo ; anai mana'lå'la' , siempre esperituhåt na tataotåo ennåo . Put i guaha sensen na tataotåo pues debi di u guaha esperituhåt na tataotåo .
46015045	Ilek-ña i eskretura , " I fine'na na tåotåo , era si Adan , mafa'tinas gui' komu låla'la' " ; låo i uttemo na Adan guiya i manå'i lina'la' na Espiritu .
46015046	Ti i esperituhåt fine'na måtto , sino ki i sensen , despues nai i esperituhåt .
46015047	I fine'na na Adan , mafa'tinas ginen i tano' , ya måtto ginen i tano' ; i sigundo na Adan måtto ginen i langet .
46015048	Ayo siha i iyon este na tåno' mamparehu yan ayo i manmafa'tinas ginen i tano' ; ayo siha i iyon i langet mamparehu yan ayo i manmåtto ginen i langet .
46015049	Taimanu ha' na gaigi giya hita i pinarehon i taotåo ni mafa'tinas ginen i tano' , pues siempre u fåtto giya hita i pinarehon i Taotåo ni matto ginen i langet .
46015050	Kumeke'ilek-hu , mañe'lu-hu , na ayo i mafa'tinas ginen i sensen yan i haga' ti siña måtto gi Rainon Yu'os , ya ayo i siña måtai ti u gånna i ti mamatai na eståo .
46015051	Ekongok este na minagåhet sikretu : ti todos hit para ta fanmåtai , låo yanggen mana'kåti i uttemo na kotneta , siempre todos hit gotpe manatulaika , parehu chinaddek-ña yan i machalamlam i mata . Yanggen mana'kåti i kotneta , u mana'fanlå'la' i manmåtai , ya ni ngai'an nai u fanmåtai ta'lo , ya siempre todos hit manmatulaika .
46015053	Ayo i mamatai na tåtaotåo debi di u matulaika para i ti mamatai na tåtaotåo ; ayo i para u måtai debi di u matulaika para ayo i ti siña måtai .
46015054	Entonses , yanggen masusedi este , ya matulaika i mamatai na tåtaotåo para i ti mamåtai , ennåo na siempre u makumple i eskretura : " Madestrosa i finatai ; komplidu i ginanna ! "
46015055	" Mångge , Finatai , i ginannå-mu ? Mångge , Finatai , i fuetså-mu para numa'puti ? "
46015056	Måfatto fuetså-ña i finatai para numa'puti ginen i isao , ya måfatto fuetså-ña i isao ginen i Lai .
46015057	Låo gråsias a dios ni numå'i hit ginanna ginen i Saina-ta as Jesukristo !
46015058	Entonses , mañe'lu-hu , fanohge fitme . Sigi ha' manmacho'cho' duru para i Saina sa' en tingo' ha' na tåya' che'cho'-miyu para i Saina u låstima .
46016001	På'go , put ayo i kattan-miyu put i para en fanmanrekohi salåppe' para en ayuda i taotåo Yu'os giya Hudeha . Debi di en che'gue ayo i hu tågo' i Gima' Yu'os siha giya ' Galatia ' para u macho'gue .
46016002	Debi di kada Damenggo kada unu giya hamyo en fanmamo'lo didide' salåppe , sigun gi ginannå-ña , ya u po'lo gi un bånda , ya mungnga na u guaha manrekohi yanggen måtto yu' guennåo .
46016003	Despues di måtto yu' , bai hu na'í kattan entrodusion ayo siha na lalåhi i en aprueba , ya en na'fanhånåo ya u ma chule' i nina'en-miyu guatu Hirusalen .
46016004	Yanggen siakåsu na kombeni na bai hu hånåo lokkue' , pues po'lo ya bai in fanhami .
46016005	Siempre måtto yu' guennåo despues di malak ' Macedonia ' yu' -- sa' debi di bai hu esgen ' Macedonia ' .
46016006	Siña ha' la'åpmam yu' guennåo , kåsi buente todu i tiempon manengheng , ya siña en ayuda yu' para bai hu kontenuha i hinanåo-hu , maseha månu .
46016007	Ti ya-hu måtto guennåo ya para un råtu ha' . Malago' yu' sumåga la'åpmam , yanggen Ha petmiti i Saina .
46016008	Bai hu såga guini giya ' Ephesus ' asta i ha'anen Pentekostés .
46016009	Gaigi guini magåhet na aputtunidå , meggai yan miprubecho na cho'cho' , achokka' meggai kontråriu .
46016010	Yanggen måtto guennåo si Timoteo , adahi na ti en atende gui' , sa' machocho'cho' para i Saina , parehu yan guåhu .
46016011	Cha'-ña ni unu chumata'a'tan , enlugåt ayuda gui' ya u kontenuha i hinanåo-ña gi pås , ya u siña måtto mågi giya guåhu ; sa' hu nanangga gui' na u fåtto tåtte yan i mañe'lu siha .
46016012	På'go put i che'lu-ta as ' Apollos ' , sesso hu sohyu' gui' para en fambenisita yan i pumalu siha na mañe'lu-ta , låo ti kinembense na u hånåo guine na tiempo . Låo siempre humånåo yanggen guaha lugåt-ña .
46016013	Gof adahi hamyo , na'famfitme hamyo gi hinengge , na'fanmatatnga hamyo , yan na'fanmetgot hamyo .
46016014	Che'gue todu i che'cho'-miyu gi guinaiya .
46016015	En tingo' ha' put si ' Stephanas ' yan i familiå-ña ; siha fine'na manmakombette giya ' Achaia ' ya manmachocho'cho' para i taotåo Yu'os . Hu gågagåo hamyo , mañe'lu-hu ,
46016016	para en dalalaki i direksion este siha na klasen tåotåo , yan maseha håyi ni manmacho'cho' yan manmañetbe yan siha .
46016017	Magof yu' put i finatton ' Stephanas ' , yan ' Fortunatus ' , yan ' Achaicus ' ; siha tahguen-miyu
46016018	ya ha na'sen magof yu' , taimanu ha' na nina'fansen magof hamyo . Debi di u fanmarikoknisa este siha na klasen tåotåo .
46016019	I Gima' Yu'os siha giya prubensian ' Asia ' mana'håhanåo i filisitasion-ñiha para hamyo ; si ' Aquila ' yan si ' Priscilla ' yan i taotåo siha ni mane'etnon gi gima'-ñiha mana'håhanåo i filisitasion kilesyånu para hamyo .
46016020	Todu i mañe'lu guini mana'håhanåo i filisitasion-ñiha . Fanasaluda unu yan otro ni ayo i chikon che'lu .
46016021	I kannai-hu mismo tumuge' este : Filisitasion ginen as Pablo .
46016022	Maseha håyi ni ti gumofli'e' i Saina -- matdesion para guiya ! Maranatha -- matto i Saina !
46016023	I grasian i Saina as Jesus u gaigi giya hamyo .
46016024	I guinaiya-ku u gaigi giya hamyo todos gi Kristo Jesus .
47001001	Ginen as Pablo , un apostot i Krist Jesus ginen i minalago' Yu'os , yan ginen i che'lu-ta as Timoteo -- Para i Gima' Yu'os giya ' Corinth ' , yan para todu i taotåo Yu'os ni manggaigi gi todu iya ' Achaia ' :
47001002	Puedi si Yu'os i Tatå-ta yan i Saina as Jesukristo en fannina'i gråsia yan pås .
47001003	Maila' ya ta nå'i gråsia i Yi'os yan i Tatan i Saina-ta as Jesukristo , i yo'ase' na Tåta , i Yi'os ni ginen Guiguiya mågi todu i ayudu !
47001004	Ha ayuyuda hit gi todu siha i prublemå-ta , kosa ki siña ta usa et mismo ayudu ni Ha nå'i hit si Yu'os para ta ayuda ayo siha i manggái prublema .
47001005	Taimanu ha' na guaha påtte-ta gi meggai na pinadesen i Kristo , pues taiguennåo ha' lokkue' na ginen i Kristo mañåonåo hit gi mandångkolo siha na ayudu ginen as Yu'os .
47001006	Yanggen manmamadesi ham , ennåo put i para ayudon-miyu yan satbasion-miyu ; yanggen manma'ayuda ham , pues kon todu hamyo manma'ayuda yan put manmanå'i ni minetgot para en singon kon pinasensia i et mismo pinadesi ni in singon .
47001007	Put ennåo na fitme i inangokkon-måmi giya hamyo ; in tingo' na taimanu ha' na mañåonåo hamyo gi pinadesen-måmi , mañåonåo hamyo lokkue' gi ayudu ni in risibi .
47001008	Mañe'lu-hu , manmalago' ham para in na'fanmanhasso hamyo ni ayo na prublema i matto giya hami giya prubensian ' Asia ' . Manggof makkat yan manggof dångkolo na pinadesi manmanå'i ham ya asta malingu i inangokkon-måmi na in fanlå'la' .
47001009	Måtto gi sinienten-måmi na manmasentensia ham para in fanmåtai . Låo masusedi este potno in dipende ham giya hami ha' na maisa , låo solu gi as Yu'os , ni Ha na'fanlåla'la' i manmåtai .
47001010	Ginen i na na'ma'ñåo yan piligro na finatai esta Ha na'fanlibri hit , yan siempre Ha na'fanlibri hit ha' ta'lo ; ya ta popo'lo i inangokko-ta giya Guiya na siempre Ha na'fanlibri hit ha' ta'lo ,
47001011	taimanu ha' na en ayuyuda ham ginen i tinayuyot-miyu . Pues taiguini ha' na siempre manma'oppe todu i tinayuyot para hami , ya siempre Ha bendisi ham si Yu'os ; ya meggai u hinatsa i bos-niha put i agradisimento giya hami .
47001012	Mambanidosu ham sa' i konsensian-måmi ha asigugura ham na i lina'la'-måmi guini gi tano' , yan espesiåtmente i rilasion-måmi yan hamyo , frångko yan senseru ni dinidikta ginen i rigalon Yu'os , åhe' ti ginen i tinemtom tåotåo sino ki ginen i fuetsan i grasian Yu'os .
47001013	In tigigi'i hamyo ni ayo ha' i siña en taitai yan en komprende . Låo maseha un påtte ha' en komprende på'go put hami , hu diseseha na siempre en komprende ham kabåles , kosa ki gi Ha'anen i Saina as Jesus siña mambanidosu hamyo put hami taimanu ha' na siempre mambanidosu ham nu hamyo .
47001015	Gof siguru yu' ni este siha ya put ennåo na mama'tinas yu' plånu para bai hu bisita hamyo fine'na , para ki siña manmabendisi hamyo dos buettas .
47001016	Hu planuyi bumisita hamyo gi hinanåo-hu para ' Macedonia ' yan gi biradå-hu tåtte , kosa ki siña yu' mañule' ayudu ginen hamyo para i hinanåo hu para iya Hudeha .
47001017	Anai hu planunuyi este kåo umannok na ti siguru yu' ? Anai hu fa'tinas i planu-hu , kåo hu fa'tinas para prubicho-ku ha' , ya ilelek-hu " Hunggan , hunggan " yan " Åhe' , åhe' " gi et mismo tiempo ?
47001018	Chasiguru ha' yanggen Ha sångan si Yu'os i minagåhet , i prumiså-hu nu hamyo åhe' ti " Hunggan " yan " Åhe' . "
47001019	Si Jesukristo , i Lahen Yu'os , ni masetmonñaihon giya hamyo as ' Silas ' , guahu yan si Timoteo , åhe' ti Guiya i " Hunggan " yan " Åhe' . " Enlugåt , Guiya i Yi'os " Hunggan " ;
47001020	sa' Guiya i " Hunggan " para todu i prumesan Yu'os siha . Put este na ginen as Jesukristo na ta såsangan i " Åmen " para i matunan Yu'os .
47001021	Si Yu'os mismo fuma'tinas hit , mandañña yan hamyo , gi siguru na lina'la'-måmi gi dinañña' yan i Kristo ; si Yu'os mismo sumipåra hit ,
47001022	ni esta Ha pega i matkå-ña giya hita na iyo-ña hit , ni esta Ha nå'i hit ni espiritu Sånto gi kurason-ta para u garentiha todu ayo siha i esta Ha pripåra para hita .
47001023	Hu ågang si Yu'os komu testegu-hu -- Guiya tumungo' i kurason-hu ! Potno hu atborota hamyo na hu disidi na mungnga yu' humånåo para ' Corinth ' .
47001024	Åhe' , ti para in afuetsas hamyo håfa para en hengge ; in tingo' ha' na mamfitme hamyo gi hinengge . Enlugåt , manmachocho'cho' ham yan hamyo para i minagof-miyu .
47002001	Entonses , hu disidi na ti bai hu fåtto giya hamyo talo potno hu na'fantriste hamyo .
47002002	Yanggen hu na'fantriste hamyo , håyi sopbla para hu nina'magof ? Ayo ha' mansopbla i hu na'fantriste .
47002003	Put ennåo na hu tuge' ayo na kåtta para hamyo -- ti ya-hu na bai hu fåtto giya hamyo ya para bai hu mana'triste ni ayo na tåotåo siha i dipotsi para bai hu nina'magof . Hu sen hongge na yanggen magof yu' , kon todu hamyo manmagof lokkue' .
47002004	Hu tuge' ayo na kåtta para hamyo gi makkat yan triste na kurason yan misen lågo' ; i rason-hu ti para bai hu na'fantriste hamyo , sino ki para bai hu na'tungo' hamyo taimanu guinaiya-ku nu hamyo todos .
47002005	På'go yanggen guaha tåotåo numá'triste , åhe' ti guåhu ha na'triste sino ki hamyo todos -- o sino put lo menos didide' . ( Hu såsangan este sa' ti ya-hu na bai hu na'mampos rekto yu' nu guiya . )
47002006	Esta nahong na este na tåotåo esta makastiga ginen lamayot påtte giya hamyo gi taiguini na manera .
47002007	Entonses , hamyo på'go debi di en asi'i gui' yan en abiba i animu-ña , kosa ki mungnga na u mampos triste ya u falingu enteramente i animu-ña .
47002008	Pues hu gågagåo hamyo para en na'tungo' gui' na magåhet na en guaiya gui' .
47002009	Hu tuge' ayo na kåtta sa' malago' yu' na hu ketungo' taimanu minetgot-ña anai manmachagi hamyo yan kåo todu i tiempo manlisto hamyo para en esge i tinago'-hu .
47002010	Yanggen en asi'i håyi na tåotåo put i bidå-ña , guåhu lokkue' hu asi'i gui' . Yanggen manasi'i yu' -- yanggen magåhet na guaha para bai hu asi'i -- hu asisi'i gui' put hamyo gi me'nan i Kristo ,
47002011	kosa ki mungnga si Satanås na u fa'baba hit , sa' ta tungo' ha' håfa planu-ña .
47002012	Anai måtto yu' giya ' Troas ' para bai hu setmonñaihon i Maolek na Nutisia put i Kristo , hu sodda' na ha baba esta i Saina i chalan para i che'cho' guihi .
47002013	Låo gof chathinasso yu' sa' ti siña hu sodda' i che'lu-ta as Tito . Entonses , hu despidi i taotåo guihi ya humånåo yu' para ' Macedonia ' .
47002014	Låo gråsias a dios ! Gi mandañña'-ta yan i Kristo todu i tiempo Ha didikta hit si Yu'os komu prisuneron i Kristo gi likao i ginannå-ña . Ha u'usa hit si Yu'os para ta rega kalang påopåo gi todu i banda i matungo'-ña i Kristo .
47002015	Hita kalang hit påopåo na ensensio ni ha ufresi i Kristo gi as Yu'os , ni rega gi ayo siha i manmasåtba yan i mandemålas .
47002016	Para ayo siha i mandemålas , pekno na lammok ni mamumuno' ; låo para ayo siha i manmasåtba , påopåo numa'fåfatto i lina'la' . Entonses , håyi kapås para este na cho'cho' ?
47002017	Ti mamparehu ham yan meggai gi pumalu , ayo siha i umu'usa kalang baråtu na kosas i mensahen Yu'os ; låo put si Yu'os numa'fanhånåo ham , mansenseru ham manguentos gi me'nå-ña , komu tentågo' Yu'os .
47003001	Kåo kalang mambanidodosu ham ta'lo gi sinangan-måmi ? Kåo taiguihi ham i otro tåotåo siha ni ma nisisita kattan rikumendasion para hamyo o sino ginen hamyo ?
47003002	Hamyo mismo i kattan-måmi , ni manmatuge' gi kurason-måmi para ki todu u tiningo' yan u tinaitai .
47003003	Klåru na i Kristo mismo tumuge' este na kåtta ya hami numa'hånåo . Åhe' ti matuge' ni tinta , låo matuge' ni Espiriton i lala'la' na Yu'os , åhe' ti gi hilo' tableron åcho' låo gi kurason tåotåo .
47003004	In sasangan este sa' manggái komfehånsa ham gi as Yu'os ginen i Kristo .
47003005	Tåya' fuetsa giya hami na para in alok na mansiña ham chumo'gue este na cho'cho' . I fuetsa ni gaigi giya hami måfatto ginen as Yu'os ;
47003006	Guiya numå'i ham ni fuetsa para in fansiña sumetbe i nuebu na kontråta , guiya este i ti matuge' na lai låo ginen i Espiritu . I matuge' na lai ha na'fåfatto i finatai , låo i Espiritu mannåna'i lina'la' .
47003007	I Lai ma'emprenta i letrå-ña gi tapbleron åcho' , ya umannok i glorian Yu'os anai maprisenta . Achokka' esta mamaya' i mina'lak-ña i matan Moises , låo gogof ma'lak ha' sa' ti siña i taotåo Israhet ma' atan gui' åpmam . Yanggen måtto i Lai yan todu ayo siha na gloria , pues ginen guiya na måfatto i finatai ni ma'emfuetsa ,
47003008	kuånto mås na gloria gaigi gi che'cho' i Espiritu !
47003009	I sestema ni numa'fåfatto i kondenasion , gloriosu ; kuånto mås na gloria u fåtto para i che'cho' ni numa'fåfatto i satbasion !
47003010	Siña ha' ta ålok na put i mas ma'lak na gloria gaigi , på'go taigue esta i gloria ni hagas mas ma'lak gi manmaloffan na tiempo .
47003011	Yanggen guaha gloria gi ayo i dinira un råtu ha' , kuånto mås na gloria gaigi gi ayo i para u dinira para todu i tiempo !
47003012	Put i gaigi giya hita este na diniseha , ennåo na mambåtbaru hit .
47003013	Ti mamparehu hit yan si Moises , ni debi di u tåmpe i matå-ña ni pañu potno u ma li'e' ni taotåo ManIsrailitas na mumamaya' i mina'lak-ña ya despues mumalingu .
47003014	Ma huchom i hinasson-ñiha ; ya asta på'go na ha'åni ma tåtampe ha' i hinasson-ñiha ni ayo mismo na påñu yanggen ma taitai i lepblon i antigu na kontråta . Hokkok ha' nai siña este na påñu mana'suha yanggen mana'dañña' i taotåo yan i Kristo .
47003015	Achokka' på'go , gi kada mataitai i Lain Moises , tinatampe ha' hinasson-ñiha ni pañu .
47003016	Låo siña ha' mana'suha , taimanu ha' ilek-ña i eskretura put si Moises : " Mana'suha i pañu giya guiya anai ha bira gui' guatu gi Saina . "
47003017	" I Saina " guini na tinige' Guiya i Espiritu ; ya amanu ha' nai gaigi i Espiriton i Saina , gaigi guennåo i linibri .
47003018	Entonses , todos hit nai a'annok i glorian i Saina ya ti manmatåtampe i matå-ta ; ya ennåo mismo na gloria ni måfatto ginen i Saina , ni Guiya i Espiritu , Ha tulalaika hit guåtu gi pinarehu-ña gi mås takhelo' na klasen gloria .
47004001	Gi mina'ase'-ña si Yu'os Ha nå'i ham ni este na cho'cho' para bai in che'gue , put ennåo na ti mandesganåo ham .
47004002	Esta in pe'lo gi un bånda todu i sikretu yan i manna'mamahlao na cho'cho' ; ti manmandadagi ham , yan ti in tulalaika i fino' Yu'os . Manlåla'la' ham gi ma'lak na minagåhet gi me'nan Yu'os ya in cheche'gue kuånto i siña para in prisenta ham gi me'nan todu gi klåru na konsensia .
47004003	Yanggen uma'atok i ibangheliu ni in setmonñaihon , entonses uma'atok ginen ayo ha' siha i ti manmasåtba .
47004004	Ti manmanhongge siha sa' nina'fambåchet i hinasson-ñiha ni ayo i tailayi na yu'os på'go na tiempo . Ti ha sedi siha na u ma li'e' i kandet ni mani'ina gi hilo'-ñiha , i kandet ni måfatto ginen i Maolek na Nutisia siha put i glorian i Kristo , ni Guiya i prifekto na pinarehon Yu'os .
47004005	Ti hami mismo sumetmonñañaihon ; in setmonñaihon na si Jesukristo Guiya i Saina , ya hami i tentago'-miyu put i Kristo .
47004006	I Yi'os ni sumångan , " Ginen i hemhom nai u fanina i kandet ! " Guiya i et mismo Yu'os ni numa'fanina i kandet gi kurason-ta , put i para u na'tungo' hit ni glorian Yu'os ni mani'ina gi matan i Kristo .
47004007	Hita nai gaigi este i esperituhåt na tisoru , kalang hit ayo i otdenårio na nå'yan mamafak , put i para u annok na iyon Yu'os i mas takhelo' na minetgot , åhe' ti iyo-ta .
47004008	Sesso hit manggái prublema , låo tåya' nai manmafiges hit ; guaha na biåhi nai manduda hit , låo tåya' nai malingu i inangokko-ta ;
47004009	bula inimigu , låo tåya' nai mamfåtta hit amigu ; ya maseha guaha na biåhi na manchetnudan hit atdet , låo tåya' nai manmadestrosa hit .
47004010	Todu i tiempo ta kåkatga i finatai Jesus gi mamatai na tataotåo-ta , kosa ki u annok lokkue' i lina'la'-ña gi tataotåo-ta .
47004011	Durånte i lina'lå'-ta todu i tiempo manggagaigi hit gi piligron i finatai put si Jesus , kosa ki siña umannok i lina'lå'-ña guini gi mamatai na tataotåo-ta .
47004012	Kumeke'ilek-ña este na gaigi i finatai giya hami , låo gaigi i lina'la' giya hamyo .
47004013	Ilek-ña i eskretura , " Kumuentos Yu' sa' manhongge Yu' . " Gi et mismo espiriton hinengge hita lokkue' manguentos sa' manmanhongge hit .
47004014	Ta tungo' na si Yu'os , ni numa'lå'la' si Jesus ginen i finatai , Guiya lokkue' u na'fanlå'la' hit yan si Jesus ya u konne' hit , yan hamyo , para i me'nå-ña .
47004015	Todu este siha manmacho'gue para minaolek-miyu ; ya mientras måfatto i grasian Yu'os gi meggai na tåotåo , siempre ma'ufresi mås tinayuyot agradsimento para i glorian Yu'os .
47004016	Put este na rason na tåya' nai malingu animon-måmi . Maseha adumidide' lalamas i tataotåo-måmi , låo i espiriton-måmi marinuenueba kada diha .
47004017	Ya este i didide' yan temporårio na prublema ni in padedesi siempre u na'fåtto manakhelo' yan manai hinekkok na gloria , mandångkoloña ki i prublema .
47004018	Ti in pepe'lo i hinasson-mami gi ayo na kosas siha i mana'annok , låo gi ayo siha i ti mana'annok . Ayo i mana'annok un råtu ha' para u fandinira , låo ayo i ti mana'annok para u fandinira todu i tiempo .
47005001	Ta tungo' ha' na yanggen este i tento i tano' nai mañåsaga hit -- era i tataotåo-ta guini na tåno' -- mayulang papa' , siempre ha' si Yu'os Ha na'guaha gimå'-ta gi langet anai para ta fañåga , gi un guma' ni Guiya mismo fuma'tinas , ni para u dinira todu i tiempo .
47005002	Manu'ugong hit på'go , put i dångkolon dinisehå-ta na i gimå'-ta ni måtto ginen i langet u ma'polo' gi hilo'-ta ;
47005003	put i mana'fanminagågu hit ni este ti kumeke'ilek-ña na tåya' tataotåo-ta .
47005004	Mientras ki manlåla'lå' hit ni tento' este na tåno' , manggogonggong hit put i chinatsaga ; åhe' ti put i manmalago' hit na para ta pula' i tataotåo este na tåno' , låo put i manmalago' hit na para ta håtme i linangitan na magågu gi sanhiyong , ya u tulaika ayo i mamatai para i lina'la' .
47005005	Guiya si Yu'os prumipåra hit para este na tinilaika , yan Ha nå'i hit ni Espiritu-ña komu garentiha put todu ayo siha i Ha fa'måolek esta para hita .
47005006	Todu i tiempo mambula hit komfehånsa . Ta tungo' na mientras manggagaigi hit gi gimå'-ta guini na tataotåo manaigue hit gi gima' i Saina .
47005007	I lina'lå'-ta asunton hihengge , åhe' ti ayo i ta lili'e' ni attadok-ta .
47005008	Mambula hit minatatnga ya ga'o-ta dumingu i gimå'-ta guini na tataotåo ya ta fañåga gi gimå'-ta yan i Saina .
47005009	Mås ki ni håfa , manmalago' hit na ta na'magof Gui' , maseha gi gimå'-ta guini pat guihi .
47005010	Debi di todos hit ta fanannok gi me'nan i Kristo , ya ta fanmahusga nu Guiya . Kada unu u risibi håfa ha miresi , sigun gi todu siha i bidå-ña gi tataotåo , måolek pat båba .
47005011	Hami tumungo' håfa kumeke'ilek-ña i mina'å'ñao gi Saina , put ennåo na in cheche'gue kuånto i siña para in eppok i pumalu siha . Si Yu'os tumungo' ham kabåles , ya hu deseseha na hamyo lokkue' en tingo' yu' gi kurason-miyu .
47005012	Åhe' ti in rikomemenda ham giya hamyo ta'lo ; låo in cheche'gue kuånto i siña para bai in na'i hamyo måolek na rason para en fambanidosu nu hami , kosa en fansiña umoppe ayo siha na tåotåo i mambanidodosu put i hichuran i taotåo enlugåt di i sensiå-ña .
47005013	Yanggen kalang ti tunas hinasson-måmi , pues put si Yu'os ennåo ; låo yanggen måolek hinasson-måmi , pues put hamyo ennåo .
47005014	Mina' taiguini este sa' ha måmanda ham i guinaiyan i Kristo , pago sa in rikoknisa na måtai un tåotåo put todu , kumeke'ílek-ña na todu u fanggai påtte gi fanåtai-ña ;
47005015	ya i rason na måtai Gui' put todu kosa ki mungnga i manlå'la'la' na u fanlå'la' para siha ha' , låo u fanlå'la' para Guiya ni måtai ya mana'lå'la' ta'lo ginen i finatai put siha .
47005016	Entonses , esta ti in hihisga ni håyi sigun gi ginagåo i tataotåo . Maseha gi un tiempo ta husga i Kristo sigun gi ginagåo i tataotåo , esta ti ta chocho'gue ennåo .
47005017	Yanggen guaha mana'dañña' yan i Kristo , humuyong gui' nuebu na tåotåo ; táigue esta i bihu , sa' måtto esta i nuebu .
47005018	Todu este siha si Yu'os chumo'gue , ya Ha na'fanafa'måolek hit yan Guiya ginen i Kristo ya Ha nå'i hit ni nina'siña para ta na'fanafa'maolek i taotåo siha yan Guiya .
47005019	Kumeke'ilek-hu na si Yu'os Ha na'a'afa'måolek i tano' yan Guiya ginen i Kristo , åhe' ti Ha tutufong i isao i taotåo siha kontra siha , ya Ha nå'i hit katgo-ta ni mensahen inafa'måolek .
47005020	Estegue' numa'fanambasadot i Kristo hit , kalang mohon si Yu'os umisgen iya-hihita . In gagagåo hamyo , gi na'an i Kristo : fanafa'maolek yan si Yu'os !
47005021	Put hita na si Yu'os Ha konsedera i Kristo ni ti tumungo' i isao , komu un i'isao , kosa ki giya Guiya na siña hit manunas gi as Yu'os .
47006001	Entonses , gi che'cho'-måmi ni in che'gue yan si Yu'os , in fafaisen hamyo ni esta en risibi i grasian Yu'os na cha'-miyu dumespetdidisia .
47006002	Hingok håfa Ha sangan si Yu'os : " Anai måtto i tiempo para bai Hu na'li'e' hamyo ni fabot , Hu hungok hamyo ; anai måtto i ha'åni para bai Hu såtba hamyo , hu ayuda hamyo . " Ekongok ! Måtto i ora anai para en risibi i fabot ginen as Yu'os ; på'go i ha'anen satbasion !
47006003	Ti yan-måmi na u guaha tåotåo u fañodda' difekto gi che'cho'-måmi , put ennåo na in cheche'gue kuånto i siña para mungnga ham manmamo'lo estotbo gi otro tåotåo siha .
47006004	Enlugåt , gi todu i che'cho'-måmi in na'a'annok na mansetbenten Yu'os ham put i mampasensia ham in singon todu i atboroto , i minappot , yan i chinatsaga .
47006005	Esta ginen manma'añña ham , manmapresu ham , yan manma'aguiguiyi ham ; esta ginen mana'fanmacho'cho' ham makkat yan ti mana'fanmaigo' ni ti mana'fañocho ham .
47006006	Ginen i gasgas na lina'la' , tiningo' , pinasensia , yan ginen i kariñon-måmi na in na'annok na mansetbenten Yu'os ham -- ginen i Espiritu Sånto , ginen i magåhet na guinaiyan-måmi ,
47006007	ginen i mensahen-måmi minagåhet , yan ginen i nina'siñan Yu'os . I tininas åtmas-måmi , para atåkan-måmi yan pruteksion-måmi .
47006008	Manma'onra yan manmadesonra ham ; manma'ensutta yan manmatuna ham . Manmatråta ham komu mandåkon , låo i minagåhet in sasangan ;
47006009	komu ti manmatungo' , låo todos tumungo' ham ; kalang mohon manmåtai ham , låo en lili'e' na manlåla'la' ha' . Maseha manmakastiga , låo ti manmapuno' ham ;
47006010	måseha mana'fantriste , låo todu i tiempo manmamagof ham ; kalang mamopble ham , låo en na'fanririku meggai na tåotåo ; kalang manåya' ham , låo gi minagahet todu guahan-måmi .
47006011	Mangginefli'e'-hu giya ' Corinth ' ! Mamfrångko ham in kuentusi hamyo ; in baba åncho i kurason-måmi .
47006012	Åhe' , ti hami humuchom i kurason-måmi kontra hamyo ; na hamyo humuchom kurason-miyu kontra hami .
47006013	Hu kuentutusi hamyo på'go kalang famagu'on-hu : fanu'i ham ni ayo na siniente i sinienten-måmi nu hamyo . Baba ancho i kurason-miyu !
47006014	Cha'-miyu chachagi manmacho'cho' yan i MamPagånu kalang i manachaiguan-miyu sa' ti siña . Adda siña guma'chong i lachi yan i dinanche ? Taimanu sumiha i inina yan i hinemhom ?
47006015	Taimanu umakomprende i Kristo yan i Aniti ? Håfa parehon-ñiha i manhongge yan i ti manhongge ?
47006016	Taimanu para u kontråta i templon Yu'os yan i button i yi'os i MamPagånu ? Hita i templon i lala'la' na Yu'os ! Taimanu ha' na esta ilek-ña si Yu'os , " Bai Hu kåhat i gima'-hu gi entalo' i taotåo-hu ya bai Hu la'la' yan siha ; Guåhu para Yu'os-ñiha , ya siha para tåotåo-hu . "
47006017	Ya pues ilek-ña i Saina , " Debi di en dingu siha ya en apåtta hamyo ginen siha . Cha'-miyu fanhahamyo yan i ti manggåsgas , ya Guåhu bai Hu aksepta hamyo .
47006018	Guåhu para tatan-miyu , yan hamyo para lalahi-hu yan hagå-hu , ilek-ña i Saina ni Todu Ha Na'siña . "
47007001	Mañelu hu , manmafa'tinas todu este siha na prumesa para hita . Put ennåo na nihi ya ta na'fanggåsgas hit ginen todu ni siña numa'applacha' i tataotåo pat ånte , ya maila' ya ta na'fañåntos hit ginen i lina'lå'-ta yanggen ta ribirensia si Yu'os .
47007002	Na'guahayi ham kåmpo gi kurason-miyu . Tåya' ni unu in isagui ; tåya' ni håyi in na'tailayi , ni unu nai manmañule' ham bentåha .
47007003	Ti hu såsangan este put i para bai hu kondena hamyo ; sa' taimanu ha' na esta hu sångan na in sen gofli'e' hamyo ya ennåo na manhihita todu i tiempo , maseha manlåla'la' pat manmåtai hit .
47007004	Gof siguru yu' nu hamyo ; yan gof banidosu yu' nu hamyo ! Durånte todu este siha na atborotu-ta bubula ha' animu-hu ; ya machuchuda' minagof-hu .
47007005	Kon todu anai manmåtto ham ' Macedonia ' , ti mandeskånsa ham . Bula atborotu gi todu i banda , manatgomemento yan otro , mina'å'ñao gi kurason-måmi .
47007006	Låo si Yu'os numanå'i ånimu ayo siha i mampeniniti , Guiya numå'i ham ånimu put i finatton Tito .
47007007	Ya ti i finatto-ña ha' numa'fanmagof ham , låo kon todu i nutisiå-ña put taimanu na en na'í gui' animu-ña . Guiya sumangåni ham na mansen malago' hamyo na en li'e' yu' , na mampeniti hamyo , ya manlisto hamyo para en difende yu' ; pues put ennåo na mås magof yu' på'go .
47007008	Måseha nina'fantriste hamyo ni ayo na kåtta i hu tuge' , ti mañotsot yu' na hu tuge' . Siña ha' mohon ha na'triste yu' anai hu li'e' na nina'fantriste hamyo un råtu .
47007009	Låo på'go magof yu' -- åhe' ti put i hu na'fantriste hamyo , låo put ginen i trinisten-miyu na en tulaika i bidan-miyu . Si Yu'os Ha usa ayo na trinisten-miyu , entonses ti in na'fanlamen hamyo .
47007010	I trinisten-miyu ni Ha usa si Yu'os mantenilaika kurason-miyu ya mangkenenne' hamyo guatu gi satbasion -- ya ti na'fa'notsot este ! Låo i trinisten este ni ginen tåotåo ha' numa'fafåtto i finatai .
47007011	Atan ha' håfa bidå-ña si Yu'os ni este i trinisten-miyu : nina'fanseriosu hamyo , nina'fanlisto para en difenden maisa hamyo ! Nina'fambåba sinienten-miyu , nina'fanchathinasso , nina'fanmahålang , nina'fandibotu , nina'fanmalago' hamyo kumastiga ayo i umisao ! Esta en na'annok na manai' isao hamyo guini na asunto .
47007012	Maseha guåhu tumuge' ayo na kåtta , åhe' ti hu tuge' put ayo i umisao , pat i ma'isague . Låo hu tuge' put i para bai hu na'klåru giya hamyo , gi me'nan Yu'os , na gof taddong i dibusion-miyu nu hami .
47007013	Ayogue' numå'manmanå'í ham ånimu . Åhe' ti put i manmanå'í ham ha' ånimu ; ha' na'fansen magof ham si Tito sa' sen magof put i todos hamyo umayuda numå'i gui' konsuelu !
47007014	Sen banidosu yu' sumangåni gui' put hamyo , ya ti en na disganåo yu' . I minagåhet ha' todu i tiempo in sangångani hamyo , ya gi et mismo manera magåhet lokkue' i banidan-måmi ni in sangåni si Tito .
47007015	Put ennåo na mumas metgot i guinaiya-ña nu hamyo , anai ha hasso taimanu manlisto para en dalalaki i akonsehu-ña , yan taimanu na en taggam gui' , manma'å'ñåo yan manlålaolåo .
47007016	Gof magof yu' na siña hu dipende yu' giya hamyo enteramente !
47008001	Hamyo ni mañe'lon-måmi , manmalago' ham para en tingo' håfa bidå-ña i grasian Yu'os gi Gima' Yu'os siha giya ' Macedonia ' .
47008002	Esta manmachagi kuånto i siña ginen i prublema siha ni mapadesi ; låo put i gof dångkolo i minagof-ñiha na mansen geftåo siha yanggen manmannå'i , achokka' mansen popble siha .
47008003	Bai hu asigura hamyo ni minagåhet na manmanå'i siha kuånto i siña , mås ki i nina'siñan-ñiha . Ginen i minalago'-ñiha ha'
47008004	na manmafaisen ham fabot yan manmanggågagåo siha na u fanmanå'i ni pribilehu para u fansiña manmanayuda ni tåotåo Yu'os giya Hudeha .
47008005	Este na minalago'-ñiha mås takhelo' ki todu i gaigi gi dinisehan-måmi ! En primet lugåt manå'en maisa enteramente siha guatu gi Saina ; despues , ginen i minalago' Yu'os manå'en maisa siha guatu giya hami lokkue' .
47008006	Pues in sehyo' si Tito , ni guiya tutuhon este na cho'cho' , para u kontenuha yan para en faninayuda para en na'fonhåyan este na espesiåt setbision guinaiya .
47008007	Mansen riku hamyo ni todu i guaha giya hamyo : gi hinengge , gi kuentos , yan gi tiningo' , gi minalago'-miyu para en fanmanayuda yan gi guinaiyan-miyu nu hami . Ya manmalago' ham lokkue' na en fanggeftåo guini gi setbision guinaiya .
47008008	Åhe' , ti mama'titinas yu' lai . Låo put i hu na'a'annok taimanu minalago'-ñiha manmanayuda i pumalu , malago' yu' para bai hu tungo' taimanu minagahet-ña i guinaiyan-miyu .
47008009	En tingo' ha' i grasian i Saina-ta as Jesukristo ; maseha riku Gui' , Ha na'popble Gui' put hamyo , put i para en nina'fanriku ginen i pinepble-ña .
47008010	Gi upinion-hu måolekña na en na'fonhåyan på'go ayo i en tutuhon gi ma'pos na såkkan . Hamyo fine'na , ahe ti put para en chegue ha' i aksion , låo lokkue' para en fanmalago' chumo'gue .
47008011	Pues put ennåo , kontenuha ya na'fonhåyan i che'cho' ! Na'parehu i minalago'-miyu para en na'fonhåyan yan i minalago'-miyu anai en planuyi chumo'gue , ya en che'gue ni ayo i guinahan-miyu på'go .
47008012	Yanggen manmalago' hamyo manmannå'i , pues si Yu'os siempre Ha aksepta i rigalon-miyu måseha håfa i guinahan-miyu , åhe' ti ayo i tåya'-miyu .
47008013	Åhe' ti hu na'fangekegefsaga i otro tåotåo ya para bai hu na'fañatsaga hamyo ; låo put i bula guinahan-miyu på'go , ennåo mina' kombeni na en ayuda ayo siha i manggái nisisidåt . Ya yanggen manggái nisisidåt hamyo ya siha bula guinahan-ñiha , siempre maninayuda hamyo . Gi taiguini na todu manmatråta parehu .
47008015	Taimanu ha' na ilek-ña i eskretura , " Ayo i numana'etnon meggai ti meggai guinaha-ña , ya ayo i numana'etnon didide' ti didide' guinaha-ña . "
47008016	Ta nåna'i gråsia si Yu'os sa' put i Ha na'parehu animu-ta yan si Tito u mayuda hamyo !
47008017	Ti hokkok ha' di bai hu aksepta i finaisen-måmi ; sino ki sen animosu gui' para u fanayuda ya gi minalago'-ña ha' ha disidi para u hånåo guatu giya hamyo .
47008018	In na'håhanåo yan guiya i che'lu-ta ni masen respeta gi todu i Gima' Yu'os siha put i che'cho'-ña ni sumesetmon put i ibangheliu .
47008019	Ya fuera di ennåo , esta gui' ma'ayek yan ma'apunta ni Gima' Yu'os siha para en fanhami mentras in cheche'gue este na setbision guinaiya para i glorian i Saina yan put i para in na'annok na manmalago' ham manmanayuda .
47008020	In gegef adahi potno u guaha kumeha' put i manera nai in administra este na manggeftåo rigålu .
47008021	I entension-måmi era para in che'gue håfa dinanche , åhe' ti gi me'nan i Saina ha' , låo kon todu gi me'nan i taotåo siha .
47008022	Entonses , in na'håhanåo este na che'lon-måmi yan siha ; esta in chagi gui' meggai na biåhi ya todu i tiempo in sesedda' na malago' gui' manayuda . Ya på'go sa' bula komfehanså-ña giya hamyo , mås dångkolo malago'-ña para u faninayuda .
47008023	På'go put si Tito , humahami na dos ya machocho'cho' ham para in ayuda hamyo ; ya put i otro siha mañe'lu ni para u fañiha rumiprisenta i Gima' Yu'os siha mana'fåfatto i gloria para i Kristo .
47008024	Fa'nu'i siha ni guinaiyan-miyu gi me'nan todu i Gima' Yu'os ya en prueba giya siha na mandenanche i banidån-måmi nu hamyo .
47009001	Gi magåhet ti presisu na bai hu kattayi hamyo put i ayudu ni manmanå'i i taotåo Yu'os giya Hudeha .
47009002	Hu tungo' ha' na manmalago' hamyo manmanayuda , ya hu fattanñaihon esta hamyo gi taotåo ' Macedonia ' . Ilek-hu , " I mañe'lu-ta giya ' Achaia ' manlisto para u fanmanayuda desde i ma'pos na såkkan . " I minalago'-miyu numa'fanemperåo meggai giya siha .
47009003	Pues hu na'fanhånåo este siha na mañe'lu-ta kosa ki ti u låstima ayo i in sangan na mansen banidosu ham put hamyo . Låo taimanu ha' i hu sångan , siempre manlisto hamyo yan i ayudon-miyu .
47009004	Låo yanggen manmåtto ham yan i taotåo ' Macedonia ' ya ma tungo' na ti manlisto hamyo , siempre mansen mamåhlåo ham -- låo hamyo mås siempre manmamåhlåo -- sa' manma'angongokko esta hamyo !
47009005	Put ennåo na måtto gi hinasso-ku na para bai hu sohyo' este siha i mañe'lu-ta para u fanmofo'na ya u mana'listo kon tiempo i rigålu ni en prumeti para en fa'tinas . Entonses , siempre listo i rigålu yanggen måtto yu' , ya taiguini na siempre annok na manmannå'i hamyo ginen i minalago'-miyu ha' , åhe' ti put i ubligåo .
47009006	Hahasso na i taotåo ni didide' ha' na simiya tinåtme-ña , siempre didide' ha' kusechå-ña ; låo i taotåo ni meggai na simiya tinatme-ña , siempre meggai kusecha-ña .
47009007	Kada unu debi di u fannå'i , taimanu ha' i esta ha disidi , ya mungnga na u fañotsot o sino u ålok na ubligasion este ; sa' si Yu'os Ha guaiya ayo i magof mannå'i .
47009008	Ha na'siña si Yu'os numå'i hamyo mås ki i nisisidat-miyu , kosa ki todu i tiempo u guaguaha giya hamyo todu i nisididat-miyu yan mås ki i en nisisita para en che'gue todu i manmåolek na cho'cho' .
47009009	Taimanu ha' ilek-ña i eskretura , " Geftao Ha nåna'i i manggái nisisidåt ; i yine'ase-ña dinidira todu i tiempo . "
47009010	Ya si Yu'os , ni Guiya numåna'i i manånatme ni simiya yan pån para u makånno' , Guiya lokkue' en fannina'i ni todu i en nisisita na simiya ya Guiya u na'fandokko' yan u na'fanmanokcha' meppa' put i manggeftao-miyu .
47009011	Siempre Guiya numa'fanriku hamyo todu i tiempo put i para en fanggegeftåo ha' , ya ginen este na mineggai u fanmannå'i agradisimento as Yu'os put i rigalon-miyu ni marisibi ginen hami .
47009012	Put i en cheche'gue este na setbisio , ti hokkok ha' na en asisiste i nisisidåt i taotåo Yu'os siha , låo måfatto lokkue' abondånsia na agradisimento para si Yu'os .
47009013	Ya ginen este na setbision-miyu ni a'annok , siempre meggai para u tinina si Yu'os put i mamfiet hamyo ni ibanghelion i Kristo , ni en prufefesa , yan put i gineftåo-miyu na en na'fanmañagi siha yan todu i pumalu na tåotåo .
47009014	Pues siempre mambula siha guinaiya ya u fanmanåyuyot para hamyo sa' put i mannina'i hamyo as Yu'os ni grasiå-ña .
47009015	Nihi ya ta nå'i gråsia i Saina put i mangguaguan siha na rigalu-ña !
47010001	Guåhu si Pablo petsonatmente , hu apepela yu' giya hamyo -- guåhu ni ma'å'alok na humitde yan kariñosu yanggen manhihita , låo taklalo' yu' yanggen taigue gi fi'on-miyu . Hu gågagåo hamyo ginen i suåbi yan kariñosun i Kristo ,
47010002	para mungnga na en afuetsas yu' na bai hu taklalo' yanggen måtto yu' giya hamyo ; sa' siguru yu' na hu na'siñanuma'taklalo' yu' nu ayo siha na tåotåo i umå'alok na manmachocho'cho' ham put enteres este na tåno' .
47010003	Hunggan magåhet na manlåla'la' hit guini gi tano' , låo ti manmumumu hit put enteres este na tåno' .
47010004	I atmas ni in ' isa gi mimon-måmi ti åtmas este na tåno' låo i metgot na åtmas Yu'os in i'isa para in destrosa i kastiyu . In destrorosa i mamfåtso na atgomento ;
47010005	in sasaggue' papa' todu i mambanidå na atborotu ni kumokontra i tingo' Yu'os ; in na'fandadaña' todu i hinasso para u ma'osge i Kristo .
47010006	Ya despues di in prueba na mamfiet hamyo kabåles , manlisto ham para in kastiga todu ayo siha i ti manfiet .
47010007	Hamyo en a'atan i hichuran i kosas gi sanhiyong . Kåo guaha giya siha rumikoknisa na iyon i Kristo gui' ? Po'lo ya u fanhasso ta'lo di nuebu put guiya , sa' hami lokkue' iyon i Kristo ham parehu ha' yan Guiya .
47010008	Ti mamåhlåo yu' , achokka' esta kumuentos banidosu yu' put i aoturidåt ni Ha nå'i yu' i Saina -- i aoturidåt ni para bai hu kåhat hamyo hulo' , åhe' ti para bai hu yulang hamyo påpa' .
47010009	Ti ya-hu na para u annok na kalang para bai hu na'fanma'å'ñåo hamyo ni este na kattå-ku .
47010010	Siempre guaha umålok , " Rekto yan metgot i kattan Pablo , låo yanggen gaigi gui' gi me'nå-ta , ñaba' gui' , ya tai sostånsia i fino'-ña ! "
47010011	Debi di este na tåotåo u komprende na tåya' difirensia gi ayo i in titige' gi kattan-måmi gi chago' yan ayo i para in che'gue yanggen manmåtto ham guennåo .
47010012	Åhe' , ti yan-måmi para in klasifika ham o sino para in akompåra ham yan ayo siha i mapopo'lo na manakhelo' siha . Maná'baba ennåo siha ! Siha fuma'titinas i midida ni para u ma miden maisa siha , yan ma husgan mamaisa siha ginen i fina'tinas-ñiha na midida !
47010013	Låo hami , i kuentos-måmi banidå ti u inipos i chi-ña ; u gaigi ha' gi chin i che'cho' ni Ha siñåla' si Yu'os para hami , ya såsaonåo guini i che'cho'-måmi gi entalo-miyu .
47010014	Ya put i manggaigi hamyo gi che'cho' ni Ha siñåla' si Yu'os para hami , ti bai in ipos chi-ña ennåo , yanggen manmåtto ham yan i Maolek na Nutisia put i Kristo .
47010015	Åhe' , ti manguentos banidodosu ham put i che'cho' otro tåotåo siha ni ha upos i che'cho'-måmi ni Ha siñåla' si Yu'os . Enlugåt , in diseseha na u lå'la' i hinenggen-miyu kosa ki siña in che'gue mås mandångkolo na cho'cho' gi entre hamyo , låo todu i tiempo ti para u inipos ayo na cho'cho' i Ha siñåla' si Yu'os .
47010016	Ennåo nai siña mañetmon ham ni Maolek na Nutisia gi otro tåno' siha fuera di hamyo ya siempre ti prisisu na in fanguentos banidosu put i che'cho' siha ni esta manmacho'gue gi gualo' otro tåotåo .
47010017	Låo taimanu ha' ilek-ña i eskretura , " Maseha håyi ni malago' mamatta debi di u famatta put ayo siha i esta ha cho'gue i Saina . "
47010018	Asta ki ilek-ña i Saina na måolek i taotåo yanggen ma'aprueba gui' , åhe' ti yanggen ilek-ña i taotåo na måolek gui' mismo .
47011001	Hu diseseha na en singon ha' yu' , achokka' kalang didide' frihon yu' . Put fabot singon yu' !
47011002	Manúgo' yu' nu hamyo , taiguihi yanggen manúgo' si Yu'os ; kalang hamyo un tai mancha na bithen ni esta hu prumeti para u asságua yan un låhi ha' , i Kristo mismo .
47011003	Ma'å'ñao yu' na u atborotåo i hinasson-miyu ya en abandona i kabåles yan gåsgas na dibosion-miyu gi Kristo -- taiguihi anai fina'baba si Eba ni dinagen i kulepbla .
47011004	Mantrankilu hamyo en sedi maseha håyi ni måtto giya hamyo para u setmon un nuebu na Jesus , ni ti parehu yan ayo i in setmuni hamyo ; ya en aksepta i espiritu yan i ibangheliu ni gof difirensiåo yan i Espiritu yan i ibangheliu ni en risibi ginen hami !
47011005	Taigue gi hinasso-ku na takpapa'ña yu' ki ayo siha i mansen espesiåt ni en a'agang " manapostoles " !
47011006	Siña ha' buente na ti gof måolek yu' kumuentos , låo måolekña yu' gi tiningo' na bånda ; esta in na klåru giya hamyo todu i tiempo yan gi todu kondision .
47011007	Ti hu tåsa ni håfa anai hu setmuni hamyo put i Maolek na Nutisian Yu'os ; hu na'homitde yu' put i para en alok na manempottånte hamyo . Kåo lachi ayo na bidå-hu ?
47011008	Anai hu sesetbe hamyo , i Gima' Yu'os siha gi otro bånda sumupopotta yu' . Siña ta ålok na kalang hu såsakke siha , put i para bai hu ayuda hamyo .
47011009	Durånte i tiempo anai manhihita ti hu estotba hamyo put i para en ayuda yu' anai hu nisisita salåppe' ; i mañe'lu ni manmåtto ginen ' Macedonia ' chumuli'i yu' todu ni hu nisisita . Taimanu ha' gi manmaloffan na tiempo , pues taiguennåo ha' lokkue' gi manmamamaila' : ti bai hu na'fanmappot hamyo put guåhu !
47011010	Ginen i minagåhet i Kristo ni gaigi giya guåhu , hu prumeti na este na kuentos banidå ni hu såsangan ti u påra ni månu giya ' Achaia ' .
47011011	Kåo hu såsangan este sa' put i ti hu guaiya hamyo ? Ha tungo' ha' si Yuós na hu guaiya hamyo !
47011012	Bai hu sigi ha' chumo'gue ayo i hu chocho'gue på'go , potno u guaha rason-ñiha ayo i otro siha na " manapostoles " para u fanguentos banidosu na manmacho'cho' siha lokkue' parehu yan hami .
47011013	Ayo siha na lalåhi ti magåhet na manapostoles siha -- mamfåtso siha na manapostoles , ni manmandadagi siha put i che'cho'-ñiha ya mafa'magagahet siha na manapostoles i Kristo .
47011014	Ti na'manman ennåo ! Kon todu si Satanås ha fa'ånghet i inina gui' !
47011015	Pues ti na'manman yanggen este siha na tentågo' mafa'tentågo' i tininas siha . Put los uttemo siempre ma risibi håfa mamiresi ni aksion-ñiha .
47011016	Bai hu ripiti ta'lo : cha'-ña ni unu u å'alok na frihon yu' . Låo yanggen ilek-miyu na frihon yu' , pues aksepta yu' komu un frihon , ya u guaha rason-hu para bai hu kuentos banidosu .
47011017	Entonses , håfa hu såsangan på'go åhe' ti este malago'-ña i Saina para bai hu sångan ; yanggen kumuentos banidosu yu' pues hunggan i kuentos-hu sinangan frihon .
47011018	Låo put i meggai manguentos banidodosu put rason tåotåo , pues guåhu lokkue' bai hu cho'gue taiguennåo .
47011019	Hamyo mansen tomtom , ya siña en singon un tåotåo ni frihon !
47011020	En sisingon ha' maseha håyi para en faninedden , pat sino u chinile' i bentåha giya hamyo o sino u fanmachatatan pat en fanmapatmåda matan-miyu .
47011021	Mamåhlåo yu' para bai hu admiti na mampos ham manyomahlåo para in che'gue ayo siha . Låo yanggen guaha umatotga para u kuentos banidosu put una kosa -- frihon kuentotos-hu på'go -- guåhu lokkue' bai hu atotga .
47011022	Kåo ManHibrehu siha ? Kon todu guåhu . Kåo ManIsrailitas siha ? Kon todu guåhu . Kåo famagu'on Abrahan siha ? Kon todu guåhu .
47011023	Kåo tentågo' i Kristo siha ? Siña ha' hinasson-miyu na totonto yu' -- låo måolekña yu' na tentågo' ki siha ! Macho'cho' yu' mås duru , mås yu' meggai biåhi nai mapresu , meggaiña masaolak-hu , yan meggaiña na kana' ha' yu' måtai .
47011024	Singko beses di manå'i yu' trenta-i-nuebi na latigåsu kada biåhi ni ManHodihos siha ;
47011025	tres biåhi malatigåsu yu' ni ManRumånu ; yan un biåhi ma'åcho' . Tres biåhi hinasa yu' gi batko , ya un biåhi gumama yu' bente kuåtro oras gi halom hånom .
47011026	Gi meggai na karera-hu , hu fa'posgue i piligron milak hånom yan i mansakke ; i piligron i ManHodihos siha yan i MamPagåno ; guaha siha piligru gi siudå yan gi halom tåno' , piligru siha gi hafno' tasi , yan i piligron i mamfåtso na manatungo' .
47011027	Macho'cho' yu' duru ; ya sesso ti maigo' yu' ; ginen ñålang yu' yan må'ho' yu' ; sesso ti nahong yu' nengkanno' , liheng yan magagu .
47011028	Yan guaha ta'lo otro siha chathinasoso-ku , kada diha chachathinasso yu' put todu i Gima' Yu'os siha .
47011029	Yanggen guaha ñaba' , pues ñaba' yu' lokkue' ; yanggen guaha magondusi para u isao pues ha na'gof chathinasso yu' .
47011030	Yanggen debi di bai hu kuentos banidosu , pues bai hu kuentos banidosu nu ayo siha i numa'a'annok na ñaba' yu' .
47011031	Si Yu'os yan i Tatan i Saina-ta as Jesus -- u mabendisi i na'ån-ña para todu i tiempo ! -- Guiya Ha tungo' na ti mandadagi yu' .
47011032	Anai eståba yu' giya ' Damascus ' , i maga'låhi ni gaigi gi papa' i Rai as ' Aretas ' ha na'maguåtdia i entradan i siudå para bai hu ma'aresta .
47011033	Låo mana'tunok yu' påpa' gi halom un kanåstra ginen un måddok gi ligan i kellat ya umeskåpa yu' ginen guiya .
47012001	Debi di bai hu kuentos banidosu , achokka' tåya' setbe-ña . Låo bai hu kuentos på'go put i lini'e'-hu yan i ribilasion ni Ha nå'i yu' i Saina .
47012002	Hu tungo' tåt un Kilesyånu na låhi ni mahabbåo hulo' para i mas takhelo' na långet katotse åños maloffan ( Ti hu tungo' kåo magåhet na masusedi este o sino lini'e' ha' -- si Yu'os ha' tumungo' . )
47012003	Bai hu ripiti , guåhu tumungo' na mahabbåo este na tåotåo para iya Paradisu ( bai ripiti ta'lo , ti hu tungo' kåo magåhet na masusedi este o sino lini'e'-ña ha' -- si Yu'os ha' tumungo' ) , ya guihi nai manhungok gui' kuentos ni ti siña masångan gi palåbras , kuentos ni ti siña masångan ni labios tåotåo .
47012005	Pues bai hu kuentos banidosu put este na tåotåo -- låo ti bai hu kuentos banidosu put guåhu , fuera di ayo siha i numa'a'annok na ñaba' yu' .
47012006	Yanggen malago' yu' kumuentos banidosu , åhe' ti frumihohon yu' put este , sa' siempre hu såsangan i minagåhet . Låo mungnga yu' kumuentos banidosu , sa' ti malago' yu' na u guaha tåotåo u takhelo'ña upinion-ña nu guåhu ki ayo i ha li'e' yu' chu'mo'gue ya ha hungok yu' sumångan .
47012007	Låo potno u na'fambula yu' i banidå put i meggai lini'e'-hu ni manna'manman siha , manå'i yu' chetnot-hu para bai hu padesi gi tataotåo-hu , ni kalang tentågo' Satanås para u añña yu' potno bai hu banidosu .
47012008	Tres biåhi hu tåyuyot i Saina put este ya hu faisen gui' para u na'suha .
47012009	Låo taiguini ineppe-ña : " Hokkok ha' un nisisita na i grasiå-hu , sa' a'annok mås minetgotña i fuetså-ku yanggen ñaba' håo . " Entonses , gof magof yu' para bai hu banidosu put i ñiñaba'-hu , put i para bai hu siente i pruteksion i minetgot i Kristo giya guahu .
47012010	Kontento ha' yu' ni ñiñaba' siha , ensutto , pinadesi , pinetsigi , yan i minakat ni hu padesi put i Kristo . Yanggen ñaba' yu' , pues ennåo nai metgot yu' .
47012011	Kalang frumihohon yu' -- låo hamyo yu' numa'taiguini . Debi mohon di hamyo en na'annok na en aprueba yu' . Maseha tåya' bali-hu , åhe' ti kumeke'ilek-ña na takpapåña yu' ki ayo siha i espesiåt na " apostot-miyu " .
47012012	Meggai na milågru yan manna'manman na sinisedi manmacho'gue gi me'nan-miyu kon pinasensia para prueba na apostot yu' .
47012013	Hafa taimanu na mås båba manmatratan-miyu ki i otro Gima' Yu'os siha , fuera di ti hu estotba hamyo para en ayuda yu' gi bandan salåppe' ? Put fabot despensa yu' put i ti parehu tratamento-ku !
47012014	Estegue' i mina'tres biåhi na esta listo yu' para bai hu fåtto ya para bai hu bisita hamyo -- ya ti bai hu dimånda ni håfa ginen hamyo . Hamyo malago'-hu , åhe' ti i salåppe'-miyu . Dipotsi ti para i famagu'on u supotta i mañainan-ñiha , låo i mañaina para u supotta i famagu'on-ñiha .
47012015	Sen magof yu' para bai hu gasta todu i guinaha-hu , yan para bai hu mappot put i para bai hu ayuda hamyo . Kåo didide' ha' guaiyan-miyu nu guåhu sa' hu sen guaiya hamyo ?
47012016	Entonses , en aprueba na ti hu na'fanmappot hamyo . Låo guaha siempre umålok na petbetso yu' yan hu na'fanggoddon hamyo ni dinagi siha .
47012017	Taimanu ? Kåo hu chule' bentåha giya hamyo ginen ayo siha i hu tågo' guatu giya hamyo ?
47012018	Hu faisen si Tito para u hånåo , ya hu na'fanhånåo palu siha na mañe'lu yan guiya . Kåo siña en alok na ha chule' bentåha giya hamyo si Tito ? Na adda ti parehu rason-måmi yan parehu bidan-måmi ?
47012019	Siña ha' buente hinasson-miyu na in kekeprutehen maisa ham gi me'nan-miyu . Åhe' ! Manguekuentos ham taimanu ha' minalago'-ña i Kristo gi me'nan Yu'os , ya todu i bidan-måmami , hafañe'los , in cheche'gue para in ayuda hamyo .
47012020	Ma'å'ñåo yu' na yanggen måtto yu' guennåo ti en famparehu yan håfa i minalago'-hu yan guåhu lokkue' ti bai hu parehu yan ayo i minalago'-miyu . Ma'å'ñåo yu' na bai hu sodda' hamyo mamplalaitu yan manhohosguan , manempetósu yan manchattao , manensutto yan manapbladot , mambanidosu yan manai' areklo .
47012021	Ma'å'nåo yu' na gi otro na finatto-ku u na'mamåhlåo yu' i Yi'ós-hu gi me'nan-miyu , ya siempre bai hu tångse ayo siha i manisao gi manmaloffan na tiempo ya ti manmañotsot ni emmoralidåt na bidan-ñiha -- i isao disunesto siha .
47013001	Estegue' pågo i mina'tres biåhi na para bai hu fåtto para bai hu bisita hamyo . Ilek-ña i eskretura , " Yanggen guaha para u ma'akusa pues debi di u guaha dos pat mås na testigu . "
47013002	Malago' yu' sumangåni ayo siha i manisao gi manmaloffan na tiempo , yan todu i pumalu siha ; na esta hu sångan este gi anai hu bisita hamyo gi sigundo na biåhi , låo bai hu sångan ha' ta'lo på'go sa' taigue yu' : otro biåhi yanggen måtto yu' tåya' u eskåpa gi kastigu .
47013003	Debi di u gaigi todu preba ni malago'-miyu na kumuekuentos i Kristo ginen guahu . Yanggen mantrenata hamyo åhe' ti ñaba' gui' ; enlugåt , Ha na'a'annok i minetgot-ña gi entre hamyo .
47013004	Måseha put i niñaba'-ña na mapuno' Gui' gi kilu'os , låo ginen i fuetsan Yu'os na låla'la' Gui' . Manñaba' hit lokkue' gi mandaña'-ta yan Guiya ; låo gi mandañña'-mami yan hamyo siempre mañåonåo hit gi fuetsan Yu'os gi lina'la'-ña .
47013005	Eksaminan maisa yan husgan maisa hamyo , para en ketungo' kåo manlåla'la' hamyo gi hinengge . En tingo' magahet na gaigi si Jesukristo giya hamyo ? -- solu mansen pedde ha' hamyo .
47013006	Låo siguru yu' na en tingo' ha' na ti mampedde hit .
47013007	Ta tåtayuyot si Yu'os na ti en che'gue håfa na tailayi -- åhe' ti put i para u annok na maolek bidan-måmi , låo put i para en che'gue ayo i dinanche , achokka' a'annok na kalang mampedde ham .
47013008	Tåya' siña in che'gue kontra i minagåhet , para i minagåhet ha' siña in che'gue .
47013009	Manmagof ham yanggen manñaba' ham lao manmetgot hamyo . Ya manmanånayuyot ham lokkue' na en famprefekto .
47013010	Put ennåo na hu tuge' este mientras tataigui' yu' gi entalo'-miyu ; kosa ki yanggen måtto yu' ti bai hu mampos lalålo' nu hamyo hu u'usa i åoturidåt ni ha nå'i yu' i Saina -- ayo na åoturidåt i para bai hu tuna hamyo , åhe' ti ayo i para bai hu destrosa hamyo .
47013011	Pues pågo , adios , mañe'lu-hu ! Che'gue kuånto i siña para en fansen måolek ; dalalaki ayo i hu fafaisen hamyo ; fanakomfotma unu yan otro ; fanlå'la' gi pås . Ya siempre i Yi'os guinaiya yan pås u såga giya hamyo .
47013012	Fanasaluda unu yan otro ni chikon che'lu . Todu i taotåo Yu'os siha manna'håhanåo i saludon-ñiha para hamyo .
47013013	
47013014	I grasian i Saina as Jesus , yan i guinaiyan Yu'os , yan i dinañña' gi Espiritu Sånto u gaigi giya hamyo .
48001001	Ginen as Pablo , ni ma'ågang para u apostot ti måtto ginen i taotåo , o sino i minapot toåtåo , låo ginen as Jesukristo yan as Yu'os Tåta , ni numa'lå'la' gui' ginen i finatai .
48001002	Todos i mañe'lu ni manggaigi guini manhahami numa'hånåo i filisitasion-måmi para i Gima' Yu'os siha giya ' Galatia ' :
48001003	Puedi si Yu'os Tatå-ta yan i Saina as Jesukristo en fannina'i ni gråsia yan pås .
48001004	Put i para u na'fanlibri hit ginen este i prisente na tinailayen tiempo , Ha na'enñaihon Gui' i Kristo put i isåo-ta siha , put i ubidente Gui' gi minalago' i Yi'os-ta yan Tatå-ta .
48001005	Para si Yuós u guiya i gloria para todu i tiempo ! Åmen .
48001006	Magåhet na en na'sen manman yu' ! Ti dinira åpmam en yite' ayo i umågang hamyo para i grasian i Kristo , ya en aksepta otro ibangheliu .
48001007	Gi magåhet , tåya' " otro ibangheliu , " ya mina' hu såsangan este sa' guaha tåotåo umatbororota hinasson-miyu ya ma keketulaika i ibanghelion i Kristo .
48001008	Låo maseha hami pat sino un ånghet ginen i langet para u setmonñaihon un ibangheliu ni difirensiåo yan ayo i esta in setmonñaihon , puedi u makondena gui' para sasalåguan !
48001009	Esta ginen in sangan , ya på'go in sasangan ta'lo : yanggen guaha sumetmuni hamyo un ibangheliu ni difirensiåo yan ayo i esta en aksepta , puedi u makondena gui' para sasalåguan !
48001010	Kåo kalang mohon hu chocho'gue este put i para bai hu ma'aprueba ni taotåo siha ? Ni ngai'an ! I aprebasion Yu'os malago'-hu ! Kåo malalago' yu' na para bai hu maguaiya ni taotåo siha ? Yanggen este hu chocho'gue , pues ti tentågo' i Kristo yu' .
48001011	Maila' ya bai hu sangåni hamyo , mañe'lu-hu , na ti fina'tinas tåotåo i ibangheliu ni hu setmonñañaihon .
48001012	Åhe' , ti hu risibi este ginen håyi na tåotåo , ni tåya' ni unu fuma'nå'gue yu' . Si Jesukristo mismo numa'tungo' yu' .
48001013	Esta manmasangåni hamyo håfa taimanu i lina'lå'-hu anai eståba dibotu yu' gi rilihon i ManHodihos siha , taimanu na hu petsigi sin mina'åse' i eklesian Yu'os ya hu cho'gue kuånto i siña para bai hu destrosa .
48001014	Guåhu mås takfe'na ki meggai na ManHodihos siha ni cha'idåt-hu gi mapraktikan i rilihon i ManHodihos siha , ya mås hu praktitika i kostumbren i mañaina-ta .
48001015	Låo si Yu'os gi mina'ase'-ña Ha ayek yu åntes di bai hu mafañågu , para bai hu setbe Gui' . Ya Ha disidi
48001016	para u na'tungo' yu' ni Lahi-ña , kosa ki siña sumetmon yu' put i Maolek na Nutisia put Guiya para i MamPagånu . Ti manespiha yu' ni håyi para u akonseha yu' ,
48001017	ni ti humånåo yu' para Hirusalen para bai hu espiha ayo siha i mo'na manapostoles ki guahu . Enlugåt di este , humånåo yu' ensegidas para ' Aråbia ' , ya despues hu bira yu' tåtte para ' Damascus ' .
48001018	Tres åños despues nai humånåo yu' para Hirusalen para bai hu fañule' emfotmasion ginen as Pedro , ya sumåga ham dos simåna .
48001019	Tåya' otro ali'e'-hu apostot fuera di si Santiago , i che'lon i Saina .
48001020	Magåhet este i hu tutuge' påpa' . Si Yu'os tumungo' na ti mandadagi yu' !
48001021	Despues humånåo yu' para difirentes lugåt giya ' Syria ' yan ' Cilicia ' .
48001022	Guihi na tiempo ti ma tungo' yu' ni membron i Gima' Yu'os siha giya Hudeha .
48001023	Ayo ha' ma tungo' i masåsangan : " Ayo na tåotåo i ginen ha petsigi hit sumesetmon på'go put i hinengge ni ginen un tiempo ha chagi para u destrosa ! "
48001024	Pues siha tumuna si Yu'os put guåhu .
48002001	Despues di katotse åños humånåo ham yan si ' Barnabas ' para Hirusalen ya hu konne'hånåo si Tito .
48002002	Humånåo yu' sa' Ha na'tungo' yu' si Yu'os na debi di bai hu hånåo . Manhunta ham yan i manmå'gas ya hu esplikåyi siha ni ibangheliu ni hu setmumuni i MamPagånu siha . Ti malago' yu' na u tai bali i hagas pat i prisente na che'cho'-hu .
48002003	Maseha ' Greek ' i ga'chong-hu as Tito , ti ma'afuetsas gui' para u masetkomsisio ,
48002004	ya guaha siha manmalago' na u macho'gue este . Este siha na lalåhi ma fa'kado' mañåsåonåo siha gi hinengge ya ma håtme i inetnon-måmi para u fanado' put i para u ma ketungo' put i linibren-måmi ni måfatto put i mandadaña' ham yan i Kristo Jesus . Manmalago' siha na para bai in fanesklabon-ñiha ,
48002005	låo put i para in ge'te måolek i minagåhet i ibangheliu para hamyo , ti in sedi siha ni un minutu .
48002006	Låo ayo siha i kalang manmåma'gas gi entalo'-ñiha -- hu såsangan este sa' tåya' difirensia para guåhu håfa siha ; ti manhuhusga si Yu'os ginen ayo i a'annok gi sanhiyong ha' -- ayo siha na manmå'gas , ilek-hu , tåya' håfa nuebu na sinangan giya guahu .
48002007	Enlugåt di este , esta ma li'e' na si Yu'os Ha nå'i yu' ni che'cho' para bai hu setmonñaihon i ibangheliu para i MamPagånu siha , taimanu ha' anai Ha nå'i si Pedro ni che'cho'-ña para u setmonñaihon i ibangheliu para i ManHodihos siha .
48002008	Ginen i nina'siñan Yu'os na humålom yu' komu apostot i MamPagånu siha , taimanu ha' na humålom si Pedro komu apostot i ManHodihos siha .
48002009	A'annok na si Santiago , si Pedro yan si Juan manmå'gas siha , ya siha rumikoknisa na Ha nå'i yu' si Yu'os nu este na espesiåt cho'cho' ; entonses ennåo na manago'te kånnai ham yan si ' Barnabas ' , kuentan siñåt na manhahami manmacho'cho' . Manakomfotma ham na guåhu yan si ' Barnabas ' para bai in facho'cho' gi entre i MamPagånu siha ya siha gi entre i ManHodihos .
48002010	Hokkok ha' finaisen-ñiha na debi di en hahasso i mamopble gi inetnon-ñiha , taimanu hagas i minalago'-hu .
48002011	Låo anai måtto si Pedro giya ' Antioch ' , hu kontra gui' gi pupbleku , sa' klåru na lachi gui' .
48002012	Antes di u fanmåtto guihi i unos kuåntos na lalåhi ni nina'fanhånåo as Santiago , esta si Pedro chumochocho yan i mañe'lon i MamPagånu siha . Låo despues di manmåtto este siha na lalåhi , pumåra ya esta ti malago' chumocho yan i MamPagånu siha , sa' ma'å'ñåo gui' ni ayo siha i manmalago' na para u fanmasetkomsisio .
48002013	I pumalu siha na mañe'lon ManHodihos lokkue' ma tutuhon mafa'mangkobåtde siha yan si Pedro ; ya kon todu si ' Barnabas ' kumubåtde lokkue' .
48002014	Anai hu li'e' siha na manmamomokkat gi ti dinanche na chalan i minagåhet i ibangheliu , ilek-hu as Pedro gi me'nan-ñiha todos , " Hågu Hudihos håo , låo i lina'lå'-mu lina'la' Pagånu , åhe' ti lina'la' Hudihos . Entonses , taimanu para u afuetsas i MamPagånu siha para u fanlå'la' gi lina'la' ManHodihos ? "
48002015	Hunggan , ManHodihos hit desde i manmafañagu-ta , åhe' ti " mani'isao na MamPagånu , " taimanu i manma'ågang-ñiñiha .
48002016	Ta tungo' ha' na mana'tutunas i taotåo yan Yu'os solu ginen i hinengge gi Kristo Jesus , ya åhe' ti put i ha chocho'gue håfa ginagagåo ni Lai . Hita lokkue , manmanhongge hit gi as Jesukristo put i para ta mana'fanunas yan Yu'os ginen i hinengge gi Kristo , ya åhe' ti put i ta chocho'gue håfa ginagagåo ni Lai . Tåya' mana'tutunas yan Yu'os sa' put i ha chocho'gue håfa ginagagåo ni Lai .
48002017	Entonses , yanggen para ta mana'fanunas yan Yu'os ginen i mandaña'-ta yan i Kristo , pues manmasodda' hit na mani'isao , parehu yan i MamPagånu -- kåo kumeke'ilek-ña este na Ha fabobot i Kristo i isao ? Åhe' !
48002018	Yanggen hu tutuhon umagon ta'lo mama'tinas un sesteman Lai ni esta hu yulang , siempre hu na'a'annok na guåhu unu yu' ni yumuyulang i Lai .
48002019	Kumeke'ilek-ña na gi Lai na bånda esta yu' måtai -- ha puno' yu' i Lai mismo -- kosa ki siña yu' lå'la' para si Yu'os . Esta mapuno' yu' yan i Kristo gi hilo' i kilu'os ,
48002020	ya ti guåhu esta låla'la' , låo i Kristo låla'la' giya guåhu . Este na lina'la' anai låla'la' yu' på'go , guåhu låla'la' yu' gi hinengge gi Lahen Yu'os , ni Ha guaiya yu' ya Ha na'enñaihon i lina'lå'-ña put guåhu .
48002021	Ti malago' yu' ruminunsia i gråsian Yu'os . Låo yanggen mana'tunas i taotåo yan Yu'os ginen i Lai , kumeke'ilek-ña na tai bali i finatai i Kristo !
48003001	Manonto hamyo tåotåo ' Galatia ' ! Håyi umatgimat hamyo ! Gaigi gi me'nan i matan-miyu klåru i esplikasion put i finatai Jesukristo gi kilu'os !
48003002	Sangåni yu' una kosa : kåo en risibi i Espiriton Yu'os put i en che'gue håfa mantenago' hamyo ni Lai o sino put i en hingok i ibangheliu ya en hengge ?
48003003	Håfa na taiguennåo manonton-miyu ! Despues di en tutuhon hamyo gi Espiriton Yu'os , kåo para en na'fåkpo' ni nina'siñan-miyu ?
48003004	Kåo tåya' kumeke'ilek-ña todu i eksperensian-miyu ? Siguru yu' na hunggan guaha kumeke'ilek-ña !
48003005	Kåo mannina'i hamyo as Yu'os ni Espiritu yan kåo Ha cho'gue milågru siha gi entalo'-miyu put i en kikimple i Lai pat sino put i en hingok i ibangheliu ya en hengge ?
48003006	Hasso fan ayo i ha eksperensia si Abrahan ; taimanu ha' ilek-ña i eskretura , " Ha hongge si Yu'os , ya put i hinengge-ña inaksepta gui' as Yu'os komu tunas . "
48003007	Put ennåo na debi di en rialisa na i magåhet na disendensian Abrahan era ayo siha na tåotåo i guaha hinenggen-ñiha .
48003008	I eskretura Ha sångan na si Yu'os para u na'fanunu yan Guiya i MamPagånu siha ginen i hinengge . Put ennåo na i eskretura Ha anunsia i Maolek na Nutisia gi as Abrahan : " Ginen hagu na si Yu'os para u bendisi todu i taotåo siha . "
48003009	Manhongge si Abrahan na mabendisi gui' ; ya todu i manmanhongge manmabendisi parehu yan guiya .
48003010	Todu ayo siha i ma depepende siha put i ma kukumple i Lai manmamatdisi . Ilek-ña i eskretura , " Maseha håyi ni ti todu i tiempo ha kukumple todu i manmatuge' gi lepblon i Lai gaigi gui' gi papa' i matdesion Yu'os ! "
48003011	Pues på'go nai klåru na tåya' mana'tutunas yan si Yu'os ginen i Lai , sa' ilek-ña i eskretura , " Ayo ha' na tåotåo para u la'la' i mana'tunas yan si Yu'os ginen i hinengge . "
48003012	Låo ti ume'entalo' i Lai gi hinengge . Enlugåt , taimanu ha' na ilek-ña i eskretura , " Maseha håyi ni chumocho'gue todu ni ginagagåo ni lai guiya u lå'la' . "
48003013	Låo put i mamatdisi i Kristo put hita na Ha na'fanlibre hit ginen i matdesion ni måfatto ginen i Lai ; sa' ilek-ña i eskretura , " Maseha håyi ni makana' gi hilo' i trongko gaigi gui' gi papa' i matdesion Yu'os . "
48003014	Ha cho'gue i Kristo este kosa ki i bendesion ni Ha prumeti si Yu'os si Abrahan u fanmanå'i i MamPagånu siha ginen i Kristo Jesus , kosa ki ginen i hinengge u ta risibi i Espiritu ni prinimeten Yu'os .
48003015	Hafañe'los , bai hu usa un otdenårio na ihemplo : yanggen dos tåotåo umaprueba uno kosa ya mafitma i kontråta , tåya' siña yumulang yan tåya' siña umumentåyi .
48003016	Bueno , Ha fa'tinas si Yu'os i prumeså-ña as Abrahan yan todu i disendensiå-ña . I eskretura ti Ha usa mås ki unu na " densendensia " ni kumeke'ilek-ña meggai na rasan tåotåo , låo unu ha' na " desendensia , " ni kumeke'ilek-ña unu ha' na petsona , era i Kristo .
48003017	Kumeke ilek-hu na si Yu'os mama'tinas kontråta yan si Abrahan ya Ha prumeti na para u kumple . I Lai ni mafa'tinas kuåtro sientos trenta åños despues , ti siña ha yulang ayo na kontråta yan ti siña ha kansela i prumesan Yu'os .
48003018	Yanggen dinipepende i rigalon Yu'os gi Lai , pues esta ti ha depepende gi prumesan Yu'os . Låo , put i prumeså-ña si Yu'os na Ha nå'i si Abrahan ni ayo na rigålu .
48003019	Entonses , put håfa na rason na guaha Lai ? Mana'guaha Lai put i para u annok ayo siha i manlachi na cho'cho' , ya para u dinira asta ki måtto i disendensian Abrahan , ni put guiya na mafa'tinas i prumesa . I manånghet chumule' påpa' i Lai , yan un tåotåo ni nigusiånte .
48003020	Låo ti manisisita nigusiånte yanggen un tåotåo ha' såsaonåo , ya si Yu'os Guiya ha' .
48003021	Kåo kumeke'ilek-ña este na i Lai ha kokontra i prumesan Yu'os siha ? Gof siguru na åhe' ! Yanggen siña manresibi i taotao lai ni siña mannå'i lina'la' , entonses todu i taotao siña mana'fanunas yan si Yu'os put i ma'ó'osgi .
48003022	Låo ilek-ña i eskretura na enteru i tano' gaige gi papa' i nina'siñan i isao ; ya ennåo mina' i rigålu ni maprometi sigun gi hinengge as Jesukristo , manmanå'i ayo siha i manmanhongge .
48003023	Låo åntes di u fåtto i tiempon hinengge , ha kandålu hit kalang prisuneru asta ki mana'annok ni finatton i hinengge .
48003024	Entonses , engkatgåo i Lai nu hita asta ki måtto i Kristo , kosa ki siña hit mana'fanunas yan si Yu'os ginen i hinengge .
48003025	På'go sa' esta måtto i tiempon hinengge , esta ti engkatgåo i Lai nu hita .
48003026	Put i hinengge na todos hamyo famagu'on Yu'os gi manunon-miyu yan i Kristo Jesus .
48003027	Esta manmatakpångi hamyo gi dinañña' yan i Kristo , ya på'go mana'fanminagågu hamyo , ni lina'la' i Kristo mismo .
48003028	Tåya' difirensia gi entre i ManHodihos yan MamPagånu , man esklåbu yan i manlibri na tåotåo , lalåhi yan famalåo'an ; todos hamyo manunu ha' gi dinana' i Kristo Jesus .
48003029	Yanggen dueñu i Kristo nu hamyo , pues disendensian Abrahan hamyo ya siempre en risibi i ayo i prumesan Yu'os .
48004001	Låo på'go bai hu kontenuha -- i lahi-ña ni para u risibi i prupiedåt i tata matråta gui' kalang esklåbu anai hohoben gui' , achokka' gi magåhet iyo-ña todu .
48004002	Mientras hohoben gui' , guaha siha tåotåo umadadahi gui' yan uma'atan i guinaha-ña asta ki måtto i tiempo ni ha ditetmina i tata .
48004003	Gi taiguini na manera , hita lokkue' eståba manesklabon i manmanggobebetna na espiritu gi tano' anai trabiha ti manoto'a hit gi esperituhåt .
48004004	Låo anai måtto i ma'apunta na tiempo , Ha na'hånåo si Yu'os i Lahi-ña mismo . Måtto Gui' komu lahen un palåo'an yan lumå'la' Gui' gi papa' i Lai i ManHodihos ,
48004005	put i para u na'fanlibri ayo siha i maneståba gi papa' i Lai , kosa ki siña hit manhuyong famagu'on Yu'os .
48004006	Put i para u na'li'e' na famagu'on-ña hamyo , Ha na'hånåo si Yu'os i Espiriton i Lahi-ña hålom gi kurason-ta , ayo na Espiritu i umå'agang , " Tåta , Tatå-hu . "
48004007	Put ennåo na esta ti esklåbu , låo patgon-ña håo . Ya put i patgon-ña håo , siempre Ha nå'i si Yu'ós i famagu'on-ña todu ni guinaha-ña .
48004008	Gi manmaloffan na tiempo ti en tingo' si Yu'os , put ennåo na manesklabon i kosas hamyo ni ti manyu'os .
48004009	Låo på'go sa' esta en tingo' si Yu'os -- o sino , debi di bai hu ålok na på'go sa' esta manteningo' hamyo as Yu'os -- sa' håfa na manmalago' hamyo para en bira tåtte gi ayo i ti manmetgot yan manai bali na espiritu ni manmanggobebetna ? Håfa na manmalago' hamyo para en fanesklabon-ñiha ta'lo ?
48004010	Guaha siha na ha'åni , meses , tiempo , yan såkkan en gegef atende .
48004011	Gof chachathinasso yu' put hamyo ! Kåo tåya' setbe-ña todu ayo siha i bidå-hu nu hamyo ?
48004012	Hu gågagåo hamyo , hafañe'los , na en na'famparehu hamyo yan guåhu . Parehu yu' yan hamyo . Tåya' båba bidan-miyu nu guåhu .
48004013	En hasso håfa na hu setmuni hamyo ni ibangheliu gi fine'na na biåhi ; sa' put i malångu yu' .
48004014	Låo maseha dångkolo na chinatsaga para hamyo i kondesion-hu , åhe' ti en desatende yan ti en chatli'e' yu' . Enlugåt di ennåo , en risibi ha' yu' taimanu yanggen en risibi un ånghet ginen i langet ; en risibi ha' yu' taimanu yanggen en risibi i Kristo Jesus .
48004015	Eståba mansen magof hamyo ! Håfa masusedi ? Guåhu mismo bai hu sångan na siña ha' en laknos i attadok-miyu , yanggen pusipble , ya en na'i yu' .
48004016	Kåo inimigon-miyu yu' på'go sa' put i hu sangåni hamyo ni minagåhet ?
48004017	Ayo i otro tåotåo siha ni mana'fana'annok i taddong enteres-ñiha nu hamyo , låo ti måolek entension-ñiha . Hokkok ha' malago'-ñiha i para en fanmasipåra ginen guahu , kosa ki u parehu enteres-miyu nu siha yan siha nu hamyo .
48004018	Hunggan måolek para u gaigi ennåo na taddong enteres yanggen måolek i entension -- este magåhet todu i tiempo , åhe' ti yanggen manhihita ha' .
48004019	Manggenefli'e'-hu na famagu'on-hu ! Kalang i nana ni para u fañågu , hu siesiente ta'lo i puti-hu put hamyo asta ki mafotma i naturan i Kristo giya hamyo .
48004020	Hu sesen diseha na manhihita på'go , kosa ki siña hu tulaika i siniente-ku put hamyo . Gof chathinasso yu' put hamyo !
48004021	Sedi yu' ya bai hu faisen ayo siha i manmalago' para u fañåga gi papa' i Lai : kåo ti en hihingok håfa ha såsangan i Lai ?
48004022	Ilek-ña na si Abrahan gái lahi dos , unu ginen i esklåbu na palåo'an , i otro ginen i libri na palåo'an .
48004023	I lahi-ña ni ginen i esklåbu na palåo'an mafañågu gi otdinårio na manera , låo i lahi-ña ni ginen i libri na palåo'an mafañågu ginen i prumesan Yu'os .
48004024	Este siha siña makomprende gi fina'akomparasion : i dos na palåo'an ma riprisesenta i dos na kontråta . Ayo i manmafañågu famagu'on-ña gi esklåbu era si ' Hagar ' , guiya rumiprisesenta i kontråta ni mafa'tinas gi Ekso' ' Sinai ' .
48004025	Si ' Hagar ' , ha riprisesenta i Ekso' ' Sinai ' giya ' Aråbia ' , ya este ha seknefifika i prisente na siudån Hirusalen , ni maneståba esklåbu yan todu i taotåo siha guennåo .
48004026	Låo i linangitan na Hirusalen libri , ya guiya i nanå-ta .
48004027	Ilek-ña i eskretura , " Hågu ni tai patgon na palåo'an un magof ! Essalåo yan un ågang kon minagof , hågu ni tåya' nai un padesi putenmañågu ! I palåo'an ni mayute' u gái patgon mås ki i palåo'an ni tåya' nai yinite' ni asaguå-ña . "
48004028	Entonses , håfañe'los , hamyo i famagu'on Yu'os ginen i prumeså-ña , parehu yan si Isaac .
48004029	Guihi na tiempo i patgon ni mafañågu gi otdinårio na manera ha petsigi i patgon ni mafañågu ginen i Espiriton Yu'os ; ya parerehu ha' este yan på'go .
48004030	Låo håfa ilek-ña i eskretura ? Ilek-ña , " Dulalak i esklåbu na palåo'an yan i lahi-ña ; sa' i lahen i esklåbu na palåo'an tåya' irensiå-ña ginen i tata parehu yan i lahen i libri na palåo'an . "
48004031	Entonses , hafañe'los , ti famagu'on i esklåbu hit na palåo'an låo i libri na palåo'an .
48005001	Linibri guinaha-ta -- esta i Kristo Ha na'fanlibri hit ! Entonses fanohge komu manlibri na tåotågui , ya cha'-miyu sesedi na en fanesklåbu ta'lo .
48005002	Fanékongok ! Guåhu , si Pablo , hu sangångani hamyo na yanggen en sedi na para en fanmasetkomsisio , kumeke'ilek-ña ennåo na tåya' bali-ña i Kristo para hamyo .
48005003	Bai hu akonseha ta'lo na maseha håyi na låhi ni ha sedi na u masetkomsisio siempre ubligåo na u dalalaki enteru i Lai .
48005004	Ayo siha na tåotåo entre hamyo ni umålok na siña ha' mana'fanunas siha yan si Yu'os sa' put i makukumple i Lai esta en itot i mandañña'-miyu yan i Kristo . Manggaigi hamyo gi hiyong i grasian Yu'os .
48005005	Låo in diseseha na si Yu'os u na'fanunas ham yan Guiya ; ya este in nanangga ginen i nina'siñan i Espiriton Yu'os ni måfatto ginen i hinengge .
48005006	Yanggen mandadaña' hit yan i Kristo Jesus , tåya' difirensia kåo masetkomsisio håo pat åhe' ; hokkok ha' guaha bali-ña era i hinengge ni kalalamten ginen i guinaiya .
48005007	Ginen sen måolek bidan-mimiyu ! Håyi numa'fampåra hamyo manmanosge ni minagåhet ? Håfa taimanu na mangkenembense hamyo ?
48005008	Åhe' ti si Yu'os ni umågang hamyo chumo'gue ennåo .
48005009	Sigun gi masåsangan , " Didide' ha' na libadura manisisita para u bulåchu i yinaka' . "
48005010	Låo guåhu guaguaha ha' komfehånsa-ku put hamyo . I lina'lå'-ta ni mandadaña' hit yan i Saina numåna'i yu' komfehånsa na ti en tulaika i hinasson-miyu , ya ayo na tåotåo i umestototba hinasson-miyu , maseha håyi gui' , siempre u kinastiga as Yu'os .
48005011	Låo yanggen guåhu , hafañe'los , siakåsu na hu kontenuha sumetmon na nisisårio i setkomsisio , håfa na asta på'go mapetsisigi ha' yu ? Yanggen magåhet ennåo , pues tåya' prublema put i setmon-hu put i kilu'os i Kristo .
48005012	Hu diseseha mohon na ayo siha na tåotåo i umatbororota hamyo put i setkomsisio u mana'kabåles i minalago'-ñiha , ya enlugåt di setkomsisio ha' u fanhåhnanao ya u fanma'utot !
48005013	På'go put hamyo , mañe'lu-hu , manmå'agang hamyo para en fanlibri . Låo cha'-miyu sesedi ya para en fa'eskusu este na linibren-miyu ya para en sedi na en fanggenibetna ni minalago' i sensen . Enlugåt di este , po'lo ya en fanasetbe unu yan otro ginen i ginefli'e' .
48005014	Enteru i tinago' manchinichile' ni este i unu na tinago' : " Gofli'e' i teguang-mu taiguihi i un gofli'e' håo mismo . "
48005015	Yanggen en na'famparehu hamyo yan i manmachålek na gå'ga' , ni mana'puputi yan mana'dådañu unu yan otro , pues adahi hamyo , sa' siempre en destrosan maisa hamyo unu yan otro .
48005016	Estegue' hu såsangan : po'lo ya i Espiritu u dinirihi i lina'la'-miyu , ya siempre ti en na'satesfecho i minalago' i sensen .
48005017	I minalago' i sensen kinekentra ni minalago' i Espiritu , ya i minalago' i Espiritu kinekentra ni minalago' i sensen . Inimigu este i dos , ya kumeke'ilek-ña este na ti siña en che'gue håfa minalago'-miyu .
48005018	Yanggen mandeniririhi hamyo ni Espiritu , pues manaigue hamyo gi papa' i Lai .
48005019	Klåru håfa bidåda-ña i minalago' i sensen . A'annok guihi i imuralidåt , inapplacha' , yan che'cho' disunesto ;
48005020	i ma'adoran i mamfåtso na yu'os yan i kakahna . Ha na'faninimimigu i taotåo siha ya manmumumu ; nina'fanhosguan siha , yan nina'fanlalålo' , yan ha na'fanmalalago' siha na u fanakhelo' . Ha sipåpara siha put patteda yan gurupu ;
48005021	manmankodidisa , mambolålachu , ma chocho'gue che'cho' disunesto , yan ma chocho'gue otro siha ni taiguini . Hu akonseseha hamyo på'go taimanu ha' i bidå-hu åntes : ayo siha i chumocho'gue este ti u ma gånna i rainon Yu'os .
48005022	Låo i Espiritu Ha na'guaguaha ginefli'e' , minagof , pås , pinasensia , kariñu , minaolek , finiet ,
48005023	hinimitde , yan i masuhetan maisa . Tåya' lai kumokontra este siha .
48005024	Ya ayo siha na tåotåo i iyon i Kristo Jesus esta ma puno' i minalago' i sensen yan i pasión yan i disehu siha .
48005025	Esta i Espiritu Ha nå'i hit lina'la' ; ya debi lokkue' di u maneha i lina'lå'-ta .
48005026	Ti debi di ta fambanidosu pat sino ta fanakasi unu yan otro o sino ta fanhosguan unu yan otro .
48006001	Håfañe'los , yanggen guaha magacha' båba bidå-ña , hamyo ni manesperituhåt debi di en ayuda gui' para u tunas ; låo debi di en che'gue gi pinasensia . Låo gof adahi hamyo , ya mungnga na en fanmatenta lokkue' .
48006002	Fana'ayuda kumåtga i pinadesen-miyu , ya gi taiguini siempre en dalalaki i lai i Kristo .
48006003	Yanggen guaha tåotåo umålok na takhelo' gui' ya gi magåhet åhe' , pues ha dagen mamaisa ha' gui' .
48006004	Kada unu debi di u husga i kondoktå-ña . Yanggen måolek , pues siña bumanidosu ni bidå-ña , sin u akompåra yan håfa bidan otro tåotåo .
48006005	Kada unu debi di u uma i katgo-ña .
48006006	Yanggen mafa'nåna'gue ni mensahen Kilesyånu debi di un na'fañagi i ma'estro-mu ni manmåolek siha na guinaha-ña .
48006007	Cha'-miyu fuma'baban mamaisa hamyo ; tåya' siña fuma'baba si Yu'os . Ayo ha' i un tåtme siña un kosecha .
48006008	Yanggen manåtme håo gi sombran i minalago' i sensen , siempre un kusecha finatai ; yanggen manåtme håo gi sombran i Espiritu , siempre un kusecha taihinekkok na lina'la' ginen i Espiritu .
48006009	Pues mungnga hit mano'son gi minaolek ; sa' yanggen manmesngon hit , pues siempre måtto i oran kusecha .
48006010	Entonses , kada guaha chånsa , debi di ta cho'gue i maolek para todos , espesiåtmente ayo siha i manmembron i familiå-ta gi hinengge .
48006011	Atan ha' sa' mandångkolo na letra hu u'usa ni hu tugigi'i hamyo på'go ni kannai-hu mismo !
48006012	Ayo siha na tåotåo i umafuefuetsas hamyo para en fanmasetkomsisio , siha ayo i mambanidosu ni fumafatta i kosas siha ni a'annok gi sanhiyong ha' . Ma chocho'gue este siha hokkok ha' potno u fanmapetsigi put i kilu'os i Kristo .
48006013	Kon todu ayo siha i prumaktitika i setkomsisio ti ma'o'osge i Lai ; manmalago' na en fanmasetkomsisio para u fambanidosu na en pe'lo hamyo gi sirimonias tataotåo .
48006014	Låo guåhu hokkok ha' nai bai hu banidosu put i kilu'os i Saina as Jesukristo ; sa' put i kilu'os-ña na i tano' måtai giya guåhu , yan guåhu måtai yu' para i tano' .
48006015	Tåya' ni håfa bali-ña kåo masetkomsisio i taotåo pat åhe' ; hokkok ha' bali-ña i para un huyong nuebu na fina'tinas .
48006016	Para ayo siha na tåotåo i dumalalalaki este na lai gi lina'la'-ñiha , i pås yan mina'åse' u gaigi giya siha -- giya siha yan gi todu i taotåo Yu'os !
48006017	Put los uttemo : cha'-ña ni unu umatbororota yu' mås , sa' i paladang ni gaigi gi tataotåo-hu numa'a'annok na esklabon Jesus yu' .
48006018	I grasian i Saina-ta as Jesukristo u gaigi giya hamyo , hafañe'los . Åmen .
49001001	Ginen as Pablo , na ginen i minalago' Yu'os apostot Jesukristo gui' -- Para i taotåo Yu'os giya ' Ephesus ' , ni mamfiet gi lina'la'-ñiha mane'etnon yan si Jesukristo :
49001002	Si Yu'os Tatå-ta yan si Jesukristo i Saina en fanninå'i ni gråsia yan pås .
49001003	Maila' ya ta nå'i gråsia si Yu'os yan Tatan i Saina-ta as Jesukristo ! Gi mandaña'-ta yan i Kristo esta Ha bendisi hit ya Ha nå'i hit todu klasen esperituhåt na bendesion gi langet .
49001004	Desde åntes di u mafa'tinas i tano' , esta si Yu'os Ha ayek hit para iyo-ña ginen i madaña'-ta yan i Kristo kosa ki siña hit mañåntos yan manái difekto gi me'nå-ña . Put i guinaiya-ña
49001005	na Ha disidi si Yu'os na para u na'famagu'on-ña hit ginen i Kristo -- estegue' i minagof-ña yan i minalago'-ña .
49001006	Maila' ya ta tuna si Yu'os put i gloriosu na grasiå-ña , sa' put i dibåtde na rigålu ni Ha nå'i hit ginen i Ha guaiya na Lahi-ña !
49001007	Put i finatai-ña i Kristo na mana'fanlibri hit , kumeke'ilek-ña , manma'asi'i hit ni isåo-ta siha . Gof guaguan i grasian Yu'os ,
49001008	ni misen Ha nå'i hit ! Gi tinemtom-ña
49001009	Ha cho'gue si Yu'os ayo i Ha planuyi ya Ha sangåni hit ni sikretu na plånu ni esta Ha disidi para u kumple put i Kristo .
49001010	Este na plånu i para u cho'gue si Yu'os yanggen måtto i tiempo , era i para u na'fandañña' todu i nina'huyong , todu i kosas siha gi langet yan gi tano' , ya para i Kristo kabeså-ña .
49001011	Manmachocho'gue todu i kosas siha sigun gi planon Yu'os yan gi disision-ña ; ya si Yu'os Ha ayek hit para tåotåo-ña gi dinañña' yan i Kristo sa' put i planu-ña , sigun gi disision-ña desde i tutuhon .
49001012	Pues nihi ya hita ni fine'na manmanangokko gi Kristo ta tuna i glorian Yu'os !
49001013	Ya hamyo lokkue' manhålom tåotåo Yu'os anai en hingok i magåhet na mensåhi , i Maolek na Nutisia ni numå'i hamyo satbasion . Manmanhongge hamyo gi Kristo , ya Ha po'lo si Yu'os i matkå-ña giya hamyo komu iyo-ña ya mannina'i hamyo ni Espiritu Sånto ni Ha prumeti .
49001014	I Espiritu gumarantitiha na para ta risibi ayo i Ha prumeti si Yu'os i taotåo-ña , ya este numåna'i hit siguridåt na siempre si Yu'os u nå'i kabåles na linibri ayo siha i taotåo-ña . Nihi ya ta tuna i gloriå-ña !
49001015	Put este na rason na desde ki hu hungok i hinenggen-miyu gi Saina as Jesus yan i ginefli'e'-miyu ni todu i taotåo Yu'os ,
49001016	ti pumåpara yu' hu nå'i gråsia si Yu'os para hamyo . Hu hahasso hamyo gi tinayuyot-hu siha
49001017	ya hu gågagåo i Yi'os i Saina-ta as Jesukristo , i gloriosu na Tåta , para en fannina'i ni Espiritu , ya Guiya u na'fanomtom hamyo ya en famfena'nu'i as Yu'os , para ki siña en tingo' Gui' .
49001018	Hu gågagåo na u fanmababa i hinasson-miyu pare en li'e' i ininå-ña , para ki siña en tingo' i ninangga ni manina'agang hamyo guatu , sa' gof riku i manna'manman na bendesion siha ni ha prumeti i taotåo-ña ,
49001019	yan gof metgot i fuetså-ña machocho'cho' giya hita ni manmanhongge . Este na fuetsa ni machocho'cho' giya hita parehu yan ayo i metgot na fuetsa
49001020	ni Ha usa anai Ha na'lå'la' ta'lo i Kristo ginen i finatai ya Ha na'fatå'chong Gui' gi agapa'-ña gi linangitan na tåno' .
49001021	Manggobebetna i Kristo guennåo gi hilo' todu i manlenangitan na manmå'gas , åoturidåt , minetgot , yan saina siha ; gaigi giya Guiya un takhelo' na titulu ni takhelo'ña gi todu i guaha na titulon åoturidåt guini na tåno' yan gi tano' ni mamamaila' .
49001022	Esta si Yu'os Ha po'lo todu i kosas siha gi papa' i addeng i Kristo yan Ha nå'i i Gima' Yu'os ni Kristo komu i mås takhelo' na Saina gi hilo' todu .
49001023	I Gima' Yu'os Guiya i tataotåo i Kristo , Guiya i numa'kabåbales i Gima' Yu'os ya Guiya i Kristo mismo numa'fangabåbales todu i kosas siha gi todu i lugåt .
49002001	Gi manmaloffan siha na tiempo maneståba hamyo manmåtai gi esperituhåt sa' put i ti manmanosge hamyo yan put i isao-miyu .
49002002	Guihi na tiempo en dalalaki i tailayi na minalago' i tano' ; en esge i manggobebetna esperituhåt gi airi , ayo na espiritu ni gumubebetna på'go i taotåo siha ni ti umosge si Yu'os .
49002003	Gi magåhet eståba mamparehu hit yan siha anai ta chocho'gue i naturåt na minalago'-ta , anai ta fa'titinas ayo siha i ginagagåo ni tataotåo-ta yan i hinasso-ta . Gi naturåt na kondesion-ta , mamparehu hit yan siha , manmadestina para ta padesi i linalålo' Yu'os .
49002004	Låo abondånsia i mina'åse' Yu'os , yan metgot i ginefli'e'-ña nu hita ,
49002005	ya put ennåo na achokka' anai maneståba hit manmåtai gi esperituhåt sa' put i ti manmanosge hit , Ha na'fanlå'la' hit ta'lo yan i Kristo . Ginen i grasian Yu'os na mana'fansåfu hamyo .
49002006	Put i mandaña'-ta yan i Kristo Jesus na Ha kåhat hit si Yu'os hulo' yan Guiya para ta fanmanggobetna yan Guiya gi linangitan na tåno' .
49002007	Ha cho'gue este put i para u na'mali'e' gi todu i manmamamaila' na tiempo i na'manman na minetgot i grasiå-ña gi guinaiya ni Ha fanu'i hit gi Kristo Jesus .
49002008	Put i grasian Yu'os na mana'fanlibri hamyo ginen i hinenggen-miyu . Åhe' , ti put i che'cho'-miyu , låo ginen i rigalon Yu'os , kosa ki tåya' u banidosu put este .
49002010	Si Yu'os fuma'tinas hit taimanu i naturåt-ta på'go , ya anai manunu hit yan si Jesukristo Ha fa'tinas hit para ayo na klasen lina'la' i chumocho'gue i maolek , ni esta Ha pripåra hit para ta cho'gue .
49002011	MamPagånu manmafañagon-miyu -- manma'ågang hamyo ni ManHodihos " i ti manmasetkomsisio , " ya ma'a'ågang siha i manmasetkomsisio ( este ha rifefere ayo i machocho'gue gi tataotåo-ñiha i lalåhi ) -- hahasso i eståo nai maneståba hamyo gi manmaloffan na tiempo .
49002012	Guihi na tiempo maneståba hamyo manchågo' ginen i Kristo . Eståba manestrangheru hamyo ya ti mañåsaonåo gi inayek Yu'os na tåotåo . Tåya' patten-miyu gi kontråta siha , ni måfatto ginen i prumesan Yu'os para i taotåo-ña siha , ya manlåla'la' hamyo guini gi tano' sin håfa na inangokko yan sin si Yu'os .
49002013	Ya gi prisente , hamyo ni ginen manchågo' , mandadaña' på'go yan i Kristo Jesus , manmakonne' hamyo guatu hihot ginen i sakrifision i finatai-ña i Kristo .
49002014	I Kristo mismo numa'fåtto i pås giya hita anai Ha na'fandañña' i MamPagånu yan i ManHodihos komu un tåotåo . Ha tupa påpa' i Kristo i liga ni dumibibidi yan numa'faninimimigu siha .
49002015	Ha funas i tinago' yan i areklo siha ni manmåfatto ginen i Lai i ManHodihos put i para u fa'tinas unu ha' ni nuebu na rasan tåotåo ginen este i dos gi mandañña'-ñiha yan Guiya , ya ginen este na Ha establesi i pås .
49002016	Put i finatai-ña gi kilu'os i Kristo Ha destrosa i inachatli'e'-ñiha ; ya ginen i kilu'os na Ha na'dañña' i dos råsa gi un tataotåo ya Ha konne' siha tåtte para as Yu'os .
49002017	Pues måtto i Kristo ya sumetmon put i Maolek na Nutisian pås para todu -- para hamyo ni MamPagånu , ni ginen manchago' ginen as Yu'os , yan para i ManHodihos , ni manhihot giya Guiya .
49002018	Ginen i Kristo na todos hit , ManHodihos yan MamPagånu , mansiña manmåtto guatu gi unu na Espiritu para guatu gi me'nan i Tata .
49002019	Entonses , hamyo ni MamPagånu esta ti manestrangheru hamyo yan esta ti manaotåo hiyong hamyo ; mamparehu hamyo på'go mansiudadånu yan i taotåo Yu'os yan manmembron i familian Yu'os .
49002020	Hamyo lokkue' manmakåhat gi fondasion ni maplånta ni manapostoles yan i mamprofetas , ya i acho' prinsepåt era i Kristo Jesus mismo .
49002021	Guiya sumosteteni i gima' yan Ha fofotma para u sagrådu na templo ni madidika para i Saina .
49002022	Gi mandañña'-miyu yan Guiya hamyo lokkue' manmafotma gi mandañña' yan i pumalu siha komu un lugåt anai sumåsaga si Yu'os ginen i Espiritu-ña .
49003001	Put este na rason , na guåhu si Pablo , prisoneron i Kristo Jesus manånayuyot yu' gi as Yu'os put i MamPagånu .
49003002	Siguru na esta en hingok na si Yu'os gi grasiå-ña Ha nå'i yu' ni este na cho'cho' para bai hu cho'gue para i minaolek-miyu .
49003003	Ha baba si Yu'os i sikretu na planu-ña ya Ha na'tungo' yu' . ( Esta hu tuge' didide' put este ,
49003004	ya yanggen en taitai ayo i hu tuge' , siña en tingo' i kinemprende-ku put i sikreton i Kristo . )
49003005	Gi manmaloffan siha na tiempo ti manmasangåni i taotåo siha put este na sikretu , låo på'go si Yu'os Ha na'matungo' este gi manapostoles yan gi mamprofeta ginen i Espiritu .
49003006	I sikretu , era , na ginen i ibangheliu na manggái påtte i MamPagånu yan i ManHodihos ; gi bendesion Yu'os ; manmembro siha gi et mismo tataotåo yan mañasåonåo siha gi prumesa ni Ha fa'tinas si Yu'os ginen i Kristo Jesus .
49003007	Ginen i espesiåt na rigalon Yu'os na mana'tentago' i ibangheliu yu' , ni Ha nå'i yu' ginen i fuetså-ña .
49003008	Takpapa'ña' yu' ki i mas takpapa' na tåotåo Yu'os ; låo Ha nå'i yu' si Yu'os ni pribilehu para bai hu chuli'i i MamPagånu ni Maolek na Nutisia put i taihinekkok na rikesan i Kristo ,
49003009	yan para bai hu na'fanmanli'e' todu i taotåo siha taimanu para u makumple i sikretu na planon Yu'os . Si Yu'os ni Guiya i Nana'huyong todu i kosas siha , Ha na'attok i sikritu-ña gi manmaloffan siha na tiempo ,
49003010	kosa ki ginen i Gima' Yu'os på'go na tiempo nai u matungo' ni prensepalidåt yan i fuetsan långet i difirentes klåsi na tinemtom-ña .
49003011	Ha cho'gue si Yu'os este sigun i gi taihinekok na planu-ña , ni Ha kumple ginen i Saina-ta i Kristo Jesus .
49003012	Ginen i mandaña'-ta yan i Kristo yan ginen i hinengge-ta giya Guiya na mambåtbaru hit manmåtto gi me'nan Yu'os yan bula komfehånsa .
49003013	Ennao mina' hu gågagåo hamyo para mungnga mandenesanima put i masåsa'pet yu' put hamyo ; sa' todu este siha para minaolek-miyu ha' .
49003014	Put este na rason na dumidimu yu' gi me'nan i Tata ,
49003015	sa' ginen Guiya na marisibi i magåhet na na'an-ñiha todu i familia siha gi langet yan gi tano' .
49003016	Ginen i misen na gloriå-ña na hu gågagåo si Yu'os para en fannina'i ginen i Espiritu-ña para en nina'fanmetgot ,
49003017	ya manånayuyot yu' kosa ki i Kristo u fa'gimå'-ña i kurason-miyu ginen i hinengge . Manånayuyot yu' para u gaigi i hale'-miyu yan i fondasion-miyu gi ginefli'e' ,
49003018	kosa ki hamyo yan i taotåo Yu'os , en fanggái fuetsa para en komprende taimanu inancho-ña yan inanako'-ña , yan tinakhelo'-ña yan tinaddong-ña , i ginefli'e' i Kristo .
49003019	Hunggan siempre en tingo' i ginefli'e'-ña -- achokka' ti siña makomprende kabåles -- kosa ki en fanhenatme kabåles ni naturan Yu'os mismo .
49003020	U matuna Gui' ni machocho'cho' i fuetså-ña giya hita , ni siña Ha cho'gue mås ki i ginagåo-ta o sino i gaigi gi hinasso-ta ;
49003021	u matuna Gui' desde un hinirasion asta i otro gi Gima' Yu'os yan gi Kristo as Jesus para todu i tiempo . Åmen .
49004001	Guåhu prisoneru yu' sa' put i hu sesetbe i Saina , -- entonses , hu sosoyo' hamyo : dalalaki ayo na klasen lina'la' i Ha fa'tinas si Yu'os anai maninagang hamyo .
49004002	Na'fanhomitde hamyo todu i tiempo , suåbi , yan pasensia . Na'annok i ginefli'e'-miyu put i mana'asungon hamyo .
49004003	Che'gue kuånto i siña para u gagaigi ha' i dinañña' ni ginen i Espiritu ni måfatto ginen i pås ni numa'fandadañña' hamyo komu unu .
49004004	Unu ha' na tataotåo yan unu ha' na Espiritu , taimanu na unu ha' na inangokko guaha ni esta maninagang hamyo guatu as Yu'os .
49004005	Unu ha' na Saina guaha , yan unu ha' na hinengge , yan unu ha' na båotismo ;
49004006	unu ha' na Yu'os guaha ya Guiya i Tatan todu i taotåo siha , ni Guiya i Sainan todos , ni machocho'cho' ginen todos , yan gagaigi Gui' gi todos .
49004007	Kada unu giya hita ha risibi espesiåt na rigålu sigun gi minalago'-ña i Kristo .
49004008	Taimanu ha' ilek-ña i eskretura , " Anai humånåo hulo' para i mas takhelo' , mangonne' meggai ni manmapopongle ; ya Ha nå'i rigålu i taotåo siha . "
49004009	Låo håfa kumeke'ilek-ña , " humånåo hulo' " ? Kumeke'ilek-ña na tumunok Gui' fine'na para i mas yapåpapa' gi tano' .
49004010	Put ennåo na parehu ha' ayo i tumunok påpa' yan ayo i humånåo hulo' , kahulo' Gui' gi hilo' todu i langet siha , put i para u na'bula todu i tano' ni gumaige-ña .
49004011	Guiya " numå'i rigålu siha i taotåo " ; Guiya umapunta unos kuåntos para apostot , otro siha para prufetas , yan para ibanghelistas , yan otro para pastot yan ma'estro .
49004012	Ha cho'gue este put i para u pripåra todu i taotåo Yu'os para i setbision i mamfiet , put i para u ma adilånta i tataotåo i Kristo .
49004013	Put ennåo na siempre manhita todos guihi na dinañña' gi hinengge-ta yan gi tiningo'-ta put i Lahen Yu'os ; siempre manggái' idåt hit na tåotåo , ya siempre manmåtto hit gi chin-ñan i Kristo .
49004014	Pues siempre esta ti mamfamagu'on hit ni mangkinikilili ni kurente yan ti mangguinaguaifi direcha kuetdas ni manglo' i fafa'baba na fina'nå'guen tåotåo , ni kumondudusi i pumalu siha para u fanlachi ni fina'tinas-ñiha na traision .
49004015	Enlugåt di este , put i manguekuentos ham gi espiriton ginefli'e' , debi di ta famparehu gi todu manera yan i Kristo , sa' Guiya i kabesa .
49004016	Put i Guiya manderirihi pues todu i difirentes påtte gi tataotåo manggaigi gi propiu na sagan-ñiha , ya enteru i tataotåo sinesteteni ni kada kuyentura ni guaha . Pues yanggen kada påtte gi tataotåo ha cho'gue i dipotsi che'cho'-ña , siempre u guaha adilånto ya u dångkolo i tataotåo ginen i ginefli'e' .
49004017	Entonses , gi na'an i Saina , hu sangångani hamyo para en gef adahi : ya cha'-miyu fanlåla'la' kalang i MamPagånu , ni tåya' bali-ña i hinasson-ñiha
49004018	yan manggaigi i hinasson-ñiha gi halom homhom . Ti mañåsaonåo siha gi lina'la' ni ginen as Yu'os , sa' mansen eknorånte yan manatåktak siha .
49004019	Esta malingu i betguensan-ñiha ; ma sottan maisa siha gi bisio ya ma chocho'gue todu klasen dishunesto sin paråt .
49004020	Ti ennåo tiningo'-miyu put i Kristo !
49004021	Hunggan esta en hingok put Guiya , ya komu en tattitiyi Gui' manmafa'nå'gue hamyo ni minagåhet gi as Jesus .
49004022	Entonses yute' huyong i hagas na klasen lina'la'-miyu , ayo i lina'la'-miyu gi manmaloffan na tiempo -- ayo i hagas na kostumbren-miyu ni dinestrorosa ni fafa'baba na minalago' .
49004023	Debi di u fannuebu i kurason yan i hinasson-miyu ,
49004024	ya debi di en hatme i nuebu na kostumbre , ni mafa'tinas gi pinarehon Yu'os ya uma'annok gi magåhet na lina'la' ni tinas yan såntos .
49004025	Put ennåo na båsta manmandagi ! Debi di en sasangan i minagåhet todu i tiempo para todu i manmanhongge , sa' todos hit mandadañña' manmiembro gi tataotåo i Kristo .
49004026	Yanggen manlalålo' hamyo , cha'-miyu nina'fani'isao ni lalålo'-miyu , yan mungnga na en fanlalålo' todu i diha .
49004027	Cha'-miyu nåna'i i aniti chånsa .
49004028	I taotåo ni ginen sakke debi di u båsta mañåkke ya u tutuhon macho'cho' , kosa ki siña ha gånna gi hunesto na manera para mantension-ña yan para u ayuda i mamopble .
49004029	Cha'-miyu i'isa i siña numá'lamen na palåbra , låo ayo i siña manayuda na palåbra , ayo na klasen palåbra i siña mannå'i adilånto yan siña mannå'i håfa manisisita , kosa ki håfa un sångan siña inayuda ayo siha i humungok .
49004030	Yan cha'-miyu numa'triristi i Santos na Espiriton Yu'os ; sa' gi Espiritu nai gaigi i matkå-ña si Yu'os na iyo-ña hamyo , ya Ha garentitiha na siempre måtto i Ha'åni anai para en nina'fanlibri as Yu'os .
49004031	Yite' huyong todu i minala'et , i minalago' i sensen , yan i linalålo' . Båsta manessalao pat sino manmanensutta , båsta i sinienten chinatli'e' .
49004032	Enlugåt , na'fangkariñosu hamyo unu yan otro , yan fana'asi'i unu yan otro , taimanu ha' na esta maninasi'i hamyo as Yu'os ginen i Kristo .
49005001	Put i mangguinaiya hamyo as Yu'os na famagu'on-ña , debi di en chagi para en famparehu yan Guiya .
49005002	I lina'la'-miyu debi di u dinirihi ni ginefli'e' , taimanu ha' na Ha gofli'e' hit i Kristo ya Ha na'enñaihon i lina'lå'-ña put hita kalang un påopåo na inifresi yan sakrifisio ni numa'mamagof si Yu'os .
49005003	Ya put i manåotåo Yu'os hamyo , ti debi ni sikera na u mamensiona entre hamyo i dishunesto pat sino i inapplacha' pat hambenterihas .
49005004	Ni ti bunitu para en isa dishunesto pat chatfino' na palåbra siha . Enlugåt di este , debi di en nå'i gråsia si Yu'os .
49005005	Ya tingo' este na ni unu ni applacha' , pat dishunesto , pat hambento ( sa' kalang manadodora fåtso na yu'os i hambento ) u såonåo ni sikera didide' ni Rainon i Kristo yan Yu'os .
49005006	Cha'-miyu sesedi ni håyi na en fanmafa'baba ni manai bali na palåbra siha ; sa' put este siha na siempre måtto i linalålo' Yu'os gi hilo' ayo siha i ti umo'osge Gui' .
49005007	Pues suhåyi este siha na klasen tåotåo .
49005008	Maneståba hamyo gi halom homhom , låo desde ki manhålom hamyo manåotåo i Saina , manggaigi hamyo på'go gi halom i inina . Pues debi di en fanlå'la' taiguihi i taotåo siha ni manggaigi gi halom i inina ,
49005009	sa' i inina numa'fåfatto bula na kusechan todu klasen minaolek , tininas , yan minagåhet .
49005010	Che'gue kuånto i siña para en tingo' håfa numa'mamagof i Saina .
49005011	Suhåyi todu i manai bali na kosas siha ni ma chocho'gue ni taotåo , ayo siha i iyon i hinemhom . Enlugåt di este , laknos huyong gi halom i inina . (
49005012	Sen na'mamahlåo achokka' para mamensiona ayo i machocho'gue gi sikretu . )
49005013	Ya yanggen manmalaknos huyong todu gi papa' i inina , pues siempre annok klåru i magåhet na naturan-ñiha ;
49005014	sa' måseha håfa ni mana'annok klåru gi papa' i inina pues ennåo siempre humuyong inina . Put ennåo na masångan na , " Fakmåta , hagu ni mamaigo' , ya kahulo' ginen i finatai , ya siempre manina i Kristo giya hågu . "
49005015	Pues adahi taimanu lina'la'-miyu . Cha'-miyu fanlåla'la' kalang maneknorånte , låo na'famparehu hamyo yan i manomtom na tåotåo .
49005016	Usa måolek todu i aputtunidå ni gaigi giya hamyo , sa' tailayi na tiempo nai manggaigi hit .
49005017	Put ennåo na cha'-miyu fanmafa'bababa , låo che'gue kuånto i siña para en tingo' håfa malago'-ña i Saina para en che'gue .
49005018	Cha'-miyu fambulålachu ni binu , sa' para en nina'fanailayi ha' ; enlugåt , na'fambula hamyo ni Espiritu .
49005019	Fanguentos unu yan otro ni palåbran i satmo , yan himno , yan mansagrådu na kånta ; fangånta ni himno yan såtmo yan tinina gi kurason-miyu para i Saina .
49005020	Fanmannå'i gråsia todu i tiempo as Yu'os Tåta gi na'an i Saina as Jesukristo put todu i kosas siha .
49005021	Fana'osge unu yan otro put i ribirensian-miyu ni Kristo .
49005022	Famalåo'an , pe'lo hamyo gi papa' i aoturidåt i asaguan-miyu taiguihi yanggen en pe'lo hamyo gi papa' i aoturidåt i Saina .
49005023	I lahi guaha åoturidåt-ña gi asaguå-ña taimanu ha' na guaha åoturidåt-ña i Kristo gi Gima' Yu'os ; ya i Kristo mismo Guiya i Satbadot i Gima' Yu'os , era i tataotåo-ña .
49005024	Put ennåo na debi i famalåo'an di u ma po'lo siha kabåles gi papa' i asaguan-ñiha taimanu ha' na i Gima' Yu'os Ha popo'lo gui' gi papa' i Kristo .
49005025	Lalåhi , gefli'e' i asaguan-miyu taimanu ha' na Ha gofli'e' i Kristo i Gima' Yu'os ya Ha na'enñaihon i lina'lå'-ña put i Gima' Yu'os .
49005026	Ha cho'gue este put i para u didika i eklesia gi as Yu'os ginen i fino'-ña , despues di Ha fa'gåsi gi hanom ,
49005027	put i para u prisenta i Gima' Yu'os giya Guiya yan todu i ginatbo-ña -- sin måncha yan tåya' difekto-ña , sin pekas pat sino makalehlo pat sino otro klasen difekto .
49005028	I lalåhi siha debi di u ma guaiya i asaguan-ñiha taimanu ha' i guinaiyan-ñiha ni tataotåo-ñiha . I taotåo ni ha guaiya i asaguå-ña ha guaiyan maimaisa gui' lokkue' . (
49005029	Tåya' nai guaha tåotåo ha chatli'e' i tataotåo-ña mismo . Enlugåt , ha na'chochocho yan ha adadahi , taimanu ha' i bidåda-ña i Kristo ni Gima' Yu'os ;
49005030	sa' manmembron i tataotåo-ña hit . )
49005031	Taimanu ha' i Ha sångan i eskretura , " Put este na rason na i lahi ha didingu si tatå-ña yan si nanå-ña ya dumadañña yan i asaguå-ña , ya siempre umunu ha' i dos . "
49005032	Uma'annok guini na eskretura un taddong na sikretu , ni sigun gi kinemprende-ku siña ma'aplika gi Kristo yan i Gima' Yu'os .
49005033	Låo siña lokkue' ma'aplika para hamyo : todu i lalåhi debi di u ma guaiya i asaguån-ñiha taiguihi i guinaiyan-ñiha nu siha mismo , yan todu i famalåo'an debi di u ma respeta i asaguan-ñiha .
49006001	Hamyo ni famagu'on , ubligasion-miyu komu Mangilesyånu para en esge i mañainan-miyu , sa' este i dinanche na cho'cho' para u macho'gue .
49006002	I fine'na na tinago' manufreresi prumesa , " Respeta si tatå-mu yan si nanå-mu ,
49006003	ya siempre todu måolek para hågu , ya siempre anåkko' lina'lå'-mu gi tano' . "
49006004	Mañaina , cha'-miyu trårata i famagu'on-miyu ni para u nina'fanlalålo' . Enlugåt , peksai siha gi krinihånsa yan gi fina'nå'guen Kilesyånu .
49006005	Hamyo ni esklåbu , esge i amon-miyu ya en ma'añågui siha ; che'gue este gi senseru na kurason , kalang en sesetbe i Kristo .
49006006	Ti yanggen manma'a'atan ha' hamyo na para en che'gue este , put i manmalago' hamyo para en fanma'aprueba ; låo che'gue yan todu i kurason-miyu håfa malago'-ña si Yu'os , komu esklabon i Kristo .
49006007	Na'fanmagof hamyo chumo'gue i che'cho'-miyu komu esklabu kalang mohon i Saina en sesetbe ya åhe' ti i taotåo .
49006008	Hahasso na siempre si Yu'os Ha premiu kada unu , maseha esklåbu pat libri , put i maolek na che'cho'-ña .
49006009	Hamyo ni amu , taiguini lokkue' para tratan-miyu ni esklabon-miyu ya båsta manma'aminåsa siha . Hahasso na hamyo yan i esklabon-miyu parehu ha' Amon-miyu ni gaigi gi langet , ya Guiya Ha huhusaga todos parehu .
49006010	Put los uttemo , na'fanmetgot hamyo mandañña' yan i Saina ginen i metgot na fuetså-ña .
49006011	Fanminagågu ni atmas ni mannina'i hamyo as Yu'os , kosa ki siña en fana' i traision i Aniti .
49006012	Åhe' ti tåotåo este na tåno' amumumu-ta låo manmumumu hit kontra i prensepalidåt yan i minetgot , kontra i manggobebetna gi hemhom na tano' i tailayi na espiritu gi sanhilo' na tåno' .
49006013	Pues fanminagagu på'go ni atmas i Saina ! Kosa ki yanggen måtto i tailayi na ha'åni , siña en chanda i inatakan i inimigu ; ya despues di manmumu hamyo asta i uttemo , en fanggagaigi ha' gi pueston-miyu .
49006014	Pues na'fanlisto hamyo , na'fanmafnot i senturon i minagåhet gi senturan-miyu , ya i tininas para pruteksion gi pechon-miyu ,
49006015	yan komu sapatos-miyu , i ha'óf-miyu para u inanunsia i Maolek na Nutisian pås .
49006016	Kilili todu i tiempo i hinengge para pruteksion-miyu ; sa' yanggen en kakatga ennåo siña en pino' todu i mañiñila' na espåda ni manmapaki guatu giya hamyo ni Ayo i Tailayi .
49006017	Risibi i satbasion komu tuhong lulok , yan i fino' Yuós komu såpble ni mannina'i hamyo ni Espiritu .
49006018	Che'gue todu este siha gi tinayuyot , ni manggågagåo ayuda ginen as Yu'os . Fanmanåyuyot gi todu i ukasion , gi papa' i dinirihen i Espiritu . Put este na rason na gof ripåra ya nungka nai en fanhenalang ; fanmanåyuyot todu i tiempo para todu i taotåo Yu'os .
49006019	Yan fanmanåyuyot lokkue' para guåhu , kosa ki u nå'i yu si Yu'os ni mensåhi yanggen listo yu' para bai hu kuentos , kosa ki bai hu matatnga kumuentos ya bai hu na'matungo' i sikreton i ibangheliu .
49006020	Guåhu ambasadot yu' put i ibangheliu , låo mapreresu yu' på'go . Fanmanåyuyot ya bai hu matatnga kumuentos taimanu dipotsi put i ibangheliu .
49006021	I ta sen guaiya na che'lu-ta yan fiet na setbente gi che'cho' i Saina as ' Tychicus ' guiya en fansenangåni put todu i masusedi put guåhu , para en tingo' håfa yu' tatatmanu .
49006022	Put ennåo na hu na'hanå'nagui hamyo nu guiya -- para en fansenangani put hami yan para en fannina'i ånimu .
49006023	Puedi si Yu'os Tåta yan i Saina as Jesukristo u nå'i i mañe'lu ni pås yan guinaiya gi hinengge .
49006024	Puedi u gaigi i grasian Yu'os gi todu ayo siha i gumofli'e' i Saina as Jesukristo ni ti mamatai na ginefli'e' .
50001001	Ginen as Pablo yan Tmutehu , i tentago' i Kristo Jesus -- Para todu i taotåo Yu'os giya ' Philippi ' ni mandadaña' yan i Kristo Jesus , kon todu i manmågas i Gima' Yu'os yan i manmanayuyuda :
50001002	Puedi si Yuós i tatå-ta yan i Saina-ta as Jesukristo en fannina'í gråsia yan pås .
50001003	Hu nånå'i gråsia si Yu'os put hamyo gi kada hu hasso hamyo ;
50001004	ya kada biåhi na manåyuyot yu' para hamyo , mananayoyot yu' magof sa' put i en ayuda yu' gi che'cho' i ibangheliu desde i primet ha'åni asta på'go .
50001006	Pues siguru yu' na si Yu'os ni guiya tumutuhon este i maolek na cho'cho' giya hamyo , Guiya u kontenuha asta ki monhåyan gi Ha'anen i Kristo Jesus .
50001007	Mangagaigi hamyo todu i tiempo gi kurason-hu ! Put ennåo na dinanche na taiguini siniente-ku nu hamyo . Mañåonåo hamyo todos yan guåhu guini na pribilehu ni ha nå'i yu' si Yu'os , på'go guini anai mapreresu yu' yan lokkue' anai lilibri ha' yu' para bai hu difende yan establesi fitme i ibangheliu .
50001008	Guiya si Yu'os testegu-hu na hu såsangan i minagåhet anai ilek-hu na i tadong na siniente-ku nu hamyo mafåtto ginen i kurason i Kristo Jesus mismo .
50001009	Mananayuyot yu' na u sigi ha' ma'umenta mås i ginefli'e'-miyu , yan i magåhet na tiningo' yan måolek na disision ,
50001010	kosa ki para en ayek ayo i mas måolek . Ennåo na siempre mana'fangåsgas hamyo ginen todu i inapplacha' yan akusasion gi Ha'anen i Kristo .
50001011	I lina'la'-miyu siempre bula ni mansen måolek na kualidåt ni si Jesukristo ha' siña prumudusi , para i gloria yan matunan Yu'os .
50001012	Mañe'lu-hu , malago' yu' na en tingo' na ayo siha i manmåsusedi nu guåhu inayuda para u måmta' i ibangheliu .
50001013	Put este na todu i guatdian i palåsyo yan todu i pumalu siha ni manggaigi guini ma tungo' na mapreresu yu' sa' put i tentago' i Kristo yu' .
50001014	Ya put i mapresu yu' na mannina'i mås komfehånsa gi Saina i mañe'lu siha , ya nina'fanmås matatnga para u fañetmon ni mensåhi sin kinibåtde .
50001015	Hunggan magåhet na guaha giya siha mañetmon put i Kristo sa' put i manhohosguan yan mambuskaplaitu siha , låo i pumalu mañetmon ginen i maolek na entension-ñiha .
50001016	Este siha na tåotåo mañetmon ginen i ginefli'e'-ñiha , sa' put i ma tungo' na Ha nå'i yu' si Yu'os ni este na cho'cho' i para bai hu difiende i ibangheliu .
50001017	Ayo i pumalu siha ti mansenseru ma pruklålama i Kristo , låo manchattao ya i ganånsian-ñiha ha' ma espipiha ; ya hinasson-ñiha na para bai hu manå'i mås atborotu guini gi halom presu .
50001018	Låo tåya' guaha ! Magof yu' put este -- kon tåt ki måsetmonñaihon i Kristo gi todu manera , måseha gi lachi pat gi dinanche na mutibu . Ya bai hu sigi ha' mumagof ,
50001019	sa' hu tungo' na put i tinayuyot-miyu yan i ayudon-miyu ni måfatto ginen i Esperiton Jesukristo siempre numa'libri yu' .
50001020	I mas dångkolo na disehu yan inangokko ni gaigi giya guåhu era i para ni nungka na bai hu fåtta gi ubligasion-hu , låo para todu i tiempo , yan espesiåtmente på'gogo ha' , para bai hu bula ni minatatnga , kosa ki guåhu mismo bai hu na'ma'onra i Kristo , achokka' yu' lå'la'la' pat måtai .
50001021	Håfa kumeke'ilek-ña i lina'la' ? Para guåhu kumeke'ilek-ña i Kristo . Pues siempre måtto mås lina'la' ginen i finatai .
50001022	Låo yanggen siña hu cho'gue mås manmåolek na cho'cho' put i låla'la' yu' pues ti siguru yu' håfa para bai hu ayek .
50001023	Kalang mohon mahåhalla yu' gi dos direksion . Malago' ha' yu' hu dingu este na lina'la' ya para in hami yan i Kristo , ya hunggan este mås måolek gi entre i dos ;
50001024	låo put hamyo na måolekña na bai hu låla'la' ha' .
50001025	Siguru yu' ni este , put ennåo na hu tungo' na siempre gagaigi ha' yu' . Siempre gagaigi ha' yu' yan hamyo , para u guaha mås adilanton-miyu yan minagof-miyu gi hinengge ,
50001026	kosa ki yanggen måtto yu' ta'lo giya hamyo , u guaha mås rason para en fambanidosu nu guåhu gi lina'la'-miyu yanggen mandadaña' yan i Kristo Jesus .
50001027	Entonses , tåya' mås empottånte ki para en dalalaki gi lina'la'-miyu håfa ginagågåo ni ibanghelion i Kristo , kosa ki achokka' siakåsu ti manali'e' hit , siempre hu hungok na manatacho hamyo fitme gi unu na minalago'-miyu yan disehon-miyu para en fanmumu put i hinenggen i ibangheliu .
50001028	Cha'-miyu fanma'å'añao ni inimigon-miyu ; na'fambåtbaru hamyo todu i tiempo , ya este siempre prueba para siha na siempre manmapedde ya hamyo en fanmanggånna , sa' Guiya si Yu'os numå'i hamyo para en ganna i bektoria .
50001029	Esta manmanå'i hamyo ni pribilehu para en setbe i Kristo , åhe' ti put i manmanhongge ha' hamyo nu Guiya , låo put i manmamadesi hamyo put Guiya .
50001030	Pues siña hamyo på'go mañaonao yan guåhu gi batida . Guiya este i et mismo batida ni en li'e' yu' hu mumuyi gi maloffan na tiempo , ya taimanu ha' i esta en hingok , asta på'go mumumu ha' yu' .
50002001	I lina'la'-miyu gi Kristo numa'fanmetgot hamyo , ya i ginefli'e'-ña kumonsuesuela hamyo . Mandadaña' hamyo yan i Espiritu , ya gaigi giya hamyo i kariñu yan i mina'åse' para unu yan otro .
50002002	Hu fafaisen hamyo para en na'kabåles i minagof-hu yanggen mamparehu i hinasson-miyu yan i ginefli'e'-miyu , ya manunu gi espiritu yan hinasso .
50002003	Cha'-miyu cheche'gue ni håfa ginen i hambenteriås o sino para en fanbanidosu låo na'fanhumitde hamyo gi unu yan otro , todu i tiempo konsidera na måolekña i pumalu ki hamyo .
50002004	Fana'ayuda umespiha i nisisidåt kada unu giya hamyo , ya mungnga na i nisisidåt-miyu ha' .
50002005	I sensiå-mu debi di u parehu yan i Kristo Jesus :
50002006	Todu i tiempo gagaigi i naturan Yu'os giya Guiya , låo ti Ha konsidera na put ginen i fuetså-ña parehu Gui' yan Yu'os .
50002007	Enlugåt , Ha basihan maisa Gui' ya Ha chule' i naturan un esklabu , ya mafañågu Gui' gi pinarehon i taotåo .
50002008	Tåotåo ni eståo matungo'-ña , ya put este na Ha na'homitde Gui' , ubidente Ha aksepta kon todu i finatai , i finatai gi kilu'os !
50002009	Ya put este , na nina'takhelo' Gui' as Yu'os ya nina'i Gui' ni na'an , ni takhelo'ña ki todu i na'an siha ,
50002010	kosa ki gi na'án Jesus todu tommo u fandimu gi langet , yan gi tåno' , yan gi papa'' i tano' ,
50002011	yan todu hula' mapruklåma ginen i glorian Yu'os Tata : SI JESUKRISTO SAINA GUI' !
50002012	Entonses , hamyo ni mangginefli'e'-hu , put i todu i tiempo en e'esge yu' anai manhihita , ennåo mina' mås prisisu na en esge yu' på'go sa' taigue yu' gi fi'on-miyu . Kontenuha manmacho'cho' gi mina'åñao yan linaolåo para u makumple i satbasion-miyu ,
50002013	sa' todu i tiempo si Yu'os machocho'cho' giya hamyo para en fanmalago' yan en fansiña umosge i minalago'-ña .
50002014	Che'gue todu i che'cho'-miyu sin en fanggonggong o sino en fanatgumiento ,
50002015	ya taiguennåo na siempre man nai' isåo yan mangåsgas hamyo komu i manunas na famagu'on Yu'os , ni manlåla'la' guini na tåno' gi entre i manailayi yan mani'isao na tåotåo . Debi di en na'fanma'lak hamyo gi entalo'-ñiha kalang i puti'on ni ha i'ina i langet ,
50002016	mientras en ifreresi siha ni mensahen i lina'la' . Yanggen en che'gue este , siempre guaha rason-hu para bai banidosu nu hamyo gi Ha'anen i Kristo , sa' ennåo siempre numa'annok na ti dibåtde ha' todu i minappot-hu yan i che'cho'-hu .
50002017	Achokka' siakåsu machuda' i haga' i lina'lå'-hu kalang inifresi gi hilo' i sakrifision i hinenggen-miyu , magof yu' put ennåo ya såsaonåo yu' gi minagof-miyu .
50002018	Gi taiguini na manera , hamyo lokkue' debi di en fanmagof ya en na'såonåo yu' gi minagof-miyu .
50002019	Yanggen este minalago' Yu'os , hu diseseha na hu na'siña numa'hånåo ti åpmam si Timoteo para hamyo , para u chuli'i yu' nutisia put hamyo kosa ki u nå'i yu' mås ånimu .
50002020	Guiya ha' na maisa tumungo' i sinientete-ku yan mansesen hinasso hamyo .
50002021	I pumalu siha na tåotåo i nisisidåt-ñiha ha' ma e'egaga' , åhe' ti i nisisidåt Jesukristo .
50002022	Hamyo en sen tungo' håfa gui' na klasen tåotåo , kalang gui' yan guåhu , i tata yan i lahi-ña ni macho'cho' i dos put i ibangheliu .
50002023	Pues hu deseseha na bai hu na'hånåo gui' para hamyo gigon hu tungo' håfa para u masusedi nu guåhu .
50002024	Pues manangokko yu' gi Saina na guåhu mismo siempre ti åpmam måtto yu' giya hamyo .
50002025	Måtto gi hinasso-ku na prisisu na bai hu na'hanågue hamyo ni che'lu-ta as ' Epaphroditus ' , guiya ni macho'cho' yan mumu gi uriya-hu yan guiya chumuchule' i nutisian-miyu para guåhu .
50002026	Ånsias gui' para en fanlini'e' todos ya nina'chathinasso sa' put i en hingok na ginen malångu gui' .
50002027	Hunggan magåhet ginen malångu gui' ya kana' ha' måtai . Låo muma'åse' si Yu'os nu guiya , ya ti giya guiya ha' na muma'åse' si Yu'os sino ki kon todu giya guåhu lokkue' , ya ha na'såfu' yu' ginen i mås dångkolo na pininiti .
50002028	Put ennåo na mås magof yu' para bai hu na'hanågui' hamyo nu guiya , para en fanmagof lokkue' yanggen en li'e' gui' , ya siempre måopåo i piniti-hu .
50002029	Entonses , na'fanmagof hamyo ya en risibi gui' kalang un che'lu gi Saina . Respeta ayo siha na klasen tåotåo ni mamparehu yan guiya ,
50002030	sa' ha atotga pumo'lo i lina'lå'-ña gi piniligru ya kana' ha' måtai put i che'cho' i Kristo , put i para u nå'i yu' ni ayudu ni ti siña en nå'i yu' .
50003001	Put los uttemu , mañe'lu-hu , na'fanmagof hamyo gi manunon-miyu yan i Saina . Ti ha estråña yu' para bai hu ripiti di nuebu ayo i esta monhåyan hu tuge' , ya siempre mås tåya' piligru para hamyo .
50003002	Adahi hamyo ni ayo siha i chumocho'gue i tailayi , ga'lagu siha , ayo siha na tåotåo i manmalago' na u ma deskuattisa i tataotåo .
50003003	Åhe' ti siha , sino ki hita , rumisibi i magåhet na setkomsision , sa' ta adodora si Yu'os ginen i Espiritu-ña yan manmamagof hit gi lina'lå'-ta gi dinañña'' yan i Kristo Jesus . Åhe' ti ta popo'lo i inangokko-ta gi ayo ha' i a'annok gi sirimonias .
50003004	Hunggan , siña ha' hu po'lo i inangokko-ku guihi . Yanggen guaha umålok na siña ha po'lo i inangokko-ña gi ayo ha' i a'annok gi sirimonias , mås guaha rason-hu para bai hu hasso taiguennåo .
50003005	Guåhu un simåna ha' idåt-hu anai masetkomsisio yu' . Mafañågu yu' komu Israilitas , ginen i rasan Benjamin , ya gasgas håga'-hu komu Hibrehu . Hu kumple i Lai i ManManHodihos sa' Farisehu yu' ,
50003006	ya put i fi'et yu' nu este siha na asta hu petsigi i Gima' Yu'os . Yanggen para u madalalaki i tininas i taotåo put i ha kukumple i Lai , pues guåhu tåya' isåo-hu .
50003007	Låo todu ayo siha i hu angongokko na guaha balen-ñiha para guåhu , hu konsededera på'go na tåya' balen-ñiha gi Kristo .
50003008	Ya åhe' ti ayo ha' siha na kosas ; sino ki hu rialisa lokkue' na enteru manmalingu yanggen ma'akompåra yan ayo i mås guaha balen-ñiha , era i tiningo' put i Kristo Jesus i Saina-hu . Put guiya na hu yute' todu ayo siha ; ya på'go hu konsidedera na kalang basula ayo siha , kosa ki siña måtto i Kristo giya guåhu
50003009	ya bai hu daña' kabales yan Guiya . Esta tåya' på'go tininas ni mafåtto ginen guåhu ha' , ayo na klase ni mafåtto put i hu o'ósge i Lai . Gaigi giya guåhu på'go ayo na tininas ni mananå'i i taotåo ginen i hinengge-ña gi Kristo , ayo na tininas ni mafåtto ginen as Yu'os sigún gi hinengge .
50003010	Hokkok ha' malago'-hu i para bai hu tungo' i Kristo yan para bai hu ekspirensia i fuetsan i luma'lå'-ña ta'lo , yan para bai hu saonao gi pinadisi-ña yan para bai hu parehu yan Guiya gi finatai-ña ,
50003011	ya hu angongokko na bai hu mana'la'la' ta'lo ginen i finatai .
50003012	Åhe' , ti ilelek-hu na esta hu kumple o sino esta yu' sen maolek . Sigi ha' di hu cho'gue kuånto i siña para bai hu ganna ayo na primio i esta ha gannayi yu' guåtu giya guiya i Kristo Jesus .
50003013	Gi magåhet , mañe'lu-hu , ti siguru yu kåo esta hu ganna ; låo estague una kosa i para bai hu maleffa ni ayo i manmaloffan ya bai hu cho'gue kuånto i siña para bai hu hago' i mamamaila' .
50003014	Entonses kumarerera yu' para i chi-hu kosa ki siña hu gånna i premiu , ayo i lina'la' gi ni ha ågang yu' si Yu'os ginen i Kristo Jesus .
50003015	Todos hit ni esta mano'a gi espirituåt na lina'la' debi di ta famparehu siniente-ta put este . Låo yanggen guaha giya hamyo otro sinienten-miyu put este , siempre si Yu'os Ha na'klåru este giya hamyo .
50003016	Entonses , nihi ya ta fañigi mo'na sigun gi ayo i hagas ta praktitika na areklo siha .
50003017	Mañe'lu-hu , sigi ha' dumalalaki i ihemplo-ku . Dalalaki ayo siha i dumalalalaki i ihemplo ni in fanu'i hamyo .
50003018	Esta meggai biahi di hu sangåni hamyo ni este , ya på'go hu ripipiti ta'lo yan tumatanges yu' : meggai na tåotåo maninimigon i finatai i Kristo put i klasen lina'la' ni machocho'gue .
50003019	Siempre sasalaguan uttemon-ñiha , sa' i minalago' i sensen ennåo yu'os-ñiha . Nina'fambanidodosu siha ni ayo i debi di u nina'fanmamahlåo , ya i kosas tåno' ha' mahahasso .
50003020	Låo hita mansiudådanon i langet hit , ya maninalulula hit ta nangga para u fåtto ginen i langet i Satbadot-ta , i Saina as Jesukristo .
50003021	Guiya siempre Ha usa i fuetsa-ña , ayo na fuetsa anai Ha po'lo todu gi papa' i nina'siña-ña , ya u tulaika este i ñaba' yan mamatai na tataotåo-ta , ya u na'taiguihi i gloriosu na tataotåo-ña .
50004001	Entonses , mañe'lu-hu , hu sen guaiya hamyo yan mahålang yu' nu hamyo ! En na'sesen magof yu , yan gof banidosu yu' nu hamyo ! -- taiguini , mañe'lu-hu , na debi di en na'fanfitme hamyo gi lina'la'-miyu gi Saina .
50004002	Hamyo ' Euodia ' yan ' Syntyche' , put fabot hu fafaisen hamyo para en akomprende komu dos chume'lu gi Saina .
50004003	Hågu lokkue' ni fiet na gachong-hu , malago' yu' para un ayuda este siha na famalåo'an ; sa' manmacho'cho' duru yan guåhu para u machalapon i ibangheliu , manhahami yan si Clemente yan i pumalu siha na manga'chong-hu manmacho'cho' , ni manggaigi i na'an-ñiha gi lepblon Yu'os ni manlåla'la' .
50004004	Puedi todu i tiempo en fanmamagof gi mandaña'-miyu yan i Saina . Bai hu ripiti ha' ta'lo : fanmagof !
50004005	Fanu'i i taotåo siha na mangkariñosu hamyo . Ti åpmam måtto i Saina .
50004006	Cha'-miyu fanchachathenasso ni put håfa , låo gi todu i tinayuyot-miyu gågåo si Yu'os ni nisisidåt-miyu , todu i tiempo fanmanggågåo ginen i kurason-miyu ni bula agradesimento .
50004007	Ya i pas Yu'os , ni takheloña' ki i kinemprenden tåotåo , u inadahi i kurason yan i hinasson-miyu ya cha'-ñiha fana'adespatta yan i Kristo Jesus .
50004008	Put los uttemu , mañe'lu-hu , na'fambula hinasson-miyu ni ayo siha i manmåolek yan mantunayon : ayo siha na kosas ni manmagåhet yan manakhelo' , manunas yan manggåsgas , manbonitu yan manhonoråpble .
50004009	Praktika håfa en tingo' yan en risibi ginen guahu , ginen i fino'-hu yan ginen i aksion-hu . Ya si Yu'os ni numana'i hit pås u gaigi giya hamyo .
50004010	Para guåhu un sen dångkolo na minagof i lina'lå'-hu ni dumadaña' yan i Saina na despues di un sen anåkko' na tiempo måtto ta'lo i aputtunidå para en na'annok na en asisiste yu' . Åhe' , ti kumeke'ilek-hu na mampara hamyo umasiste yu' -- sino ki tåya' aputtunidan-miyu para en na'annok .
50004011	Ya åhe' ti hu såsangan este put i ti en atende yu' , sa' esta hu tungo' lumå'la' gi håfa guinaha-hu .
50004012	Hu chagi chinatsaga yan hu chagi ginefsaga . Esta hu komprende este na sikretu , put ennåo na maseha månu , pat maseha ngai'an , kontento yu' , måseha ñålang pat håspok yu' , maseha bula pat didide' ha' guinaha-hu .
50004013	Sufesiente yu' minetgot ni Ha nå'i yu' i fuetsan i Kristo para bai hu sungon todu klasen kondesion .
50004014	Sin embåtgo , mansen måolek hamyo nu guåhu durånte anai guaha atborotu-hu .
50004015	Hamyo ni taotåo ' Philippi ' en sen tungo' ha' na anai hu dingu iya ' Macedonia ' gi anai matutuhon masetmon i Maolek na Nutisia , hamyo ha' na Gima' Yu'os umayuda yu' ; hamyo ha' na maisa chumagi i ginanå-ku yan i malingu-hu .
50004016	Mås ki un biåhi anai hu nisisita ayudu giya Tisalonika , en na'hanågue yu' .
50004017	Åhe' , ti put i malago' yu' manrisibi rigålu ; låo malago' yu' na en fanmanå'i ganånsia gi kuentan-miyu .
50004018	Entonses , estegue' i risibu put todu siha i en na'i yu' -- ya en nå'i yu' mås ki i hu nisisita ! Gaigi guini mås ki i hu nisisita na rigalon-miyu ni ha chuchule' mågi si ' Epaphroditus ' . Este na rigalu kalang påopåo na inifresi para si Yu'os , un sakrifisio ni akseptåyon yan na'magof para Guiya .
50004019	I Yi'os-hu en fannina'i ginen i Kristo Jesus ni todu i en nisisita ginen i riniku-ña .
50004020	Gloria para todu i tiempo para i Yi'os-ta yan Tatå-ta ! Amen .
50004021	Hu saluluda todu i taotåo Yu'os siha ni manggaigi gi Kristo Jesus . Mimorias ginen guahu yan i manggaigi guini na mañe'lu-ta .
50004022	Mimorias ginen todu i taotåo Yu'os ni manggaigi guini , espesiåtmente ayo siha i mañasåga gi palasyon i Emperadot .
50004023	I grasian i Saina as Jesukristo u gaigi giya hamyo todos .
51001001	Ginen as Pablo , ni put i minalago' Yu'os na apostot i Kristo Jesus gui' , yan ginen i che'lu-ta as Timoteo --
51001002	Para i taotåo Yu'os siha giya ' Colossae' , ayo siha i mamfiet na mañe'lu-ta ni mandadaña' yan i Kristo : Si Yu'os i Tatå-ta en fannina'i gråsia yan pås .
51001003	Yanggen manmanåyuyot ham put hamyo todu i tiempo in nana'i gråsia si Yu'os , i Tatan i Saina-ta as Jesukristo .
51001004	Esta in hingok i hinenggen-miyu gi Kristo Jesus yan i guinaiyan-miyu ni taotåo Yu'os .
51001005	Anai en hingok gi primet biåhi i magåhet na mensåhi , era i Maolek na Nutisia , en hingok put i inangokko ni maninifreresi hamyo . Entonses , tumatacho i hinenggen-miyu yan i ginefli'e'-miyu gi ayo i en angongokko' , ni masesen adahi para hamyo gi langet .
51001006	Sigi ha' i ibangheliu di ha na'fåtto i bendesion siha ya machalalapon på'go gi todu i tano' , taimanu ha' ayo i masusedi giya hamyo desde ayo na ha'åni anai en hingok put i grasian Yu'os ya despues nai en komprende kabåles .
51001007	Ginen as ' Epaphras ' , i ta gofli'e' na che'lu-ta yan manhihita manmañetbe , na en tingo' put i grasian Yu'os , guiya i fiet ni machocho'cho' put hita .
51001008	Guiya sumangåni ham put i ginefli'e' ni mannina'i hamyo ni Espiritu .
51001009	Put este na rason na todu i tiempo in tayuyuyuti hamyo , desde ki in hingok put hamyo . In gagagåo si Yu'os para u natungo' hamyo ni minalago'-ña , yan i tinemtom yan i kinemprende ni ginen i Espiritu-ña .
51001010	Taiguini nai siempre siña hamyo manlå'la' sigun gi minalago' i Saina yan siempre todu i tiempo en cheche'gue ayo i para u nina'magof Gui' . Siempre manhuyong ginen i lina'la'-miyu todu klasen manmåolek na cho'cho' , ya siempre en tingo' mås put si Yu'os .
51001011	Puedi en mana'fanmetgot ni todu klasen fuetsa ni måfatto ginen i gloriosu na fuetså-ña , ya taiguennåo na siña en singon todu gi pinasensia . Gi minagof nå'i gråsia i Tata , ni Ha na'fandikno hamyo para en fanmanå'i ni patten-miyu ni ayo i Ha na'sahnge si Yu'os para i taotåo-ña gi rainon i inina .
51001013	Esta Ha reskåta hit ginen i fuetsan i hinemhom ya Ha konne' hit såfu guatu gi rainon i Ha gofli'e' na Lahi-ña ,
51001014	ni ginen Guiya na mana'fanlibri hit todos , kumeke'ilek-ña , manma'asi'i hit ni isåo-ta siha .
51001015	I Kristo Guiya i a'annok na imahen i ti a'annok na Yu'os . Guiya i primirisa na Patgon Låhi , ni takhelo'ña ki todu i manmafa'tinas siha .
51001016	Ginen Guiya na si Yu'os Ha fa'tinas todu i kosas siha gi langet yan gi tåno' , i mana'annok yan i ti mana'annok na kosas siha , kon todu i esperituhåt na fuetsa , i saina siha , i manmågas yan i aoturidåt siha . Ha fa'tinas si Yu'os enteru i tano' yan i langet ginen Guiya yan para Guiya .
51001017	Mo'na i Kristo gaigi ki todu i kosas siha , ya gi dinañña' yan Guiya todu i kosas siha guaha sagan-ñiha .
51001018	Guiya i kabesan i tataotåo-ña , era i Gima' Yu'os ; ya ginen Guiguiya i lina'la' i tataotåo . Guiya i primirisa na Patgon Låhi , ni mana'lå'la' ginen i finatai , kosa ki Guiya ha' na maisa u primeru gi todu i nina'huyong siha .
51001019	Ginen i disision Yu'os ha' mismo na gaigi gi Lahi-ña i kabåles na naturan Yu'os .
51001020	Ennåo na si Yu'os Ha disidi para u na'ta'lo tåtte giya Guiya enteru i tåno' yan i langet ginen i Lahi-ña . Ha na'fåtto si Yu'os i pås ginen i sakrifision i finatai i Lahi-ña gi kilu'os , ya ginen este na Ha na'ta'lo tåtte giya Guiya enteru i kosas siha , gi tano' yan kon todu gi langet .
51001021	Ginen un tiempo manchågo' hamyo ginen as Yu'os yan maninimigu-ña hamyo sa' put i manailayi na bidan-miyu yan hinasson-miyu .
51001022	Låo på'go , put i finatai i Lahi-ña , esta si Yu'os Ha na'fanabok hamyo yan Guiya , put i para en fangkenenne' guåtu gi me'nå-ña mañåntos , manggåsgas yan ma nai'isao .
51001023	Låo debi di en kontenuha mamfiet gi fitme yan siguru na fondasion , ya cha'-miyu sesedi na en fanmayengyong ginen i inangokko ni en ganna anai en hingok i ibangheliu . Put este na ibangheliu na guåhu , si Pablo , mama'tentågo' yu' -- este na ibangheliu ni esta masetmonñaihon gi enteru i tano' .
51001024	På'go magof yu' put i pinadesi-hu put hamyo , sa' ginen este na pinadesi hu ayuyuda numa'kabåles håfa tetehnan gi pinadesen i Kristo put i tataotåo-ña , era i Gima' Yu'os .
51001025	Esta yu' mafa'tentågo' i Eklesian Yu'os , ni guiya numa'i yu' ni este na cho'cho' para bai hu cho'gue para minaolek-miyu . Guiya este na cho'cho' ayo i para u mapruklåma kabåles i mensåhi ,
51001026	guiya este ayo na sikretu i Ha nå'na' ginen todu i taotåo siha desde i manmaloffan na tiempo ya på'go nai Ha na'matutungo' ni taotåo-ña .
51001027	I planon Yu'os era i para u na'matungo' ni taotåo-ña i sikritu-ña , este i riku yan gloriosu na sikretu ni gaigi giya Guiya para todu i taotåo siha . Este na sikretu era i Kristo ni gaigi giya hamyo , ni kumeke'ilek-ña na para en fañåonåo gi glorian Yu'os .
51001028	Pues in setmonñañaihon i Kristo para todos . In i'isa todu klasen tinemtom para in akonseha yan para in fa'nå'gue siha para ki siña in kenne' todu siha guatu gi me'nan Yu'os komu mano'a na tåotåo mandadañña' yan i Kristo .
51001029	Put i para bai hu cho'gue este , macho'cho' yan mamaiche'cho' yu' , hu u'usa i dångkolon fuetsa ni ginen i Kristo ni kalalamten giya guåhu .
51002001	Maila' ya bai hu sangåni hamyo na macho'cho' yu' duru put hamyo yan para i taotåo ' Laodicea ' yan para todu i pumalu ni ti tumungo' yu' personåtmente .
51002002	Hu cho'gue este put i para u fannina'i ånimu yan para u nina'fanagofli'e' unu yan otro , yan para u fåtto giya siha i kabåles na rikesan siguridåt ni måfatto ginen i magåhet na kinemprende . Gi taiguini na manera nai siempre siha tumungo' i sikreton Yu'os , era i Kristo mismo .
51002003	Guiya i yabi ni bumababa todu i mana'attok na tisoron i tinemtom yan i tiningo' Yu'os .
51002004	Ennåo mina' bai hu sangåni hamyo na cha'-miyu sesedi ni håyi na en famfena'baba ni manlachi na tiningo' , maseha taimanu hichuran-ñiha .
51002005	Måseha taigue i tataotåo-hu gi fi'on-miyu , låo gagaigi ha' i espiritu-hu giya hamyo , ya sen magof yu' anai hu li'e' na mamfitme hamyo manatachu gi hinengge gi Kristo .
51002006	Put i esta en aksepta i Kristo Jesus komu Saina , fanlå'la' gi dinañña' yan Guiya .
51002007	Na'fanmanhåle' hamyo tåddong giya Guiya , yan en dalalaki i lina'lå'-ña , yan na'fanmetgot hamyo gi hinenggen-miyu , taimanu i manmafa'na'guen-miyu . Yan na'fambula hamyo ni agradisimento .
51002008	Pues gof adahi ya ni håyi para u fa'esklåbu hamyo ginen i tinemtom tåotåo ha' ni tåya' balen-ñiha na dinagi , ni måfatto mågi ginen i fina'na'guen tåotåo yan ginen i manggobebetna na espiritu siha ni mañåsaga gi airi , ya åhe' ti ginen i Kristo .
51002009	I kabåles na yini'usan na natura gaigi gi Kristo , gi tumåotåo-ña ,
51002010	ya esta manmanå'i hamyo kabåles na lina'la' mandadañña' yan Guiya . Takheloña Gui' ki ni håyi na må'gas esperituhåt yan åoturidåt .
51002011	Manmasetkomsisio hamyo gi dinañña' yan i Kristo , åhe' ti ayo na klasen setkomsisio i ma chocho'gue ni taotåo , låo ayo i fina'tinas i Kristo na klasen setkomsisio , era ayo i numa'fañuha hamyo ginen i fuetsan este i i'isåo na tataotåo .
51002012	Anai manmatakpångi hamyo manmahåfot hamyo yan i Kristo , ya gi baotismo manmakåhat hamyo yan i Kristo ginen i hinenggen-miyu gi aktibu na nina'siñan Yu'os , ni numa'lå'la' i Kristo ginen i finatai .
51002013	Ginen un tiempo manmåtai hamyo gi esperituhåt put i isåo-miyu yan put i maneståba hamyo MamPagånu ya ti en praktitika i Lai . Låo esta si Yu'os Ha na'fanlå'la' hamyo yan i Kristo . Esta si Yu'os Ha asi'i hit ni isåo-ta siha .
51002014	Ha kansela i ti mambonitu siha na dibi-ta ni manma'apunta påpa' , yan todu siha i ta miresi , Ha chule' ginen hita este siha ya Ha atåni gi kilu'os .
51002015	Ya gi hilo' ayo na kilu'os Ha na'libren maisa Gui' i Kristo ginen i fuetsan i esperituhåt na manmågas yan åoturidåt ; ya Ha na'mali'e' gi pupbleku este anai Ha konne' siha komu prisuneru ya manlukåo para u mali'e' na Guiya manggånna .
51002016	Put ennåo na ti debi di u guaha mama'tinas lai put håfa para en kanno' pat en gimen pat håfa såntos na ha'åni pat i Gipot i Nuebu na Pulan pat i Sabaf .
51002017	Todu este siha anineng ha' put ayo siha i manmamamaila' ; låo i minagåhet era i Kristo .
51002018	Cha'-miyu sesedi ni håyi para en fangkenendena ayo i ilelek-ña na takhelo'ña gui' ki hamyo sa' put i guaha na'manman lini'e'-ña yan ha ensisiste i mamfåtso na hinimitde yan i manma'adoran i manånghet . Este na tåotåo nina'banidosu gui' ni hinasso-ña
51002019	ya esta ti dumadañña' gui' yan i Kristo , ni guiya i kabesan i tataotåo . Ginen i ginegguen i Kristo na ha nåna'i alimento i tataotåo ya mañechetton gi kuyentura yan gi gigat yan dumådangkolo taiguihi i minalago' Yu'os .
51002020	Esta manmåtai hamyo yan i Kristo yan esta mana'fanlibri hamyo ginen i manmanggobebetna na espiritu gi hilo' tåno' . Entonses sa' håfa na manlåla'la' hamyo kalang iyon este na tåno' ? Sa håfa na en dalalalaki i lai tåt komu ,
51002021	" Cha'-mu papacha este , " " Cha'-mu tatañña' ayo , " " Cha'-mu papacha ayo " ?
51002022	Todu este ha sangångani hit na este siha siempre tåya' balen-ñiha despues di manma'usa ; fina'tinas tåotåo ha' yan fina'na'guen tåotåo ha' este siha na areklamento .
51002023	Hunggan , este siha na areklamento kalang mohon manmåfatto ginen i tinemtom , ma chocho'gue i dibusion , mamfåtso na hinimitde , ma kastiga tataotåo-ñiha ; låo gigon ha' o'son i sensen , tåya' balen-ñiha .
51003001	Esta mana'fanlå'la' hamyo yan i Kristo Jesus , pues båtga hamyo gi kosas langet , anai matåtachong i Kristo gi tronu-ña gi agapa' na bandan Yu'os .
51003002	Cha'-miyu numa'susuha i hinasson-miyu gi kosas siha guihi , åhe' ti i kosas este na tåno' .
51003003	Esta manmåtai hamyo , ya i lina'la'-miyu uma'attok yan i Kristo gi as Yu'os .
51003004	Gaigi gi Kristo i magåhet na lina'la'-miyu ya yanggen umannok Gui' , siempre manannok hamyo yan Guiya para en fañåonåo gi gloria-ña !
51003005	Entonses debi di en pino' i disehon este na tåno' ni machocho'cho' giya hamyo , i che'cho' disunesto , deskaråda , minalago' i sensen , manailayi na disehu , yan hambenterihas ( sa' uma'achule' i hambenterihas yan i ma'adoran i mamfåtso na yu'os ) .
51003006	Put este siha na disehu na u fåtto i linalalo' Yu'os gi hilo' ayo siha i ti umo'osge Gui' .
51003007	Ginen un tiempo hamyo mismo manlå'la' gi este siha na disehu , anai mangginebebetna i lina'la'-miyu .
51003008	Låo på'go debi di en na'fansuha este siha : i linalalo' , i sinienten i tataotåo , yan i chinatli'e' . Nungka nai u huyong ginen i pachot-miyu i ensutto yan i manapblacha' na finiho' .
51003009	Cha'-miyu fana'adagi unu yan otro , sa' esta en pila' i hagas na tåotåo giya hamyo yan i bisio-ña siha
51003010	yan esta manminagågu hamyo nu i nuebu na tåotåo . Guiya este i nuebu na fina'tinas Yu'os , ni kada biråda Ha rinuenueba gi imahen-ña , para ki siña nina'komprende håo kabales nu Guiya .
51003011	Put este na esta tåya' difirensia entre i MamPagåno yan i ManHodihos , entre i manmasetkomsisio yan ayo siha i ahe' , i manestrangheru , i ti manmasibililisa , i manesklåbu yan i manlibri , låo i Kristo Guiya todu yan gaigi Gui' gi todos .
51003012	Hamyo i taotåo Yu'os ; mangginefli'e' hamyo ya esta Ha ayek hamyo para iyo-ña . Pues put ennåo na debi di en fanminagågu ni mina'åse' , i kariñu , hinimitde , suåbi yan pinasensia .
51003013	Fanasungon unu yan otro yan fana'asi'i yanggen guaha umugong kontra otro . Debi di en fana'asi'i unu yan otro taimanu ha' na esta maninasi'i hamyo ni Saina .
51003014	Na'yiyi ni ginefli'e' este siha , sa' i ginefli'e' numa'fandadaña' todu gi prifekto na dinañña' .
51003015	I pas ni mafåtto ginen i Kristo en fanggeniha gi disision ni en fa'titinas ; sa' put este na pås na maninagang hamyo as Yu'os para en fandaña komu un tataotåo . Yan fanmannå'i agradisimento .
51003016	Debi di u gaigi gi kurason-miyu i mensahen i Kristo yan todu i rikiså-ña . Fanáfa'na'gue unu yan otro yan todu i tinemtom . Fangånta såtmo , himno , yan mansagrådu na kanta ; kantåyi si Yu'os kantan agradisimento gi kurason-miyu .
51003017	Put ennåo na maseha håfa i en che'gue pat en sangan , debi di en che'gue gi na'an i Saina as Jesus , mientras manmannåna'i hamyo gråsia ginen i Kristo para si Yu'os Tåta .
51003018	Famalåo'an , pe'lo hamyo gi papa' i ginebetnan i asaguan-miyu , sa' ennagui' ubligasion-miyu gi Saina .
51003019	Lalåhi , guaiya i asaguan-miyu yan cha'-miyu fantataklalo' kontra siha .
51003020	Famagu'on , ubligasion-miyu gi Saina para en esge i mañainan-miyu todu i tiempo , sa' este numa'mamagof si Yu'os .
51003021	Mañaina , cha'-miyu estototba i famagu'on-miyu , sa' siempre malingu ånimon-ñiha .
51003022	Esklåbu , fanmanosge ni amon-miyu gi todu manera , åhe' , ti yanggen manma'a'atan ha' hamyo sa' put i para en fanmatuna ; låo che'gue gi sinseru na kurason sa' put i respeton-miyu ni Saina .
51003023	Maseha håfa en che'gue , che'gue ginen i kurason-miyu , kalang mohon en cheche'gue para i Saina ya åhe' ti para i taotåo .
51003024	Hahasso na i Saina para en fannina'i komu premion-miyu ayo i Ha na'sahnge para i taotåo-ña . Guiya i Kristo i magåhet na Åmu ni en sesetbe .
51003025	Ya todu i chumo'gue i lachi u ma'apåsi ni linachi ni ha cho'gue , sa' si Yu'os Ha huhusga todu parehu .
51004001	Hamyo ni åmu na'parehu yan na'tunas tratan-miyu ni esklabon-miyu siha . Hahasso na kon todu hamyo guaha Amon-miyu gi langet .
51004002	Cha'-miyu fano'o'son manmanåyuyot , yan ripåra håfa en sasangan gi tinayuyot-miyu , yanggen en nana'i gråsia si Yu'os .
51004003	Gi et mismo tiempo tayuyuti ham lokkue' , kosa ki u nå'i ham si Yu'os måolek na aputtunidå para in fañetmon ni mensåhi put i sikreton i Kristo . Put este na mapreresu yu' på'go .
51004004	Entonses , fanmanåyuyot ya bai hu sångan ayo i debi di bai hu sångan , gi klaru na manera .
51004005	Na'fanomtom hamyo gi aksion-miyu para ayo siha i ti manmanhongge , isa måolek todu i aputtunidå ni gaigi giya hamyo .
51004006	Na'månnge' yan na'enteresånte i palabran-miyu todu i tiempo , ya debi di en tingo' manmannå'i ni dinanche na kontestasion para todos .
51004007	I ta gofli'e' na che'lu-ta as ' Tychicus ' , fi'et gui' na fafacho'cho' yan manhihita na tentågo' gi che'cho' i Saina , guiya u nutisia hamyo put guåhu .
51004008	Put ennåo na hu na'håhanåo gui' guatu giya hamyo , para guiya u abiba i kurason-miyu yanggen mansenangåni hamyo håfa manatatmanu ham .
51004009	Sumisiha yan ayo i hu gofli'e' yan fie't na che'lu-hu as Onesimo ni manhahamyo na gurupu . Siha siempre en fansenangåni håfa siha manmåsusesedi guini .
51004010	Mimorias ginen as ' Aristarchus ' ni mapreresu yan guåhu , yan kon todu ginen as Marcos i primon ' Barnabas ' . ( Esta en risibi i nutisia na para en taggam si Marcos yanggen måtto guennåo . )
51004011	Mimorias lokkue' ginen as ' Joshua ' , ni ma'å'agang lokkue' Justo . Este ha' i tres i manmanhongge na ManHodihos ni manmacho'cho' yan guåhu para i Rainon Yu'os , ya dångkolo siha na ayudu para guåhu .
51004012	Mimorias ginen as ' Epaphras ' , unu gui' na membro gi inetnon-miyu yan tentågo' i Kristo Jesus . Fehman gui' manåyuyot para hamyo , ha gågagåo si Yu'os para u na'famfitme hamyo , komu mano'a yan tåya' dudan-miyu gi minalago' Yu'os .
51004013	sina yu' tumestigu petsonåtmente put i manmakkat na che'cho'-ña para hamyo yan para i taotåo ' Låodicea ' yan ' Hierapolis ' .
51004014	Mimorias ginen as Lucas , i ta sen guaiya na dokto-ta , yan ginen as ' Demas ' .
51004015	Sangåni na mimorias ginen hami i mañe'lu-ta giya ' Låodicea ' yan si Ninfa yan i Gima' Yu'os ni mana'asodda' gi gimå'-ña .
51004016	Despues di en taitai este na kåtta , na'siguru na mataitai lokkue' gi Gima' Yu'os giya ' Låodicea ' . Gi et mismo tiempo , taitai lokkue' i katta ni ginen i mañe'lu-ta giya ' Låodicea ' .
51004017	Yan sangåni si ' Archippus ' , " Na'siguru na u na'fonhåyan i che'cho' ni manå'i gui' gi setbision i Saina . "
51004018	I kannai-hu mismo tumutuge' este : Mimorias ginen as Pablo . Cha'-miyu fanmaleleffa ni kadenå-hu ! I grasian i Saina u gaigi giya hamyo .
52001001	Ginen as Pablo , yan ' Silas ' , yan Timoteo -- Para i taotåo siha gi Gima' Yu'os ' Thessalonica ' , ni manggaigi gi as Yu'os Tåta yan i Saina as Jesukristo : I gråsia yan i pås u iyon-miyu .
52001002	Todu i tiempo in nana'i gråsia si Yu'os put hamyo todos yan todu i tiempo in mensiosiona hamyo gi tinayuyot-måmi .
52001003	In hahasso gi me'nan i Yi'os-ta yan Tatå-ta na en praktitika i hinenggen-miyu , yan ginen i ginefli'e'-miyu na duru hamyo manmacho'cho' , yan fitme i inangokkon-miyu gi Saina as Jesukristo .
52001004	Mañe'lu-ha , in tingo' ha' na mangguinaiya hamyo as Yu'os ya esta maninayek hamyo para iyo-ña .
52001005	Anai in chili'i hamyo ni Måolek na Nutisia åhe' ti gi palåbra ha' låo kon todu minetgot yan kon todu i Espiritu Sånto , yan kon todu i kabåles na siguridåt na manmagåhet ayu siha . Hamyo en tingo' ha' taimanu lina'la'-måmi anai eståba manhihita ; para i minaolek-miyu ha' ayo siha .
52001006	En dalalaki i ihemplon-måmi yan i Saina ; ya maseha meggai minasa'pet-miyu , en risibi ha' kon minagof i mensåhi ni mafåtto ginen i Espiritu Sånto .
52001007	Entonses manhuyong hamyo ihemplo para ayo siha i manmanhongge giya ' Macedonia ' yan ' Achaia ' .
52001008	Ti put i mensåhi ha' put i Saina humuyong ginen hamyo para todu iya ' Macedonia ' yan ' Achaia ' , låo kon todu i nutisia put i hinenggen-miyu gi as Yu'os måtto gi todu i lugåt . Entonses tåya' mås para bai in tingo' .
52001009	Todu ayo siha na tåotåo masåsangan taimanu hamyo na en risibi ham anai in bisita hamyo , yan taimanu na en bira hamyo ginen i manma'adoran i mamfåtso na yu'os para guåtu gi as Yu'os , para en setbe i magåhet yan låla'la' na Yu'os
52001010	yan para u manangga i finatton i Lahi-ña ginen i langet -- i Lahi-ña as Jesus , ni Guiya numa'lå'la' ginen i finatai ni Guiya rumeskåta ham ginen i linalålo' Yu'os ni para u fåtto .
52002001	Hafañe'los , hamyo mismo en tingo' na ti låstima i binisitan-måmi nu hamyo .
52002002	En tingo' ha' lokkue' na manmamattrata yan manma'ensutta ham giya ' Philippi ' åntes di in fanmåtto guatu giya hamyo giya ' Thessalonica ' . Yan maseha bula kinentra , Ha nå'i ham i Yi'os-ta ånimu para in na'tungo' hamyo put i Maolek na Nutisia ni ginen Guiya .
52002003	Este i in gagagåo hamyo åhe' ti lache yan ti åpplacha' na mutibu , yan åhe' lokkue' ti in kekefa'baba ni håyi .
52002004	Enlugåt , todu i tiempo manmalago' ham sumangan håfa malago'-ña si Yu'os , sa' esta Ha husga na mandikno ham para in fanma'angokko ni Maolek na Nutisia . Åhe' ti i taotåo siha malago'-måmi para in na'fanmagof låo si Yu'os , ni Guiya chumachagi i mutibon-måmi .
52002005	En sen tungo' ha' na ti manmåtto ham guatu giya hamyo yan manmånnge' na palåbra , yan ti in isa palåbras siha para in tampe i hambenterihas -- ya si Yu'os testigon-måmi !
52002006	Åhe' ti manmanespipiha ham na in fanmatuna ginen maseha håyi , maseha ginen hamyo pat sino ginen otro siha ,
52002007	ya siña ha' mohon in dimanda este ginen hamyo sa' manapostoles i Kristo ham . Låo mampasensia ham anai manhihita , kalang i nana ni ha adadahi i famagu'on-ña .
52002008	Put i ginefli'e'-måmi nu hamyo na manlisto ham para ta fanhita gi Maolek na Nutisia ni ginen as Yu'os yan gi lina'la'-måmi mismo . Kiridon-måmi hamyo !
52002009	Siguru na en hahasso ha' , håfañe'los , na duru ham manmacho'cho' ! Manmachocho'cho' ham ha'åni yan puengi potno in atborota hamyo mientras in setmumuni hamyo ni Maolek na Nutisia ginen as Yu'os .
52002010	Hamyo testegon-måmi , yan kon todu si Yu'os , na i konduktan-måmi nu hamyo ni manmanhongge gåsgas , yan tunas , yan tåya' linachi-ña .
52002011	En tingo' ha' na in tråta kada unu giya hamyo taimanu ha' tratåta-ña i tata ni famagu'on-ña .
52002012	In na'i hamyo ånimu , in konsuela hamyo , yan in sehyo' hamyo para en dalalaki ayo na klasen lina'la' ni numa'mamagof si Yu'os , ni Guiya esta Ha agang hamyo para en fañåonåo gi mismo Raino-ña yan gloria-ña .
52002013	Yan guaha otro rason na todu i tiempo in nana'i gråsia si Yu'os . Anai in chili'i hamyo ni mensahen Yu'os , åhe' ti en hingok yan en aksepta komu mensahen tåotåo låo komu mensåhi ginen as Yu'os , ya hunggan magåhet ginen as Yu'os . Si Yu'os machocho'cho' giya hamyo ni manmanhongge .
52002014	Hafañe'los , parehu ha' masusedi giya hamyo yan ayo i masusedi gi eklesian Yu'os giya Hudeha , para i taotåo siha ni manggaigi guihi ni iyon i Kristo Jesus . Hamyo en padesi parehu ha' na pinetsigi ginen i mismo tåotåo-miyu ya siha ma padesi ginen i ManHodihos ,
52002015	ni siha pumuno' i Saina as Jesus yan i mamprofeta , ya manmapetsigi hit . Ti nina'magof si Yu'os nu siha ! Siha ma po'lo na kontråriu todu !
52002016	Ma chagi kuånto i siña para mungnga ham mañetmon ni mensåhi para i MamPagånu ni para u fannina'i satbasion . Gi taiguini na manera na mana'fonhåyan todu i isao ni sigi ha' ma kumeti . Ya put los uttemo på'go nai måtto pa'pa' giya siha i linalålo' Yu'os !
52002017	Hami , hafañe'los , anai manadespatta hit un råtu -- gi tataotåo ha' sa' todu i tiempo manggagaigi ha' hamyo gi hinasson-mami -- mansen mahålang ham ya in che'gue kuånto i siña para ta fanali'e' ta'lo !
52002018	Manmalago' ham mana'lo tåtte giya hamyo . Guåhu mismo hu chagi tuma'lo tåtte mås ki un biåhi , låo ti ha sedi ham si Satanås .
52002019	Låo giya hamyo ha' , ya tåya' otro ! -- nai gaigi i inangokkon-måmi , yan i minagof-måmi , yan i rason na mambanidodosu ham put i manmangånna ham gi me'nan i Saina-ta as Jesus yanggen måtto .
52002020	Sen magåhet na hamyo i numa'fambanidodosu ham yan numa'fanmamagof ham !
52003001	Put los uttemo ti siña esta in singon . Entonses in disidi para in fañåga ha' na maisa giya ' Athens'
52003002	ya in na'hånåo si Timoteo , i che'lu-ta ni manhahami manmacho'cho' para si Yu'os , in setmonñañaihon i Maolek na Nutisia put i Kristo . In na'hånåo gui' para u na'famfitme hamyo yan para u ayuda i hinenggen-miyu ,
52003003	kosa ki tåya' giya hamyo u tulaika gui' put i pinetsigi siha . Hamyo en tingo' ha' na este na pinetsigi era påtte gi minalago' Yu'os .
52003004	Esta in sangåni hamyo kon tiempo anai manhihita na para ta fanmapetsigi ; ya en sen tungo' ha' na ennåo masusedi .
52003005	Put ennåo na hu na'hånåo si Timoteo . Ti siña esta hu sungon , pues hu na'hånåo gui' para u ketungo' put i hinenggen-miyu . Siguru na ti i aniti tumenta hamyo ya tumåya' bali-ña todu i che'cho'-måmi !
52003006	Estegue' na måtto tåtte esta si Timoteo , ya ha chulili'i ham na'magof na nutisia put i hinenggen-miyu yan i ginefli'e'-miyu . Ha sangåni ham na ti manmaleleffa hamyo nu hami ya manmalago' hamyo na en li'e' ham taimanu ha' i minalago'-måmi para in li'e' hamyo .
52003007	Put ennåo na durånte i prubleman-måmi yan i minasa'pet-måmi hamyo , hafañe'los , numåna'i ham ånimu . I hinenggen-miyu numå'i ham ånimu ,
52003008	sa' magåhet na på'go nai manlåla'la' ham yanggen manohge hamyo fitme gi lina'la'-miyu mandadaña yan i Saina .
52003009	In nana'i på'go gråsia i Yi'os-ta put hamyo . In nana'i Gui' gråsia put i minagof-måmi gi me'nå-ña sa' put hamyo .
52003010	Ha'åni yan puengi in gagagåo Gui' yan todu i kurason-måmi para u sedi ham para in li'e' hamyo petsonåtmente yan para en fannina'i ni en nisisita gi hinenggen-miyu .
52003011	Puedi Guiya mismo i Yi'os-ta yan i Tatå-ta yan i Saina-ta as Jesus u pripåra i chalan-måmi para guatu giya hamyo !
52003012	Puedi i Saina u umenta i ginefli'e'-miyu unu yan otro yan para todu i taotåo siha ya u chametgot yan i ginefli'e'-måmi nu hamyo .
52003013	Gi taiguini na siempre Ha na'fanmetgot hamyo , ya siempre mamprefekto hamyo yan mañåntos gi me'nan i Yi'os-ta yan Tåta yanggen måtto i Saina as Jesus yan todu ayo siha i manånghet-ña .
52004001	Put los uttemo , mañe'lu-hu , hamyo en tingo' ginen hami taimanu para lina'la'-miyu put i para en na'magof si Yu'os . Hunggan magåhet , taiguini lina'la'-miyu . Ya på'go in fafaisen yan in sesehyo' hamyo gi na'an i Saina as Jesus para en che'gue mås .
52004002	En tingo' ha' i fina'nå'gue ni in na'i hamyo ginen i aoturidåt i Saina as Jesus .
52004003	Malago' si Yu'os na para en fañåntos yan para mungnga macho'gue i disunesto .
52004004	Kada unu giya hamyo ni lalåhi debi di u tungo' lumå'la' yan i asaguå-ña gi sinantos yan gi hunuråpble na manera ,
52004005	åhe' ti gi disehon i sensen , taiguihi i MamPagånu ni ti matungo' si Yu'os .
52004006	Gi taiguini na siempre tåya' låhi u cho'gue i tailayi gi tiguáng-ña o sino u chule' i bentåha giya guiya . Esta monhåyan in sangåni hamyo ni este , ya in akonseseha hamyo på'go na siempre i Saina Ha kastiga i chumo'gue este .
52004007	Åhe' , ti Ha ågang hit si Yu'os para ta fanlå'la' gi disunesto , låo gi sinantos .
52004008	Entonses , ayo i rumichåsa este na fina'nå'gue ti tåotåo ha richåchasa , låo si Yu'os , ni numå'i hamyo ni Espiritu Sånto .
52004009	Ti prisisu na en fanmakattåyi put i ginefli'e'-miyu nu ayo siha i manmanhongge na manga'chong-miyu . Esta hamyo mamfena'nå'gue as Yu'os håfa taimanu para en fanagofli'e' unu yan otro .
52004010	Ya hunggan magåhet na en che'gue taiguini para i mañe'lu siha gi todu iya ' Macedonia ' . Pues in fafaisen hamyo , hafañe'los , para en che'gue mås ki este .
52004011	Che'gue kuånto i siña para mungnga na u burukento i lina'la'-miyu , para mungnga manentalo' gi ti bisnes-miyu , yan para en fanmacho'cho' para kinanno'-miyu , taimanu ha' i esta in sangåni hamyo .
52004012	Gi taiguini na manera na siempre manmarespeta hamyo ni ayo siha i ti manmanhongge , ya ti nisisåriu na en dipende i nisisidåt-miyu gi otro .
52004013	Håfañe'los , manmalago' ham na en tingo' i minagåhet put ayo siha i esta manmåtai , para mungnga na en fantriste , taiguihi i taotåo siha ni tåya' inangokkon-ñiha .
52004014	Hita ta hongge na måtai yan lumå'la' ta'lo si Jesus , ya put ennåo na ta hongge na si Yu'os siempre Ha konne' tåtte yan si Jesus ayo siha i manmåtai ni manmanhongge giya Guiya .
52004015	Este i in fanå'na'gue hamyo på'go era fina'nå'guen Yu'os : hita ni manlåla'la' gi finatton i Saina ti u fanmo'nåña ki ayo siha i esta manmåtai .
52004016	Siempre måtto i a'gang na otden , i bos i atkanghet , i sonidon i kotnetan Yu'os , ya siemrpe i Saina mismo u tunok på'pa' ginen i langet . Ayo i manmåtai na manmanhongge gi Kristo u fangahulo' fine'na ;
52004017	despues hita ni manlåla'la' guihi na tiempo siempre mana'fandañña' yan siha gi mapagåhes para ta fanali'e' yan i Saina gi airi . Gi taiguini na siempre todu i tiempo manhihita ha' yan i Saina .
52004018	Entonses , fanakonsuela unu yan otro ni este siha na palåbra .
52005001	Hafañe'los , ti nisisåriu na bai in tugi'i hamyo put i ora yan i manera anai para u fanmasusedi este siha .
52005002	Hamyo mismo en sen tungo' na i Ha'anen i Saina para u fåtto taiguihi i sakke ni måfatto an puengi .
52005003	Yanggen ilek-ñiha i taotåo , " Todu silensio yan såfu , " ennåo nai siempre manhenigef ni destrosu ! Siempre måtto chaddek parehu yan i puti-ña i palåo'an ni kumekefañagu , ya tåya' u eskåpa .
52005004	Låo hamyo , hafañe'los , manaigue hamyo gi halom homhom , ya i Ha'åni ti debi di u fåtto ya en fanhinengngang kalang i sakke .
52005005	Todos hamyo iyon i inina , yan iyon i ha'åni . Åhe' , ti iyon i puengi o sino i hinemhom hit .
52005006	Entonses , ti debi di ta fanmamaigo' parehu yan i pumalu siha ; debi di ta fanmagå'an yan ti mambulåchu .
52005007	I puengi nai manmamaigo' i taotåo siha ; i puengi nai mambulålachu .
52005008	Låo hita iyon i ha'åni hit , ya debi di mungnga hit mambulåchu . Debi di ta åtmas hit ni hinengge yan i ginefli'e' , yan i inangokko-ta gi satbasion kuentan tuhong lulok para hita .
52005009	Åhe' , ti Ha ayek hit si Yu'os para ta padesi i linalalo'-ña , låo para ta gosa i satbasion ginen i Saina-ta as Jesukristo ,
52005010	ni måtai put hita put i para ta fanla'la' yan Guiya , maseha manla'la'la' pat manmåtai hit gi finatto-ña .
52005011	Put ennåo na fanana'i ånimu unu yan otro yan fana'ayuda unu yan otro , taimanu i bidan-mimiyu på'go .
52005012	In fafaisen hamyo , hafañe'los , para en na'i ni dinanchi na respetu ayo siha i manmachocho'cho' entre hamyo , ayo siha i gumigiha yan fuma'nåna'gue hamyo .
52005013	Tråta siha dångkolo na respetu yan ginefli'e' sa' put i che'cho' ni machocho'gue . Na'guaha pås gi entre hamyo .
52005014	In sesehyo' hamyo , hafañe'los , para en akonseha ayo siha i manai bida , nå'i ånimu ayo siha i mangobåtde , ayuda i manñaba' , na'fampasensia hamyo para todos .
52005015	Adahi ya mungnga mana'empas un tailayi na cho'cho' put otro tailayi , låo po'lo gi kurason-miyu na para en che'gue i maolek para unu yan otro yan para todu i taotåo siha .
52005016	Na'fanmagof hamyo todu i tiempo ,
52005017	fanmanåyuyot sesso ,
52005018	fanmannå'i agradisimento gi todu manera . Estegue' malago'-ña si Yu'os ginen hamyo gi lina'la'-miyu mandadañña' yan i Kristo as Jesus .
52005019	Cha'-miyu suheheta i Espiritu Sånto ;
52005020	Cha'-miyu despreresia i rigalon prufesiha .
52005021	Fanhasso åntes di un cho'gue una kosa : ya un go'te håfa måolek
52005022	ya un suhåyi todu i tailayi .
52005023	Puedi si Yu'os ni ha nåna'i hit pås u na'fañåntos hamyo gi todu manera ya u na'såfu i lina'la'-miyu -- i espiritu , i ante , yan i tataotåo -- u libri ginen todu i tailayi gi finatton i Saina-ta as Jesukristo .
52005024	Si Yu'os ni umågang hamyo Guiya para u cho'gue este , sa' fiet Gui' .
52005025	Tayuyuti ham lokkue' , hafañe'los .
52005026	Saluda todu i manmanhongge ni chikon un che'lu .
52005027	Hu sosohyu hamyo ginen i aoturidåt i Saina para en taitayi ni este na kåtta todu i manmanhongge .
52005028	I grasian i Saina-ta as Jesukristo u gaigi giya hamyo .
53001001	Ginen as Pablo , yan ' Silas ' , yan Timoteo -- Para i taotåo siha gi Gima' Yu'os ' Thessalonica ' , ni iyon Yu'os i Tatå-ta yan i Saina as Jesukristo :
53001002	Puedi si Yu'os i Tatå-ta yan i Saina as Jesukristo en fannina'i gråsia yan pås .
53001003	Hafañe'los , debi di in na'i gråsia si Yu'os todu i tiempo put hamyo . Dinanche na hami para in che'gue este , sa' mås tåtaddong i hinenggen-miyu ya i ginefli'e'-miyu para otro tåotåo lumalametgot .
53001004	Put ennåo na sen a'gang i banidan-måmi put hamyo gi Gima' Yu'os siha . Mansen banidosu ham in sasangan put i in singon yan ti malingu i hinenggen-miyu durånte anai manmapetsigi hamyo yan anai manmamadesi hamyo ni en eksperensia .
53001005	Todu este siha ha na'a'annok na tunas i sentensian Yu'os ya put este na siempre mandikno hamyo ni Raino-ña , ni put este na manmamadedesi hamyo .
53001006	Siempre Ha cho'gue si Yu'os håfa dinanche : ya u na'fanmamadesi ayo siha i numa'fanmamadesi hamyo ,
53001007	ya siempre mannina'i hamyo ni manmamadedesi alibiu yan kon todu hami lokkue' . Siempre Ha cho'gue este yanggen umannok i Saina as Jesus ginen i langet mañisiha yan i manmetgot na mananghet-ña ,
53001008	gina'chuchungi ni mañiñila' na guafi , para u kastiga ayo siha i rumichåsa si Yu'os yan i ti manmalago' umosge i Maolek na Nutisia put i Saina-ta as Jesus .
53001009	Siempre ma padesi i taihinekkok na destrosu , u mana'fañuha ginen i me'nan i Saina yan ginen i gloriosu na fuetsa-ña ,
53001010	yanggen måtto guihi na Ha'åni para u risibi i gloria ginen todu i taotåo-ña yan onro ginen ayo siha i manmanhongge . Hamyo lokkue' siempre manggaigi gi entalo'-ñiha , sa' en hengge i mensåhi ni in sangan .
53001011	Put ennåo na todu i tiempo in tayuyuyuti hamyo . In gagagåo i Yi'os-ta para u na'fandikno hamyo ni lina'la' ni maninagang guatu . Puedi u kumple ginen i fuetså-ña todu ayo siha i disehon-miyu para minaolek yan u na'fonhåyan i che'cho'-miyu gi hinengge .
53001012	Gi taiguini na i na'an i Saina-ta as Jesus siempre ha risibi i tinina ginen hamyo , yan hamyo ginen Guiya , ginen i grasian i Yi'os-ta yan i Saina as Jesukristo .
53002001	Put i finatton i Saina-ta as Jesukristo yan i mana'fandaña'-ta para ta fanhita yan Guiya : Hu gagågåo hamyo , hafañe'los ,
53002002	para cha'-miyu nina'fanengkebukåkåo hinasson-miyu o sino para u nina'fambåba sinienten-miyu put ayo i masåsangan na esta måtto i Saina . Buente hinasson-ñiha na hami sumångan este anai manmama'tinas ham prufesiha pat anai mañetmon ham , o sino hami tumuge' gi katta .
53002003	Cha'-miyu sesedi ni håyi para en famfina'baba . I Ha'åni ti para u fåtto asta ki monhåyan i Plaito ya umannok Ayo i Tailayi , ni madestina para sasalåguan .
53002004	Siempre Ha kontra todu ayo siha i manma'å'agang yu'os pat sino kosas ni ma'u'usa para adorasion ya siempre ha po'lo gui' gi hilo'-ñiha todos . Kon todu siempre u hålom ya u fatå'chong gi Templon Yu'os ya u diklåra gui' komu Yu'os .
53002005	Kåo esta manmaleffa hamyo ? Esta hu sangåni hamyo ni este siha anai manhihita .
53002006	Låo guaha umestototba na ti masusesedi este på'go , ya en tingo' håfa . Entonses , siempre umannok Ayo i Tailayi gi ma'apunta na tiempo .
53002007	Esta matutuhon i Plaito , låo ayo i para u masusedi ti u masusedi nåya asta ki mana'suha ayo i mandeteteni .
53002008	Despues nai siempre mana'annok Ayo i Tailayi , låo yanggen måtto i Saina , siempre Guiya u puno' gui' ni hinagong i pachot-ña yan u destrosa gui' ni mina'lak i gumaige-ña .
53002009	Siempre måtto Ayo i Tailayi yan i fuetsan Satanås ya siempre ha cho'gue todu klasen mamfåtso na milågru yan manna'manman na obra siha ,
53002010	yan siempre ha usa todu klasen manailayi na dinagi gi ayo siha i para u fandemålas . Siempre mandemålas siha sa' ti ma aksepta yan ti ma gofli'e' i minagåhet ni para u nina'fanlibri .
53002011	Put ennåo na Ha na'hånåo si Yu'os i fuetsan linachi para u facho'cho' giya siha ya u ma hongge ayo i ti magåhet .
53002012	Pues put ennåo na ayo siha i ti manmanhongge ni minagåhet , enlugåt di u magosa siha gi isao , u fanmakondena .
53002013	Hafañe'los , hami debi di en nana'i gråsia si Yu'os todu i tiempo put hamyo ni mangginefli'e' as Yu'os . Si Yu'os Ha ayek hamyo fine'na para en fanmasåtba ginen i nina'siñan i Espiritu para en fañåntos na tåotåo-ña yan put i hinenggen-miyu ni minagåhet .
53002014	Maninagang hamyo as Yu'os para este ginen i Maolek na Nutisia ni hami sumetmuni hamyo ; ha ågang hamyo para en risibi i patten-miyu ni glorian i Saina-ta as Jesukristo .
53002015	Put ennåo , hafañe'los , na fanohge fitme yan en ge'te este siha na minagåhet ni in fuma'nå'gue hamyo , gi setmon-måmi yan gi kattan-måmi .
53002016	Puedi i Saina-ta as Jesukristo mismo yan si Yu'os Tatå-ta , ni Ha guaiya hit yan gi mina'ase'-ña Ha nå'i hit ni ti mamaktos na minatatnga yan fitme na inangokko ,
53002017	Guiya en fannina'i ånimu yan minetgot para en che'gue yan en sangan todu i tiempo i manmåolek .
53003001	Put los uttemos , mañe'lu-hu , fanmanåyuyot para hami kosa ki u sigi ha' måmta' chaddek i mensahen i Saina , ya u marisibi gi onro , taiguihi iya hamyo .
53003002	Fanmanåyuyot lokkue' ya u reskåta ham si Yu'os ginen i manailayi yan mambåba na tåotåo ; sa' ti todu humongge i mensåhi .
53003003	Låo i Saina fiet Gui' , ya Guiya u na'fanmetgot hamyo yan u na'fansåfu hamyo ginen ayo i Tailayi .
53003004	Ya i Saina u nå'i ham komfehånsa giya hamyo , ya manseguru ham na en cheche'gue yan para en kontenuha chumo'gue håfa hu sangåni hamyo .
53003005	Puedi i Saina u dikta hamyo guatu gi mås tåddong na kinemprende put i ginefli'e' Yu'os yan i minesngon ni mafåtto ginen i Kristo .
53003006	Hafañe'los , in e'etden hamyo gi na'an i Saina as Jesukristo para en suhåyi ayo siha na mañe'lu i manggago' yan ti ma dalalalaki i fina'nå'gue ni in na'i siha .
53003007	En sen tungo' na debi di en che'gue ayo i in cheche'gue .
53003008	Tåya' nai manmanrisibi ham dibåtdi supottasion . Enlugåt manmacho'cho' yan mamaiche'cho' ham ; ha'åni yan puengi manmachocho'cho' ham potno in na'fanmappot ni håyi .
53003009	Åhe' ti in che'gue este sa' put i tåya' direchon-måmi para in dimånda supottasion-måmi ; låo in che'gue este para in fa'nu'i hamyo un ihemplo para en dalalaki .
53003010	Ginen in sangåni hamyo anai manhihita , " Håyi ti malago' macho'cho' ti debi di u mana'chocho . "
53003011	In sasangan este sa' in hingok na guaha giya hamyo manggago' ya tåya' bidan-ñiñiha fuera di u fanentalo' gi ti entalo'-ñiha .
53003012	Gi na'an i Saina-ta as Jesukristo in e'etden este siha na tåotågui yan in abibisa siha para u mana'fanunas lina'la'-ñiha ya u fanmacho'cho' para nengkanno'-ñiha .
53003013	Låo hamyo , håfañe'los , cha'-miyu fano'o'son chumo'gue i maolek .
53003014	Siña ha' guaha giya hamyo ti manmalago' manmanosge gi mensåhi ni in nanå'i hamyo guini na kåtta . Ripåra este na tåotåo ya suhåyi , ya u nina'mamåhlåo .
53003015	Låo cha'-miyu trårata gui' komu inimigu ; enlugåt , abisa gui' taiguihi yanggen un abisa i che'lu-mu .
53003016	Puedi i Saina mismo , ni Guiya i fonten i pås , Guiya u nå'i hamyo ni pås para todu i tiempo yan gi todu manera . I Saina u gaigi giya hamyo todos .
53003017	I kannai-hu mismo tumuge' este : Mimorias ginen as Pablo . Taiguini fitmå-ku ni todu i kattå-ku ; taiguini yanggen mångge' yu' .
53003018	Puedi i grasian i Saina as Jesukristo u gaigi giya hamyo todos .
54001001	Ginen as Pablo , un apostot Kristo Jesus ni ginen i otden Yu'os , i Satbadot-ta yan i Kristo Jesus i inangokko-ta --
54001002	Para si Timoteo , i magåhet na lahi-hu gi hinengge : Puedi si Yu'os Tåta yan i Kristo Jesus i Saina-ta un nina'i gråsia , yan mina'åse' ; yan pås .
54001003	Malago' yu' na un såga giya ' Ephesus ' , taiguihi i hu faisen håo anai guaguaguatu yu' ' Macedonia ' . Guaha tåotåo guennåo manmama'nåna'gue mamfåtso na dottrina , ya debi di un otden siha para u famåra .
54001004	Sangåni este siha para u famåra ni este siha na abusion yan ayo i anåkko' na listan i guello'-ñiha , ni tåya' bålen-ñiha sino ki para u fanatgomento ha' ; åhe' ti este gaigi gi planon i Saina , sa' ginen i hinengge na ta tutungo' i planu-ña .
54001005	Este na fina'nå'gue hokkok ha' i para u na'guaha ginefli'e' ginen un gåsgas na kurason , yan un klåru na konsensia , yan un magahet na hinengge .
54001006	Unos kuåntos tåotåo ma bira siha ginen este ya nina'fanabak ni manai bali na kuentos .
54001007	Manmalago' na siha para ma'estron i tinago' Yu'os , låo ni ti makomprende håfa sinangan-ñiha mismo ni ti ma tungo' håfa fondamento-ña ayo i masåsangan yan bula komfehånsa .
54001008	Hita ta tungo' na måolek i Lai yanggen ma'usa gi dipotsi para ma'uså-ña .
54001009	Debi di u makomprende na manmafa'tinas i Lai åhe' ti para i manmåolek na tåotåo , sino ki para ayo i ti manmalago' manmanosge , i kriminåt siha , i ti manmanhongge as Yu'os , i mani'isåo , i ti yan-ñiha i rilihon yan i esperituhåt , i pumuno' si tåtan-ñiha pat si nånan-ñiha , i mampekno' ,
54001010	i chumocho'gue i imuralidåt , kumumemeti i manekklao na che'cho' disunesto , i manmañåñakke otro tåotåo , yan para ayo siha i manmandadagi ya manmannåna'i mamfåtso na testemoniu o sino ma chocho'gue otro siha ni kontråriu para i magåhet na doktrina .
54001011	Este na fina'nå'gue manmasosodda' gi ibangheliu ni manå'i yu' katgo-ku para bai hu anunsia , este i Maolek na Nutisia ginen i gloriosu yan matuna na Yu'os .
54001012	Hu nåna'i i Kristo Jesus i Saina-ta , ni Guiya numå'i yu' minetgot para i che'cho'-hu . Hu nanå'i Gui' agradisimento sa' Ha sodda' yu' na dikno yan Ha apunta yu' para bai hu setbe Gui' ,
54001013	achokka' tailayi sinangån-hu put Guiya gi manmaloffan na tiempo anai hu petsigi yan hu ensutta Gui' . Låo muma'åse' si Yu'os nu guåhu sa' put i trabiha taigue i hinengge giya guåhu yan ti hu tungo' håfa hu chocho'gue .
54001014	Ya i Saina-ta Ha cho'me yu' ni abondånsia na grasiå-ña yan Ha nå'i yu' ni hinengge yan ginefli'e' ni iyo-ta ni mandadañña' yan i Kristo Jesus .
54001015	Guiya este i magåhet ni masåsangan , ni para u ma'aksepta yan u mahongge kabåles : måtto i Kristo Jesus guini gi tåno' para u såtba i mani'isåo . Guåhu mås tailayi gi entre siha ,
54001016	låo muma'åse' si Yu'os nu guåhu kosa ki siña i Kristo Jesus Ha na'annok i kabåles na pinasensia yanggen Ha tråta yu' , guåhu ni mås i'isao , kuentan ihemplo para i manåttate siha na tåotåo ni para u fanmanhongge giya Guiya yan para u marisibi i taihinekkok na lina'la' .
54001017	Para i taihinekkok na Rai , Guiya i ti mamatai yan ti a'annok , i uniku na Yu'os -- Guiya u ma'onra yan u matuna para todu i tiempo ! Åmen .
54001018	Timoteo , patgon-hu , hu entrega håo ni este na tinago' , ni sigun gi palåbra siha ni ma sångan ni mamprofeta gi manmaloffan na tiempo put hågu . Usa este siha na palåbra para åtmas para un mumu måolek ,
54001019	ya un go'te fitme i hinengge-mu gi gåsgas na konsensia . Guaha tåotåo siha ti ma ékongok i konsensian-ñiha ya malingu hinenggen-ñiha .
54001020	Mañisiha yan este siha si ' Hynebaeus ' yan ' Alexander ' , ni para kastigon-ñiha hu entrega siha guatu gi fuetsan Satanås ; siempre ginen este na u ma tungo' leksion-ñiha na båsta ma chatfinu'i si Yu'os .
54002001	Pues , en primet lugåt , guåhu hu sosohyo' hamyo para en ufresi si Yu'os ginagao , tinayuyot , finaisen , yan agradisimento para todu i taotåo ;
54002002	yan para i manrai yan todu ayo siha i guaha åoturidåt-ñiha , kosa ki siña hit manlå'la' gi pås sin buruka yan kabåles na ribirensia para si Yu'os gi dinanche na kondukta .
54002003	Måolek este yan nina'mamagof si Yu'os i Satbadot-ta ,
54002004	ni malago' na todu i taotåo u fanmasåtba yan para u ma komprende i minagåhet .
54002005	Un Yu'os ha' guaha , yan unu ha' numa'dadaña' si Yu'os yan i taotåo siha , era Guiya i Kristo Jesus ,
54002006	ni Ha entregan maisa Gui' para u na'fanlibri todu i taotåo siha . Ennague' prueba guihi na tiempo na malago' si Yu'os na u fanmasåtba todos ,
54002007	ya put ennåo na mana'hånåo yu' komu apostot yan ma'estro para i MamPagånu , para bai hu pruklåma i mensahen i hinengge yan i minagåhet . Åhe' , ti mandadagi yu' ; i minagåhet hu såsangan !
54002008	Gi todu i tinayuyot siha gi Gima' Yu'os malago' yu' na u fanmanåyuyot i lalåhi , ayo na lalåhi siha i chumocho'gue i minalago' Yu'os ya siña ma estira hulo' i kannai-ñiha sin u fanlalålo' pat u fanatgomento mientras manmanånayuyot .
54002009	Malago' yu' lokkue' na mungnga na u fandeskaråda i famalåo'an låo u ma'usa måolek i magågu yan u fambenestidu kabåles ; mungnga i manma'lak na areklon gapotulu o sino alåhas yan petlas pat sino mangguaguan na bestidu siha ,
54002010	låo che'gue i manmåolek na cho'cho' , taimanu i dipotsi debi di u ma cho'gue ni famalåo'an na ma yåya'ho na manrelihosa siha .
54002011	Debi i famalåo'an di u fanmanungo' gi silensio yan gi hinimitde .
54002012	Ti bai hu sedi siha para u fanmama'nå'gue o sino para u guaha åoturidåt-ñiha gi lalåhi ; debi di u fanmamatkilu .
54002013	Mo'na mafa'tinas si Ådan ki si Eba .
54002014	Ya åhe' ti si Ådan mafa'baba ; sino ki i palåo'án sa' ti ha osge i tinago' Yu'os .
54002015	Låo i palåo'an u masåtba yanggen gumai famagu'ón , yanggen mesngon gi hinengge yan gi ginefli'e' , yan gi sinantusan na lina'la' , ya ti dumeskaråda .
54003001	Estegue' un magåhet na mánsangan : Yanggen ha diseseha i tåotåo para u må'gas gi Gima' Yu'os , ha diseseha maolek cho'cho' .
54003002	I ma'gas gi Gima' Yu'os ti debi di u guaha difekto-ña ; debi di unu ha' asaguå-ña , ti debi di u botlacheru , debi di u tungo' sumuhetan maisa gui' , yan debi di u areklåo ; debi di u risibi i manestrangheru gi gimå'-ña ; debi di u siña mama'nå'gue ;
54003003	ti debi di u botlacheru o sino empetosu , enlugåt dibi di u kariñosu yan pasifiku ; ti debi di u guaiya i kepble ;
54003004	debi di u tungo' umarekla måolek i familiå-ña yan debi di u na'fanmanosge i famagu'on-ña gi todu manera .
54003005	Yanggen ti ha na'siña i taotåo umarekla i familiå-ña , taimanu para u adahi i Gima' Yu'os ?
54003006	Debi di u to'a esta gi hinengge , kosa ki ti u nina'banidosu ya u makondena , taiguihi i Aniti .
54003007	Este na tåotåo debi di un låhi gui' ni marespeta lokkue' ni otro tåotåo siha ni ti manmembro gi Gima' Yu'os , kosa ki ti u siña na u poddong gi desgråsia yan u goddon gi okkodon i Aniti .
54003008	I ayudånte siha gi Gima' Yu'os lokkue' debi di u fanmåolek konduktan-ñiha yan u fansenseru ; ti bedi di u fanmaneska meggai na binu pat sino u fanhambento put salåppe' ;
54003009	debi di u ma go'te fitme gi klåru na konsensia ayo i mana'matungo' na minagåhet i hinengge .
54003010	Debi di u fanma'eksamina fine'na , ya yanggen ma påsa i eksaminasion nai siña manmañetbe .
54003011	I asaguan-ñiha lokkue' debi di u fanmåolek sensian-ñiha yan ti debi di u fanabladora ; ti debi di u fambolåchera ya debi di u fanhunesto gi todu .
54003012	I ayudånte siha gi Gima' Yu'os debi di u unu ha' asaguå-ña , ya u tungo' umarekla i famagu'on-ña yan i familiå-ña .
54003013	Ayo na ayudånte siha i chumocho'gue måolek i che'cho'-ñiha ma gåganna para siha un måolek na riputasion ya siña siha mambåtbaru manguentos put i hinenggen-ñiha put i Kristo Jesus .
54003014	Mientras hu tutuge' este na kåtta , hu diseseha na ti åpmam bai hu fåtto ya bai hu li'e' håo .
54003015	Låo yanggen umatrasåo yu' , pues este na kåtta un nina'tungo' håfa taimanu debi para ta kondukta hit gi halom i familian Yu'os , era i Gima' Yu'os i lala'la' na Yu'os , i haligi yan i sumapopotta i minagåhet .
54003016	Tåya' siña umålok na åhe' ti dångkolo i sikreton i rilihon-ta : Umannok Gui' gi fotman tåotåo , umannok na tunas gi Espiritu , mali'e' Gui' ni manånghet . Masetmonñaihon gi todu i nasion siha , mahongge Gui' gi todu i tano' ya makonne' Gui' hulo' gi langet .
54004001	Klåru i Espiritu ha sångan na unos kuåntos tåotåo siempre umabandona i hinengge gi despues ; siempre ma osge i manmandadagi na espiritu ya u ma tattiyi i fina'nå'guen manganiti .
54004002	Ennåo na fina'nå'gue machalalapon ginen i mantraidot na mandåkon , ni manmåtai konsensian-ñiha , kalang mansenengge ni maipi na lulok .
54004003	Este na tåotåo siha ma fa'nåna'gue na båba umássagua yan båba makånno' unos kuåntos klasen nengkanno' . Låo si Yu'os fuma'tinas este siha na nengkanno' para u makånno' , despues di manmannå'i gråsia , ayo siha i manmanhongge ni esta ma tungo' i minagåhet .
54004004	Todu i Ha fa'tinas si Yu'os manmåolek ; tåya' para u marichåsa , låo para u marisibi gi tinayuyot yan agradisimento ,
54004005	sa' i fino' Yu'os yan i tinayuyot Ha na'akseptåpble gi as Yu'os .
54004006	Yanggen en fa'nå'gue i mañe'lu ni este siha , siempre manmåolek hamyo na tentågo' i Kristo Jesus , sa' mañochocho hamyo esperituhåt ni fino' i hinengge yan i magåhet na fina'nå'gue ni en dalalalaki .
54004007	Låo suhåyi ayo siha i estorian antigu ni ti mamensiona put si Yu'os , ni ti prisisu na u fanmasångan . Sigi-ha fuma'na'guen maisa hamyo para i yini'usan na lina'la' .
54004008	Hunggan guaha bali-ña i ihetsision i tataotåo , låo mås dångkolo bali-ña i ihetsision esperituhåt , sa' ha prumemeti i lina'la' gi prisente yan gi mamamaila' na tiempo .
54004009	Guiya este i magåhet na mánsångan , para u ma'aksepta yan u mahongge kabåles .
54004010	Ta nåna'i ånimu yan manmachocho'cho' hit duru , sa' esta ta po'lo i inangokko-ta gi lala'la' na Yu'os , ni Guiya i Satbadot todos espesiåtmente ayo siha i manmanhongge .
54004011	Nå'i siha ni este na direksion yan fina'nå'gue siha .
54004012	Cha'-miyu sesedi na en fanmachatatan sa' put i manhoben hamyo , låo fanmama'ihemplo para i manmanhongge gi palåbra siha , yan gi kondukta , yan gi ginefli'e' , gi hinengge yan gi ginasgas .
54004013	Na'fanggeftao hamyo ni tiempon-miyu yan che'cho'-miyu gi mapruklåman i Eskretura gi pupbleku yan gi setmon yan gi fina'nå'gue asta ki måtto yu' .
54004014	Cha'-miyu desatetende i esperituhåt na rigålu ni gaigi giya hamyo , ni manmanå'i hamyo anai manguentos i mamprofeta yan anai ma po'lo i manåmko' i kånnai-ñiha gi hilo'-miyu .
54004015	Praktika este siha yan gåsta tiempon-miyu gi este siha , kosa ki todu u lini'e' i adilanton-miyu .
54004016	Gof adahi hamyo yan gof adahi i fina'nå'guen-miyu . Sigi ha' chumo'gue este siha , sa' yanggen en che'gue , siempre en satban maisa hamyo yan ayo siha i humungok hamyo .
54005001	Cha'-mu lalålatde un åmko' na tåotåo , låo kuentusi gui' kalang tatå-mu . Tråta i manhoben na lalåhi komu mañe'lon-miyu ,
54005002	i manla'amko' na famalåo'an kalang nanan-miyu , yan tråta gi ginasgas i manhoben na famalåo'an kalang che'lon-miyu .
54005003	Na'annok respeton-miyu gi mambi'uda sa' mañisiha ha' na maisa .
54005004	Låo yanggen guaha famagu'on-ña pat sino ñietu-ña i bi'uda , debi este siha na famagu'on di u ma tungo' na u ma cho'gue gi familian-ñiha fine'na i ubligasion-ñiha gi rilihon ya gi taiguini nai siña ma apåsi i mañainan-ñiha yan i guellon-ñiha , sa' ennao numa'mamagof si Yu'os .
54005005	I bi'uda ni guiguiya ha' na maisa , ni tåya' umadadahi gui' , ha popo'lo i inangokko-ña gi as Yu'os ya ha kontenunuha manåyuyot yan ha gågagåo si Yu'os para u inayuda ha'åni yan puengi .
54005006	Låo i bi'uda ni ha gogosa i minagof i sensen esta gui' måtai , achokka' låla'la' gui' .
54005007	Nå'i siha ni este na akonsehu , kosa ki tåya' u fañodda' tailayi giya siha .
54005008	Låo håyi i ti ha asisiste i mamparentes-ña , espesiåtmente i membron i familiå-ña mismo , taigui' i hinengge giya guiya ya mås tailayi gui' ki ayo i ti manhongge .
54005009	Cha'-miyu umementa maseha hayi na bi'úda gi listan i mambi'uda solu esta ha upos sisenta åños . Fuera di este , debi di un biåhi ha' umassagua-ña
54005010	ya debi di u guåha riputasion-ña na ha chocho'gue manmåolek na cho'cho' : un palåo'an gui' ni ha poksai måolek i famagu'on-ña , ni ha risisibi i manestrangheru gi gimå'-ña , ni ha chocho'gue manhomitde na cho'cho' para i mañåntos , ni ha ayuyuda i taotåo siha ni guaha prubleman-ñiha , yan fi'et ha chocho'gue i manmåolek siha na cho'cho' .
54005011	Munga mana'fañåonåo i manhoben na bi'uda siha gi lista ; sa' yanggen måtto i minalago'-ñiha para u fanassagua , ma bira siha ginen i Kristo ,
54005012	ya ginen ennåo na manisao siha sa' ma tulaika i hagas boton-ñiha nu Guiya .
54005013	Ma despetdidisia i tiempon-ñiha sa' manhåhanåo guma' put guma' ; låo mås ki este , sa' manapbladodora yan mane'entalo' gi ti entalo'-ñiha , ma såsangan ayo i ti debi di u fanmasångan .
54005014	Gi hinasso-ku måolekña na u fanassagua ta'lo i manhoben na mambi'uda , ya u fanggái famagu'on , ya u maadahi i gima'-ñiha , ya mungnga na u guaha rason-ñiha i inimigu-ta para u ma sångan båba kontra hita .
54005015	Guåha esta mambe'uda matulaika siha ya madalalaki si Satanås .
54005016	I Kilesyånu na palåo'an yanggen guaha parentes-ña mambe'uda , debi di u asiste siha ya mungnga na u gaigi este na atboroto gi Gima' Yu'os , kosa ki i Gima' Yu'os u inasiste ayo siha na mambe'uda i mañisiha ha' na maisa .
54005017	I manåmko' ni chumo'gue måolek i che'cho'-ñiha anai manmåma'gas siha debi di u fanmakonsidera ya u mameresi manma'apåsi dopble , espesiåtmente ayo siha i mañetmon yan manmama'nå'gue duru .
54005018	Ilek-ña i eskretura , " Cha'-mu bobotsa i nubiyu yanggen mantatafye sibåda " yan ilek-ña lokkue' " Debi di u manå'i ni suetdo-ña i hotnaleru . "
54005019	Cha'-miyu e'ékongok yanggen ma'akusa i amko' na tåotåo solu guåha dos pat mås na testigu .
54005020	Lalåtde gi me'nan i pupbleku todu ayo siha i manisao , kosa ki u fanma'å'ñåo i pumalu .
54005021	Gi me'nan Yu'os yan Kristo Jesus yan i mañåntos na manånghet solemne hu fumafaisen hamyo para en esge este siha na fina'na'gue sin u guaha inale' o sino u mås mafabot i unu gi todu siha i bidan-mimiyu .
54005022	Cha'-miyu fampenalalala para en pe'lo i kannai-miyu gi hilo' otro tåotåo put para u didika gui' gi setbision i Saina . Cha'-miyu fañåsaonåo gi isao otro ; na'fanggåsgas hamyo .
54005023	Munga na hånom ha' para en gimen , låo fanggimen didide' binu para u inayuda i estomagu , sa' put i manhamalango hamyo .
54005024	Guåha na tåotåo siha mansen klåru i isåo-ñiha , ya manmofo'na ki siha i isao-ñiha para u fanmahusga ; låo despues nai a'annok i isao otro tåotåo .
54005025	Gi et mismo manera mansen klåru i manmåolek na cho'cho' , ya ni ayo siha i ti mansen klaru ti siña manmanå'na' .
54006001	I esklåbu siha debi di u ma tungo' na debi di u ma respeta i amon-ñiha , kosa ki tåya' u kuentos båba put i na'an Yu'os yan i fina'na'gue-ta .
54006002	I esklåbu siha ni manmanhongge amon-ñiha ti debi di u ma chatli'e' siha sa' mañe'lon-ñiha siha . Enlugåt , debi di u mås måolek sinetben-ñiha , sa' ayo i mangai binifisio ginen i che'cho'-niha , siha ayo i manmanhongge ni manmaguaiya . Debi di en fa'nå'gue yan en setmonñaihon este siha na kosas .
54006003	Maseha håyi ni mama'nå'gue difirensiåo na doktrina ya ti parehu yan i palåbran i Saina-ta as Jesukristo yan i fina'na'guen i rilihon-ta
54006004	esta nina'bula ni banidå ya tåya' tiningo'-ña . Gaigi giya guiya i baba na disehu para atgomento yan para plaiton palåbra siha , ya ginen este na måfatto i hinesguan , yan i chinatkomprende , i ensutto , yan i tailayi na sospecho ,
54006005	yan i sigidu na atgomento ginen ayo na tåotåo siha i ti sånu hinasson-ñiha ya taigue esta giya siha i minagåhet . Hinasson-ñiha na i rilihon para u nina'fanriku .
54006006	Hunggan , siña i rilihon ha na'gof riku i taotåo , yanggen satesfecho gui' ni guinaha-ña .
54006007	Håfa chinile'-ta anai manmåtto hit gi tano' ? Tåya' ni håfa ! Håfa siña ta chule'hanåo ginen i tano' ? Tåya' ni håfa !
54006008	Entonses , yanggen guaha nengkanno'-ta yan magagu-ta , ennåo ha' ta nisisita .
54006009	Låo ayo siha i manmalago' manriku mambasnak gi tentasion yan manggoddon gi okkodon i meggai na babarihas yan manailayi na disehu , ni humåhalla siha påpa' para u fanyenilang yan u fandenestrosa .
54006010	I kuyenturan todu klasen tinailayi måfatto ginen i guinaiyan salåppe' . Guaha siha na tåotåo hagas manånsias ni este ya manhenasa chågo' ginen i hinengge ya manyenamak kurason-ñiha ni meggai na pininíti .
54006011	Låo hågu , tåotåo Yu'os håo , suhåyi este siha . Espiha i tininas , i yini'usan , i hinengge , i ginefli'e' , i minesngon , yan i kinariñosu .
54006012	Achikak kuånto i siña gi kareran i hinengge , ya un gånna i taihinekkok na lina'la' para hågu mismo ; sa' si Yu'os umågang håo para este na lina'la' anai un prufesa fitme i hinenggen-mu gi me'nan i lahyan ni mantestigu .
54006013	Gi me'nan Yu'os , ni Ha nåna'i lina'la' todu i kosas siha , yan gi me'nan i Kristo Jesus , ni Ha prufesa i hinengge-ña fitme gi me'nan Ponsio Pilåto , hu tåtago' hamyo på'go para
54006014	en esge i manmatago'-miyu yan para en famfiet kumumple asta ayo na Ha'åni anai para u annok i Saina-ta as Jesukristo .
54006015	I umanokña siempre måtto gi inapuntan Yu'os na tiempo , i matuna yan i uniku ni Manmåmanda , i Rai i manrai siha yan i Sainan i mañaina siha .
54006016	Guiya ha' solu i ti mamatai ; Guiya låla'la' gi inina ni tåya' siña fumattoigui . Tåya' ni unu esta lumi'e' Gui' ; ni tåya' siña lumi'e' Gui' . Para Guiya u ma'onra yan taihinekkok na fuetsa ! Amen .
54006017	Tågo' ya mungnga mambanidosu ayo siha i manriku ni kosas este na lina'la' , låo para u ma po'lo i inangokkon-ñiha , åhe' ti gi ayo i ti ma'ok na kosas tåt komu i rikesa siha , låo gi as Yu'os , ni geftao Ha nåna'i hit ni todu klåsi para minagof-ta .
54006018	Tågo' siha ya u ma cho'gue i måolek , para u fanriku ni måolek na cho'cho' , para u fanggeftao yan u fanlisto numa'fanmañagi otro tåotåo siha .
54006019	Gi taiguini na siempre manna'etnon para siha rikesa ni siempre humuyong fitme na fondasion para i mamamaila' na tiempo . Entonses siempre ma gånna i lina'la' ayo i magåhet na lina'la' .
54006020	Gof adahi , Timoteo , ayo i manå'i håo na katgo-mu . Suhåyi i ti mambonitu na palåbra siha yan i manai bali na atgomento ni guaha na tåotåo ti dinanche na u ma'ågang " Tiningo' . "
54006021	Guaha ayo siha i umå'alok na gaigi este giya siha , ya put este na manabak siha ni chalan i hinengge . I grasian Yu'os en fanhamyo todos .
55001001	Ginen as Pablo , un apostot i Kristo Jesus put minalago' Yu'os , mana'hånåo para u pruklåma i maprumeti na lina'la' ni gaigi giya hita ni mandadaña' yan i Kristo Jesus --
55001002	Para si Timoteo , i kiridu-hu na lahi-hu : Puedi si Yu'os Tåta yan i Kristo Jesus i Saina-ta un nina'i gråsia , mina'åse' , yan pås .
55001003	Hu nåna'i gråsia si Yu'os , ni Guiya hu sesetbe gi klåru na konsensia , taimanu ha' bidan-ñiha i mangguello'-hu . Hu nåna'i gui' agradisimento todu i tiempo yanggen manåyuyot yu' ha'åni yan puengi .
55001004	Hu hahasso i lago'-mu siha , ya sen malago' yu' lumi'e' håo , ya ayo nai siempre sen magof yu' .
55001005	Hu hahasso i senseru na hinengge giya hågu , ayo na klasen hinengge i gaigi gi guellå'-mu as ' Lois ' yan ayo i gaigi gi as nanå-mu ' Eunice' lokkue' . Ya siguru yu' na gaigi este lokkue' giya hågu .
55001006	Put este na rason na hu na'hahasso håo para un na'låla'la' ha' todu i tiempo i rigålu ni nina'i håo as Yu'os anai hu po'lo i kannai-hu gi hilo'-mu .
55001007	Åhe' , ti Ha na'fangobåtde hit i Espiritu ni Ha nå'i hit si Yu'os ; enlugåt , Ha na'fanmetgot hit i Espiritu-ña , yan Ha na'fambula hit ginefli'e' , yan Ha nå'i hit nina'siña para ta suhetan maisa hit .
55001008	Entonses , cha'mu numåmahlåo tumestigu para i Saina ; yan cha'mu lokkue' mamåmahlåo nu guåhu , guåhu ni mapreresu put i Kristo . Enlugåt , kåtga i patte-mu pinadesi put i Maolek na Nutisia , sa' ninana'i håo as Yu'os minetgot put este .
55001009	Esta Ha såtba hit yan Ha ågang hit para tåotåo-ña , åhe' , ti put i guaha bidå-ta , låo put i minalago'-ña yan i grasiå-ña . Ha nå'i hit ni este na gråsia put i Kristo Jesus åntes di i tutuhon i tiempo ,
55001010	låo på'go esta manmasangåni hit put i finatton i Satbadot-ta i Kristo Jesus . Esta Ha na'påra i nina'siñan i finatai yan Ha na'matungo' ginen i ibangheliu i taihinekkok na lina'la' .
55001011	Esta si Yu'os Ha tancho' yu' para apostot yan para ma'estro para bai hu pruklåma i Maolek na Nutisia ,
55001012	ya put este na rason na hu padedesi este siha . Låo bubula ha' komfehansa-ku , sa' hu tungo' håyi hu angokko , ya siguru yu' na Ha na'siña numa'såfu asta ayo na Ha'åni ni Ha engkåtga yu' .
55001013	Go'te fitme ayo i magåhet na palåbra siha ni hu fa'nå'gue håo , komu un ihemplo ni para un dalalaki , ya un gagaigi ha' gi hinengge yan gi ginefli'e' ni iyo-ta ni mandadaña' yan i Kristo Jesus .
55001014	Ginen i nina'siñan i Espiritu Sånto , ni gagaigi giya hita , go'te i manmåolek siha ni ma'engkåtga håo .
55001015	Un tungo' ha' na todu ayo siha i manggaigi gi prubinsian Asia ma'abandona yu' , kon todu si ' Phygelus ' yan si ' Hermogenes ' .
55001016	Puedi u ma'åse' i Saina ni familian ' Onesiphorus ' , sa' ha konsuela yu' meggai na beses . Ti mamåhlåo gui' put i mapresu yu' ,
55001017	låo gigon ha' måtto giya Roma ha tutuhon umespiha yu' asta ki ha sodda' yu' .
55001018	Puedi u ma'åse' i Saina nu guiya guihi na Ha'åni ! Un sen tungo' ha' håfa siha bidå-ña put guåhu giya ' Ephesus ' .
55002001	På'go put hågu , lahi-hu , na'metgot håo ginen i grasia ni iyo-ta ni mandadañña' yan i Kristo Jesus .
55002002	Go'te i fina'nå'gue ni en hingok yu' hu prumuklåma gi me'nan i lahyan ni mantestigu , yan en entrega gi ayo siha i manangokuyon na tåotåo , ni siña manmama'nå'gue lokkue' otro tåotåo siha .
55002003	Chule' i tarehå-mu gi pinadesi , komu unu håo ni fiet na sendålon i Kristo Jesus .
55002004	I aktibu na sendålu malago' na u na'magof i ufisiåt-ña kumandånte ya put ennåo na ti ume'entalo' gi mulestian i lina'la' sibit .
55002005	I taotåo ni para u achikak ti siña manggånna premiu solu ha dalalaki i areklamento siha .
55002006	I lancheru ni macho'cho' duru debi di guiya fine'na u chule' i patte-ña gi prudukto .
55002007	Hassuyi håfa hu såsangan , sa' siempre inayuda håo ni Saina para un komprende .
55002008	Hasso si Jesukristo , ni mana'lå'la' , Guiya disendenten David , ayo i manmafa'nå'gue hit gi Maolek na Nutisia ni hu setmonñaihon .
55002009	Put i hu setmonñaihon i Maolek na Nutisia na mamadesi yu' yan makadena yu' kalang kriminåt . Låo ti makadena i fino' Yu'os ,
55002010	pues hu sungon todu put ayo siha i maninayek Yu'os na tåotåo , kosa ki siha lokkue' siña ma risibi i satbasion ni måfatto ginen i Kristo Jesus ni mañuñule taihinekkok na gloria .
55002011	Magåhet este na sinangan : " Yanggen manmåtai hit yan Guiya , siempre lokkue' manlåla'la' hit yan Guiya .
55002012	Yanggen sigi ha' di ta sungon , siempre lokkue' manmanggobetna hit yan Guiya . Yanggen ta ñiega Gui' siempre Ha ñiega hit lokkue' .
55002013	Yanggen ti mamfiet hit , Guiya fiefiet ha' siempre , sa' ti siña Ha dagen maisa Gui . "
55002014	Na'fanmanhasso i taotåo-mu ni este , yan akonseha siha fotmåt gi me'nan Yu'os ya mungnga manmumu put palåbra siha . Tai bali ennåo , hokkok ha' i para u na'fambåba i taotåo siha ni mane'ékongok .
55002015	Cho'gue kuånto i siña para un risibi apribasion gi me'nan Yu'os , taiguihi i machocho'cho' ni ti mamåhlåo ni che'cho'-ña , ayo i ha fa'nåna'gue dinanche i mensahen i minagåhet Yu'os .
55002016	Suhåyi ayo i mandesatento yan mamfrehon na kombetsasion , ni mandenidilalak i taotåo siha mås chago' ginen as Yu'os .
55002017	Ennåo siha na fina'nå'gue kalang un chetnot ni ha kåkanno' i sensen . Dos na låhi este fina'na'guen-ñiha , si ' Hymenaeus ' yan si ' Philetus ' .
55002018	Ma dingu i chalan i minagåhet ya mana'fanatborotåtao i hinenggen i mamfiet sa' ilek-ñiñiha na esta makumple i risureksion-ta .
55002019	Låo i fitme na fondasion ni pine'lon Yu'os ti siña mayengyong ; ya manmatuge' este siha na palåbra gi hilo'-ña : " I Saina Ha tungo' ayo siha i iyo-ña " ya " Maseha håyi ni ilek-ña na iyon i Saina gui' debi di u bira gui' ginen i tailayi na cho'cho' . "
55002020	Gi halom un dångkolo na guma' gaigi todu klasen plåtu yan tason : guaha manmafa'tinas ginen i plata yan oru , otro siha manmafa'tinas ginen i hayo yan fache'-agaga' ; guaha siha para espesiåt na ukasion , i pumalu siha para otdinario .
55002021	I taotåo ni ha na'gåsgas gui' ginen este siha na manailayi , siempre ma'usa gui' gi espesiåt na cho'cho' siha , sa' dibotu yan mibále gui' para i Ma'estro , yan listo gui' para u ma'usa gi todu i manmåolek na cho'cho' .
55002022	Suhåyi i impetu anai hohoben håo , cho'gue kuånto i siña i tinas , i hinengge , i ginefli'e' , i pås , yan ayo siha i manggåsgas kurason-ñiha ni gumagågåo i Saina ayuda .
55002023	Låo suhåyi i manai bali yan maneknorånte na atgomento siha ; un tungo' ha' na plaitu uttemon-ñiñiha .
55002024	I maolek na ma'estro debi di u kariñosu para todos ,
55002025	pasensia gui' yanggen ha kuririhi i inimigu-ña siha , sa' gi taiguini na si Yu'os u nå'i siha aputtunidå para u fanmañotsot ya u ma bira siha para i minagåhet .
55002026	Ya siempre tuma'lo tåtte i hinasson-ñiha ya u faneskåpa ginen i okkodon i Aniti , anai manggoddon yan ha na'fanmanosge ni minalago-ña .
55003001	Cha'-miyu fanmaleleffa na siempre manmappot ayo i uttemo na ha'åni siha .
55003002	Siempre i taotåo siha manchattåo , manhambento , mambanidosu , yan manotgoyosu ; siempre manmanensutta , ya ti u fanmanosge ni mañainan-ñiha , yan manengråtu , ya tåya' respeton-ñiha ni relihon ;
55003003	siempre ti mangariñosu , manai ma'ase' , makalumnia , manatborotao , yan manmalamåña ; siempre ma chatli'e' i måolek ;
55003004	mantraidot , mambrongko yan manotgoyosu ; siempre mås yan-ñiha i minagof i sensen ki si Yu'os ;
55003005	siempre ma go'te fitme i aksion i rilihon , låo ma richåsa i magåhet na fuetså-ña . Suhåyi este siha na klasen tåotåo .
55003006	Guaha giya siha manhålom gi gima' tåotåo ya ma chule' bentåha gi manai nina'siña na famalåo'an ni manheneheñño' ni minakkat i isao-ñiha , yan mantenetenta ni todu klasen disehu ,
55003007	famalåo'an siha ni ma chocho'gue empeñu para u faneyak ni ngái'an nai u ma tungo' i minagåhet .
55003008	Taimanu ha' na si ' Jannes ' yan si ' Jambres ' ma kontra si Moises , taiguini ha' lokkue' este siha na tåotåo ma kokontra i minagåhet -- este siha na tåotåo ti manmachocho'cho' i titanos-ñiha yan mampedde gi hinengge .
55003009	Låo ti u anåkko' hinanao-ñiha sa' todu siempre lumi'e' na manonto siha . Estegue' masusedi gi as ' Jannes ' yan ' Jambres ' .
55003010	Låo hågu , hunggan , un dalalaki i fina'na'gue-ku , i kondoktå-ku , yan i bidå-hu guini na lina'la' ; un dalalaki i hinengge-ku , i pasensiå-ku , i ginefli'e'-hu , i minesngon-hu ,
55003011	i mapetsige-ku , yan i pinadisi-hu siha . Un tungo' ha' todu ayo siha i manmasusedi nu guåhu giya ' Antioch ' , yan giya ' Iconium ' , yan giya Lystra , ayo i sen na'måñåo na pinetsigi ni hu padesi ! Låo Ha reskåta yu' i Saina ginen este siha .
55003012	Maseha håyi ni malago' lumå'la' gi yini'usan na klasen lina'la' dumadaña' yan i Kristo Jesus siempre mapetsigi gui' ;
55003013	ya i tailayi na tåotåo yan i manembosteru siempre sigi ha' manmås båba , manmafa'bababa otro tåotåo siha yan mafa'baban mamaisa siha .
55003014	Låo hågu , kontenuha gi mafa'na'gue-mu na minagåhet ni un sen hongge . Un tungo' ha' i ma'estro-mu siha ,
55003015	yan un hahasso na desde i pinatgon-mu , esta un tungo' i Sånta Eskretura , ni siña nina'i håo tinemtom ni para un nina'fåtto gi satbasion ginen i hinengge ginen i Kristo Jesus .
55003016	Todu i Eskretura manmafåtto ginen i ininan Yu'os ya siña inayuda håo para un fama'nå'gue ni minagåhet , para un lalåtde i lachi , para un kurihi i isao , yan para mama'nå'gue lumå'la' dinanche ,
55003017	kosa ki i taotåo ni ha sesetbe si Yu'os u sen kualifikåo yan u ma'åtmas kabåles para u cho'gue todu klasen cho'cho' ni manmåolek .
55004001	Gi me'nan Yu'os yan i Kristo Jesus , ni para u fåtto para u husga i manlåla'la' yan i manmåtai , yan put i para u fåtto para u fanggobetna komu Rai , guåhu hu sosohyo' håo
55004002	para un setmonñaihon i mensåhi , para un ensiste prumuklåma ( maseha dinanche pat ti dinanche na tiempo ) , para un kombense , un lalåtde , yan un fannåna'i ånimu , mientras mama'nåna'gue håo gi pinasensia .
55004003	Siempre måtto i ora anai ti u fanékongok i taotåo siha ni manmagåhet na doktrina , låo u madalalaki i minalago'-ñiha ha' ya u fanmanespiha para siha mås ma'estro ni para u fansenangåni håfa malago'-ñiha para u ma hungok .
55004004	Siempre ma bira siha ya ti u ma ékongok i minagåhet ya u manå'i ni atension-ñiha i abusion .
55004005	Låo hågu debi di un manehan maisa håo gi todu manera ; sungon i pinadesi , yan cho'gue i che'cho' i sisitmon put i Måolek na Nutisia , ya un cho'gue i ubligasion-mu siha komu setbenten Yu'os .
55004006	På'go put guåhu , måtto esta i ora para bai hu masakrifika ; måtto esta i ora anai para bai hu dingu este na tåno' .
55004007	Hu cho'gue kuånto i nina'siña-hu gi achikak , esta hu falaguyi kabåles i destånsia , ya hu gogo'te ha' i hinengge .
55004008	Ya på'go ha nanangga yu' i premiu-hu ni manå'i yu' put i tinas na lina'la' , ayo na premiu ni i Saina , Guiya ni tunas na Hues , para u nå'i yu' guihi na Ha'åni -- ya ti para guåhu ha' , låo kon todu ayo siha i manmannanangga kon guinaiya ni umannok-ña .
55004009	Cho'gue kuånto i siña ya un fåtto mågi .
55004010	Put i guinaiya-ña ni este na tåno' ha abandona yu' si ' Demas ' , ya må'pos para ' Thessalonica ' . Humånåo si ' Crescens ' para ' Galatia ' , ya si Tito para ' Dalmatia ' .
55004011	Si Lucas ha' ga'chochong-hu . Espiha si Marcos ya un konne'magi , sa' guiya siña umayuda yu' gi che'cho' .
55004012	Esta hu na'hånåo si ' Tychicus ' para ' Ephesus ' .
55004013	Yanggen para mågi håo , chule' magi i saku-hu ni hu po'lo giya ' Troas ' gi as ' Carpus ' ; chuchule' mågi lokkue' i lepblo siha , espesiåtmente ayo i manmatuge' gi kueru .
55004014	Si Alehåndro , ayo i che'cho' lulok bidåda-ña , dångkolo na dåñu bidå-ña nu guåhu ; si Yu'os u inapåsi gui' sigun gi bidå-ña .
55004015	Gof adahi håo nu guiya , sa' ha kontra duru i mensahen-måmi .
55004016	Tåya' eståba gi fi'on-hu anai hu difende yu' gi fine'na na biåhi ; todu umabandona yu' . Puedi ti u faninachåka siha as Yu'os !
55004017	Låo sumåga giya guåhu i Saina ya Ha nå'i yu' minetgot , ya ennåo na sumiña hu pruklåma kabåles i mensåhi para u mahungok ni todu i MamPagånu ; masåtba yu' ya ti masentensia yu' para bai hu måtai .
55004018	Ya i Saina , Guiya u såtba yu' ginen todu i tinailayi ya u konne' yu' sin desgråsia guatu gi linangitan na Raino-ña . Para Guiya i gloria para todu i tiempo ! Amen .
55004019	Mimorias guennåo para si ' Priscilla ' yan ' Aquila ' yan i familian ' Onesiphorus ' .
55004020	Sumåga si ' Erastus ' giya ' Corinth ' , ya guåhu humånåo yu' para ' Trophimus ' giya Miletus , sa' malångu gui' .
55004021	Cho'gue kuånto i siña ya un mamaila' åntes di tiempon manengheng . Mimorias ginen as ' Eubulus ' , yan ' Pudens ' , yan Lino , yan Claudia , yan ginen todu i pumalu siha na mañe'lu .
55004022	I Saina u gaigi gi espiritu-mu . I grasian Yu'os u såga giya hamyo todos .
56001001	Ginen as Pablo , un setbenten Yu'os yan un apostot Jesukristo . Guåhu ma'ayek yan matago' para bai hu ayuda i hinenggen i maninayek Yu'os na tåotåo siha yan para bai hu konne' guatu gi minagåhet ni i Gima' Yu'os-ta ha fa'nåna'gue ,
56001002	ni gaigi na tumotohge gi inangokkon i taihinekkok na lina'la' . Si Yu'os , ni ti mandadagi , Ha prumeti hit ni este na lina'la' åntes di u matutuhon i tiempo ,
56001003	ya gi ma'apunta na tiempo Ha na'matungo' este gi mensåhi ni ginen Guiya . Manå'i yu' katgo-ku ni este , ya hu pruklålama put i otden Yu'os i Satbadot-ta .
56001004	Hu tutuge' este na kåtta para si Tito , i magåhet na lahi-hu gi hinenggen-måmi ni parehu . Puedi si Yu'os Tåta yan i Kristo Jesus i Satbadot-ta en fannina'i ni gråsia yan pås .
56001005	Hu po'lo håo giya ' Crete' , kosa ki siña un arekla ayo siha i tetehnan ni para u fanma'asiste yan un apunta manåmko' gi Gima' Yu'os gi todu i sengsong siha . Hahasso i pinagat ni hu nå'i håo :
56001006	i amko' gi Gima' Yu'os ti debi di u guaha nai siña gui' ma'achåka ; debi di unu ha' asaguå-ña , ya i famagu'on-ña debi di u fanggái hinengge ya i riputasion-ñiha debi di u fanareklåo yan u fanubidente .
56001007	Ya put i magas gi Gima' Yu'os guiya engkatgåo ni che'cho' Yu'os , ti debi di u guaha isåo-ña . Ti debi di u otgoyosu pat sino taklalo' , ti debi di u botlacheru o sino empetosu , o sino ga'salåppe' .
56001008	Debi di u kariñosu yan u gofli'e' i maolek . Debi di u tungo' sumuhetan maisa gui' , debi di u tunas , yan såntos , yan debi di u tungo' kumurihen maisa gui' .
56001009	Debi di u go'te fitme i mensåhi ni siña ma'angokko yan ti kinekentra i dottrina . Gi taiguini nai siña gui' ha abiba otro tåotåo siha ginen i magåhet na fina'nå'gue yan para u na'annok i linachen ayo siha i manmangongontra .
56001010	Meggai siha ayo i kumokontra yan mafa'bababa otro tåotåo siha ginen i manai bali na fino'-ñiha , espesiåtmente ginen ayo siha i manmakombette na ManHodihos .
56001011	Prisisu na u mana'påra i kuentos-ñiha , sa' mana'fanatborotåtåo enteru i familia ginen i fina'na'guen-ñiha ni ti debi di u macho'gue , ya machocho'gue este siha put un na'mamahlåo na rason , i para u fanmanggånna salåppe' .
56001012	Unu gi tåotåo ' Crete' mismo , unu gi mamprofetan-ñiha , ha sångan i minagåhet anai ilek-ña , " Mandåkon i taotåo ' Crete' , manailayi siha na gå'ga' , yan manggago' yan manhambento . " Put este na rason na debi di un lalåtde siha kuånto i siña , kosa ki u asentådu i hinenggen-ñiha
56001014	ya båsta madalalaki i abusion i ManHodihos yan i mandamenton tåotåo ni manmåfatto ginen i taotåo siha ni rumichåsa i minagåhet .
56001015	Todu manai mancha para ayo siha mismo i manai mancha ; låo puru ha' måncha para ayo siha i manapplacha' yan i ti manmanhongge , sa' manapplacha' i hinasson-ñiha yan i konsensian-ñiha .
56001016	Ilek-ñiñiha na ma tungo' si Yu'os , låo ma ñieñiega ni aksion-ñiha . Manmañatlili'e' siha yan ti manubidente , ni håfa na minaolek siña macho'gue .
56002001	Låo debi di un fa'nå'gue ni ayo i chumilong yan i sånu na dottrina .
56002002	Sangåni i manåmko' na lalåhi para mungnga mambolachu , yan para u ma'usa i maolek na disision , yan para u ma suhetan maisa siha ; para u ma go'te i sånu na hinengge , yan ginefli'e' , yan minesngon .
56002003	Gi et mismo manera fa'nå'gue i manåmko' na famalåo'an para u fanlå'la' taiguihi i famalåo'an ni mañåntos lina'la'-ñiha . Ti debi di u fanmamaiseknani ni mandagi o sino u fambotlachera . Debi di u fanmama'nå'gue ni maolek ,
56002004	kosa ki u fansiña fuma'nå'gue i manhoben na famalåo'an para u ma guaiya i asaguan-ñiha yan i famagu'on-ñiha ,
56002005	para u ma suhetan maisa siha yan u fanggåsgas , yan para u fanmåolek na nåna yan aságua ni mapopo'lo siha gi papa' i asaguan-ñiha , kosa ki tåya' siña u sinangan båba put i mensåhi ni mafåtto ginen as Yu'os .
56002006	Gi parehu na manera soyo i manhoben na lalåhi para u ma suhetan maisa siha .
56002007	Gi todu i bidan-ñiha debi di u fanmaolek na ihemplon lina'la' . Na'senseru yan siriosu håo gi fina'na'gue-mu .
56002008	Usa mansånu na palåbras ni ti siña ma kritika , kosa ki u fanmamåhlåo i maninimigu-mu put i tåya' båba siña ma sångan put hågu .
56002009	I manesklåbu debi di u ma osge yan u ma na'magof i amon-ñiha gi todu kosas . Ti debi di u fanmanoppe
56002010	o sino u masakkenguan gui' . Enlugåt di este debi di u ma na'annok na manmåolek yan mamfiet siha todu i tiempo , kosa ki u guåha punto-ña i fina'nå'gue siha put si Yu'os i Satbadot-ta gi todu i bidan-ñiñiha .
56002011	Esta si Yu'os Ha na'matungo' i grasiå-ña para i satbasion todu i taotåo siha .
56002012	Este na gråsia ha fa'nåna'gue hit para ta po'lonñaihon gi un bånda todu i ti yini'usan na lina'la' yan minagof tåno' , ya para ta suhetan maisa i lina'lå'-ta , para ta na'fanunas hit , yan para u yini'usan lina'lå'-ta guini na tåno' ,
56002013	mientras ta nanangga i matuna na Ha'åni ni ta angongokko na para u fåtto , yanggen umannok i glorian i takhelo' na Yu'os-ta yan Satbadot as Jesukristo .
56002014	Ha nå'en maisa Gui' put hita put i para u reskåta hit ginen todu i tailayi put i para u na'fanggåsgas hit na tåotågui ni iyo-ña ha' na maisa ya manånsias para ta cho'gue i maolek .
56002015	Fama'nå'gue ni este siha ya un usa i kabåles na åoturidåt-mu mientras un abibiba yan un lalålatde i ume'ekongok håo . Cha'-mu sesedi na u guaha umatan håo påpa' .
56003001	Na'fanmanhasso i taotåo-mu na u ma po'lo siha gi papa' i manmå'gas yan i mangai åoturidåt , para u ma osge siha , yan para u fanlisto chumo'gue i maolek maseha månu .
56003002	Sangåni siha ya cha'-ñiha sumasångan tailayi ni para håyi , låo para u na'fampasifiku yan kariñosu siha , ya para u na'fampasensia siha para todu i taotåo .
56003003	Hita lokkue' ginen ti mansiriosu , yan ti manubidente , yan manlachi hit . Ginen un tiempo manesklabon i sensen yan todu klasen minagof tåno' . Ginen manmalisiosu yan manhosguan hit ; ayo siha i chumatli'e' hit , ta chatli'e' siha lokkue' .
56003004	Låo despues di manmafa'nu'i hit ni mina'åse' yan ginefli'e' Yu'os i Satbadot-ta ,
56003005	Guiya muna'fanlibri hit . Åhe' ti put i guaha måolek che'cho'-ta , låo ginen i mina'ase'-ña ha' na Ha na'fanlibri hit , ginen i Espiritu Sånto , ni numå'i hit nuebu na finañågu yan nuebu na lina'la' anai Ha fa'gasi hit .
56003006	Si Yu'os Ha chudå'i hit misen ni Espiritu Sånto ginen as Jesukristo i Satbadot-ta ,
56003007	kosa ki ginen i grasiå-ña siña hit mana'fanunas yan Yu'os ya ta fanhålom gi taihinekkok na lina'la' ni ta nanangga .
56003008	Magåhet este na sinangan . Malago' yu na un gof sangåni siha put este na asunto , kosa ki ayo siha i manmanhongge as Yu'os u magåsta tiempon-ñiha para u ma cho'gue i maolek na cho'cho' , ni måolek yan prubechosu para todos .
56003009	Låo suhåyi i ti mampresisu na atgomento , yan i mananåkko' na listan guello' yan guella' , yan inaguaguat yan plaito put i Lai . Tåya' prubechon-ñiha este yan manai bali .
56003010	Abisa dos biåhi ayo na tåotåo i numa'guaguaha dinibidi , ya despues suhåyi ya mungnga ma atende gui' .
56003011	Un tungo' ha' na tailayi ennåo na tåotåo , ya i isao-ña prueba na lachi gui' .
56003012	Yanggen hu na'hånåo si ' Artemås ' yan si ' Tychicus ' guatu giya hågu , cho'gue kuånto i siña ya un fåtto giya ' Nicopolis ' , sa' esta hu disidi para bai falak ennåo gi tiempon manengheng .
56003013	Cho'gue kuånto i siña para un ayuda i abugåo as ' Zenas ' yan si ' Apollos ' para u ma tutuhon i biahen-ñiha , yan u mana'segiru na kabåles siha ni nisisidåt-ñiha .
56003014	Debi i taotåo-ta di u ma tungo' gumåsta i tiempon-ñiha gi manmåolek na cho'cho' , para ki siña u fampriparåo yanggen måtto i magåhet na nisisidåt ; ti debi di u ma despetdisia i lina'la'-ñiha .
56003015	Mimorias ginen todos i mangga'chong-hu guini . Mimorias para todos i manamigu-ta gi hinengge . I gråsian Yu'os u gaigi giya hågu .
57001001	Ginen as Pablo , ni mapreresu put i Kristo Jesus , yan ginen i che'lu-ta as Timoteo -- Para si Filimón i amigu-ta yan i ga'chong-ta manmacho'cho' ,
57001002	yan i Gima'yu'os ni mana'asodda' gi gimå'-mu , yan para i che'lu-ta as ' Apphia ' , yan i ga'chong-ta na sendålu as ' Archippus ' :
57001003	Puedi i Tatå-ta as Yu'os yan i Saina as Jesukristo un ninå'i gråsia yan Pås .
57001004	Filimón , che'lu-hu , gi kada manåyuyot yu' , hu mensiosiona håo yan hu nanå'i gråsia i Yi'os-hu .
57001005	Hu huhungok put i ginefli'e'-mu ni taotåo Yu'os yan i hinengge-mu gi Saina as Jesus .
57001006	Manånayuyot yu' na put i mandadaña' hit gi hinengge u na'fåtto mås taddong na kinemprende put todu siha i bendesion ni gaigi gi lina'lå'-ta put i mandadaña' hit yan i Kristo .
57001007	I ginefli'e'-mu , che'lu-hu , ha na'sen magof yu' yan ha nå'i yu' ånimu ! Esta un na'fanmagof i kurason todu i taotåo Yu'os siha .
57001008	Put este na rason na siña yu' båtbaru , komu che'lu-mu yu' gi Kristo , para bai hu otden håo para un cho'gue håfa debi di u macho'gue .
57001009	Låo enlugåt di bai hu otden håo , bai hu faisen håo para un cho'gue este put i hu gofli'e' håo . Hu chocho'gue este achokka' guåhu si Pablo , i ambasadot i Kristo Jesus , ya mapreresu yu' på'go gi prisente .
57001010	Entonses , hu fafaisen håo put si Onésimo , guiya lahi-hu gi Kristo ; sa' anai mapreresu humuyong yu' tatå-ña gi esperituhåt .
57001011	Ginen un tiempo tåya' bali-ña para hågu , låo på'go guaha bali-ña para hågu yan para guåhu .
57001012	Hu na'hahånao gui' tåtte giya hågu , ya sumisiha yan i kurason-hu .
57001013	Malago' ha' yu' numa'såga guini , mientras mapreresu yu' put i ibangheliu , kosa ki siña ha asiste yu' komu kuentå-mu .
57001014	Låo ti ya-hu na bai hu afuetsas håo para un ayuda yu' ; malago' yu na un cho'gue este libri . Pues mungnga yu' chumo'gue ni håfa solu komfotme håo .
57001015	Sumuha si Onésimo un råtu ginen hagu put i para u fåtto tåtte ya u såga giya hågu para todu i tiempo .
57001016	Ya på'go esta ti esklåbu ha' gui' , låo mås ki esklabu : unu gui' på'go gi mañe'lu-ta gi Kristo . Tåddong gui' kumeke'ilek-ña para guåhu ! Ya tåddong gui' lokkue' siempre kumeke'ilek-ña para hågu , komu esklåbu yan komu che'lu-mu gi Saina !
57001017	Entonses , yanggen guåha kumeke'ilek-ña i umatungo'-ta , pues risibi gui' tåtte parehu ha' yanggen guåhu un risisibi .
57001018	Yanggen siakåsu na guaha bidå-ña tailayi kontra hågu o sino guåha dibi-ña nu hågu po'lo komu kuentå-ku .
57001019	Estegue' på'go kannai-hu mismo tumutuge' este : Guåhu si Pablo bai hu apåsi håo tåtte . ( Ti debi di bai hu na'hasso håo na hågu petsonåt un didibi yu' . )
57001020	Entonses , che'lu-hu , hu fafaisen håo para un cho'gue este na fabot put i Saina ; komu che'lu-mu gi Kristo , konsuela yu !
57001021	Gof siguru yu' , mientras hu tutuge este , na siempre un cho'gue este i hu fafaisen håo -- ya sigiru yu' na siempre un cho'gue mås ki este .
57001022	Gi et mismo tiempo , na listo un kuåtto para guåhu , sa' hu båtga yu' na siempre Ha hungok si Yu'os i tinayuyot-miyu ya siempre manå'i yu' tåtte para hamyo .
57001023	Mimorias ginen as ' Epaphras ' ni mapreresu yan guåhu put i Kristo Jesus ,
57001024	yan kon todu ginen as Marcos yan ' Aristarchus ' yan ' Demas ' yan Lucas .
57001025	Puedi i grasian i Saina as Jesukristo u gaigi giya hamyo todos .
58001001	Gi manmaloffan na tiempo meggai na biåhi na Ha kuentusi si Yu'os i mañaina-ta gi difirentes manera ginen i mamprofeta ,
58001002	låo guini gi uttemu siha na ha'åni Ha kuentusi hit ginen i Lahi-ña . Put Guiya na Ha na'huyong si Yu'os i tano' , Guiya inayek as Yu'os para u iyo-ña todu i kosas gi uttemo .
58001003	Guiya i espehos anai a'annok i mina'lak i glorian Yu'os yan Guiya ni mås ni menos i imahen Yu'os , ni sumosteteni i tano' ni fuetså-ña . Despues di Ha gånna i ma'asien i isao i taotåo siha , matå'chong Gui' gi langet gi agapa' na bandan Yu'os , i Mås Takhelo' na Fuetsa .
58001004	Mana'takhelo'ña i Lahi-ña ki i manånghet , taimanu ha' i na'an ni nina'i Gui' as Yu'os na takhelo'ña ki i na'an i manånghet siha .
58001005	Tåya' si Yu'os nai Ha sangåni i mananghet-ña , " Hågu i Lahi-hu ; på'go na ha'åni nai Guåhu Tatå-mu . " Ni tåya' nai si Yu'os Ha sangåni ni unu gi manånghet , " Guåhu para Tatå-ña , ya Guiya para Lahi-hu . "
58001006	Låo anai para u na'hånåo si Yu'os i primirisa na Lahi-ña para i tano' , ilek-ña , " Todu i manånghet Yu'os debi di Un ma'adora . "
58001007	Låo ilek-ña ni manånghet , " Ha fa'tinas si Yu'os i manånghet kalang månglo' , yan i tentago'-ña siha kalang mañiñila' na guåfi . "
58001008	Låo put i Lahi-ña ilek-ña si Yu'os : " I Raino-mu , O Yu'os , u dinira para todu i tiempo ! Un gubetna i taotåo-mu gi hostisia .
58001009	Un guaiya i tinas ya un chatli'e' i lachi . Ennåo mina' inayek Håo as Yu'os , i Yi'os-mu , ya Ha nå'i Håo ni minagof ni takhelo'ña ki ayo i Ha nå'i i mangga'chong-mu . "
58001010	Ilek-ña lokkue' , " Hågu , Asaina , Un fa'tinas i tano' gi tutuhon , ya gi kannai-mu mismo Un fa'tinas i langet siha .
58001011	Este siha u fanmåfnas , låo Hågu Un gagaigi ha' ; todu siha u fanggastådu kalang magågu .
58001012	Siempre un dopbla siha kalang såku , ya siempre manmatulaika kalang magågu . Låo Hågu todu i tiempo Un parerehu ha' , ya ni ngái'an nai u hokkok lina'lå'-mu . "
58001013	Tåya' si Yu'os nai Ha sangåni i mananghet-ña : " Fatå'chong guini gi agapa'-hu asta ki Hu po'lo i inimigu-mu para oddas i addeng-mu . "
58001014	Entonses , håfa este siha i manånghet ? Espiritu este siha ni ma sesetbe si Yu'os yan nina'fanhåhanåo as Yu'os para u ma'ayuda ayo siha i para u marisibi satbasion .
58002001	Put ennåo na debi di ta go'te mås fitme i minagåhet ni esta ta hungok , ya mungnga na ta fanabak .
58002002	I mensåhi ni manå'i ni manånghet i mañaina-ta umannok na manmagåhet , ya ayo siha i ti dumalalaki pat ti umosge ma risibi i kastigu ni mamiresi .
58002003	Pues taimanu para ta faneskåpa yanggen ti ta atituyi este na må'gas satbasion ? I Saina mismo umanunsia fine'na este na satbasion , ya ayo siha i humungok Gui' ma prueba para hita na hunggan magåhet .
58002004	Gi et mismo tiempo Ha na'såonåo si Yu'os i testigu-ña ya mama'tinas todu klasen milågru yan manna'manman siha ya Ha påtte huyong i rigalon i Espiritu Sånto sigun gi minalago'-ña .
58002005	Åhe' , ti mampene'lo i manånghet as Yu'os komu manmå'gas i nuebu na tåno' ni para u fåtto -- ayo i ta såsangan na tåno' .
58002006	Enlugåt , taiguihi i masångan gi un påtte gi Eskreturas : " Håyi siha i taotåo , O Yu'os , na para Un hahasso siha ; tåotåo ha' siha , ya para u adadahi siha ?
58002007	Hågu fuma'tinas siha didide' ha' takpapa'ña ki i manånghet ; ya un kurona siha ni gloria yan onro ,
58002008	ya Un po'lo siha komu må'gas todu i kosas siha . " Ilek-ña na si Yu'os fuma'tinas i taotåo " komu må'gas todu i kosas siha " ; klåru guini ilelek-ña na todu i kosas siha . Låo ti ta lili'e' i taotåo ha gubebetna todu i kosas siha .
58002009	Låo ta lili'e' si Jesus , Guiya ni mana'takpapa'ña un råtu ki i manånghet , kosa ki ginen i grasian Yu'os u måtai put todu . Ta lili'e' Gui' på'go makurorona ni gloria yan onro put i finatai ni Ha padesi .
58002010	Dinanche bidå-ña si Yu'os sa' ginen i pinadesen Jesus na Ha na'suha ginen Guiya todu i ti mamprefekto , sa' put i Guiya si Yu'os numa'fanhuyong yan sumosteteni i kosas siha , put i para u na'fañåonåo meggai na famagu'on-ña gi gloria . Si Jesus gumigiha siha guatu gi satbasion .
58002011	Ha na'fanggåsgas si Jesus i taotåo siha ginen i isao-ñiha , ennåo mina' Guiya yan ayo siha i mana'fanggåsgas parehu Tatan-ñiha . Put ennåo na ti mamåhlåo si Jesus para u ågang siha mañe'lu-ña .
58002012	Ilek-ña as Yu'os , " Bai Hu sangåni i mañe'lu-hu håfa siha Un cho'gue ; Bai Hu tuna Håo yanggen mandañña' siha . "
58002013	Ilek-ña lokkue' , " Bai Hu po'lo i inangokko-ku gi as Yu'os . " Ya ilek-ña ta'lo , " Estegue' na manhahami yan i famagu'on ni Ha nå'i Yu' si Yu'os . "
58002014	Put ayo siha i Ha ågang famagu'on , era tåotåo este siha ni guaha sensen-ñiha yan haga'-ñiha , Guiya lokkue' si Jesus parehu yan siha yan sumåonåo Gui' gi naturan-ñiha . Ha cho'gue este kosa ki ginen i finatai-ña u dinestrosa i Aniti , ni guaha fuetså-ña ni finatai ,
58002015	ya ginen este nai u na'fanlibri ayo siha i manesklåbu todu i lina'la'-ñiha put i mina'å'ñao-ñiha ni finatai .
58002016	Klåru na ti i manånghet Ha ayuda . Enlugåt , Ha ayuda i disendensian Abrahan .
58002017	Este kumeke'ilek-ña na debi di u parehu Gui' yan i mañe'lu-ña gi todu manera , para ki siña Gui' humuyong fiet yan gái ma'ase' na Takhelo' na Påle' gi setbisio-ña as Yu'os , ya ginen ennåo na u fanma'asi'i ni isao-ñiha i taotåo siha .
58002018	Ya på'go nai siña Ha ayuda ayo siha na tåotåo i manmatetenta , sa' Guiya esta monhåyan ma tienta yan mamadesi .
58003001	Mañe'lu-hu , hamyo lokkue' maninagang as Yu'os ! Hahasso si Jesus ni nina'hånåo as Yu'os komu Guiya i Takhelo' na Påle' i hinengge ni ta prufefesa .
58003002	Fiet Gui' gi as Yu'os , ya inayek Gui' para u cho'gue este na cho'cho' , taimanu ha' na fiet si Moises ni che'cho'-ña gi gima' i Saina .
58003003	Mås dångkolo na onro ha risisibi i taotåo ni humåtsa i gima' ki i gima' mismo . Gi taiguini lokkue' mås dångkolo na onro debi di u manå'i si Jesus ki si Moises .
58003004	Todu i gima' ni manmahåtsa , entonses , guaha humåtsa -- ya si Yu'os humåtsa todu i kosas siha .
58003005	Fiet si Moises komu setbente gi halom i gima' i Saina , ya guiya sumångan ayo siha i para u sångan si Yu'os gi manmamamaila' siha na tiempo .
58003006	Låo i Kristo fiet Gui' komu Guiya i Patgon ni engkatgåo ni gima' i Saina . Hita i gimå'-ña yanggen manmatatnga hit yan manggái komfehånsa hit gi ayo i ta tåtangnga .
58003007	Entonses , taimanu ha' i Ha sångan i Espiritu Sånto , " Yanggen en hingok i bos Yu'os på'go na ha'åni ,
58003008	cha'-miyu numa'fanmahehettok hamyo , taiguihi i mañainan-miyu anai manrebulasion kontra as Yu'os , taimanu bidan-ñiha guihi na ha'åni gi disietto anai matenta Gui' .
58003009	Guihi nai matenta Yu' yan machagi Yu' , ilek-ña si Yu'os , achokka' esta ma li'e' håfa bidå-hu kuarenta åños .
58003010	Pues lalålo' Yu' ni ayo siha na tåotåo ya ilek-hu , ' Todu i tiempo ti mamfiet ya ti manmalago' macho'gue i tinago'-hu siha . '
58003011	Lalålo' Yu' pues solemne Hu prumeti : ' Ni ngái'an nai u fanhålom gi tano' ni para bai Hu nå'i siha deskånso ! ' "
58003012	Manggenefli'e'-hu na mañe'lu-hu , gof adahi ya mungnga na u guaha giya hamyo u fåtto chi-ña baban kunrason-ña ya u falingu hinengge-ña ya u bira gui' ginen i lala'la' na Yu'os .
58003013	Enlugåt , potno u guaha giya hamyo u fina'baba ni isao ya u na'mahettok gui' , ennåo na debi di en fana'ayuda unu yan otro kada diha , mientras ki sinangan " På'go na Ha'ani " ni gaigi gi eskretura gagaigai ha' giya hita .
58003014	Todos hit manhihita yan i Kristo yanggen manmesngon hit gumo'te asta i uttemo i komfehånsa ni gaigi giya hita desde i tutuhon .
58003015	Estegue' ilek-ña i eskretura : " Yanggen en hingok i bos Yu'os på'go na ha'åni , cha'-miyu numa'fanmahehettok hamyo , taiguihi i mañainan-miyu anai manrebulasion kontra as Yu'os . "
58003016	Håyi ayo siha na tåotåo i humungok i bos Yu'os ya manrebulasion kontra Guiya ? Todu ayo siha i mangkenenne' as Moises huyong ginen Ihipto .
58003017	Kontra håyi Ha lalalu'í si Yuós kuarenta åños ? Kontra i taotåo siha ni manisao , ayo siha i mamoddong påpa' ya manmåtai gi disietto .
58003018	Anai Ha fa'tinas si Yu'os i solemne na prumiså-ña , " Ni ngái'an nai u fanhålom gi tano' anai para bai hu na'fandeskånsa siha " -- håyi Ha kuentutusi ? Ha kuentutusi ayo siha i manrebulasion .
58003019	Entonses , ta li'e' na ti mansiña siha manhålom gi tano' , sa' ti manmanhongge .
58004001	Si Yu'os på'go ha ufreresi hit ni prumesa kosa ki u ta risibi i deskånso ni Ha sångan . Entonses , gof adahi kosa ki tåya' giya hamyo u masodda' na ti ha gånna i maprumeti na deskånso .
58004002	Mamparehu hit yan siha esta ta hungok i Maolek na Nutisia . Ma hungok i mensåhi , låo ti maninayuda siha , sa' anai ma hungok ti mahongge .
58004003	Hita ni manmanhongge , ta risibi ayo na deskånso ni Ha prumeti hit si Yu'os . Taimanu ha' i Ha sångan , " Lalålo' Yu' ya mama'tinas Yu' un solemne na prumesa : ' Ni ngái'an nai u fanhålom gi ayo na tano' ni Hu prumeti para u fannina'i siha deskånso ! ' " Ha sångan este achokka' esta monhåyan i che'cho'-ña desde ki anai Ha fa'tinas i tano' .
58004004	Gaigi gi un påtte gi Eskretura na Ha sångan put i mina' siette na ha'åni : " Dumeskånsa si Yu'os gi mina'siette na ha'åni ginen todu i che'cho'-ña . "
58004005	Ha sångan ta'lo put este na asunto : " Ni ngái'an nai u fanhålom gi ayo na tåno' ni Hu prumeti para u fannina'i siha deskånso . "
58004006	Ayo siha i humungok fine'na i Maolek na Nutisia ti ma risibi ayo na deskånso , sa' ti manmanhongge . Entonses , guaha ha' otro siha ni manmasedi para u ma risibi i deskånso .
58004007	Umannok este na minagåhet sa' si Yu'os Ha apunta otro ha'åni , ni ma'å'agang " På'go na Ha'åni . " Despues di maloffan meggai na såkkan Ha sångan ginen i pachot David gi eskretura ni esta ma ripiti : " Yanggen en hingok i bos Yu'os på'go na ha'åni , cha'-miyu numa'fanmahehettok hamyo . "
58004008	Yanggen esta si ' Joshua ' ha nå'i i taotåo siha ni ayo na deskånso i Ha prumeti si Yu'os , pues siempre ti u sångan si Yu'os despues put otro ha'åni .
58004009	Låo et mismo , gagaigi ha' para i taotåo Yu'os parehu na deskånso yan anai dumeskånsa si Yu'os gi mina'siette na ha'åni .
58004010	Maseha håyi ni rumisibi ayo na deskånso i Ha prumeti si Yu'os siempre dumeskånsa gui' ginen i che'cho'-ña mismo , taimanu ha' na dumeskånsa si Yu'os ginen i che'cho'-ña .
58004011	Entonses , maila' ya ta cho'gue kuånto i siña para ta risibi ayo na deskånso , kosa ki ni unu giya hita u dimålas parehu yan siha put i tåya' hinenggen-ñiha .
58004012	I fino' Yu'os låla'la' yan aktibu , mås malåktos ki i sapble ni dopble tataga'-ña . Ha dudulok asta i yahålulom , anai uma'asodda' i ante yan i espiritu , yan anai dumadaña' i kuyentura yan i titanos to'lang . Ha huhusga todu i disehu yan i hinasso gi kurason-tåotåo .
58004013	Tåya' ni håfa siña manå'na' ginen as Yu'os ; enteru i fina'tinas atbetto ya tåya' mabababa gi me'nan i matå-ña . Ya giya Guiya nai debi di ta fanmannå'i kuenta .
58004014	Entonses , maila' ya ta go'te fitme i hinengge ni ta prufefesa . Gaigi giya hita i Takhelo' na Påle' ni esta ginen i me'nan Yu'os -- Guiya si Jesus , i Lahen Yu'os .
58004015	I Takhelo' na Påle åhe' ti taklalo' Gui' put i manñaba' hit . Enlugåt , i Takhelo' na Påle' matenta gui' todu klåsi parehu yan hita , låo ti umisao .
58004016	Pues maila' ya ta na'guaha komfehånsa ya ta fanhånåo guatu gi tronon Yu'os , anai gaigi i grasia . Ayo nai siempre ta risibi i mina'åse' yan ta sodda' i grasia para u ayuda hit yanggen ta nisisita .
58005001	Kada takhelo' na påle' ma'a'ayek entre i manggachong-ña yan ma'apupunta para u setbe si Yu'os put siha , para u ufresi i sakrifisio siha yan inifresi put i isao .
58005002	Ya put i guiya mismo ñaba' gui' gi meggai na punto , pues siempre pasensia gui' para i maneknorånte yan i manlalachi .
58005003	Ya put i guiya mismo ñaba' gui' , debi di u fanufresi sakrifisio åhe' ti put i otro tåotåo ha' siha sino ki put i isåo-ña lokkue' .
58005004	Tåya' ni unu uma'ayek para guiya mismo i onron i takhelo' na påle' . Si Yu'os ha' na maisa siña umågang i taotåo para u takhelo' na påle' -- taimanu ha' anai ma' ågang si ' Aaron ' .
58005005	Gi et mismo manera , ti Guiya i Kristo numa'en maisa Gui' ni onron i takhelo' na påle' . Enlugåt ilek-ña si Yu'os nu Guiya , " Hågu Lahi-hu Håo ; på'go na ha'åni nai Guåhu Tatå-mu . "
58005006	Ha sångan lokkue' gi otro bånda , " Hågu siempre påle' Håo para todu i tiempo , gi pinale' sigun gi otden ' Melchizedek ' . "
58005007	Gi lina'lå'-ña guini gi tano' manånayuyot yan manggågagåo si Jesus , kumákasåo yan tutuho' lago'-ña gi as Yu'os , Guiya ni siña sumåtba Gui' ginen i finatai . Ya put i humitde yan diboto Gui' , hiningok Gui' as Yu'os .
58005008	Låo maseha Lahen Yu'os Gui' , umeyak manosge ginen i pinadisi-ña .
58005009	Anai mafa'tinas Gui' komu i mas prifekto , humuyong Gui' mama' i hale' i taihinekkok na satbasion para ayo siha i umosge Gui' ,
58005010	ya si Yu'os Ha diklåra na Guiya i takhelo' na påle' , gi pinale' sigun gi otden ' Melchizedek ' .
58005011	Meggai debi di ta sångan put este na asunto , låo mappot para en fanmaesplikåyi , sa' mandespåsiu hamyo manmangomprende .
58005012	Esta nahong tiempo para en fanma'estro låo asta på'go en nisisisita ha' man-mafa'nå'gue ni primet na leksion put i mensahen Yu'os . Enlugåt di en kanno' manmahettok na nengkanno' , asta på'go lechi ha' para gimenmimiyu .
58005013	Ayo i dibi u gimen lechi pues påpatgon ha' gui' , sin håfa na eksperensia gi håfa dinanchi yan lachi .
58005014	I manmahettok na nengkanno' para i mandångkolo na tåotåo , ayo siha i ginen prumaktika siña madestinggi i maolek ginen i tailayi .
58006001	Pues nihi ya ta fañigi mo'na gi mano'a na finanå'gue ya ta po'lo gi tatte-ta i leksion ni ta hungok gi pinatgon-ta put i finene'na na mensahen i Kristo . Ti debi di ta plånta di nuebu i fondasion na para ta bira hit ginen i manai bali na cho'cho' ya para ta fanmanhongge as Yu'os ;
58006002	pat sino i fina'nå'gue put båotismo yan i mapo'lon i kannai gi i risureksion i manmåtai yan i taihinekkok na sentensia .
58006003	Nihi ya ta fanñigi mo'na ! Pues ta cho'gue este yanggen Ha petmiti hit si Yu'os .
58006004	Taimanu manmakonne' tåtte para u fanmañotsot ayo siha i umabandona i hinenggen-ñiha ? Ginen un tiempo maneståba siha gi ininan Yu'os ; ma chagi i rigålu ginen i langet ya ma risibi i patten-ñiha ni Espiritu Sånto ;
58006005	ma tungo' ha' ginen i eksperensian-ñiha na måolek fino' Yu'os , ya ma siente i fuetsan i mamamaila' na tåno' .
58006006	Ya despues ma' abandona i hinenggen-ñiha ! Emposipble para u fana'lo tåtte ya u fanmañotsot di nuebu , sa' siha klumåba di nuebu i Lahen Yu'os yan mana'mamåhlåo Gui' gi me'nan tåotåo .
58006007	Si Yu'os Ha bendidisi i edda' ni gumigimen gi ichan ni sesso rinega ya dodokko' guennåo tinanom siha ni mamprobichosu para ayo siha i manmatanunumi .
58006008	Låo yanggen mandokko' kilites yan chå'guan , pues tai bali ennåo ; gaigi gi piniligru na u minatdisi as Yu'os ya siempre dinestrosa ni guafi .
58006009	Låo , hafañe'los , maseha manguekuentos hit taiguini , manseguru ham nu hamyo . Hami tumungo' na gaigi giya hamyo i mas måolek na bendesion yan iyon i satbasion-miyu .
58006010	Åhe' ti digeru si Yu'os . Ti u maleffa ni che'cho'-mu o sino i ginefli'e' ni un na'annok para Guiya gi ayudu-mu ni asta på'go un nåna'i ha' i mangilesyånu .
58006011	Estegue' un dångkolon disehon-måmi na kada unu giya hamyo ti u falingu animu-ña asta i uttemo , kosa ki u fanmakumple ayo siha i disehon-mimiyu .
58006012	Ti yan-måmi na en fanggago' , låo para en famparehu yan ayo siha i manmanhongge yan mampasensia , ya siempre ma risibi håfa Ha prumeti si Yu'os .
58006013	Anai Ha fa'tinas si Yu'os i prumiså-ña as Abrahan , mama'tinas botu para u cho'gue håfa Ha prumeti . Ya put i tåya' takhelo'ña ki Guiya , Ha usa i na'ån-ña mismo para u fanhula .
58006014	Ilek-ña , " Bai Hu prumeti na bai Hu bendisi håo yan bai Hu nå'i håo låhyan na disendensia . "
58006015	Put i pasensia si Abrahan na ha risibi i prumesan Yu'os .
58006016	Yanggen mama'tinas botu i taotåo , manhuhula gi na'an ni takhelo'ña ki guiya , ya yanggen monhåyan manhula pues mahuchom i kontråta .
58006017	Para ayo siha i para u ma risibi ayo i ha prumeti malago' si Yu'os na u na'sen klåru na ni ngái'an nai u tulaika i minalago'-ña ; pues put ennåo na manhula .
58006018	Entonses , estegue' i dos kosas ni ti siña matulaika ya ti siña mandagi si Yu'ós put este . Pues hita ni manmañodda' siguridåt giya Guiya , Ha nå'i hit ånimu para ta go'te fitme i inangokko ni mapo'lo gi me'nå-ta .
58006019	Gaigi este na ninangga kuentan ångkla para i lina'lå'-ta . Siguru este yan tåya' ni håfa na piniligru , yan ha u'upos hålom i kottinan i linangitan na templo asta i yahålolom gi santuåriu .
58006020	Put hita na mo'na hålom guennåo si Jesus ya humuyong Gui' mama' i takhelo' na påle' para todu i tiempo , gi otden i mamåle' ' Melchizedek ' .
58007001	Este as ' Melchizedek ' eståba guiya rai giya ' Salem ' yan påle' i Mås Takhelo' na Yu'os . Anai humåhanåo tåtte si Abrahan ginen i gera ni ha gånna kuåtro na manrai , umasodda' yan si ' Melchizedek ' ya binendisi gui' ,
58007002	ya nina'i gui' as Abrahan unu gi kada dies gi todu siha i kosas ni ha chule' . ( I fine'na na na'an si ' Melchizedek ' kumeke'ilek-ña " Rai i Tininas " ; ya put i guiya rai giya ' Salem ' , i na'ån-ña kumeke'ilek-ña lokkue' " Rai i Pås . " )
58007003	Tåya' matuge' put håyi si ' Melchizedek ' tatå-ña pat nanå-ña pat sino unu gi mañaina-ña ; tåya' lokkue' matuge' put i mafañagu-ña pat i finatai-ña . Kalang gui' i Lahen Yu'os ; påle' gui' para todu i tiempo .
58007004	Entonses , en ripåra ha' taimanu tinakhelo-'ña si ' Melchizedek ' . Si Abrahan , i famosu na saina-ta , ha nå'i gui' unu gi kada dies gi todu i kosas siha ni ha chule' gi gera .
58007005	Ya todu i disendensian ' Levi ' ni mamåle' mantenago' ni Lai para u marikohi unu gi kada dies ginen i taotåo Israhet , kumeke'ilek-ña , ginen i mismo tåotåo-ñiha , maseha famagu'on Abrahan lokkue' i taotåo-ñiha .
58007006	Åhe' , ti disendenten ' Levi ' si ' Melchizedek ' , låo ha rikohi unu gi kada dies ginen as Abrahan ya ha bendisi gui' , si Abrahan ni guiya rumisibi i prumesan Yu'os .
58007007	Tåya' dinida na ayo i mambendidisi takhelo'ña ki ayo i esta mabendisi .
58007008	Sigun gi eskretura este i ta såsangan guini na mamåle' marikohi i unu gi kada dies ni taotåo siha ni manmåtai ; låo gi as ' Melchizedek ' i unu gi kada dies marikohi ni manlåla'la' na tåotåo .
58007009	Pues kumeke'ilek-ña na anai ha apåsi si Abrahan i unu gi kada dies , si ' Levi ' ( anai i disendensiå-ña marikohi i unu gi kada dies ) ha apåsi lokkue' .
58007010	Trabiha ti mafañåñagu si ' Levi ' guennåo na tiempo , låo esta gui' riniprisenta gi tataotåo i saina-ña as Abrahan anai umasodda' yan si ' Melchizedek ' .
58007011	Put i lalahen i pale' as ' Levi ' na manmanå'i ni Lai i taotåo Israhet . Entonses , yanggen tåya' difekto-ña i che'cho' i mamåle' na lalahen ' Levi ' , pues ti prisisu na u guaha difirensiåo na klasen mamåle' u fanannok , era i otden i mamåle' ' Melchizedek ' , ahe' , ti ginen as ' Aaron ' .
58007012	Yanggen matulaika i mamåle' pues debi lokkue' di u matulaika i lai .
58007013	Ya i Saina-ta , ni put Guiya na manmasångan este siha , ginen otro Gui' na rasan tåotåo , ya tåya' gi raså-ña mañetbe komu påle' .
58007014	Masen tungo' ha' na mafañågu Gui' komu membron i rasan ' Judah ' ; ya ti ha mensiona si Moises este na råsa anai kumuentos put mamåle' .
58007015	Estegue' nai mås klåru este na punto ; umannok unu ni difirensiåo na klasen påle' , ni parehu yan si ' Melchizedek ' .
58007016	Ti ginen i fina'tinas tåotåo na lai yan areklo na pumåle' gui' , låo ginen i pudet i lina'la' ni taihinekkok .
58007017	Ilek-ña i eskretura , " Påle' håo para todu i tiempo gi otden i mamåle' as ' Melchizedek ' . "
58007018	Entonses , mapo'lo gi un bånda i hagas na areklo , sa' ti metgot yan tai setbe .
58007019	I Lai Moises ti siña ha fa'tinas una kosa sin difekto . Ya på'go nai gumuaha un mås kabåles na inangokko ni ginen Guiya na manmåfatto hit gi fi'on Yu'os .
58007020	Fuera di este , guåha lokkue' butu-ña si Yu'os . Ya este na botu taigue anai mana'fåmale' i pumalu .
58007021	Låo pumåle' si Jesus ginen i boton Yu'os anai ilek-ña si Yu'os nu Guiya , " Mama'tinas i Saina un solemne na prumesa ya ti u chule' tåtte : ' Påle' håo para todu i tiempo . ' "
58007022	Entonses , este na difirensia na Ha garantitiha si Jesus un kontråta ni mås måolek .
58007023	Estegue' otro difirensia : bula ni ayo i otro klasen mamåle' sa' manmåmatai siha ya ti siña makontenuha i che'cho'-ñiha .
58007024	Låo si Jesus låla'la' para todu i tiempo , ya i che'cho'-ña komu påle' åhe' ti humåhanåo para guatu gi otro tåotåo .
58007025	Put ennåo na siña Gui' på'go yan todu i tiempo , Ha såtba ayo siha i manmåfatto as Yu'os ni manisgen iya Guiguiya , sa' låla'la' Gui' para todu i tiempo para u bense si Yu'os put siha .
58007026	Entonses , Guiya si Jesus i Takhelo' na Påle' anai gaigi ayo siha i ta nisisita . Såntos Gui' ; tåya' difekto o sino isao giya Guiya ; mana'sahnge Gui' ginen i mani'isao ya ma kåhat Gui' gi hilo' i langet siha .
58007027	Ti parehu Gui' yan i pumalu na takhelo' påle' ; ti ha nisisita na u fanufresi sakrifisio kada diha fine'na para i isåo-ña mismo ya despues para i isao tåotåo siha . Manufresi Gui' unu na sakrifisio , un biåhi ha' para todu i tiempo , anai Ha ufresen maisa Gui' .
58007028	I Lai Moises ha apupunta lalåhi siha ni guaha difekton-ñiha para takhelo' na påle' ; låo i prumesan Yu'os ni Ha fa'tinas gi botu , ni måtto despues di i Lai , Ha apunta i Lahi-ña , ni hagas ha' tåya' difekto-ña desde i manaihinekkok na tiempo .
58008001	I punto ni ta såsangan guini na gaigi giya hita este na Takhelo' Påle' , ni matåta'chong gi agapa' gi tronon i Yini'usan na Mina'gas gi langet .
58008002	Mañenetbe Gui' komu takhelo' na påle' gi Mås Takhelo' na Lugåt , era gi hålom i tento' ni hinatsan Yu'os , åhe' ti hinatsan tåotåo .
58008003	Todu i manakhelo' na mamåle' manmatancho' para u ma prisenta inifresi yan sakrifision gå'ga' gi as Yu'os , put ennåo na i Takhelo' na Pale'-ta debi lokkue' di u guaha una kosa para u ufresi .
58008004	Yanggen siakåsu na gaigi Gui' gi tano' , ti påle' Gui' , sa' guaha siha mamåle' ni ma' ufresi i rigålu ni ha dimåmanda i Lai i ManHodihos .
58008005	I che'cho' ni ma chocho'gue komu mamåle' puru ha' kopia yan anineng ayo i gaigi gi langet . Parehu ha' este yan si Moises . Anai esta para u kåhat i Kontratan i Tento , sinangåni gui' as Yu'os , " Na'siguru na un dalalaki kabåles sigun gi mudelu ni mana'li'e' håo gi ekso' sabåna . "
58008006	Låo på'go manå'i si Jesus che'cho' påle' ni takhelo'ña ki i che'cho'-ñiha , taimanu ha' na mås måolek i kontratan Yu'os yan i taotåo-ña ni Ha pripåra , sa' put i ma pripåra gi hilo' i mås manmåolek na kosas .
58008007	Yanggen tåya' difekto-ña i primet na kontråta , pues ti nisisårio na u guaha sigundo na kontråta .
58008008	Låo mañodda' si Yu'os difekto gi taotåo-ña anai ilek-ña , " Ilek-ña i Saina , manmamamaila' i ha'åni siha anai para bai Hu fama'tinas nuebu na kontråta yan i taotåo Israhet yan i taotåo ' Judah ' .
58008009	Ti u parehu yan i kontråta ni Hu fa'tinas yan i mañainan-ñiha gi ayo na ha'åni anai Hu pipet siha ginen Ihipto . Ti mamfiet siha ni kontråta ni Hu fa'tinas yan siha , ya put ennåo na ti Hu atende siha .
58008010	Pues estegue' i kontråta ni para bai Hu fa'tinas yan i taotåo Israhet gi manmamamaila' siha na ha'åni , ilek-ña i Saina : Bai Hu plånta i tinago'-hu gi hinasson-ñiha yan bai Hu tuge' gi kurason-ñiha . Guåhu para Yu'os-ñiha , ya siha para tåotåo-hu .
58008011	Ni unu giya siha para u fa'nå'gue i parehu-ña siudådånu o sino para u sangåni i achataotåo-ña , ' Tungo ' i Saina . ' Siempre todu siha u tiningo' Yu' , desde i mas takpapa' asta i mas takhelo' .
58008012	Bai Hu asi'i i isåo-ñiha ya bai Hu maleffa ni linachen-ñiha . "
58008013	Put i kumuentos si Yu'os ni nuebu na kontråta na Ha na'bihu i fine'na ; ya maseha håfa ni bumihu yan gumastådu siempre malingu .
58009001	Gi primet na kontråta guaha siha areklo para manadora yan kon todu fina'tinas tåotåo na lugåt para manadora .
58009002	Makåhat guennåo un tento' , ya i sanme'na na bånda mafa'na'an i Sagrådu na Lugåt . Gaigi guennåo i tohgen i kandet yan i lamasa anai gaigi i pån ni ma'ufresi si Yu'os .
58009003	Gaigi gi tatten i sigundo na kottina i tento' ni ma'a'agang i Mås Sagrådu na Lugåt .
58009004	Gaigi guennåo i attat oru anai masosongge i ensenso yan i Kaohåo i Kontråta ni matåtampe oru yan gaigi lokkue' guennåo i taron oru ni masasahguan i ' manna' , yan i baston ' Aaron ' ni dokko hagon-ña , yan i dos na tapblon åcho' anai matuge' i tinago' .
58009005	Gaigi gi hilo' i Kaohåo ' cherubim' ni guaha pappan-ñiha ni mariprisesenta i ginaigen Yu'os , matåtampe ni pappan-ñiha ayo na lugåt anai manma'asisi'i i isao . Låo ti para på'go nai ta esplika todu este siha .
58009006	Taiguini manma'areklan-ñiha este siha . I mamåle' manhåhanåo hålom kada diha gi ge'hiyong na tento' para u ma cho'gue i ubligasion-ñiha ,
58009007	låo i Takhelo' na Påle' ha' humåhalom gi ge'halom na tento' , ya un biåhi ha' gi sakkan Ha chocho'gue este . Ha chuchule' i haga' ni Ha ufreresi si Yu'os put Guiya yan put i isao i taotåo siha ni makumeti låo ti ma tungo' kåo mani'isao siha .
58009008	Klåru i Espiritu Sånto na mama'nånna'gue ginen este siha na areklo ya trabiha ti mabababa i chalan para i Mås Takhelo' na Lugåt kon tåt ki gagaigi ha' i ge'hiyong na tento' .
58009009	Guiya este i siñåt ni Ha tatancho' i prisente na tiempo . Kumeke'ilek-ña na i inifresi siha yan i ga'ga' ni manmasakrifika ni maprisenta guatu gi as Yu'os ti siña este siha numa'fåtto gi kinabåles i kurason i manmanadodora ,
58009010	sa' este siha puru ha' nengkanno' , yan gimen , yan difirentes klasen sirimonias para purifikasion . Puru ha' este siha areklo ni mana'annok , ni para u dinira asta ki Ha establesi si Yu'os i nuebu na otden .
58009011	Låo esta måtto i Kristo komu i Takhelo' na Pale' i manmåolek siha na kosas ni esta manggaigi guini . I tento' anai gaigi Gui' mañeñetbe mås takhelo' yan mås kabåles ; åhe' ti kannai tåotåo fuma'tinas , kumeke'ilek-ña na åhe' ti såsaonåo gi kosas siha ni manmafa'tinas guini na tåno' .
58009012	Anai humålom i Kristo gi tento' ya måtto gi Mås Sagrådu na Lugat , åhe' ti mañule' håga' chiba o sino håga' nubiyu para u ufresi komu sakrifisio ; en lugåt , Ha chule' i hagå'-ña mismo ya Ha gånna i taihinekkok na satbasion para hita .
58009013	I haga' chiba yan nubiyu yan i apu ni ginen i ansonggen tatneru manmachule' ya manmasåtpe i taotåo siha ni ti manggåsgas sigun i ginagagåo ni sirimonias , ya este para u nina'fanggåsgas siha ginen i inapplacha' .
58009014	Ya put i magåhet este , kuånto mås siña manmakumple ginen i haga' i Kristo ! Ginen i taihinekkok na Espiritu Ha ufresen maisa Gui' as Yu'os komu i mas kabåles na sakrifisio . I hagå'-ña siempre para u nina'gåsgas i konsensiå-ta ginen i manai bali na sirimonias , ya ennåo nai siña ta setbe i lala'la' na Yu'os .
58009015	Put este na rason na Guiya i Kristo prumipåpara i nuebu na kontråta , kosa ki ayo siha i maninagang as Yu'os u fansiña rumisibi i taihinekkok na bendesion ni Ha prumeti si Yu'os . Sumiña este masusedi sa' guaha måtai ni Ha na'fanlibri i taotåo siha ginen i linachi ni makumeti anai ifektitibu ha' i primet na kontråta .
58009016	Siakåsu na guaha ha fitma put håfa para u macho'gue ni fingkas nesisårio na guaha preba na ayo na taotao i chumo'gue esta måtai ,
58009017	sa' tåya' bali-na i fitmå-ña yanggen låla'la' ha' gui' ; gumagái bali ennåo despues di i finatai-ña .
58009018	Put ennåo na kon todu i fine'na na kontråta ha nisisita håga' para u efiktibu .
58009019	En primet lugåt , ha pruklåma si Moises para todu i taotåo siha enteru i mandamento sigun gi matuge' påpa' gi Lai . Despues ha chule' i håga' nubiyu yan chiba , ha meskla este yan i hanom , ya ha såtpe i lepblon i Lai yan i taotåo siha , ha u'usa i ramas yan agaga' na magagon låna .
58009020	Ilek-ña , " Estegue' i haga' ni ha seseyu i kontråta ni mantenago' hamyo as Yu'os para en dalalaki . "
58009021	Taiguennåo ha' ta'lo bidå-ña si Moises ha såtpe lokkue' ni haga' i Kontråta yan todu i kosas siha ni manma'u'usa para manadora .
58009022	Sigun gi Lai kana' ha' todu mana'fanggåsgas ni haga' , ya ennåo ha' nai siña manma'asi'i i isao siha yangen machuda' huyong i haga' .
58009023	Ayo siha i kopian i kosas ni manggaigi gi langet debi di u mana'fanggåsgas taiguini . Låo ayo siha na kosas mismo ni manggaigi gi langet ha nisisita mås måolek na sakrifisio .
58009024	Ti humålom i Kristo gi fina'tinas tåotåo na Sagrådu na Lugåt , ni ayo i makopia ginen i magåhet . Humålom Gui' gi langet mismo , anai gaigi Gui' a'annok put hita gi me'nan Yu'os .
58009025	I Mås Magas Påle' i ManHodihos humåhalom kada sakkan gi Mås Sagrådu na Lugåt ha chuchule' i haga' gå'ga' . Låo i Kristo ti humåhalom para u ufresen maisa Gui' meggai na biåhi ,
58009026	sa' siempre kumeke'ilek-ña na debi di u famadesi meggai na biåhi desde i tutuhon i tano' . Enlugåt , på'go anai esta kumeke'hokkok i tiempo , umannok Gui' un biåhi ha' , para u funas i isao ginen i sakrifisio-ña mismo .
58009027	Enteru i taotåo debi di u fanmåtai un biåhi , ya despues di ennåo debi di u fanmahusga as Yu'os .
58009028	Gi taiguini na manera i Kristo lokkue' ma'ufresi Gui' un biåhi komu sakrifisio para u funas i isao i linahyan . Siempre umannok Gui' sigundo biåhi , åhe' ti para u famunas isao , låo para u såtba ayo siha i numanangga Gui' .
58010001	Ayo i Lai i ManHodihos åhe' ti komplidu yan ti guiya i prifektu na mudelon i magåhet na lai ; sino ki un maya' ha' na imahen ayo siha i para u fanmasusedi . Guiya este i et mismo sakrifisio ni ma'ufreresi todu i tiempo , såkkan put såkkan . Haftaimanu na este na lai i ginen este siha na sakrifisio u na'kabåles i taotåo ni manmåfatto guatu gi as Yu'os ?
58010002	Yanggen magåhet na esta mana'fanggåsgas ginen i isao-ñiha i taotåo siha ni manmanadodora gi as Yu'os , pues siempre sumuha giya siha i siniente na manisao siha ya siempre u para todu i sakrifisio .
58010003	Entonses , put este na i sakrifisio ni machocho'gue kada såkkan ha na'fanmanhahasso i taotåo siha ni isao-ñiha .
58010004	Sa' i haga' nubiyu yan chiba ti siña ha mamunas nu i isao siha .
58010005	Put este na rason na anai esta ha' para u fåtto i Kristo gi tåno' , ilek-ña as Yu'os : " Ti sakrifisio yan inifresi siha malago'-mu låo Un pripåra un tåtaotåo para Guåhu .
58010006	Ti nina'magof Håo ni ga'ga' siha ni manmasongge enteru gi attat o sino i sakrifisio ni para u funas i isao siha .
58010007	Despues ilek-hu , ' Estegue' Yu' , para bai Hu cho'gue i pento'-mu , O Yu'os , taimanu ha' na matuge' put Guåhu gi lepblon i Lai . ' "
58010008	Fine'na ilek-ña , " Ti ya-mu yan ni ti nina'mamagof håo ni sakrifisio yan inifresi siha pat sino i ga'ga' ni manmasongge gi hilo' i attat yan i sakrifisio siha ni para u funas i isao siha . " Maseha todu i sakrifisio manma' ufreresi sigun gi Lai låo ha sångan este .
58010009	Despues ilek-ña , " Estegue' Yu' , O Yu'os , para bai hu cho'gue i pento'-mu . " Pues ennåo na Ha na'tinahgue si Yu'os todu i sakrifisio siha ni sakrifision i Kristo .
58010010	Ya put i Ha cho'gue i Kristo håfa malago'-ña si Yu'os , ennåo na mana'fanggåsgas hit ginen i isao ginen i inifresi ni Ha cho'gue gi tataotåo-ña put una bes .
58010011	Kada påle' Hudihos ha chocho'gue i setbisio-ña kada diha ya ha ufreresi kada biåhi mamparehu ha' na sakrifisio ; låo este siha na sakrifisio ti siña manmamunas isao .
58010012	Låo i Kristo unu ha' na sakrifisio Ha cho'gue put i isao siha , un inifresi ni ifektibu para todu i tiempo , ya despues matå'chong gi agapa' na bånda gi as Yu'os .
58010013	Guennåo nai Ha nanangga i Kristo si Yu'os para u po'lo i inimigu-ña siha komu oddas i addeng-na .
58010014	Entonses , ginen i unu ha' na sakrifisio esta Ha gånna para todu i tiempo ayo siha i mana'fanggåsgas ginen i isao .
58010015	Ya i Espiritu Sånto lokkue' tumestitigu put hita . Ilek-ña fine'na ;
58010016	" Estegue' i kontråta ni para bai Hu fa'tinas yan siha gi manmamamaila' na tiempo , ilek-ña i Saina : Bai Hu po'lo i tinago'-hu gi kurason-ñiha yan bai Hu tuge' gi hinasson-ñiha . "
58010017	Despues ilek-ña , " Bai Hu maleffa ni isao-ñiha yan i tailayi na bidan-ñiha . "
58010018	Entonses , despues di manma'asi'i este siha , ti prisisu esta na u guaha inifresi para åpas isao .
58010019	Pues , hafañe'los , manlibri hit manhånåo guatu para i Mås Sagrådu na Lugåt put i finatai Jesus .
58010020	Ha babayi hit un nuebu na chålan , un låla'la' na chålan , ginen i kottina -- ni ginen i taotåo-ña mismo .
58010021	Gaigi giya hita un Takhelo' na Påle' ni guiya engkatgåo ni Gima' Yu'os .
58010022	Pues nihi ya ta fanhihot guatu gi as Yu'os gi un senseru na kurason yan un fitme na hinengge , gi kurason ni esta makula gåsgas ginen todu i isao , hinasso yan gi un tåtaotåo ni esta mafa'gåsi gåsgas ni hanom .
58010023	Nihi ya ta go'te fitme i inangokko ni ta prufefesa , sa' siña ta angokko na si Yu'os u kumple i prumiså-ña .
58010024	Nihi ya ta fangái konsederasion ni otro tåotåo , ya ta fana'ayuda unu yan otro para ta na'annok i ginefli'e' yan para ta cho'gue i maolek .
58010025	Mungnga hit numa'påra i kostombre-ta mandañña' , taiguihi i unos kuåntos ni ti manmalago' esta mañåonåo . Enlugåt di este nihi ya ta duruyi mås maná'eppok unu yan otro , sa' esta en lili'e' na hihihot i Ha'anen i Saina .
58010026	Tåya' esta sakrifisio para u macho'gue ni para u funas i isao yanggen ta håsngon ya sigi ha' hit di manisao despues di manmasangåni hit ni minagåhet .
58010027	Enlugåt , hokkok ha' para ta cho'gue i para ta nangga gi linihan i finatton i Sentensia yan i figan na guåfi ni para u fandenestrosa ayo siha i kumontra si Yu'os !
58010028	Ayo siha i ti umosge i Tinago' Moises manmapuno' sin mina'åse' anai manmaprueba na manisao ginen i ibidensian dos pat mås na testigu .
58010029	Entonses , håfa para u fanmasusedi ni ayo siha i chumatli'e' i Lahen Yu'os ? Ayo siha i matråta komu tai bali i haga' i kontratan Yu'os ni fumufunas i isåo-ña ? Ayo i umensutta i Espiriton i grasia ? Hasso na siempre mås addet i kastigu para guiya ni para u miresi !
58010030	Ta tungo' håyi sumångan , " Guåhu bai Hu bengga gui' , Guåhu bai Hu na'empas " ; yan ilek-ña lokkue' , " I Saina para u husga i taotåo-ña . "
58010031	Na'ma'ñåo para ta fanma'entrega gi kannai i lala'la' na Yu'os !
58010032	Hahasso håfa masusedi nu hamyo gi manmaloffan na tiempo . Guihi na tiempo , depsues di manina i kandet i Saina giya hamyo , bula pinadesen-miyu , låo ti manmapedde hamyo gi batida .
58010033	Guaha na biåhi nai manma'ensutta yan manmamattråta hamyo gi me'nan tåotåo , låo gi otro tiempo manlisto hamyo para en dalalaki ayo siha i manmatrata taiguini .
58010034	Esta en chagi i pinadesen i prisuneru , ya anai manma'åmot hamyo ni todu i guinahan-miyu , manmagof hamyo ni malingon-miyu , sa' en tingo' ha' na guaha mås måolek guinahan-miyu , ni para u dinira para todu i tiempo .
58010035	Entonses , gof adahi na u falingu i animon-miyu , sa' ginen este nai måfatto un dångkolo na premiu .
58010036	Debi di en na'fampasensia hamyo , kosa ki siña en che'gue i minalago' Yu'os yan para en risibi i prumeså-ña .
58010037	Taimanu ha' ilek-ña i eskretura , " Un råtu ha' ta'lo , ya ayo i para u fåtto siempre måtto ; ti u atrasåo .
58010038	Låo hamyo ni manunas na tåotåo-hu , siempre manmanhongge ya un fanla'la' ; låo yanggen guaha giya siha bumira gui' tåtte Ti bai Hu magof nu guiya . "
58010039	Ahe , ti hita na tåotåo ayo i para ta bira hit tåtte ya para ta fandemålas . Enlugåt , hita manggái hinengge ya esta manmasåtba hit .
58011001	Ginen i hinengge ha' siña numa'fåtto i inangokko ni ta nanangga ya siña nina'annok i ti siña ta li'e' gi prisente .
58011002	Ginen i hinengge-ñiha na i manantigu na tåotåo maninaprueba as Yu'os .
58011003	Ginen i hinengge na ta komprende na mafa'tinas i tano' ginen i fino' Yu'os , kosa ki ayo i siña ma li'e' mafa'tinas ginen ayo i ti siña ma li'e' .
58011004	Put i hinengge-ña na mås måolek i inifresen ' Abel ' na sakrifisio as Yu'os ki si ' Cain ' . Put i hinengge-ña na Ha aprueba si Yuós komu tunas gui' , sa' si Yu'os mismo Ha aprueba i rigalu-ña . Put i hinengge-ña na asta pågo si ' Abel ' kumuekuentos ha' , achokka' esta måtai .
58011005	Put i hinengge-ña na ti måtai si ' Enoch ' . Enlugåt , makonne' gui' guatu gi as Yu'os , ya tåya' siña sumodda' , sa' si Yu'os kumonne' gui' hulo' . Ilek-ña i eskretura na åntes di u makonne' hulo' si ' Enoch ' , esta ha na'magof si Yu'os .
58011006	Tåya' siña numa'magof si Yu'os ni tåya' hinengge-ña , sa' todu i manmåtto gi as Yu'os debi di u guaha hinenggen-ñiha na guaha Yu'os ya ha nåna'i premiu ayo siha i umespipiha Gui' .
58011007	Put i hinengge-ña na ha hungok si ' Noah ' i abison Yu'os put ayo siha i para u fanmasusedi ni ti siña ha li'e' . Ha osge si Yu'os ya mama'tinas un båtko ya guennåo nai manlibri siha yan i familiå-ña . Put este na makondena i tano' , ya nina'tunas si ' Noah ' as Yu'os ni måtto ginen i hinengge .
58011008	Put i hinengge na manosge si Abrahan anai inagang as Yu'os para u hånåo guatu gi tano' ni prinimeti as Yu'os . Ha dingu i mismo tano'-ña achokka' ti ha tungo' para månu gui' .
58011009	I hinengge sumosteni gui' komu un estrangheru gi tano' ni prinimeti as Yu'os . Sumåga gui' gi halom tento' , taimanu ha' si Isaac yan si Jacob , ni siha lokkue' ma risibi parehu na prumesa ginen as Yu'os .
58011010	Ha nanangga si Abrahan para u fonhåyan i siudå ni maplanuyi yan makåhat gi petmanente na fondasion .
58011011	Put i hinengge-ña na sumiña si Abrahan gumai patgon , maseha esta gui' sen amko' ya si Sara esta ti siña mañågu . Ha angokko si Yu'os na para u kumple i prumeså-ña .
58011012	Achokka' esta si Abrahan siña ta ålok na måtai , ginen guiya i uniku na tåotåo na måtto lahyan na disendensia achameggai yan i puti'on gi langet , yan i granon unai gi kanton tåsi .
58011013	Manmåtai todu este siha na tåotåo gi hinengge . Åhe' , ti ma risibi ayo siha i Ha prumeti si Yu'os , låo ma li'e' ha' ginen i chago' , ya ma' aksepta , ya ma' atmiti ha' na manestrangheru yan mansin såsaga siha guini gi tano' .
58011014	Ayo i sumåsangan este siha mana'klåru na manmanespipiha siha para tano'-ñiha .
58011015	Åhe' , ti ma hahasso i tano'-ñiha ni madingu ; sa' yanggen taiguennåo , siempre guaha chånsan-ñiha para u ma bira siha tåtte .
58011016	Enlugåt , måolekña este na tåno' i ma diseseha , i linangitan na tåno' . Put ennåo na ti mamåhlåo si Yu'os para u ma'agang ni este siha komu Yu'os-ñiha , sa' esta Ha pripåra un siudå para siha .
58011017	Put i hinengge na ha ufresi si Abrahan i lahi-ña as Isaac komu sakrifisio anai chinagi as Yu'os . Guiya si Abrahan numa' Hafa'tinas si Yuós i prumesa , ya listo gui' para u ufresi i uniku na lahi-ña komu sakrifisio .
58011018	Ilek-ña si Yu'os nu guiya , " Ginen as Isaac na para u fåtto i disendensiå-mu ni Hu prumeti håo . "
58011019	Si Abrahan ha rikoknisa na siña si Yu'os Ha na'lå'la' ta'lo si Isaac ni ginen finatai -- ya ennåo na siña ta ålok na ha risibi si Abrahan si Isaac tåtte ginen i finatai .
58011020	Put i hinengge na ha prumeti si Isaac bendision para i manmamamaila' na tiempo gi as Jacob yan ' Esau ' .
58011021	Put i hinengge na ha bendisi si Jacob kada unu na lalahen Jose åntes ha' di u måtai . Umapo' gi hilo' i baston-ña ya ha adora si Yu'os .
58011022	Put i hinengge na anai esta ha' para u måtai si Jose , kumuentos put i fina'pos i ManIsrailitas ginen Ihipto , ya mañangåni håfa para u macho'gue ni tataotåo-ña .
58011023	Put i hinengge na manå'na' gui' ni mañainan Moises tres meses despues di i mafañagu-ña . Ma li'e' gui' na gåtbo na påtgon , ya ti manma'å'ñåo na ti u ma'osge i otden i rai .
58011024	Put i hinengge na anai dumångkulo si Moises , ti malago' na u ma'ågang na lahen i hagan i rai gui' .
58011025	Ha ayek para u famadesi yan i taotåo Yu'os enlugåt di u gosa i isao para un råtu .
58011026	Ha konsidera na mås bula bali-ña para u machatatan put i Misihas ki todu i rikesan Ihipto , sa' put ennåo na ha na'fitme inatan-ña gi premiu ni para u fåtto .
58011027	Put i hinengge na ha dingu si Moises iya Ihipto sin u ma'å'ñåo na u lalålo' i rai . Kalang mohon ha li'e' i ti a'annok na Yu'os , ya ti malago' ha bira gui' tåtte .
58011028	Put i hinengge na ha estapblesi i Påsgua ya ha otden na u masåtpe i petta siha ni haga' , kosa ki i Anghet i Finatai ti u puno' i primirisa na lalahen Israilitas .
58011029	Put i hinengge na mansiña i ManIsrailitas ma krusa i Tasen Agaga' gi hilo' ånglo' na tåno' ; ya anai ma cho'gue este ni taotåo Ihipto manmåtmos siha .
58011030	Put i hinengge na basnak i kellat ' Jericho ' despues di manmåtcha siette dihas i ManIsrailitas gi uriyå-ña .
58011031	Put i hinengge na ti ma chapuno' si ' Rahab ' , un palao'an chålan gui' , yan ayo siha i ti umosge si Yu'os , sa' ha tråta måolek i manespáin i ManIsrailitas .
58011032	Kåo bai hu sigi ha' mo'na ? Tåya' esta tiempo para bai hu kuentos put si ' Gideon ' , si ' Barak ' , si ' Samson ' , si ' Jephthah ' , si David , si ' Samuel ' , yan i mamprofeta .
58011033	Ginen i hinengge na manggera yan otro nasion siha ya manmanggånna . Ma cho'gue håfa tunas ya ma risibi håfa Ha prumeti si Yu'os . Ma huchom i pachot i lion siha ,
58011034	ma puno' i dångkolon guåfi , ya maneskåpa ya ti manmapuno' ni sapble . Eståba tåya' nina'siñan-ñiha , låo uttemoña manmetgot ; eståba dångkolo fuetsan-ñiha gi batåya ya ma gånna meggai na sendalon otro nasion siha .
58011035	Ginen i hinengge na i famalåo'an siha ma risibi parentes-ñiha ni mana'fanlå'la' ni ginen manmåtai . Otro siha ti manmalago' ma aksepta na u fanmasotta libri , ya manmåtai gi pinadesen-ñiha put i para u fanmakåhat hulo' gi lamåolek na lina'la' .
58011036	Guaha siha manmafa'chalek yan manmasåolak , i pumalu siha manmakadena ya manmakonne' para i kalabosu .
58011037	Guaha manmafaggas åcho' , guaha manma'utottálo' , yan guaha manmapuno' ni sapble . Manlililiko' siha manminagågagu kueron kinilu pat chiba -- mamopble , manmapetsigi , yan manmamattråta .
58011038	Ti nahong minaolek-ña i tano' para siha ! Manlålåoya gi disietto yan gi ekso' siha kalang i taotåo ni tåya' liheng-ñiha , ya mañåsaga gi halom liyan yan gi halom måddok siha gi edda' .
58011039	Enteru este siha ma na'annok i dångkolon hinenggen-ñiha ! Låo ti manmanrisibi siha håfa Ha prumeti si Yu'os ,
58011040	sa put guaha mås måolek planu-ña si Yuós para hita . Hokkok ha' malago'-ña si Yu'os na yanggen mandañña' hit yan Guiya ennåo nai siña mås manmåolek hit .
58012001	Para hami , un dångkolon linahyan tåotåo gi uriyan-måmi mantestigu . Entonses , nihi ya ta na'suha ginen hita i estotbo , yan i isao ni gumogo'te hit mafnot , yan maila' ya ta fanachikak gi ditetmenasion ni ta fåfana' .
58012002	Nihi ya ta na'fitmena inatan-ta gi as Jesus , anai gaigi na ha dipepende i hinengge-ta desde i tutuhon asta i uttemo . Åhe' ti nina'måhñåo Gui' ni kilu'os ! Sin embåtgo , put i minagof ni numanangga Gui' , ti hinalang Gui' ni desgrasian i finatai gi kilu'os , ya på'go gaigi Gui' na matåta'chong gi agapa' na bånda gi tronon Yu'os .
58012003	Hasso håfa Ha fa'posgui ; taimanu sungon-ña ni meggai chinatli'e' ni ginen i mani'isao ! Pues cha'-miyu sesedi na en fandenesanima ya para en fambåsta .
58012004	Gi minimon-miyu kontra i isao trabiha ti måfatto chi-ña en rinunsia na en fanmapuno' .
58012005	Kåo manmaleffa hamyo ni palåbra siha ni mannåna'i ånimu ni mansenangåni hamyo as Yu'os komu famagu'on-ña ? " Patgon-hu , atende i Saina yanggen Ha kurihi håo , ya mungnga dinesanima yanggen linalåtde håo .
58012006	I Saina Ha kuririhi todu i Ha guaiya , yan Ha kastitiga todu i Ha aksepta komu patgon-ña . "
58012007	Sungon håfa en padesi komu kastigon un tåta ; i pinadesen-miyu numa'a'annok na si Yu'os Ha trårata hamyo komu famagu'on-ña . Kåo guaha påtgon ti kinastiga as tatå-ña ?
58012008	Yanggen ti manmakastiga hamyo , taiguihi i famagu'on , kumeke'ilek-ña na ti magåhet na famagu'on-ña hamyo , låo mambaståtdo .
58012009	I naturåt na tatå-ta , ma kastitiga hit låo ta respeta siha . Mås ki ennåo , siempre , debi di ta po'lo hit gi papa' i esperituhåt na Tatå-ta ya ta fanlå'la' !
58012010	I naturåt na tatå-ta ha kastitiga hit un råtu , taimanu i ilek-ñiha na dinanche ; låo si Yu'os Ha kastitiga hit para minaolek-ta , kosa ki siña mañåonåo hit gi sinantos-ña .
58012011	Yanggen manmakastiga hit , kalang mohon para hita guihi na mumento una kosa ni para u na'fantriste hit , åhe' ti para u na'fanmagof hit . Låo despues , ayo siha i manmakurihi ni ennåo na kastigu u ma gosa pasifiku na premiu gi tinas na lina'la' .
58012012	Entonses , kåhat hulo' i manyayas na kannai-miyu yan na'fanmetgot i manlålaolåo na temmon-miyu !
58012013	Sigi ha' manmamokkat gi dinanche na chålan , kosa ki i ke'yåo na åddeng ti u inutet , enlugåt u mågong .
58012014	Chagi lumå'la' gi pås yan todu i pumalu , yan chagi lumå'la' gi sinantusan , sa' ni unu u lini'e' si Yu'os sin este siha .
58012015	Adahi hamyo ya mungnga ma bira hamyo ginen i grasian Yu'os . Cha-ña ni unu u fama'mala'et na tinanom ni luma'chok hulo' ya ha na'guaguaha atboroto ni bininú-ña .
58012016	Cha-ña ni unu na'båbaba muralidåt-ña yan esperituhåt-ña parehu yan si ' Esau ' , ni ha bende i irensiå-ña komu åmko' put un sentåda .
58012017	En tingo' ha' , despues na malago' para u risibi i bendesion tatå-ña ; låo ma bira tåtte sa' ti siña ha sodda' taimanu para u na'denanche håfa bidå-ña , maseha kumåkati gui' anai ha espipiha .
58012018	Ti manmåtto hamyo gi una kosa ni siña ma pacha , taiguihi anai manmåtto i taotåo Israhet , gi mañiñila' na guåfi gi Ekso' ' Sinai ' , i henemhom yan triniste , i pakyo ,
58012019	i katen i kotneta , yan i sunidon un bos . Anai ma hungok ni taotåo i bos , manmanggågåo na mungnga siha humungok otro palåbra ,
58012020	sa' ti siña ma sungon i otden ni ilek-ña , " Achokka' siakåsu gå'ga' pumacha i ekso' sabåna , debi di u ma puno' ma'åcho' . "
58012021	Gof na'ma'ñåo i ma li'e' ombres ilek-ña si Moises , " Manlålaolåo yan ma'å'ñåo yu' ! "
58012022	Enlugåt manmåtto hamyo gi Ekso' Sion yan gi siudån i lala'la' na Yu'os , i linangitan na Hirusalen , anai manggaigi mit yan mit na manånghet .
58012023	Manmåtto hamyo gi na'magof na inetnon i primirisa na famagu'on Yu'os , ni manmatuge' i na'an-ñiha gi langet . Manmåtto hamyo gi as Yu'os , ni Guiya i hues para enteru i taotåo , yan para i espiriton i manmåolek na tåotåo ni mana'famprefekto .
58012024	Manmåtto hamyo gi as Jesus , ni Guiya prumipåra i nuebu na kontråta , yan gi masåtpen håga' ni Ha prumeti mås minaolek ki i haga' ' Abel ' .
58012025	Entonses , adahi , yan cha'-miyu ruminununsia hamyo umekkongok Gui' ni kumuekuentos . Ayo siha i ruminunsia umekkongok ayo i sumångan i yini'usan na mensåhi guini gi tano' ti maneskåpa . Kuatstariha mås ti siña maneskåpa hit yanggen ta bira hit ginen ayo i kumuekuentos ni ginen i langet !
58012026	Yinengyong ni bos-ña i tano' guihi na tiempo , låo på'go Ha prumeti , " Siempre bai Hu yengyong ta'lo ti i tano' ha' låo kon todu i langet . "
58012027	Ayo na palåbra i " ta'lo " ha sangångani hit na i mana'fanhuyong na kosas u fanmayengyong yan u manafañuha , kosa ki ayo siha i ti siña mayengyong u fanggagaigi ha' .
58012028	Put ennåo na nihi ya ta nå'i agradisimento sa' ta risibi i raino ni ti siña mayengyong . Nihi ta nå'i agradisimento yan ta adora si Yu'os gi ayo na klåsi i para u nina'magof , kon ribirensia yan mina'å'ñåo ;
58012029	sa' i Yi'os-ta i magåhet na mandestrorosa na guåfi .
58013001	Sigi ha' managuaiya unu yan otro komu Mangilesyånu na mañe'lu .
58013002	Cha'-miyu fanmaleleffa tumaggam hålom gi gima'-miyu i manestrangheru . Guaha siha chumo'gue este ya manmanaggam siha manånghet sin u ma ripåra .
58013003	Hahasso ayo siha i manmapreresu , kalang såsaonåo håo mapresu yan siha . Hahasso ayo siha i manmamadedesi , kalang mamadedesi håo parehu yan siha .
58013004	Todu debi di u inenra i matremonio , yan i manassagua na lalåhi yan famalåo'an debi di u famfi'et unu yan otro . Si Yu'os siempre u husga ayo siha i chumocho'gue i disunesto yan ayo i manadotteriu .
58013005	Suhåyi i guinaiyan salåppe' , ya na'fansatesfecho hamyo ni guinahan-miyu . Ilek-ña si Yu'os , " Ni ngái'an nai bai Hu dingu hamyo ; ni ngái'an nai bai Hu abandona hamyo . "
58013006	Nihi ya ta na'fanmatatnga hit ya ta ålok , " Si Yu'os ayudante-ku , Ti bai hu ma'å'ñåo . Håfa siña macho'gue nu guåhu ? "
58013007	Hahasso i hagas ma'gas-miyu , ni mansenangåni hamyo ni mensahen Yu'os . Hahasso tåtte håfa taimanu manlå'la' yan manmåtai , ya en dalalaki i hinenggen-ñiha .
58013008	Si Jesukristo parehu nigap , på'go , yan para todu i tiempo .
58013009	Cha'-miyu nina'fana'abak ginen i dinanche na chålan ni otro klasen fina'nå'gue . Måolek marisibi minetgot ginen i grasian Yu'os , åhe' ti put madalalaki i areklo put nengkanno' ; i dumalalaki este siha na areklo ti maninayuda .
58013010	I mamåle' ni manmañetbe gi sagan manadoran i ManHodihos tåya' direchon-ñiha kumanno' i sakrifisio gi attat .
58013011	I takhelo' na påle' Hudihos chumule' i haga' gå'ga' hålom gi Mås Sagrådu na Lugåt para u ufresi komu sakrifisio para isao ; låo i tataotåo i ga'ga' manmasongge gi sanhiyong na lugåt .
58013012	Put este na rason na kon todu si Jesus måtai gi sanhiyong i siudå , put i para u na'fanggåsgas i taotåo siha ginen i isao ni hagå'-ña mismo .
58013013	Maila ya ta fanmalak i ya guiya gi hiyong i lugåt ya ta daña'i gi minamahlåo-ña .
58013014	Tåya' petmanente na siudå guini gi tano' ; hita ta nanangga i siudå ni para u fåtto .
58013015	Put ennåo na maila' ya todu i tiempo ta ufresi tinina para si Yu'os komu sakrifisio-ta ginen as Jesus , este na sakrifisio maprisenta ni labios ni Ha konfesatñaihon na Guiya i Saina .
58013016	Cha'-miyu fanmalelefa chumo'gue i maolek yan para en fana'ayuda unu yan otro , sa' este na sakrifisio numa'mámagof si Yu'os .
58013017	Esge i manma'gas-miyu ya dalalaki i otden-ñiha . Siha pumupulan i anten-miyu sin deskånso , sa' siha para u nina'i kuenta si Yu'os put i setbision-ñiha . Yanggen en esge siha , siempre manmagof ma cho'gue i che'cho'-ñiha ; yanggen ti en esge , siha siempre mantresti , ya tåya' ayudu para hamyo .
58013018	Kontenuha tumayuyuti ham . Manseguru ham na klåru konsensian-måmi , sa' manmalago' ham chumo'gue i maolek todu i tiempo .
58013019	Ya Hu fafaisen hamyo fabot para en fanmanåyuyot na si Yu'os ti åpmam u na'hånåo yu' tåtte para hamyo .
58013020	Si Yu'os Ha kåhat ginen i finatai i Saina-ta as Jesus , ni Guiya i Takhelo' na Pastot i kinilu sa' put i Ha sakrifika Gui' gi finatai , ya ginen ennåo na maseyu i taihinekok na kontråta . Puedi i Yi'os pås en fannina'i ni todu i manmåolek na kosas ni en nisisita para en che'gue i minalago-ña , ya puedi Guiya , ginen as Jesukristo , u cho'gue giya hita håfa malago'-ña . Ya i Kristo u guiya i gloria para todu i tiempo ! Åmen .
58013022	Hu fafaisen hamyo , mañe'lu-hu , para en fampasensia umekkongok este na mensåhi ni mannåna'i ånimu ; sa' ti gof anåkko' este i hu tugi'i hamyo na kåtta .
58013023	Malago' yu' na hu na'fanmanungo' hamyo na i che'lu-ta as Timoteo masotta esta ginen i presu . Yanggen chaddek måtto , siempre humahami yanggen manali'e' hit .
58013024	Nå'i ni filisitasion-mami todu i manma'gas-miyu yan todu i taotåo Yu'os . I manmanhongge na mañe'lu ginen Italia mana'håhanåo i filisitasion-ñiha para hamyo .
58013025	Puedi i grasian Yu'os u gaigi giya hamyo todos .
59001001	Ginen as Santiago , setbenten Yu'os yan i Saina as Jesukristo : Filisitasion para todu i taotåo Yu'os ni manggaigi gi enteru i tåno' .
59001002	Hafañe'los , konsedera na mansuette hamyo yanggen manmåtto giya hamyo todu klasen chinatsaga ,
59001003	sa' en tingo' ha' na yanggen en singon fumåna' ni hinenggen-miyu este siha na chinatsaga , siempre manmesngon hamyo .
59001004	Na'siguru na i minesngon-miyu u ma'ok ya ti u matulaika , kosa ki en fansen måolek yan kabåles , tåya' fattan-miyu .
59001005	Yanggen guaha giya hamyo fåtta tinemtom , debi di u fanåyuyot as Yu'os , ya u nina'i ; sa' geftåo yan grasiosu si Yu'os para todos .
59001006	Låo yanggen manmanåyuyot hamyo , debi di en hengge ya mungnga manduda . Ayo i dududa kalang gui' i napo gi tasi ni chinechennek yan guinaguaifi ni manglo' .
59001007	Ennåo na klasen tåotåo , i ti siña ha hasso måolek ya u fa'tinas disision-ña gi todu siha i ha chocho'gue , ti debi di u nangga na u fanrisibi ni håfa ginen i Saina .
59001009	I Kilesyånu ni pepble debi di u magof yanggen kinahat hulo' as Yu'os ,
59001010	ya i riku na Kilesyånu debi di u magof yanggen hinalla gui' påpa' as Yu'os . I riku u få'pos kalang i flores na tinanom gi hålom tåno' .
59001011	I atdao dodokko' yan i minaipe-ña ya ha sosongge i tinanom ; poddong i flores-ña , ya chumatpa'go . Gi et mismo manera i riku na tåotåo u madestrosa mientras ha chocho'gue i bisnes-ña .
59001012	Magof i taotåo ni ti basnak gi halom tentasion , sa' yanggen monhåyan ha påsa i machagi-ña , siempre ha risibi komu primiu-ña i lina'la' ni Ha prumeti si Yu'os ayo siha i gumofli'e' Gui' .
59001013	Yanggen matenta i taotåo ya machagi gui' , ti debi di u sångan , " Este siha na tentasion mangginen as Yu'os . " Ti siña si Yu'os matenta ni tailayi , ya ni Guiya tåya' ha tetenta ni håyi .
59001014	Låo i taotåo matetenta yanggen mahabbao yan gaddon gi okkodon i tailayi na minalago'-ña .
59001015	Despues i tailayi na minalago'-ta mumapotge ya mañågu isao ; ya i isao , yanggen dumångkolo , ha fañågu i finatai .
59001016	Håfañe'los , cha'-miyu fanmafa'bababa !
59001017	Todu i manmåolek na rigålu yan todu i mas manmåolek na inifresi manmåfatto ginen i langet ; måfatto påpa' ginen as Yu'os , i numa'huyong i linangitan na inina , ni ti matulalaika o sino ti nina'hohomhom ni matulaika-ña .
59001018	Ginen i minalago'-ña na Ha na'fanhuyong hit ginen i magåhet na finiho' , kosa ki hita para u famfenene'na gi todu i nina'huyong-ña .
59001019	Håfañe'los , hahasso este ! Todos debi di u fanlisto manekongok , låo mungnga chaddek manguentos yan mungnga chaddek manlalålo' .
59001020	I linalålo' i taotåo ti siña ha gånna i tinas na planon Yu'os .
59001021	Put ennåo na na'fañuha todu i manapplacha' na bisio yan todu i manailayi na konduktan-miyu . Pe'lo hamyo gi pa'pa' Yu'os yan risibi i finiho' ni Ha tåtme gi kurason-miyu , ni siña Ha na'fanlibri hamyo .
59001022	Cha'-miyu fa'baban mamaisa hamyo ya para en ekongok ha' i fino'-ña ; enlugåt , praktika .
59001023	Yanggen en ékongok i finiho' ya ti en praktika kalang i taotåo ni ma atan siha gi espehos ya ma li'e maisa siha .
59001024	Ma atan måolek siha despues ma husayi ya ensegidas manmaleffa taimanu pusision-ñiha .
59001025	Låo yanggen en gef atan i prifekto na lai ni ha na'lilibri i taotao siha , ni todu i tiempo ha atetende ya ti ha ékongok ya despues maleffa , låo ha praktitika ha' - siempre u binendisi as Yu'os put ayo i ha chocho'gue .
59001026	Kåo guaha hinasso-ña na rilihosu gui' ? Yanggen ti ha suheta i hila'-ña , tai bali rilihon-ña yan ha dagen mamaisa gui' .
59001027	Estegue' si Yu'os Tåta Ha konsededera tai mancha yan magåhet na rilihon : para u fanmasetbe i manai saina yan i mambi'uda gi pinadesen-ñiha , yan para u adahen maisa gui' potno u nina'tailayi ni tano' .
59002001	Hafañe'los , komu manmanhongge hamyo gi Saina-ta as Jesukristo , i Sainan i gloria , ni nungka nai en trata difirensiåo i taotåo put i pusision-ñiha .
59002002	Siakåsu na un riku na tåotåo ni inaniniyu oru yan minagågagu måolek måtto gi huntan-miyu , ya måtto lokkue' un popble na tåotåo ni binahåhaki ,
59002003	yanggen un nå'i mås respetu i minagågagu måolek ya ilek-mu nu guiya , " Fatå'chong guini gi mas måolek na siya , " låo ilek-mu ni pepble na tåotåo , " Tohge guihi guatu , pat sino fatå'chong gi hilo' såtge gi fi'on addeng-hu , "
59002004	pues manlachi hamyo ti en na parerehu tråtamenton-miyu gi entre hamyo ya manmanhuhusga hamyo ginen i tinailayi .
59002005	Mangginefli'e'-hu na mañe'lu-hu , fanékongok ! Si Yu'os Ha ayek i mamopble na tåotåo guini gi tano' para u fanriku gi hinengge yan para u iyon-ñiha i raino ni esta Ha prumeti ayo siha i gumofli'e' Gui' .
59002006	Låo hamyo en desonra i mamopble ! Håyi ayo siha i numa'fanmamadedesi hamyo yan bumåbatsala hamyo guatu para i me'nan hues siha ? I manriku !
59002007	Siha sumåsangan manailayi put i maolek na nå'an ni manmanå'i hamyo .
59002008	Siempre dinanche bidan-miyu yanggen en kimple i lai i Raino , ni manggaige gi eskretura , " Gefli'e' i pruhimon-miyu taiguihi i ginefli'e'-miyu nu hamyo . "
59002009	Låo yanggen en trarata i taotåo put i pusision-ña , manisao hamyo , ya i Lai mangkenendedena hamyo komu ti manmano'osge .
59002010	Maseha håyi ni ti ha osge unu na tinago , umisao gui' kontra todu i tinago' .
59002011	Guiya ni sumångan , " Cha'-mu umadotteterio , " Guiya ha' ta'lo sumångan , " Cha'-mu famumuno' . " Maseha ti un cho'gue i che'cho' adotterihas , ti un osge i lai yanggen mamuno' håo .
59002012	Fanguentos yan fanmacho'cho' komu tåotåo ni para u fanmahusga ni lai ni numa'fanlilibri hit .
59002013	Si Yu'os ti u na'annok i yini'áse'-ña yanggen Ha husga i taotåo ni tåya' ma'ase'-ña ; låo i yine'ase' gumånna i hinisga .
59002014	Hafañe'los , håfa bali-ña un tåotåo para u sångan na gái hinengge gui' yanggen ti siña ha prueba gi aksion-ña ? Kåo siña sinatba gui' ni ennåo ?
59002015	Siakåsu na guaha mañe'lu numisisita magågu ya ti mannanahong nengkanno' ,
59002016	håfa bali-ña para u sangåni siha , " Si Yu'os en fambenendisi ! Puedi ti en fanmanengheng yan en fañocho måolek ! " -- yanggen ti en nå'i siha ni nisisidåt para lumå'la' ?
59002017	Parehu ha' yan este i hinengge : yanggen guiguiya ha' , ya tåya' aksion , pues måtai .
59002018	Låo siempre guaha sumångan , " Un tåotåo gái hinengge , i otro gaigi i aksion . " Estegue' ineppe-ku , " Fa'nu'i yu taimanu un tåotåo para u gái hinengge sin aksion . Guåhu bai hu fa'nu'i håo ni hinengge-ku ginen i aksion-hu . "
59002019	Kåo en hengge na unu ha' na Yu'os ? Måolek ! Kon todu i manganiti manmanhongge -- yan manlålaolao put mina'å'ñåo .
59002020	Manonto hamyo ! Kåo manmalago' hamyo manmafa'nu'i na tai bali i hinengge sin aksion ?
59002021	Taimanu na i saina-ta as Abrahan mana'tunas yan si Yu'os ? Put i aksion-ña , anai ha ufresi i lahi-ña as Isaac gi hilo' i attat .
59002022	Kåo ti siña en li'e' ? Dumadaña' macho'cho' i hinengge-ña yan i aksion-ña ; nina'mås måolek i hinengge-ña ginen i asksion-ña .
59002023	Yan ennåo nai annok i sinangan gi eskretura anai ilek-ña , " Si Abrahan ha hongge si Yu'os , ya put i hinengge-ña inaksepta gui' as Yu'os komu tunas . " Ennåo na ma'ågang si Abrahan amigon Yu'os .
59002024	Entonses , en li'e' , na ginen i aksion-ta na mana'fa'nunas hit yan si Yu'os , åhe' ti ginen i hinengge-ña ha' na maisa .
59002025	Parehu ha' este yan i palåo'an chålan as ' Rahab ' . Mana'tunas gui' yan si Yu'os ginen i aksion-ña , anai ha risibi i espian ManIsrailitas yan ha ayuda siha maneskåpa gi otro chålan .
59002026	Entonses , taimanu ha' na måtai i tataotåo sin espiritu , taiguennåo ha' na i hinengge sin aksion u matai .
59003001	Hafañe'los , ti meggai giya hamyo debi di en fanma'estro . En tingo' ha' , hami ni manma'estro siempre manmahusga ham mås rekto ki otro .
59003002	Todos hit sesso manlachi . Låo yanggen un tåotåo tåya' nai lachi gi håfa sinångån-na , guiya mås måolek ya siña lokkue' ha manehan maisa gui' kabåles .
59003003	Ta nånna'ye atgoya gi pachot kabåyu para u osge hit , ya ennåo nai siña ta sugon gui' månu i malago'-ta .
59003004	O sino hahasso i batko : maseha sen dangkolo ya guinaguaifi ni metgot månglo' , siña dinirihi ni dikike' na timón , ya må'pos maseha månu i minalago' i pilotu .
59003005	Pues taiguennåo ha' i hila' : maseha dikike' , siña ha sånganñaihon mandångkolo na sinangan . Hasso fan taimanu mineddong-ña i hålom tåno' ni siña sinengge ni un dikike' na mañila' .
59003006	Ya i hila' kalang i guafi . Gi entre todu i patte gi tataotåo , i hila' i mås piligru ni ha chalalapon i tailayi gi enteru i tataotåo-ta . Ha sosongge enteru i hå'anen lina'lå'-ta ni guåfi ni finattotoigue ginen sasalåguan mismo .
59003007	Hita ni taotåo sina hit manna'manso ya esta ta na'fanmånso todu i ga'ga' - manmachålek na gå'ga' yan paluma , mangukunanaf na gå'ga' yan guihan .
59003008	Låo tåya' ni unu guaha nai ha na'månso i hila' . Tailayi yan ti siña masuheta , puru ha' pekno' na binenu .
59003009	Ta u'usa para ta nå'i agradisimento i Saina-ta yan Tåta yan lokkue' para ta matdisi i prohimu , ni mafa'tinas gi imahen Yu'os .
59003010	Agradisimento yan chatfino' manhuhuyong ginen i mismo påchot . Hafañe'los , ti debi di u masusedi este !
59003011	Tåya' bo'bo' hånom chumachagigu huyong mames yan mala'et na hånom ginen et mismo hoyu .
59003012	Hafañe'los , i trongkon figos ti siña manokcha' ulibas ; i ramås ubas ti siña manokcha' figos , ni tampoku ti u huyong mames ginen i ma'asen na bo'bo' .
59003013	Kåo guaha gi entre hamyo tomtom yan mangomprende ? Debi di u prueba ginen i maolek na lina'lå'-mu , ginen i maolek na bidå-mu ni un cho'gue gi hinimitde yan tinemtom .
59003014	Låo yanggen hosguan , mala'et , yan chattao håo gi kurason-mu , cha'-mu isasagui i minagåhet put i un tunan mamaisa i tinemtom-mu .
59003015	Ennåo na klasen tinemtom ti måfatto påpa' ginen i langet ; iyon i tåno' ennåo , ti esperituhåt yan iyon aniti .
59003016	Amånu ha' nai guaha hinesguan yan chinattao , gaigi lokkue' guennåo i desareklåo yan todu klasen tinailayi .
59003017	Låo i tinemtom ni ginen hilo' en primet lugåt gåsgas ; pasifiku lokkue' , suåbi , yan kariñosu ; bula mina'åse' yan manonokcha' kusechan manmåolek na cho'cho' ; ti ume'eklasi yan ti hipokritu .
59003018	Ya i minaolek guiya i kusechan i tinekcha ni ha tåtme i pasifiku gi pås .
59004001	Ginen manu mågi todu i plaitu yan i atgomento gi entre hamyo ? Manmåfatto ginen i minalago-miyu minagof , ni ti pumapåra mumu gi sanhalom-miyu .
59004002	Guaha malago'-miyu , låo put ti siña en chile' , manlisto hamyo para en fanmamuno' ; mansen malago' hamyo una kosa , låo put i ti siña en chile' , manatgomento yan manmumu hamyo . Ti måfatto giya hamyo håfa malago-miyu sa' ti en gagagåo si Yu'os ni ennåo .
59004003	Ya yanggen manmagågagåo hamyo ti manmannåna'i , sa' baba entension-miyu ; manmangågagåo hamyo kosas para en isa gi minagof-miyu .
59004004	Ti mamfi'et hamyo na tåotåo ! Kåo ti en tingo' na yanggen manamigon i tano' hamyo kumeke'ilek-ña na maninimigon Yu'os ? Maseha håyi ni malago' para u amigon i tano' ha na'inimigon Yu'os gui' .
59004005	Cha'-miyu umå'alok na tåya' minagåhet gi eskretura ni ilek-ña , " I espiritu ni Ha po'lo si Yu'os giya hita bula didok na disehu . "
59004006	Låo mås metgot i grasia ni Ha nå'i hit si Yu'os . Taimanu ha' Ha sångan i eskretura , " Si Yu'os Ha kokontra i banidå , låo Ha nåna'i gråsia i humitde . "
59004007	Entonses , pe'lo hamyo gi papa' Yu'os . Kentra i Aniti , ya siempre malågu ginen hamyo .
59004008	Fanmåtto hihot as Yu'os , ya Guiya u fåtto hihot giya hamyo . Fa'gåsi i kannai-miyu , hamyo ni mani'isåo ! Hinågua i kurason-miyu , hamyo ni manhepokritu !
59004009	Fanmañotsot , fangåti , yan fangásao ; tulaika i chalek-miyu para kásao , i minagof-miyu para trinisti !
59004010	Na'fanhomitde hamyo gi me'nan i Saina , ya en fangkenahat hulo' .
59004011	Håfañe'los , cha'-miyu fana'abotleha yan otro . Maseha håyi ni ha botleha i che'lu-ña Kilesyånu o sino ha husga gui' , ha botleleha i Lai yan ha huhusga . Yanggen un husga i Lai , pues esta ti un o'osge i Lai , sino ki guiya humuhusga .
59004012	Si Yu'os ha' mannana'í lai yan manhuhusga . Guiya ha' solu siña mañåtba yan mandestrosa . Håyi håo un popo'lo , para un husga i prohimu-mu ?
59004013	Ekongok yu' pågo' , hagu ni umalok , " På'go pat agupa' ta fampasehu para un siudå , anai para ta fañåga un åñu ya ta fambisnes ya ta fanmama'tinas kantedan salåppe' . "
59004014	Ni ti un tungo' håfa para lina'la'-mu agupa' . Hågu kalang sinepplan åsu , ni annok un råtu despues malingu .
59004015	Este debi di un sångan : " Yanggen malago' i Saina , siempre manlå'la' hit para ta chogue' este pat ayo . "
59004016	Låo på'go banidosu håo , yan un tunan mamaisa håo ; enteru lachi i para un tunan maisa håo .
59004017	Entonses , i taotåo ni ti ha cho'gue i maolek ni ha tungo' na debi di u cho'gue basnak gui' gi isåo .
59005001	Pues på'go , hamyo ni manriku , ékongok yu ! Fangåti yan fangasao put i minasa'pet ni mamamaila' para hamyo !
59005002	I rikesan-miyu esta manlamas , ya i magagon-miyu esta manggena'ga' .
59005003	I oru yan i salappe'-miyu esta mambenalutan ni tinake' , ya este na tinaki u testigu kontra hamyo ya u kinanno' i sensen-miyu kalang guåfi . Esta en na'fanmonton rikesa guini gi uttemo na ha'åni siha .
59005004	Ti en apåsi ni håfa na suetdon i taotåo siha ni manmacho'cho' gi gualo'-miyu . Ekongok ha' i inigon-ñiñiha ! Esta Ha hungok si Yu'os , i todu Ha na'siña na Saina , i essalåo ayo siha i manmango'ko' .
59005005	Bula ginefsaga yan minagof i lina'la'-miyu guini gi tano' . Esta en na'fanyommok hamyo para i ha'åni anai para en fanmakonne' para i sagan mamuno' .
59005006	Esta en kondena yan en pino' i taya' isao-ñiha na tåotåo , ya ti maninembeste hamyo .
59005007	Entonses , hafañe'los , na'fampasensia hamyo asta ki måtto i Saina . Ripåra ha' taimanu pasensiå-ña i lancheru mientras ha nanangga i gualo'-ña para u prudusi i kusecha . Pasensia ha nanangga para u hålom i tiempon manengheng yan i tiempon uchan .
59005008	Hamyo lokkue' debi di en fampasensia . Cha'-miyu fanhenahalang , sa' esta hihot i finatton i Saina .
59005009	Hafañe'los , mungnga mangeha unu kontra otro , kosa ki ti en fanhenisga as Yu'os . Esta hihot i Hues , listo para u annok .
59005010	Mañe'lu-hu , hahasso i prufeta ni kumuentos gi na'an i Saina . Dalalaki siha kuentan ihemplo ni pasensia ma sungon anai manmamadedesi siha .
59005011	Ilelek-ta na mandechosu siha sa' manmesngon . Guaha nai en hingok i pinasensian ' Job ' , yan en tingo' ha' put los uttemo na nina'i gui' ni Saina ni nisisidåt-ña . Bula i Saina yine'ase' yan mina'åse' .
59005012	Sobre todos , hafañe'los , cha'-miyu fanmanhuhula yanggen manmama'prumesa hamyo . Cha'-miyu fanmanhuhula maseha gi langet o sino i tano' pat maseha håfa na klasen hinila . Sångan ha' " Hunggan " yanggen kumeke'ilek-mu hunggan , yan " Åhe " yanggen kumeke'ilek-mu ahe , kosa ki ti un fåtto gi kinendenan Yu'os .
59005013	Kåo guaha gi entre hamyo mamadedesi ? Debi di u fanåyuyot . Kåo guaha gi entre hamyo mamagof ? Debi di u kånta kantan tinina .
59005014	Kåo guaha gi entre hamyo malångu ? Debi di u ma'ågang i manamko' i Gima' Yu'os , ya en fanmatayuyuti yan en fanma'oli'os ni laña gi na'an i Saina .
59005015	Ya i tinayuyot gi hinengge u nina'homlo' i malångu , ya i Saina u fannina'i hinemlo'-niha , ya i isao ni ma kumeti u fanma'asi'i .
59005016	Entonses , komfesatñaihon gi unu yan otro i isao-miyu yan fanatayuyuti unu yan otro , ya ginen este na siempre manhomlo' hamyo . I tinayuyot i maolek na tåotåo gai minetgot uttemo-ña .
59005017	Parehu si Elias na klasen tåotåo yan hita . Dibotu manåyuyot para mungnga uchan , ya tres åños i media ti uchan gi hilo' tåno' .
59005018	Despues manåyuyot ta'lo , ya i langet ha na måtmu i ichan-ña ya i tano' ha prudusi i kosecha-ña .
59005019	Hafañe'los , yanggen guaha giya hamyo umabak ginen i minagåhet ya unu talo' giya hamyo komonne' gui' talo' tåtte ,
59005020	hahahasso este : håyi komonne' i'isao tatte ginen i lachi , guiya u sinåtba i anti-ña ginen i finatai ya meggai na isao-ña u ma'asi'i .
60001001	Ginen as Pedro , apostot Jesukristo -- Para i maninayek as Yu'os na tåotåo ni mañåsaga komu manmadestelådu ni manmachalapon gi todu i destriton ' Pontus ' , ' Galatia ' , ' Cappadocia ' , ' Asia ' , yan ' Bithynia ' .
60001002	Manma'ayek hamyo sigun gi planon Yu'os Tåta yan mana'fañåntos na tåotåo ginen i Espiritu-ña , para en esge si Jesukristo yan para en mana'fanggåsgas ginen i hagå'-ña . Puedi u iyon-miyu i kabåles na gråsia yan pås .
60001003	Maila' ya ta nå'i agradisimento si Yu'os yan Tatan i Saina-ta as Jesukristo ! Put i dångkolon mina'ase'-ña Ha nå'i hit nuebu na lina'la' anai Ha na'lå'la' ta'lo si Jesukristo ginen i finatai . Estegue' numa'fambula hit ni lala'la' na inangokko ,
60001004	ya put ennåo na ta nanangga na ta risibi i abondansia na bendision ni Ha na'sahnge si Yu'os para i taotåo-ña siha . Ha na'sahnge este siha gi langet para hamyo , anai ti siña u lamas pat u båba o sino u falingu .
60001005	Put i hinenggen-miyu na i fuetsan Yu'os u prutehi hamyo asta ki i satbasion ni mapripåra mana'annok gi uttemon i tano' .
60001006	Na'fanmagof hamyo put este , achokka' nisisårio på'go na en fantriste un råtu sa' put i meggai klasen achaki en padedesi .
60001007	Mina' taiguini este put i para en fanmachagi na magåhet i hinenggen-miyu . Kon todu i oru , ni siña madestrosa , machachagi kåo sina u dinestrosa ni guafi ; pues parehu yan i hinenggen-miyu , ni guaguanña ki i oru , debi lokkue' di u machagi , kosa ki u sungon . Despues nai en risibi tinina yan gloria yan onro gi Ha'åni anai mana'annok si Jesukristo .
60001008	Achokka' ti en lili'e' Gui' , en gefli'e' Gui' , yan en hengge Gui' . Pues fanmagof gi un dångkolo yan gloriosu na minagof ni mappot ma'esplika ni palåbra siha ,
60001009	sa' en risisibi i satbasion para i anten-miyu , ni put este na rason na manmanhongge hamyo nu Guiya .
60001010	Put este na rason na i prufeta siha magóf estudia yan ma embestiga , ya ma prufisiha put i regålu ni para en fannina'i as Yu'os .
60001011	Ma chagi ma kétungo' ngai'an i tiempo yan taimanu para fatto-ña . Estegue' i tiempo ni man tenanchuchu'i siha ni Espiriton i Kristo ni eståba giya siha , anai Ha pridikta i pinadesi ni debi di u fa'posgui yan i gloria ni para u tinattiyi .
60001012	Si Yu'os Ha na'matungo' ni este siha na prufeta na i che'cho'-ñiha åhe' ti para minaolek-ñiha , sino ki para hamyo , anai manguentos put este siha na mensahi ni på'go hamyo esta en hingok ginen i mantentågo' ni umanunsia i Maolek na Nutisia ginen i fuetsan i Espiritu Sånto ni mana'hånåo ginen i langet . Guiya este siha ni kon todu i manånghet manmalago' para u ma komprende .
60001013	Entonses , na'fanlisto i hinasson-miyu para aksion . Pulan måolek yan båtga kabåles i hinenggen-miyu gi bendesion ni para en fanmanå'i yanggen mana'annok si Jesukristo .
60001014	Fanubidente as Yu'os , yan cha'-miyu sesedi na u hinetma i lina'la'-miyu ni ayo siha na disehu ni eståba giya hamyo anai trabiha maneknorånte hamyo .
60001015	Enlugåt , na'fañåntos hamyo gi todu i bidan-miyu , taimanu ha' na såntos si Yu'os ni umågang hamyo .
60001016	Ilek-ña i eskretura , " Na'fañåntos hamyo sa' Guåhu såntos Yu . "
60001017	En a'agang Gui' Tåta , yanggen manmanåyuyot hamyo as Yu'os , ni Ha huhusga todu i taotåo parehu , sigun gi kadakuåt bidå-ña ; put ennåo na gåsta i tetehnan gi tano' na lina'la'-miyu gi adorasion nu Guiya .
60001018	En tingo' håfa apås-ña anai mana'fanlibri hamyo ginen i tai setbe na klasen lina'la' ni manma'irensia hamyo ni mañainan-miyu . Åhe' , ti una kosa ni siña madestrosa , taiguihi i pidason salåppe' pat oru ;
60001019	låo i mås guaguan na sakrifision i Kristo ; ni kalang un kinilu ni tai difekto pat tai linachi .
60001020	Hagas inayek Gui' as Yu'os desde åntes di u mafa'tinas i tano' ya på'go mana'matutungo' Gui' guini gi uttemo na ha'åni put hamyo .
60001021	Ginen Guiya na manmanhongge hamyo as Yu'os , ni Guiya numa'lå'la' Gui' ta'lo ginen i finatai ya ninå'i Gui' gloria ; put ennåo na i hinenggen-miyu yan i inangokkon-miyu chetton gi as Yu'os .
60001022	Pues på'go put i manubidiente hamyo gi minagåhet esta en na'fanggåsgas hamyo yan gaigi giya hamyo i senseru na ginefli'e' para i manmanhongge na mañe'lon-miyu , fanágofli'e' kabåles unu yan otro ginen i kurason-miyu .
60001023	Ginen i lala'la' yan taihinekkok na fino' Yu'os esta manmafañågu hamyo di nuebu komu famagu'on un saina ni taihinekkok , ti mamatai .
60001024	Taimanu ha' na ilek-ña i eskretura , " Todu i taotåo siha kalang chå'guan , yan kalang flores halomtåno' i glorian-ñiha . Malålayu i cha'guan , mamoppodong i flores ,
60001025	låo i fino' i Saina gagaigi ha' todu i tiempo . " Este na finiho' Guiya i Maolek na Nutisia ni mapruklåma para hamyo .
60002001	Entonses , na'fañuha ginen hamyo todu i manailayi ; båsta i dinagi pat hipukrisia pat hinesguan pat ensutto na lengguåhi .
60002002	Na'famparehu hamyo yan i pa'go manmafañåñagu na neni , todu i tiempo manmåma'ho ni espirituhat na lechi , kosa ki yanggen en gimen en fandångkolo hulo' yan en fanmasåtba .
60002003	Taimanu ha' ilek-ña i eskretura , " Hamyo mismo esta en sedda' na sen kariñosu i Saina . "
60002004	Fanmamaila' mågi gi Saina , i lala'la' na åcho' ni ma richåsa ni taotåo siha komu tai bali låo inayek as Yu'os komu mibali .
60002005	Fanmåtto komu manlåla'la' na åcho' , ya pe'lo hamyo ya en fanma'usa para u makåhat i esperituhåt na templo , anai siña hamyo manmañetbe komu mañåntos na mamåle' para en ufresi esperituhåt yan akseptåpble na sakrifisio siha para si Yu'os ginen as Jesukristo .
60002006	Estague' ilek-ña i eskretura , " Hu ayek un guaguan na åcho' , ni Hu plålanta komu i empottånte na åcho' giya Sion ; ya maseha håyi ni manhongge nu Guiya ti u nina'desganåo . "
60002007	Dångkolo bali-ña este na åcho' para hamyo ni manmanhongge ; låo para ayo siha i ti manmanhongge : " I acho ni marichåsa komu tai bali ni ayo siha i manmanhåhatsa humuyong este i mås empottånte entre todu . "
60002008	Ya otro eskretura ilek-ña , " Guiya este na åcho' anai para u fanmatompo' i taotåo , i acho' ni para u fantenemba . " Manmatompo' siha sa' ti manmanhongge gi finiho' ; ennåo minalago' Yu'os para siha .
60002009	Låo hamyo i manma'ayek na råsa , i mamåle' i Rai , i sinantusan na nasion , iyon Yu'os mismo , manma'ayek para en pruklåma i mambonitu na che'cho' Yu'os , ni umågang hamyo huyong ginen i halom homhom para halom gi gatbo na inina .
60002010	Ginen un tiempo ti man tåotåo Yu'os hamyo , låo på'go tåotåo-ña hamyo ; ginen un tiempo ti en tingo' i mina'åse' Yu'os , låo på'go esta en risibi i mina'ase'-ña .
60002011	Hu gågagåo hamyo ni manatungo'-hu , komu manestrangheru yan manmadestelådu guini na tåno' ! Cha'-miyu numå'en mamaisa hamyo guatu gi minagof tataotåo , ni todu i tiempo mumumu yan i ante .
60002012	I konduktan-miyu gi entre i mampagånu debi di u sen maolek kosa ki yanggen manma'akusa hamyo na en cheche'gue i tailayi , siempre debi di u ma rikoknisa i manmåolek na che'cho'-miyu ya siempre matuna si Yu'os gi Ha'anen i finatto-ña .
60002013	Put Guiya i Saina pe'lo hamyo gi papa' todu i aoturidåt tåotåo ; gi papa' i Emperadót , ni guiya yahululo' na åoturidåt ,
60002014	yan gi papa' i maga'låhi siha , ni guiya umapunta siha para u kastiga i tailayi na bidan-ñiha yan para u tuna ayo siha i chumo'gue i maolek .
60002015	Malago' si Yu'os para en na'famatkilu i eknorånte na kuentos ayo siha na tåotåo i ti mamfotmåt ginen i manmåolek na cho'cho' ni en cheche'gue .
60002016	Fanlå'la' komu manlibri na tåotåo ; låo cha'-miyu i'isa i linibren-miyu para en tampe håfa na tailayi , låo fanlå'la' komu esklabon Yu'os .
60002017	Respeta todu , gefli'e' i manmanhongge na tåotåo , enra si Yu'os , yan respeta i Emperadót .
60002018	Hamyo ni setbente pe'lo hamyo gi papa' i amon-miyu yan nå'i siha kabåles na respetu , ti ayo ha' i mangkariñosu yan manggái konsederasion , låo kon todu ayo siha i manmalamåña .
60002019	Siempre mambenendisi hamyo as Yu'os put este , yanggen en singon i minaså'pet ni ti en miresi na pinadesi sa' put i en tingo' i minalago'-ña .
60002020	Put håfa na u guaha méritu yanggen en singon manma'aña ni en miresi sa' put i en che'gue i lachi ? Låo yanggen en singon i minaså'pet achokka' put en che'gue i tinas , siempre mambenendisi hamyo as Yu'os put ennåo .
60002021	Put este na maninagang hamyo as Yu'os , sa' si Jesukristo mismo mamadesi put hamyo yan mannina'i hamyo un ihemplo , kosa ki en dalalaki i fina'pos-ña .
60002022	Tåya' ha kumeti isao , yan ni unu guaha nai ha hungok dinagi humuyong ginen i pachot-ña .
60002023	Anai ma'ensutta , ti Ha oppe tåtte yan ensutto ; anai masa'pet , ti lalålo' , låo Ha po'lo i inangokko-ña gi as Yu'os , i tinas na Hues .
60002024	I Kristo mismo Ha kåtga i isåo-ta gi tataotåo-ña para i kilu'os , kosa ki siña hit manmåtai para i isao yan ta fanlå'la' gi tininas . Ginen i hiridå-ña na esta manamågong håo .
60002025	Eståba kalang kinilu hamyo ni manabak , låo på'go esta manmakonne' hamyo tåtte para en dalalaki i Pastot yan i Guatdian i anten-miyu .
60003001	Gi et mismo manera hamyo ni mangasåo na famalåo'an pe'lo hamyo gi papa' i asaguan-miyu , kosa ki yanggen guaha giya siha ti manmanhongge gi fino' Yu'os , siempre i konduktan-miyu u faninayuda para u fanmanhongge . Ti nisisårio na en sangan ni un palåbra ,
60003002	sa' siempre mali'e' na gåsgas yan respetåo i konduktan-miyu .
60003003	Ti debi di en isa otro kosas para u annok na mambonita hamyo , tåt komu taimanu areklan-miyu ni gapotilon-miyu , pat i alåhas ni en i'isa , o sino i mudan-miyu .
60003004	Enlugåt , i buninitan-miyu debi di u fåtto ginen i sanhalom-miyu , ayo i tai inamko' na buninitan i suåbi yan silensio na espiritu , ni guiya i mås guaguan gi me'nan Yu'os .
60003005	I mandebota na famalåo'an gi maloffan na tiempo ni pumo'lo i inangokkon-ñiha gi as Yu'os nina'fambonita put i ma po'lo siha gi papa' i asaguan-ñiha .
60003006	Parehu yan este si Sara ; ha osge si Abrahan ya ha ågang gui' amu-ña . Hamyo på'go hagå-ña yaggen en che'gue i maolek ya tåya' mina'a'ñåo-miyu .
60003007	Gi et mismo tiempo hamyo ni lalåhi debi di en fanlå'la' yan i asaguan-miyu ya debi di en komprende na mås siha mandelikåo ki hamyo . Tråta siha kon respetu , sa' siha lokkue' para u ma risibi yan hamyo , i rigalon lina'la' Yu'os . Che'gue este kosa ki tåya' u inestotba i tinayuyot-miyu .
60003008	Put los uttemo : debi di todos hamyo en famparehu eskaman-miyu yan sinienten-miyu ; fanagofli'e' unu yan otro komu mañe'lu , yan na'fangariñosu yan humitde hamyo unu yan otro .
60003009	Cha'-miyu na'e'empas un tailayi na cho'cho' put otro tailayi ; enlugåt , apasi tåtte yan bendesion , sa' bendesion Ha prometi si Yu'os para en fannina'i anai maninagang hamyo .
60003010	Taimanu ha' sinangån-ña i eskretura , " Maseha håyi malago' para u gosa i lina'la' yan malago' para u li'e' manmåolek na tiempo , debi di cha'ña kumuekuentos tailayi ya u påra sumångan i mandagi .
60003011	Debi di u bira gui' ginen i tailayi ya u cho'gue i maolek ; debi di u facho'chú'i i pås gi todu i kurason-mu .
60003012	I Saina Ha adadahi i manunas yan Ha e'ékongok i tinayuyot-ñiha ; låo Ha kokontra ayo siha i chumocho'gue i tailayi . "
60003013	Håyi para en fannina'låmen yanggen en prikukura para en che'gue i maolek ?
60003014	Låo achokka' siakåsu para en fanmamadesi put en cheche'gue i tinas , siempre manmagof hamyo ! Cha'-miyu ma'a'ñåña'gui ni håyi , yan cha'-miyu fanchachathinasso .
60003015	Ribirensia i Kristo gi kurason-miyu , yan tuna Gui' komu Saina . Na'fanlisto hamyo todu i tiempo umoppe maseha håyi ni fumaisen hamyo para en esplika i inangokko ni gaigi giya hamyo ,
60003016	låo che'gue este kon kariñu yan respetu . Na'fanggåsgas konsensian-miyu , kosa ki yanggen manma'ensutta hamyo , ayo siha i sumångan i tailayi pat i maolek na kondoktan-miyu komu mandesipulon i Kristo u fanmamåhlåo ni sinangan-ñiha .
60003017	Måolekña mamadesi put i machocho'gue i maolek , yanggen este i minalago' Yu'os , ki macho'gue i tailayi .
60003018	I Kristo måtai put isao un biåhi para todu , un måolek na tåotåo put i mani'isao , put i para en fangkinenne' guatu gi as Yu'os . Mapuno' Gui' gi tataotåo , låo mana'lå'la' gi esperituhåt ,
60003019	ya gi esperituhåt na lina'lå'-ña humånåo ya sumetmon para i manmapreresu na espiritu siha .
60003020	Este siha na espiritu ayo i ti umosge si Yu'os anai ha nanangga kon pinasensia gi tiempon ' Noah ' anai ha fa'titinas i atka . Ayo i unos kuåntos na tåotåo gi hålom i atka -- ocho put todu -- mansenatba siha ni hanom ,
60003021	ni ha siknififika i baotismo , ni mansenasatba hamyo på'go . Åhe' ti guiya este i mafa'gasen i edda' gi tataotåo , låo i prumesa ni mafa'tinas para si Yu'os gi un måolek na konsensia . Guiya este sumasatba hamyo ginen i risureksion Jesukristo ,
60003022	ni esta humånåo para i langet ya gaigi gi agapa' Yu'os , Ha gubebetna todu i manånghet yan todu i linangitan na åoturidåt yan pudet .
60004001	Put i mamadesi i Kristo gi tataotåo , hamyo lokkue' debi di en na'fanmetgot ni ayo na klasen hinasso ni eståba giya Guiya ; sa' maseha håyi mamadesi gi tataotåo esta ti såsaonåo gi isao .
60004002	Entonses , desde på'go debi di en che'gue ni tetehnan na lina'la'-miyu guini gi tano' ni siniheheta ni minalago' Yu'os åhe' ti minalago' tåotåo .
60004003	Esta nahong na tiempo gi manmaloffan en gasta en cheche'gue ayo i yan-ñiha i mampagånu chumo'gue . En gasta i lina'la'-miyu gi disunesto , umabale' , botlacherihas , todu i diha manggugupot , yan en na'fanarastråo hamyo put manmanadora mamfåtso na yu'os .
60004004	Ya på'go nina'fanmanman i mampagånu put i ti mañåsaonåo hamyo yan siha gi et mismo babarihas yan deskuidåo na lina'la' , put ennåo na manenensutta hamyo .
60004005	Låo siempre siha manmannå'i kuenta gi as Yu'os , ni listo para u husga i manlåla'la' yan i manmåtai .
60004006	Put ennåo na masetmonñaihon i Maolek na Nutisia para i manmåtai lokkue' , ayo siha i esta manmahusga anai manlåla'la' gi tataotåo parehu manmahusgan-niha yan i pumalu ; manmasetmuni siha kosa ki u fanlå'la' gi esperituhåt na lina'la' parehu yan i lina'la' Yu'os .
60004007	I uttemon todu i kosas siha esta hihot . Debi di en suhetan maisa hamyo ya en fanlisto , para en fansiña manmanåyuyot .
60004008	Gi hilo' todu , fansen agofli'e' unu yan otro . I ginefli'e' ha tåtampe meggai na isao .
60004009	Baba i gima'-miyu para unu yan otro sin en fanugong .
60004010	Kada unu giya hamyo , komu måolek na manehånten i rigalon Yu'os , debi di u usa para minaolek otro i espesiåt na rigålu ni ha risibi ginen as Yu'os .
60004011	Maseha håyi ni sumesetmon debi di u setmonñaihon i mensahen Yu'os ; maseha håyi ni mañeñetbe debi di u fañetbe ni nina'i gui' as Yu'os na fuetsa , kosa ki gi entre todu este siha u manå'i si Yu'os tinina ginen as Jesukristo , ni iyo-ña i gloria yan fuetsa para todu i tiempo . Amen .
60004012	Håfañe'los , cha'-miyu nina'fanmamanman put i mahatot na manmachagen-miyu ni en padedesi , ni kalang mohon måsusesedi ti fahongge giya hamyo .
60004013	Enlugåt di ennåo na'fanmagof hamyo na mañåsaonåo hamyo gi pinadesen i Kristo , kosa ki en fambula minagof yanggen mana'annok i gloriå-ña .
60004014	Bendision para hamyo yanggen manma'ensutta sa' put i mandesipulon i Kristo hamyo ; kumeke'ilek-ña este na i gloriosu na Espiritu , i Espiriton Yu'os , sumåsaga giya hamyo .
60004015	Yanggen guaha para u famadesi giya hamyo , ti debi di sa' put pekno' gui' o sino sskke' pat sino kriminåt pat put i ume'entalo' gi bidan otro tåotåo .
60004016	Låo yanggen manmamadesi hamyo sa' put i Mangilisyånu , cha'-miyu fanmamåmahlåo , låo nå'i agradisimento si Yu'os na en kakatga i na'an i Kristo .
60004017	Måtto esta i ora anai para u matutuhon u fanmahusga , ya i taotåo Yu'os fine'na para u fanmahusga . Yanggen para u matutuhon giya hita , håfa para uttemon-ñiha ayo siha i ti manmanhongge gi Maolek na Nutisia ni ginen as Yu'os ?
60004018	Taimanu ha' ilek-ña i eskretura , " Mappot para u fanmasåtba i manmåolek na tåotåo ; entonses , håfa para u masusedi ni mana'i yi'os namani'isåo ? "
60004019	Put ennåo na ayo siha i manmamadedesi , ennåo minalago' Yu'os para siha , debi di put i maolek bidan-ñiha , u ma'angokko kabales gi muna'fanhuyong siha , ni todu i tiempo Ha kumple i prumeså-ña .
60005001	Guåhu , unu yu' gi manåmko' , hu apepela i manamko' i Gima' Yu'os gi entre hamyo . Guåhu testigu yu' gi pinadesen i Kristo , ya siempre såonåo yu' gi gloria ni para u annok . Hu apepela giya hamyo
60005002	para en fampastot i kinilu ni mannina'i hamyo as Yu'os : adahi siha , åhe' ti put ubligasion låo gi minagof , sa' ennåo malago'-ña si Yu'os ; åhe' ti put salåppe' , låo put i manmagof hamyo para en che'gue .
60005003	Mungnga manmamånda ayo siha i manma'entrega hamyo para en adahi , låo fa'nu'i siha i kinilu ni ihemplo .
60005004	Ya yanggen umannok i Ma'gas na Pastot , siempre en risibi i gloriosu na kurona ni ti u falingu i mina'lak-ña .
60005005	Gi et mismo manera hamyo ni manhoben na lalåhi pe'lo hamyo gi papa' i manåmko' na lalåhi . Ya todos hamyo debi di en fantenapes ni himinitde , para en fanásetbe unu yan otro ; sa' ilek-ña i eskretura , " Si Yu'os Ha kokontra i banidosu , låo Ha fanunu'i fabot i humitde . "
60005006	Entonses , na'fanhomitde hamyo gi papa' i metgot na kannai Yu'os , kosa ki en fangkenahat hulo' yanggen måtto i tiempo .
60005007	Pe'lo todu i chathinasson-miyu giya Guiya , sa' mangguinaiya hamyo .
60005008	Gof ripåra , atan måolek ! I inimigon-miyu , i Aniti , lumalåoya kalang i lion , ha espipiha håo para u tucho' .
60005009	Na'famfitme hamyo gi hinenggen-miyu yan en kentra gui' , sa' en tingo' ha' na i pumalu na manmanhongge gi todu i tano' siha lokkue' ma eskpererensia este siha na pinadesi .
60005010	Låo despues di manmamadesi hamyo un råtu , i Yi'os todu i grasia , ni umågang hamyo para en fañåonåo gi taihinekkok na gloria mandadaña yan i Kristo , Guiya mismo en famfena'måolek yan en nina'famfitme , fanmetgot , yan siguru na fondasion .
60005011	Para Guiya i fuetsa para todu i tiempo . Åmen .
60005012	Ha ayuda yu' si ' Silas ' tumuge' este i kadada' na kåtta , ni hu popo'lo gui' na fiet na che'lu-hu Kilesyånu . Malago' yu' umanimu hamyo yan numa'i hamyo ni testemonio-hu na este i magåhet na grasian Yu'os . Na'famfitme hamyo .
60005013	I che'lu-mu Gima' Yu'os gi Babilonia , ni inayek Yu'os lokkue' , mansenaluluda hamyo , yan kon todu i lahi-hu as Marcos .
60005014	Fanásaluda unu yan otro ni chikon ginefli'e' Kilesyånu . Puedi i pås u gaigi giya hamyo todos ni iyon i Kristo .
61001001	Ginen as Simon Pedro , setbente yan apostot Jesukristo -- Para ayo siha i esta manmanå'i ni hinengge ginen i tininås-ña i Yi'os-ta yan Satbadot-ta as Jesukristo ni chaguaguan yan i hinenggen-måmi :
61001002	Puedi u gaigi giya hamyo i misen na gråsia yan i pås put i tiningo'-miyu as Yu'os yan as Jesus i Saina-ta .
61001003	I yini'usan na fuetsan Yu'os Ha nå'i hit ni todu i nisisidåt-ta para ta fanlå'la' gi rilihosu na lina'la' ginen i tiningo'-ta ni ayo i umågang hit para ta fañåonåo gi gloriå-ña yan minaolek-ña mismo .
61001004	Gi taiguini na manera na Ha nå'i hit un sen dångkolo yan guaguan na rigålu ni Ha prumeti , kosa ki ginen este na rigålu siña maneskåpa hamyo ni yáyammak na minalago' i sensen ni gaigi gi tano' , ya en fañåonåo gi yini'usan na natura .
61001005	Put este propio na rason che'gue kuånto i siña para en umentåyi minaolek i hinenggen-miyu ; i minaolek-miyu umentåyi tiningo' ;
61001006	i tiningo'-miyu umentåyi sinihetan maisa ; i sinuhetan-miyu umentåyi minesngon ; i minesngon-miyu , umentåyi yini'usan ;
61001007	i yiniúsan-miyu umentåyi ginefli'e' che'lu ; ya i ginefli'e' che'lon-miyu , umentåyi guinaiya .
61001008	Este siha na kualidåt en nisisita , ya yanggen abondånsia este siha giya hamyo , siempre nina'fanaktibu yan ifektibu gi tiningo'-miyu put i Saina-ta as Jesukristo .
61001009	Låo håyi ni tåya' este siha mampos chátmata ya ni ti siña manli'e' ya esta maleffa na mana'gåsgas gui' ginen i maloffan na isåo-ña siha .
61001010	Entonses , hafañe'los , prikura didide' ha' ta'lo mås para u petmanente i eksperensian-miyu ni inagang yan inayek Yu'os nu hamyo ; yanggen en che'gue taiguini , ni ngåi'an nai en abandona i hinenggen-miyu .
61001011	Gi taiguini na manera na siempre manmanå'i hamyo ni kabåles na direcho para en fanhalom gi taihinekkok na Rainon i Saina-ta yan Satbadot-ta as Jesukristo .
61001012	Pues siempre todu i tiempo bai hu na'fanmanhahasso hamyo put este siha na asunto , achokka' esta en tingo' yan manotohge hamyo guini fitme gi minagåhet ni esta en risibi .
61001013	Gaigi gi hinasso-ku na dinanche para bai hu na'fanmanhasso hamyo put este siha na asunto kon tåt ki låla'la' yu' .
61001014	Hu tungo' ha' na ti åpmam siempre hu sotta este i mamatai na tataotåo , taimanu ha' na klåru ha sangåni yu' i Saina-ta as Jesukristo .
61001015	Entonses , siempre bai hu cho'gue kuånto i siña , ya bai hu na'siguru na en hahasso todu i tiempo este siha na asunto despues di finatai-hu' .
61001016	Ti in dependi ham ni fina' éstoria para en tingo' i na'manman na finatton i Saina-ta as Jesukristo . I attadok-måmi mismo lumi'e' i tinakhelo'-ña .
61001017	Maneståba ham guihi anai inenra yan tinina gui' as Yu'os Tåta , anai hongga i bos giya Guiya ginen i Mås Takhelo' na Gloria , ilelek-ña , " Guiya este i kiridu na Lahi-hu , ni numa'mamagof Yu ! "
61001018	Hami mismo humungok este na bos i måtto ginen i langet , anai manhahami yan Guiya gi såntos na okso' sabåna .
61001019	Entonses mås metgot na komfehånsa gaigi giya hami put i mensåhi ni mapruklåma ni mamprofeta . Ennåo na måolek para hamyo yanggen en ékongok i mensåhi , sa' kalang un kåndet ni mani'ina gi halom homhom asta ki Machakchak Kattan yan manina i puti'on chatanmak gi kurason-miyu .
61001020	Sobri todu , hahasso na tåya' siña umesplika ni guiya ha' na maisa i prufesiha ni manggaigi gi Eskretura .
61001021	Tåya' nai måtto i mensahen i prufeta put minalago' i taotåo ha' , låo ginen i lalahi siha ni manggaigi gi papa' i gine'hen i Espiritu Sånto mientras masåsangan i mensåhi ni ginen as Yu'os .
61002001	Manánnok i mamfatso na mamprofeta gi manmaloffan siha na tiempo gi entre i taotåo siha , yan gi et mismo manera siempre manannok mamfatso na ma'estro gi entre hamyo . Siempre mana'fåtto ti manmagåhet na dottrina ni mandestrorosa , yan siempre mañiega i Ma'estro ni sumåtba siha , yan ginen ennåo nai siha mismo u mana'fåtto gi hilo'-ñiha gotpe na destrosu .
61002002	Achokka' taiguini , siempre meggai para u dinalalaki i baba na muralidåt lina'la'-ñiha ; ya put i bidan-ñiha , otro tåotåo siha lokkue' siempre båba sinangan-ñiha put i Chalan minagåhet .
61002003	Put i manhasupak este siha i mamfåtso na ma'estro siempre manmama'ganånsia put i manmasangångani hamyo ni fina'tinas-ñiha ha' na estoria siha . Esta la'apmam desde ki listo i Hues , yan magå'an esta i para u Fandenestrosa !
61002004	Si Yu'os ti Ha despensa i manånghet ni manisåo , låo Ha yogua siha sasalåguan , anai manggaigi på'go manmakadedena gi halom homhom , mananangga i ha'anen Diha det Huisio .
61002005	Si Yu'os ti Ha despensa i antigu na tano' , låo Ha na'fåtto i dilubiu gi tåno' i manai yu'os na tåotåo ; hokkok ha' Ha såtba si ' Noah ' , ni sumetmon put tininas , yan siette mås na tåotåo .
61002006	Si Yu'os Ha kondena i siudan Sudoma yan Gumora , Ha destrosa siha ni guafi , yan Ha fa'ihemplo siha para håfa taimanu manhuyong-ñiha i manai yu'os .
61002007	Ha akudi si ' Lot ' , un måolek na tåotåo , ni nina'piniti put i imuralidåt na kondoktan i ti manmalago' manmanosge na tåotåo .
61002008	Este na måolek tåotåo sumåsaga yan siha , ya kada diha umagoninihas mientras ha lili'e' yan ha huhungok i manailayi na aksion-ñiha .
61002009	Entonses Ha tungo' i Saina taimanu rumeskåta i manyini'usan na tåotåo ginen i manmaémbestigan-ñiha yan taimanu manmakastigan-ñiha i manailayi gi Diha det Huisio ,
61002010	espesiåtmente ayo siha i dumalalalaki i manapplacha' na minalago' i sensen yan ma despreresia i åoturidåt Yu'os . Mambåtbaru yan manna'bubu este siha i mamfåtso na manma'estro , yan ti ma respepeta i manggloriosu siha ni manggaigi gi sanhilo' ; en lugåt manma'ensusutta siha .
61002011	Ni i manånghet , ni siha mås manmetgot yan manggái nina'siña ki este siha i mamfåtso na manma'estro , ti ma akukusa este siha yan ensutto gi me'nan i Saina .
61002012	Låo este siha na lalåhi ma dalalalaki i sinienten-ñiha , kalang i manmachålek na gå'ga' ni manmafañågu para u fanmakonne' ya u fanmapuno' ; ma'atåtaka yan ma'ensusutta maseha håfa ni ti ma komprende . Siempre manmadestrosa siha kalang i manmachålek na gå'ga' ,
61002013	ya u fanma'apåsi pinadesi put i pinadesi ni siha numa'fåtto . Para siha minagof kumeke'ilek-ña para u macho'gue gi manana ayo i para u nina'satesfecho' i tinangan i sensen ; siha minamåhlåo yan desgråsia yanggen manhamyo gi sentåda , ma gogosa todu i tiempo i dakon na bidan-niha !
61002014	Tåya' malago'-ñiha para u ma atan sino ki i mandesunesto na famalåo'an ; ti siña mana'satesfecho i minalago'-ñiha manisao . Ma kokonne' i manñaba' hålom gi ékkodu . Mampåyon kurason-ñiha gi hambienterihas . Manggaigi siha gi papa' matdesion Yu'os .
61002015	Ma dingu i tinas na chålan ya manabak siha ; madalalaki i chalan ni ha fa'posgui si ' Balaam ' lahen ' Beor ' , ni ha guaiya i salåppe' ni mana'i-ña put i ha chocho'gue i tailayi
61002016	ya malalåtde gui' put i isåo-ña . Kumuentos i buliku gi bos tåotåo ya ha na'påra i atmariåo na che'cho' i prufeta .
61002017	Este na tåotåo siha kalang i appan na bo'bo' , kalang i mapagåhes ni guinaguaifi ni pakyo ; esta si Yu'os Ha na'sahnge para sagan-ñiha gi halom i mås taddong na homhom .
61002018	Mafa'banidosu yan mafatomtom sinangan-ñiha , yan ma u'usa desunesto na tinangan i sensen para u mahiget ayo siha i pa'go maneskåkapa ginen i taotåo ni manlåla'la' gi linachi .
61002019	Manmaprumeti este siha linibri mientras siha mismo manesklåbon i mandestrorosa na bisio -- sa' i taotåo esklåbu gui' para maseha håfa ni gumånna gui' .
61002020	Yanggen maneskåpa i taotåo ginen ayo i numana'tailayi na fuetsan i tano' ginen i tiningo'-ñiha ni Saina-ta yan Satbado-ta as Jesukristo , ya despues mangginacha' ya mangginanna ta'lo ni este siha , mås båba kondesion-ñiha este siha na tåotåo gi uttemo ki i tutuhon .
61002021	Måolek'ña ha' mohon para este siha yanggen humåhnanao ha' ti ma tungo' i chalan tininas ki para u ma tungo' despues ma bira siha ginen i sagrådu na otden ni manmanå'i siha .
61002022	Ayo i masusedi nu siha ha na'annok na magåhet i mansangan : " I ga'lågu tumata'lo tåtte gi mutå'-ña " yan " I babui ni esta mafa'gåsi humåhanåo tåtte para u galilek gi fache' . "
61003001	Mangginefli'e'-hu na manamigu-hu , este i mina'dos na kåtta ni hu tugi'i hamyo . Gi todu i dos kåtta hu chagi para bai hu na'fåtto manggåsgas na hinasso giya hamyo sa' put i hu na'fanmanhasso hamyo ni este siha .
61003002	Malago' yu' para en hasso i palåbra siha ni masångan ni mañåntos na prufeta gi antigu na tiempo , yan i otden ni ginen i Saina yan Satbadot ni mannina'i hamyo ni manapostoles .
61003003	En primet lugåt , debi di en komprende na gi uttemo siha na ha'åni guaha tåotåo u fanannok ni manggenibebetna lina'la'-ñiha ni mandesunesto na bision-ñiha . Siempre manmafa'chalek hamyo
61003004	ya u fanmamaisen , " Ha prumeti na para u fåtto , pat åhe' ? Mangge Gui' ? Esta manmåtai i mañaina-ta , låo mamparerehu ha' todu taimanu ha' desde i tutuhon i tano' ! "
61003005	Ma håsngon ha' ti ma ékongok na manotden si Yu'os gi hagas na tiempo , ya mafa'tinas i langet yan i tano' . I tano' mafa'tinas ginen i hånom yan put i hanom ,
61003006	yan lokkue' ginen i hanom , i hanom i dilubiu , anai madestrosa i hagas na tåno' .
61003007	Låo i langet yan i tano' ni gagaigi på'go mansinesteteni ni et mismo otden Yu'os , put i para u madestrosa ni guafi . Manmasosteteni siha para i ha'åni anai para u fanmahusga yan u fanmadestrosa i manai yi'os .
61003008	Låo cha'-miyu , hafañe'los , fanmaleleffa ni este ! Tåya' difirensia gi me'nan i Saina i un diha yan mit años ; parehu ha' este i dos para Guiya .
61003009	Guaha na tåotåo siha ilek-ñiñiha na ñateng si Yu'os Ha kumple i prumeså-ña . Enlugåt di este , mampenasensiåsiayi hamyo , sa' ti malago' na u guaha madestrosa , låo malago' Gui' na u ma bira siha ginen i isåo-ñiha .
61003010	Låo i Ha'anen i Saina siempre måtto kalang i sakke . Guennåo na Ha'åni nai siempre u falingo' i langet ni un didok na buruka , yan todu i ninahuyong långet siempre mangkimason yan manmadestrosa , ya i tano' yan todu i mangaigi guennåo siha siempre u fanmalingu .
61003011	Put i todu este siha u fanmadestrosa gi taiguini na manera , håfa na klasen tåotåo para humuyong-miyu ? I lina'la'-miyu debi di u såntos yan dibotu as Yu'os ,
61003012	mientras en nanangga i Ha'anen Yu'os ya che'gue todu i nina'siñan-miyu para u fåtto chaddek -- i Ha'åni anai i langet u fangkimåson yan u fanmadestrosa , ya i nina'huyong långet u fanlágo' ni minaipi .
61003013	Låo hita ta nanangga ayo i Ha prumeti si Yu'os : nuebu na långet yan nuebu na tåno' , anai para u fañåga i manunas .
61003014	Entonses , håfañe'los , mientras en nanangga ayo na Ha'ani , che'gue kuånto i siña para en fanggåsgas yan fanai isåo gi me'nan Yu'os para en fampås yan Guiya .
61003015	Båtga hamyo gi pinasensian i Saina komu aputtunidå ni manninana'i hamyo para en fanmasåtba , taimanu ha' ni esta mantenigi'i' hamyo ni che'lu-ta as Pablo , ha u'usa i tinemtom ni nina'i gui' as Yu'os .
61003016	Estegue' ilelek-ña gi todu i kattå-ña yanggen mångge' put este na asunto . Guaha siha manmappot na sinangan gi kattå-ña ni lachi , ma'esplikå-ña lachi ni maneknorante yan ti manunas hinasson-ñiha , taimanu ha' bidan-ñiñiha ni otro sinangan siha gi Eskretura . Entonses siha mismo muna'fåtto i destroson-ñiha .
61003017	Låo hamyo , håfañe'los , esta en tingo' este . Entonses , adahi hamyo , potno en mana'fanabak ni linachen i manai' areklo na tåotåo ya en fambasnak ginen i safu na sagan-miyu .
61003018	Kontinuha numa'mås misen i grasia yan i tiningo'-miyu ni Saina-ta yan Satbadot-ta as Jesukristo . Para Guiya gloria , på'go yan para todu i tiempo . Åmen .
62001001	In tigigi'i' hamyo put i Finiho' i lina'la' , ni hagas ha' gaigi desde i tutuhon . Esta in hungok , yan esta in li'e' ni matan-måmi ; hunggan , esta in li'e' , yan esta in pacha ni kannai-mami .
62001002	Anai umannok este na lina'la' , in li'e' ; pues manguentos ham put este ya in sangåni hamyo put i taihinekkok na lina'la' ni eståba gi Tåta ya mana'fanmanungo' ham .
62001003	Håfa esta in li'e' yan in hingok in anunsia para hamyo lokkue' , kosa ki u ta fanhita mandadañña' gi Tata yan i Lahi-ña as Jesukristo .
62001004	In titige' este kosa ki u kabåles i minagof-måmi .
62001005	Estegue' på'go i mensåhi ni in hingok ginen i Lahi-ña ya in pruklåma : si Yu'os Guiya i inina , ya giya Guiya tåya' ni håfa na hinemhom .
62001006	Entonses , yanggen in sangan na mandadaña' hit yan Guiya , ya gi et mismo tiempo manlåla'la' hit gi halom homhom , manmandadagi hit gi fino'-ta yan gi aksion-ta .
62001007	Låo yanggen manlåla'la' gi inina -- taimanu ha' na gaigi Gui' gi inina -- pues siempre guaha dinañña' giya hita unu yan otro , ya Ha na'fanggåsgas hit i haga' Jesus i Lahi-ña ginen i isåo-ta .
62001008	Yanggen ta sångan na manai'isao hit , ta dagen mamaisa hit , ya taigue i minagåhet giya hita .
62001009	Låo yanggen ta komfesatñaihon i isåo-ta gi as Yu'os , siempre Ha kumple i prumeså-ña ya u cho'gue i dinanche : siempre Ha asi'i hit ni isåo-ta yan Ha na'fanggåsgas hit ginen i linachi-ta .
62001010	Yanggen ilek-ta na ti manisao hit , siempre ta fa'mandagi si Yu'os , ya taigue i fino'-ña giya hita .
62002001	Famagu'on-hu , hu tugigi'i' hamyo ni este , kosa ki mungnga manisao ; låo yanggen guaha umisao , gaigi unu ni gumagågagui hit gi Tata kuentå-ta -- si Jesukristo , Guiya ni tinas .
62002002	Ya ginen i Kristo mismo na manma'asi'i hit ni isåo-ta , ya ti i isåo-ta ha' , låo kon todu i isao i pumalu .
62002003	Yanggen ta osge i tinago' Yu'os siha , ennåo na manseguru hit na ta tungo' Gui' .
62002004	Yanggen ta alok na ta tungo' Gui' , låo ti ta o'osge i tinago'-ña siha , pues mandakon hit ya tåya' minagåhet giya Guiya .
62002005	Yanggen ta osge i fino'-ña , hita numa'prifikto i ginefli'e' Yuós . Estegue' nai siña numa'fanseguru hit namandadaña' hit yan si Yu'os :
62002006	yanggen ilekta na mandadaña' hit yan si Yu'os debi di u ta fanla'la' taiguihi as Jesukristo .
62002007	Hafa'ñe'los , ti nuebu este na tinago' i hu tugigi'i' hamyo ; sino ki guiya ha' este i hagas na tinago' , ni eståba giya hamyo desde i tutuhon . I hagas na tinago' era i finiho' ni esta ginen en hingok .
62002008	Låo i tinago' ni hu tutuge' para hamyo nuebu , sa' i minagahet-ña umannok gi Kristo yan lokkue' giya hamyo . Ha u'upos hit i hinemhom på'go na mumento , ya i magåhet na inina esta mama'lak .
62002009	Håyi sumångan na esta gaigi gui' gi halom i inina , låo ha chatlili'e' ha' i che'lu-ña , gagaigi ha' gui' gi halom homhom asta på'go .
62002010	Håyi gumofli'e' i che'lu-ña gaigi gui' gi halom i inina , ya put ennåo na tåya' giya guiya ni para u nina'isao otro tåotåo .
62002011	Låo maseha håyi ni ha chatli'e' i che'lu-ña gaigi gui' gi halom homhom ; mamomokkat gui' gi halom ennåo ya ti ha tungo' humananåo manú gui' , sa' nina'båchet gui' ni hemhom .
62002012	Hu tugigi'i' hamyo , famagu'on-hu , sa' esta manma'asi'i i isao-miyu ginen i Kristo .
62002013	Hu tugigi'i' hamyo , mantåta , sa' en tingo' gui' ni hagas gagaigi desde i tutuhon . Hu tugigi'i' hamyo , manhoben na lalåhi , sa' esta en ganna ayo i Tailayi .
62002014	Hu tugigi'i' hamyo , famagu'on-hu , sa' en tingo' i Tata . Hu tugigi'i' hamyo , mantåta , sa' en tingo' gui' ni hagas gagaigi desde i tutuhon . Hu tugigi'i' hamyo , manhoben na lalåhi , sa' manmetgot hamyo ; sumåsaga i fino' Yu'os giya hamyo , ya esta en ganna ayo i Tailayi .
62002015	Cha'-miyu guaguaiya i tano' o sino ayo i iyon i tano' . Yanggen en guaiya i tano' , ti en guaiya i Tata .
62002016	Todu ayo siha i iyon i tano' -- ayo i isao na minalago' i sensen , ayo i ma lili'e' yan ma malagugu'i ni taotåo , yan todu i kosas siha guini gi tano' ni numa'fambanidodosu i taotåo -- tåya' ni unu gi este siha måfatto ginen i Tata ; enteru manmåfatto ginen i tano' .
62002017	I tano' yan todu i kosas guennåo ni mamalagugu'i ni taotåo måfatto uttemon-ñiha ; låo ayo i chumocho'gue i minalago' Yu'os u lå'la' para todu i tiempo .
62002018	Famagu'on-hu , esta hihot i uttemo ! Manmasangåni hamyo na para u fåtto i inimigon i Kristo ; ya på'go esta manannok låhyan na inimigon i Kristo , pues ta tungo' na esta hihot i uttemo .
62002019	Ti mañåsaonåo este siha na tåotåo gi dinañña'-ta , put ennåo manmadingu hit ; yanggen mañasaonao este siha gi dinañña'-ta , siempre mañåga ha' yan hita . Låo manhånåo kosa ki u klåru magahet na tåya' giya siha manhihita .
62002020	Låo esta manchene'me hamyo ni Kristo i Espiritu Sånto , pues todo hamyo en tingo' i minagåhet .
62002021	Entonses , hu tugigi'i' hamyo , nos put i ti en tingo' i minagåhet ; låo put i en tingo' ha , ya en tingo' lokkue' na tåya' nai humuyong i dinagi ginen i minagåhet .
62002022	Håyi , i dakon ? Maseha håyi ni umålok na si Jesus ti Guiya i Misihas . Guiya ennåo na tåotåo i inimigon i Kristo -- ha richåchasa i Tata yan kon todu i Lahi-ña .
62002023	Maseha håyi ni ha richåsa i Lahi-ña ha richåchasa lokkue' i Tata : maseha håyi ni ha aksepta i Lahi-ña ha aksesepta lokkue' i Tata .
62002024	Entonses , na'siguru na en ge'te gi kurason-miyu i mensåhi ni en hingok desde i tutuhon . Yanggen en ge'te ennåo na mensåhi , pues siempre todu i tiempo manlåla'la' hamyo mandadaña' yan i Lahi-ña yan i Tata .
62002025	Ya estegui' ha prumeti i Kristo mismo para u nå'i hit -- i taihinekkok na lina'la' .
62002026	Hu tugigi'i hamyo ni este put ayo siha i kumeke'fa'baba hamyo .
62002027	Låo hamyo , Ha cho'me esta i Kristo i Espiritu gi hilo'-miyu . Mientras ha' ki gagaigi i Espiritu giya hamyo , tåya' en nisisita para en famfena'nå'gue . I Espiritu-ña fuma'nåna'gue hamyo put todu , ya magåhet i fina'na'gue'-ña nu hamyo , åhe' ti mandagi . Entonses , esge i fina'na'guen i Espiritu , yan cha'-miyu umapåpatta hamyo gi dinañña' yan i Kristo .
62002028	Hunggan , famagu'on-hu , cha'-miyu umapåpatta hamyo ginen Guiya , kosa ki yanggen umannok u ta fambula minatatnga ya ti ta nisisita manattok ginen Guiya sa' put i manmamåhlåo hit gi ha'åni yanggen måtto .
62002029	En tingo' na tunas i Kristo ; pues debi di en tingo' na maseha håyi ni chumo'gue i tinas patgon Yu'os gui' .
62003001	Atan ha' kuånto chiña guinaiya-ña si Yu'os nu hita ! Tatfoi i guinaiya-ña nu hita asta manma'å'agang hit famagu'on-ña -- put ennåo na hunggan magåhet , famagu'on-ña hit . Este i rason na i tano' ti ha tungo' håyi hit : sa' ti ha tungo' håyi si Yu'os .
62003002	Hafañe'los , mamfamagu'on Yu'os hit på'go , låo trabiha ti klålaru håfa para ta fanhuyong . Låo ta tungo' na yanggen umannok i Kristo , siempre mamparehu hit yan Guiya , sa' siempre ta li'e' Gui' komu Guiya mismo .
62003003	Kada tåotåo ni gaigi este na disehu gi Kristo ha na'gågasgas gui' , taimanu ha' na gåsgas i Kristo .
62003004	Maseha håyi ni umisao , umisao gui' put i ha kontra i Lain Yu'os , sa' isao i kumokontra i lai .
62003005	En tingo' ha' na umannok i Kristo put i para u funas i isao siha , ya tåya' isao giya Guiya .
62003006	Put ennåo na todu i manlå'la' gi dinañña' i Kristo ti u fansigi manisao ; låo maseha håyi ni sigi ha' umisao tåya' nai ha li'e' i Kristo ni ti ha tungo' håyi Gui' .
62003007	Cha'-miyu fanmafa'bababa , famagu'on-hu ! Maseha håyi ni chumocho'gue i tinas , tunas gui' , parehu yan i Kristo , tunas .
62003008	Maseha håyi ni sigi ha' umisao iyon Aniti gui' , sa' umisao i Aniti desde i tutuhon . Put este na rason na umannok i Lahen Yu'os , para u destrosa håfa bidå-ña i Aniti .
62003009	Maseha håyi ni patgon Yu'os ti u sigi ha' umisao , sa' gaigi giya guiya i naturan Yu'os ; yan lokkue' put si Yu'os Tatå-ña , ti siña na u kontenuha umisao .
62003010	Gaigi guini klåru na difirensia håyi famagu'on Yu'os yan håyi famagu'on i Aniti : håyi ti chumocho'gue i tinas o sino ti ha gofli'e' i che'lu-ña ti patgon Yu'os gui' .
62003011	I mensåhi ni en hingok desde i tutuhon guiya este : debi di ta fanagofli'e' unu yan otro .
62003012	Mungnga hit manai guihi as ' Cain ' ; dueñon Ayo i Tailayi gui' ya ha puno' i che'lu-ña mismo as ' Abel ' . Sa' håfa si ' Cain ' na ha puno' i che'lu-ña ? Sa' ayo siha i ha chocho'gue mambaba , ya ayo siha i ha chocho'gue i che'lu-ña manmåolek .
62003013	Entonses , håfañe'los , cha'-miyu fanmamanman , yanggen manmachatli'e' hamyo ni taotåo tåno' .
62003014	Ta tungo' na ta dingu i finatai ya manmåtto hit gi lina'la' ; ta tungo' este sa' ta gofli'e' i mañe'lu-ta . Maseha håyi ni ti mangguaiya gagaigi ha' gui' gi papa' i fuetsan i finatai .
62003015	Maseha håyi ni ha chatli'e' i che'lu-ña pekno' gui' , ya en tingo' ha' na i pekno' tåya' taihinekkok na lina'la' para guiya .
62003016	Taiguini tungo'-ta håfa i guinaiya : ha na'enñaihon i Kristo i lina'lå'-ña put hita . Entonses , hita lokkue' debi di ta na'enñaihon i lina'lå'-ta para i mañe'lu-ta !
62003017	Yanggen i riku na tåotåo ha li'e' na guaha nisisidåt-ña i che'lu-ña , låo ha huchom i kurason-ña kontra i che'lu-ña , taimanu para u ålok na ha guaiya si Yu'os ?
62003018	Famagu'on-hu , i ginefli'e'-ta ti debi di palåbras ha' yan kuentos ; debi di u magåhet na guinaiya , ni a'annok gi aksion .
62003019	Entonses , taiguini para tungo'-ta na manggaigi hit gi minagåhet ; taiguini nai siempre guaha komfehanså-ta gi me'nan Yu'os .
62003020	Yanggen i konsensiå-ta ha kondena hit , ta tungo' na takhelo'ña si Yu'os ki i konsensiå-ta ya Ha tungo' todu .
62003021	Put este , hafañe'los , yanggen ti ha kondena hit i konsensiå-ta , mungnga hit manma'å'ñåo gi me'nan Yu'os .
62003022	Ta risibi ginen Guiya maseha håfa ni ta gågåo , sa' ta o'osge i tinago'-ña yan ta chocho'gue i malago'-ña .
62003023	I tinago'-ña era para ta fanmanhongge gi Lahi-ña as Jesukristo yan para ta fanagofli'e' unu yan otro , taiguihi i tinago'-ña i Kristo nu hita .
62003024	Maseha håyi ni ha o'osge i tinago' Yu'os låla'la' gui' gi dinañña' yan Yu'os yan si Yu'os låla'la' gi dinañña' yan guiya . Ya put i Espiritu ni Ha nå'i hit si Yu'os na ta tungo' na si Yu'os låla'la' gi dinañña'-ta yan hita .
62004001	Håfañe'los , cha'-miyu hehengge todu i umå'alok na gaigi i Espiritu giya siha , låo chagi fine'na kumésodda' kåo ginen as Yu'os ennåo na espiritu . Meggai esta mamfåtso na prufeta siha manhånåo huyong gi todu i lugåt .
62004002	Taiguini para tungo'-miyu kåo Espiriton Yu'os este : maseha håyi ni ilek-ña na måtto si Jesukristo komu tåotåo gaigi giya guiya i Espiritu ni ginen as Yu'os .
62004003	Låo maseha håyi na ti ha hongge put si Jesus taigue i Espiriton Yu'os giya guiya . I espiritu ni gaigi giya guiya este ginen i Inimigon i Kristo ; esta en hingok na para u fåtto , ya estegue' na gaigi på'go esta gi tano' .
62004004	Låo iyon Yu'os hamyo , famagu'on-hu , ya esta en ganna i mamfåtso na prufeta , sa' i Espiritu ni gaigi giya hamyo mås metgot ki i espiritu ni gaigi gi ayo siha i iyon i tano' .
62004005	Ayo i mamfåtso na prufeta manguekuentos put kosas tåno' , ya i tano' ha e'ékongok este siha sa' iyon i tano' siha .
62004006	Låo hita iyon Yu'os hit . Maseha håyi ni ha tungo' si Yu'os ha e'ékongok hit ; måseha håyi ni ti iyon Yu'os ti ma e'ékongok hit . Entonses , taiguini para tungo'-ta ni difirensia gi entre i Espiriton minagåhet yan i espiriton linachi .
62004007	Hafañe'los , nihi ya ta fanagofli'e' unu yan otro , sa' ginen as Yu'os i ginefli'e' . Maseha håyi ni manggofli'e' patgon Yu'os gui' ya ha tungo' si Yu'os .
62004008	Maseha håyi ni ti manggofli'e' ti ha tungo' si Yu'os , sa' Guiya si Yu'os i ginefli'e' .
62004009	Ya si Yu'os Ha na'annok i ginefli'e'-ña nu hita anai Ha na'hånåo i Lahi-ña para i tano' , kosa ki u ta fanggái lina'la' ginen Guiya .
62004010	Estegue' kumeke'ilek-ña ginefli'e' : åhe' ti put i ta gofli'e' si Yu'os , låo put i Ha gofli'e' hit ya Ha na'hånåo i Lahi-ña para ginen Guiya na ta fanma'asi'i ni isao-ta siha .
62004011	Hafañe'los , yanggen taiguini ginefli'e'-ña si Yu'os nu hita , entonses debi di ta fanagofli'e' unu yan otro .
62004012	Tåya' nai guaha lumi'e' si Yu'os , låo yanggen managofli'e' hit unu yan otro , gaigi si Yu'os na låla'la' gi dinañña'-ta , ya i ginefli'e'-ña mana'kabåles giya hita .
62004013	Manseguru hit na manlåla'la' gi dinañña' yan Yu'os yan Guiya låla'la' gi dinañña'-ta , sa' esta Ha nå'i hit ni Espiritu .
62004014	Yan esta ta li'e' yan ta sangåni i taotåo siha na i Tata Ha na'hånåo i Lahi-ña para Satbadot i tano' .
62004015	Yanggen guaha dumiklåra na si Jesus Guiya i Lahen Yu'os , låla'la' gui' gi dinañña' yan Yu'os , ya si Yu'os låla'la' Gui' gi dinañña' yan guiya .
62004016	Ya hita mismo ta tungo' yan ta hongge i ginefli'e' Yu'os nu hita . Guiya si Yu'os i ginefli'e' , ya maseha håyi ni låla'la' gi ginefli'e' låla'la' gui' gi dinañña' yan Yu'os ya si Yu'os låla'la' Gui' gi dinañña' yan guiya .
62004017	Mana'kabåles i ginefli'e' giya hita kosa ki para mungnga hit mangubåtde gi Diha det Huisio ; ya siempre manmatatnga hit sa' i lina'lå'-ta guini gi tano' parehu yan i lina'la' i Kristo .
62004018	Tåya' mina'å'ñåo gi ginefli'e' ; i kabåles na ginefli'e' ha dudulalak todu i mina'å'ñao . Entonses , ti mana'kabåbales i ginefli'e' gi ayo siha i mangubåtde , sa' i mina'å'ñao måfatto ginen i kastigu .
62004019	Manmanggofli'e' hit sa' si Yu'os fine'na Ha gofli'e' hit .
62004020	Yanggen guaha sumångan na ha gofli'e' si Yu'os , låo ha chatli'e' i che'lu-ña , dåkon gui' . Ti siña ha gofli'e' si Yu'os , ni ti ha li'e' , yanggen ti ha gofli'e' i che'lu-ta , ni ha lili'e' .
62004021	Estegue' i tinago' ni Ha nå'i hit i Kristo : maseha håyi ni ha gofli'e' si Yu'os debi di u gofli'e' i che'lu-ña .
62005001	Maseha håyi ni ha hongge na si Jesus Guiya i Misihas patgon Yu'os gui' ; ya maseha håyi ni ha gofli'e' i tata ha gofli'e' i patgon-ña lokkue' .
62005002	Taiguini para tungo'-ta na ta gofli'e' i famagu'on Yu'os : yanggen ta gofli'e' si Yu'os yan ta o'osge i tinago'-ña siha .
62005003	I ginefli'e' as Yu'os kumeke'ilek-ña na ta o'osge i tinago'-ña siha . Ya este siha na tinago' ti mapput para hita ,
62005004	sa' kada patgon Yu'os kapås gui' para u gånna i tano' . Ya ta gånna i batida kontra i tano' ginen i hinengge-ta .
62005005	Håyi siña gumånna i tano' ? Ayo ha' na tåotåo i ha hongge na si Jesus Guiya i Lahen Yu'os .
62005006	Guiya si Jesukristo ayo i matto yan i hanom i matakpange-ña yan i haga' i finatai-ña . Åhe' ti måtto yan i hanom ha' , låo kon todu i hanom yan i haga' . Ya i Espiritu mismo tumestigu na magåhet este , sa' i Espiritu Guiya i minagåhet .
62005007	Guaha tres na testigu :
62005008	i Espiritu , i hanom , yan i haga' ; ya todu i tres manmannå'i parehu na testemoniu .
62005009	Ta hongge i testemonion tåotåo ; låo mås metgot i testemonion Yu'os , ya esta Ha nå'i i testimoniu-ña put i Lahi-ña .
62005010	Entonses måseha håyi ni ha hongge i Lahen Yu'os gaigi este na testemuniu gi kurason-ña ; låo maseha håyi ni ti ha hongge si Yu'os , ha po'lo na dåkon si Yu'os , sa' ti ha hongge håfa ha sångan si Yu'os put i Lahi-ña .
62005011	Estegue' i testemoniu : esta Ha nå'i hit si Yu'os taihinekko na lina'la' , ya este na lina'la' måtto ginen i Lahi-ña .
62005012	Maseha håyi nai gaigi i Lahi-ña gaigi este na lina'la' ; maseha håyi nai taigui' i Lahen Yu'os tåya' lina'lå'-ña .
62005013	Hu tugigi'i hamyo ni este kosa ki en tingo' na gaigi giya hamyo taihinekkok na lina'la' -- hamyo ni en hengge i Lahen Yu'os .
62005014	Manmatatnga hit gi me'nan Yu'os , sa' manseguru na Ha e'ékongok hit yanggen ta faisen Gui' maseha håfa ni gaigi gi malago'-ña .
62005015	Ha huhungok hit kada ta faisen Gui' ; ya put i ta tungo' na magåhet este , ta tungo' lokkue' na Ha nåna'i hit håfa ta gågåo ginen Guiya .
62005016	Yanggen en li'e' i che'lon-miyu na umisao ni ti para finatai uttemo-ña , debi di en tayuyuti gui' gi as Yu'os , ya Guiya u nå'i gui' lina'la' . Para ayo siha este i manisao ni ti para finatai uttemon-ñiha . Låo guaha isao ni para finatai uttemo-ña , ya ti ilelek-hu na para en fanmanåyuyot gi as Yu'os put este .
62005017	Todu i tailayi na cho'cho' isao , låo guaha isao ni ti para finatai uttemo-ña .
62005018	Ta tungo' na tåya' patgon Yu'os u sigi ha' umisao , sa' i Lahen Yu'os Ha adadahi gui' , ya ti siña nina'låmen ni Ayo i Tailayi .
62005019	Ta tungo' na iyon Yu'os hit achokka' enteru i tano' manggaigi gi papa' i ginibetnan Ayo i Tailayi .
62005020	Ta tungo' na i Lahen Yu'os esta måtto yan esta Ha nå'i hit kinemprende , kosa ki ta tungo' i magåhet na Yu'os . Manlåla'la' hit gi dinañña' yan i magåhet na Yu'os -- gi dinañña' yan i Lahi-ña as Jesukristo . Guiya este i magåhet na Yu'os , yan Guiya este i taihinekkok na lina'la' .
62005021	Famagu'on-hu , suhåyi i mamfåtso na yu'os !
63001001	Ginen i Amko' -- Para i Palåo'an yan i famagu'on-ña , ni hu sen gofli'e' . Ti guåhu ha' , låo todu i tumungo' i minagåhet gumofli'e' håo ,
63001002	sa' sumåsaga i minagåhet giya hita ya u såga para todu i tiempo .
63001003	Puedi si Yu'os Tatå-ta yan si Jesukristo , i Lahen i Tata , u nå'i hit gråsia , mina'åse' , yan pås ; puedi u iyo-ta gi minagåhet yan ginefli'e' .
63001004	Sen magof yu' anai hu sodda' na guåha gi famagu'on-miyu manlåla'la' gi minagåhet , taiguihi i tinago'-ña si Tåta nu hita .
63001005	Put ennåo na hu fafaisen håo , Palåo'an : maila' ya ta famagofli'e' unu yan otro . Åhe' ti nuebu este na tinago' i hu tugigi'i' hamyo ; guiya este na tinago' ni hagas gaigi giya hita desde i tutuhon .
63001006	Este na ginefli'e' i hu såsangan kumeke'ilek-ña na debi di ta fanlå'la' manubidente gi tinago' Yu'os siha . I tinago' , taimanu ha' i hagas en hingok desde i tutuhon , era para debi di en fanlå'la' gi ginefli'e' .
63001007	Låhyan na mamfáfa'baba esta manhånåo huyong gi tano' , tåotåo siha ni ti marikoknisa na si Jesukristo måtto komu tåotåo . Este na tåotåo siha mamfáfa'baba yan Inimigon i Kristo .
63001008	Entonses , gof adahi hamyo , kosa ki ti en na'falingu i finacho'cho'-måmi , låo siempre en risibi kabåles i premion-miyu .
63001009	Maseha håyi ni ti ha gogo'te i fina'na'guen i Kristo , låo ha u'upos , taigue si Yu'os giya guiya . Maseha håyi ni ha gogo'te i fina'nå'gue gaigi kon todu i Tata yan i Lahi-ña .
63001010	Pues entonses , yanggen guaha måtto giya hamyo ni ti ha chuchule' este na fina'nå'gue , cha'-miyu numa'håhalom gui' gi gima'-miyu ; ni tampoku mungnga ma'ålok , " Pås para hågu . "
63001011	Maseha håyi ni sumaluda gui' yan pas såsaonåo gi manailayi ni ha chocho'gue .
63001012	Meggai para bai hu sangåni hamyo , låo ga'o-ku ti chumo'gue gi pappet yan tinta ; enlugåt , hu diseseha na bai hu bisita hamyo yan bai hu sangåni hamyo petsonåtmente , kosa ki siempre manmagof hit kabåles .
63001013	I famagu'on i Che'lon-miyu manninana'i hamyo ni filisitasion-ñiha .
64001001	Ginen i Amko' -- Para i amigu-hu as ' Gaius ' , ni hu sen guaiya .
64001002	Amigu , manånayuyot yu para u måolek i hinemlo'-mu yan para un brårabu ha' -- taimanu ha' na bråbu håo gi espiritu .
64001003	Sen magof yu' anai manmåtto unos kuåntos mañe'lu-ta Mangilesyånu ya masangåni yu' na sen fiét håo gi minagåhet -- taimanu ha' na todu i tiempo låla'la' håo gi minagåhet .
64001004	Tåya' mås numa'mamagof yu' i para bai hu hungok na manlåla'la' i famagu'on-hu gi minagåhet .
64001005	Amigu , fiét håo gi che'cho' ni un adadahi i mañe'lu-mu Mangilesyånu , achokka' manestrangheru siha .
64001006	Siha kumuentusi i Gima' Yu'os guini put i ginefli'e'-mu . Put fabot ayuda siha para u ma kontenuha i hinanao-ñiha gi chalan ni para u nina'magof si Yu'os .
64001007	Ma disidi i hinanao-ñiha gi setbision i Kristo sin u ma aksepta ayudu ginen i ti manmanhongge .
64001008	Entonses , hita ni Mangilesyånu debi di ta ayuda este siha na tåotåo , kosa ki ta fañåonåo gi che'cho'-ñiha para i minagåhet .
64001009	Mångge' yu' un kadada' na kåtta para i Gima' Yu'os ; låo si ' Diotrephes ' , ni malago' para guiya må'gas-ñiha , ti malago' na u ékongok håfa sinangån-hu .
64001010	Entonses , yanggen måtto yu' siempre bai hu tuka' todu i bidå-ña : i manailayi siha ni ha sångan put hami yan i dinagi siha ! Ya ti nahong ha' ni ennåo para guiya ; ti malago' lokkue' ha risibi i mañe'lu-ta Mangilesyånu anai manmåtto , ya kon todu ha chomma' ayo siha i manmalago' rumisibi siha ya ha cho'gue kuånto i siña para u dulalak siha ginen i Gima' Yu'os !
64001011	Amigu , cha'-mu e'eyak ayo i tailayi , låo eyak ayo i maolek . Maseha håyi ni chumocho'gue i maolek iyon Yu'os gui' ; maseha håyi ni chumocho'gue i tailayi trabiha ti ha lili'e' si Yu'os .
64001012	Todu manmåolek sinangan-ñiñiha put si ' Demetrius ' ; i minagåhet mismo kumuekuentos måolek put guiya . Ya hami lokkue' mantestitigu , ya en tingo' ha' na i minagåhet in sasangan .
64001013	Meggai para bai hu sangåni hamyo , låo ti hu angokko i pluma yan i tinta .
64001014	Hu diseseha na ti åpmam hu li'e' hamyo , ya ennåo na ta fanguentos petsonåtmente .
64001015	I pås u gaigi giya hamyo . Saludu ginen todu i manatungo'-miyu . Saluda petsonåtmente todu i manatungo'-ta .
65001001	Ginen as Jude , un tentågo' Jesukristo yan che'lon Santiago -- Para ayo siha i esta maninagang as Yu'os , ni manlåla'la' gi ginefli'e' Yu'os Tåta yan gi pruteksion Jesukristo :
65001002	Puedi u iyon-miyu kabåles todu i mina'åse' , pås , yan ginefli'e' .
65001003	Mangginefli'e'-hu , hu chocho'gue kuånto i siña para bai hu tugi'i hamyo put i satbasion ni mamparehu hit mañåsaonåo , anai hu siente na debi di bai hu tuge' i katta ensegidas para bai hu abiba hamyo manmumu put i hinengge ni esta si Yu'os Ha nå'i i taotåo-ña .
65001004	Guåha unos kuåntos tåotåo manhålom gi entalo'-ta ya ti ta ripåra , este siha na tåotåo matulalaika i mensahen i grasian i Yi'os-ta put i para u ma tåmpe i lina'la'-ñiha disunesto , ya mayute'ñaihon si Jesukristo , i uniku Ma'estro-ta yan Saina-ta . Esta i Eskretura Ha pridikta åpmam na tiempo i kondenasion ni marisibi .
65001005	Maseha en tingo' ha' todu este siha , malago' yu' muna'fanmanhasso hamyo taimanu i Saina na Ha reskåta i taotåo Israhet ginen Ihipto , låo despues Ha destrosa ayo siha i ti manmanhongge .
65001006	En hasso ayo i manånghet siha ni ti mañåga gi propiu na åoturidåt-ñiha , låo ma abandona i mismo sagan-ñiha : manmagodde ni taihinekkok na kadena gi halom homhom gi sampapa' , anai mampenepe'lo siha as Yu'os para ayo i ma'gas na Ha'åni anai para u fanmakondena .
65001007	En hasso ayo i taotåo siha giya Sudoma yan Gumora , yan i manhihot na songsong ni ma cho'gue taiguihi i bidan i manånghet ya ma gosa i isao disunesto yan che'cho' babarihas : ma padesi i kastigon taihinekkok na guåfi kuentan abisu para todos .
65001008	Gi et mismo manera , ayo siha na tåotåo mamfena'baba ni lini'e'-ñiha ni numa'fanisao siha kontra i tataotåo-ñiha ; ma chatli'e' i aoturidåt Yu'os ya ma'ensutta i manggloriosu guihi hulo' .
65001009	Ni i ma'gas na ånghet as Miguel ti ha cho'gue este . Gi ti umakomprenden-ñiha yan i Aniti , anai umatgomento i dos para håyi u chinile' i tataotåo Moises , ti ha atotga si Miguel para u kondena i Aniti ni ensutto na palåbras , låo ilek-ña , " Si Yu'os lumalåtde håo ! "
65001010	Låo este siha na tåotågui ma atåtaka yan maensusutta maseha håfa ni ti ma komprende ; yan ayo siha i ma tungo' ha' ginen i sinienten-ñiha , kalang i manmachålek na gå'ga' , este siha mismo para u fandenestrosa siha .
65001011	Sen baba este para siha ! Ma dalalalaki i bidan Kain . Put salåppe' na mana'en maisa siha gi linachi ni ha kumeti si ' Balaam ' . Manmanembeste taimanu ha' anai manembeste si ' Korah ' , ya parehu yan guiya manmadestrosa .
65001012	I manai mamahlåo-ñiha ma cho'gue i disunesto kalang siha aplacha' na måncha durånte i sentådan mañe'lu . Siha ha' prumikuran mamaisa . Kalang siha i mapagåhes ni kinikilili ni manglo' , låo tåya' uchan . Kalang siha trongko ni ti manmanonokcha' , achokka' tiempon kusecha , trongko ni manmabo'ok hale'-ñiha ya mansen matai .
65001013	Kalang siha i napon tåsi ni lalålo' , ni mana'a'annok i manai mamahlåo na bidan-ñiha kalang bu'o' hånom . Kalang siha pineddong puti'on , ni esta si Yu'os Ha pripåra sågan-ñiha para todu i tiempo gi halom i didok na homhom .
65001014	Guiya si ' Enoch ' , i mina'sais na disendensia desde as Adan , ni hagas ha' ha prufesiha este put siha åpmam na tiempo : " Para u fåtto i Saina yan mit siha na mananghet-ña
65001015	para u husga todu , para u kondena siha todos put i manailayi na bidan-ñiha yan put todu i mambåba na palåbras ni masångan ni mani'isåo kontra guiya ! "
65001016	Este siha na tåotågui' todu i tiempo manggogonggong yan ma akukusa otro tåotåo siha ; siha ma dalalalaki i tailayi na minalago'-ñiha ; ma tunan mamaisa siha yan manmafa'a'ande' otro tåotåo siha put i para u ma cho'gue håfa malago'-ñiha .
65001017	Låo hahasso , hamyo ni manamigu-hu , håfa manmasangånen-miyu ni manapostoles gi manmaloffan na tiempo put i Sainata as Jesukristo .
65001018	Ilek-ñiha nu hamyo , " Yanggen manmåtto i uttemo na ha'åni , teni ki manannok ayo siha i para en fanfena'chalek , ayo siha na tåotåo i dumalalalaki i tailayi na minalago'-ñiha . "
65001019	Siha este na tåotågui i numa'guaguåha dinibidi , ni manminaneneha ni minalago' i tataotåo-ñiha , anai taigue i Espiritu giya siha .
65001020	Låo hamyo ni manamigu-hu , kontinuha umabiba hamyo gi mås sagrådu na hinenggen-miyu . Fanmanåyuyot gi fuetsan i Espiritu Sånto ,
65001021	yan ge'te i ginefli'e'-miyu as Yu'os , mientras en nanangga i Sainata as Jesukristo para en fannina'i taihinekkok na lina'la' gi mina'ase'-ña .
65001022	Na'fanyo'ase' hamyo para ayo siha i mandududa ;
65001023	såtba i pumalu ya en habbåo siha ginen i guafi ; ya na'dañña' yine'ase' yan mina'å'ñao para i pumalu , låo chatli'e' i magagon-ñiha ni nina'måncha ni disunesto na isåo-ñiha .
65001024	Para Guiya ni Ha na'siña prumutehi hamyo ya mungnga na en fambasnak yan para en fangkinenne' sin måncha yan minagof guatu gi gloriosu na me'nå-ña --
65001025	para i uniku na Yu'os yan Satbadot-ta , ginen as Jesukristo i Saina-ta , para Guiya tinina , mina'lak , minetgot , yan åoturidåt , ginen todu i manmaloffan siha na tiempo , yan på'go , yan para i manaihinekkok siha na tiempo ! Åmen .
66001001	Este na lepblo i manmatuge put ayo siha na sinisedi i Ha na'matungo' si Jesukristo . Si Yu'os numa'í gui' ni este na ribilasion put i para u na'li'e' i tentago'-ña siha håfa debi di u masusedi gi ti åpmam . I Kristo Ha na'hånåo i anghet-ña para u na'tungo' i tentago'-ña as Juan ni este siha ,
66001002	ya ha sångan si Juan todu i esta ha li'e' . Este nutisiå-ña put i mensåhi ginen as Yu'os yan i minagåhet ni Ha na'matungo' si Jesukristo .
66001003	Magof gui' ni ha taitai este na lepblo , ya u fanmagof ayo siha ni ma ékongok i palåbras este i mensahen prufisiha yan ma osge i matuge' guini na lepblo ! Esta hihot i tiempo anai para u fanmasusedi este siha .
66001004	Ginen as Juan para i siette na Gima' Yu'os gi prubinsian Asia : Gråsia yan pås ginen as Yu'os u gaigi giya hamyo , ni gagaigi , yan hagas ha' gagaigi , yan para u fåtto , yan ginen i siette na espiritu gi me'nan i tronu-ña ,
66001005	yan ginen as Jesukristo , i fiet na testigu , i primirisa na Lahi-ña , ni mana'lå'la' ginen i finatai yan Guiya lokkue' Ha gubebetna i manrai i tano' . Ha guaiya hit , ya ginen i Ha sakrifisio na finatai-ña Ha na'fanlibri hit ginen i isåo-ta
66001006	yan Ha na'fanhuyong hit komu rainon mamåle' para ta setbe i Yi'os-ña yan Tatå-ña . Para si Jesukristo gloria yan minetgot para todu i tiempo ! Åmen .
66001007	Atan ha' , mamamaila' Gui' gi mapagåhes ! Todu siempre lumi'e' Gui' , kon todu ayo siha i lumånsa Gui' . Todu i taotåo gi tano' u fantriste put Guiya . Este siempre masusedi !
66001008	" Guåhu i fine'na yan i uttemo , " ilek-ña i Saina , i Todu Ha Na'siña , i gagaigi , i hagas ha' gagaigi , yan i para u fåtto .
66001009	Guåhu si Juan , i che'lon-miyu , ya komu hu dalalalaki si Jesus manhihita sumungon gi pinasensia i pinadesi ni manmåfatto gi ayo siha i iyon i Raino-ña . Mapo'lo yu' giya Patmos na isla sa' put i hu pruklåma i fino' Yu'os yan i minagåhet ni ha na'matungo' si Jesus .
66001010	Gi ha'anen i Saina i Espiritu Ha maneha i lina'lå'-hu , ya hu hungok un a'gang na bos , ni kalang kotneta sunidu-ña , kumuekuentos gi santatte-ku .
66001011	Ilek-ña , " Tuge' påpa' håfa lini'e'-mu , ya un na'hånåo i lepblo para i Gima' Yu'os siha gi siette na siudå : ' Ephesus ' , ' Smyrna ' , ' Pergamum ' , ' Thyatira ' , ' Sardis ' , ' Philadelphia ' , yan ' Laodicea ' . "
66001012	Hu bira yu' para bai hu li'e' håyi kumuentutusi yu' , ya hu li'e' siette ni oru na sa'hang fållot ,
66001013	ya eståba gi entalo' este siha una kosa na kalang figuran tåotåo , ni minagågagu anåkko' asta i addeng-na , yan sinentororon oru gi haóf-ña .
66001014	I gapotilu-ña å'paka' kalang låna , o sino kalang ñiebi , ya i attadok-ña mañiñila' kalang guåfi ;
66001015	i addeng-na ma'lak kalang bronse ni manggåsgas yan manlåmlam , ya i bos-ña kalang sunidon milak hånom ni popodong .
66001016	Ha gogo'te siette na puti'on gi kannai-ña , yan un malåktos na såpble ni maguåsa' ambos bånda tumalakhihiyong ginen i pachot-ña . I matå-ña chama'lak yan i atdao gi talo'åni .
66001017	Anai hu li'e' gui' , poddong yu' påpa' gi addeng-na kalang un måtai na tåotåo . Ha pacha yu' ni agapa' na kannai-ña ya ilek-ña , " Cha'-mu ma'å'a'ñåo ! Guåhu i fine'na yan i uttemo .
66001018	Guåhu ayo i låla'la' ! Ginen måtai yu' , låo låla'la' yu' på'go para todu i tiempo . Guåha åoturidåt-hu ni finatai yan i tano' i finatai .
66001019	Entonses , tuge' påpa' i un li'e' siha na sinisedi , ayo siha i manmasusesedi på'go yan ayo siha i para u fanmasusedi despues .
66001020	Estegue' i sikretu ni kumeke'ilek-ña i siette na puti'on ni un li'e' gi kannai-hu , yan i siette ni oron sa'hang fållot : i siette na puti'on era i manånghet i siette na Gima' Yu'os , ya i siette na sa'hang fallot era i siette na Gima' Yu'os .
66002001	" Para i anghet i Gima' Yu'os giya ' Ephesus ' tuge' este : " Estegue' i mensåhi ginen ayo i gumogo'te i siette na puti'on gi agapa' na kannai-ña yan ayo i mamomokkat gi entalo' i siette na oron sa'hang fållot .
66002002	Hu tungo' håfa esta en che'gue ; hu tungo' na manmacho'cho' hamyo duru yan mampasensia hamyo . Hu tungo' na ti siña en sedi i manailayi na lalåhi yan esta en eksamina ayo siha i umå'alok na manapostoles siha låo åhe' , ya en sedda' na mandåkon siha .
66002003	Mampasensia hamyo , manmamadesi hamyo put guåhu , ya ti manhenalang hamyo .
66002004	Låo estegue' ponto-ku kontra hamyo : menos guinaiyan-miyu nu guåhu på'go ki i tutuhon .
66002005	Hasso månu chi-ña pineddong-miyu ! Bira hamyo ginen i isåo-miyu ya en che'gue ayo i bidan-miyu gi tutuhon . Yanggen ti en bira hamyo ginen i isåo-miyu , siempre måtto yu' guatu giya hamyo ya bai hu chule' i sa'hang fallot-miyu ginen i sagå-ña .
66002006	Låo estegue' punto para hamyo : parehu yan guahu en chatli'é i bidan ' Nicolaitan ' siha .
66002007	" Entonses , yanggen guaha talanga-mu ékongok håfa i Espiritu Ha sangångani i Gima' Yu'os siha ! " Para ayo siha i gumånna i bektoria bai hu nå'i siha ni direcho para u ma kånno' i primet frutan i trongkon lina'la' ni lala'chok gi Hatdin Yu'os .
66002008	" Para i anghet i Gima' Yu'os giya ' Smyrna ' tuge' este : " Estegue' i mensåhi ginen ayo i fine'na yan i uttemo , ayo i matai ya lå'la' ta'lo .
66002009	Hu tungo' i prubleman-miyu siha ; hu tungo' na mamopble hamyo -- låo gi magåhet manriku hamyo ! Hu tungo' i manailayi ni masåsangan kontra hamyo ni ayo siha i uma'alok na ManHodihos siha låo åhe' ; siha ayo na gurupu ni iyon Satanås !
66002010	Cha'-miyu fanma'å'a'ñåo ni håfa put ayo i para en padesi . Fanékongok ! Siempre mamchenagi hamyo ni Aniti sa' guaha giya hamyo para u fanmapresu , ya siempre dinira dies dihas i prubleman-miyu . Na'famfiet hamyo giya guåhu , achokka' para en fanmåtai , ya guåhu bai hu nå'i hamyo lina'la' komu premion i ginanan-miyu .
66002011	" Entonses , yanggen guaha talanga-mu ékongok håfa i Espiritu Ha sangångani i Gima' Yu'os siha ! " Ayo siha i gumånna i bektoria ti u nina'fanlåmen ni sigundo na finatai .
66002012	" Para i anghet i Gima' Yu'os giya ' Pergamum ' tuge' este : " Estegue' i mensåhi ginen ayo i gumogo'te i malåktos gi ambos bånda na såpble .
66002013	Hu tungo' månu nai sumåsaga håo , gaigi guihi i tronu-ña si Satanås . Fiét håo nu guåhu , ya ti un abandona i hinengge-mu giya guåhu achokka' durånte i tiempo anai i fiét na testigu-hu as ' Antipas ' ma puno' guihi anai sumåsaga si Satanås .
66002014	Låo guaha unos kuåntos ponto-ku kontra hågu : guaha entre hamyo ni dumalalaki i fina'na'guen ' Balaam ' , ni ha fanå'gue si ' Balak ' para u kondusi i taotåo Israhet para u fanisao anai ha sohyo' siha para u ma kånno' i nengkanno' ni esta ma' ufresi i mamfåtso na yu'os yan ma praktitika i che'cho disunesto .
66002015	Gi et mismo manera guaha tåotåo siha gi entre hamyo ni dumalalalaki i fina'na'guen ' Nicolaitan ' siha .
66002016	På'go bira hamyo ginen i isåo-miyu ! Yanggen ti en bira hamyo , ti åpmam bai hu fåtto giya hamyo ya bai hu mumu kontra ayo siha na tåotåo ni ayo na såpble i tumalak hihiyong ginen i pachot-hu .
66002017	" Entonses , yanggen guaha talanga-mu ékongok håfa i Espiritu Ha sangångani i Gima' Yu'os siha ! " Para ayo siha i gumånna i bektoria bai hu nå'i siha ni manåna'na' na ' manna' . Bai hu nå'i kada unu giya siha un å'paka' na åcho' ni matutuge' gi hilo'-ña un nuebu na nå'an ni tåya' tumungo' fuera di ayo i rumisibi .
66002018	" Para i anghet i Gima' Yu'os giya ' Thyatira ' tuge' este : " Estegue' i mensåhi ginen i Lahen Yu'os , ni mañiñila' matå-ña kalang guåfi , ni låmlam addeng-na kalang bronse .
66002019	Hu tungo' håfa bidåda-mu . Hu tungo' i guinaiya-mu , i finiet-mu , i setbisio-mu , yan i minesngon-mu . Hu tungo' na mås meggai un chocho'gue på'go ki åntes .
66002020	Låo estegue' ponto-ku kontra hågu : un sedi ayo na palåo'an as ' Jezebel ' , ni ilelek-ña na tentågo' Yu'os gui' . Ginen i fina'na'gue-ña ha na'fanlachi i tentago'-hu siha ya ma praktitika i che'cho' disunesto yan ma kåkanno' i nengkanno' ni esta manma'ufresi i mamfåtso na yu'os siha .
66002021	Hu nå'i gui' tiempo para u fañotsot ni isåo-ña siha , låo ti malago' ha bira gui' ginen i imuralidåt na che'cho'-ña .
66002022	Entonses , bai hu dåggao gui' guatu gi hilo' kåtre ya guennåo nai u famadesi duru yan ayo siha i chumo'gue adotterihas yan guiya . Bai hu cho'gue este på'go solu manmañotsot ni baban bidan-ñiha yan guiya .
66002023	Bai hu puno' lokkue' todu i dumalalalaki gui' , pues ennåo nai todu i Gima' Yu'os u tiningo' na guåhu hu tungo' todu i hinasson-ñiha yan disehon-ñiha siha . Bai hu apåsi kada unu giya hamyo sigun gi håfa esta ha cho'gue .
66002024	" Låo i pumalu giya hamyo giya ' Thyatira ' ti en dalalaki este na tailayen fina'nå'gue ; ti en aksepta este na fina'nå'gue ni ma'å'agang ' i taddong na sikreton Satanås . ' Hu sangångani hamyo na ti bai hu nå'i hamyo otro minappot-miyu .
66002025	Låo go'te fitme håfa gaigi giya hamyo asta ki måtto yu' .
66002026	Para ayo siha i gumånna i bektoria , ni kumontenuha chumo'gue i malago'-hu asta i uttemo , bai hu nå'i siha ni et mismo åoturidåt ni hu risibi ginen as Tatå-hu : bai hu nå'i siha åoturidåt gi hilo' todu i nasion siha , para u ma gubetna rekto ya u fanmapokka' kalang nå'yan mamafak . Bai hu nå'i siha lokkue' ni puti'on i chatanmak .
66002029	" Entonses , yanggen guaha talanga-mu ékongok håfa i Espiritu Ha sangångani i Gima' Yu'os siha !
66003001	" Para i anghet i Gima' Yu'os giya ' Sardis ' tuge' este : " Estegue' i mensåhi ginen ayo i anai gaigi i siette na espiriton Yu'os yan i siette na puti'on . Hu tungo' håfa un chocho'gue ; hu tungo' na guaha riputasion-mu lumå'la' , achokka' måtai håo !
66003002	Entonses , fakmåta , yan na'metgot i tetehnan giya hågu åntes di u sen matai . Hu sodda' na ayo i esta un cho'gue , ti prifekto gi me'nan i Yi'os-hu .
66003003	Entonses , hahasso håfa mafa'nå'gue håo yan håfa un hungok ; osge ennåo ya un bira håo ginen i isåo-mu siha . Yanggen ti makmåta håo , bai hu fattoigui håo kalang i sakke , ya ni i ora ti un tungo' ngái'an nai bai hu fåtto .
66003004	Låo unos kuåntos giya hamyo giya ' Sardis ' ti en na'måncha i magagon-miyu . Siempre manmamokkat hamyo yan guåhu , manminagågagu å'paka' , sa' mandikno hamyo ni ennåo .
66003005	Ayo siha i gumånna i bektoria u fanminagågu taiguini ni a'paka' , ya ti bai hu na'suha i na'an-ñiha ginen i lepblon i manlåla'la' . Gi me'nan Tatå-hu yan i mananghet-ña bai hu diklara na taotåo-hu siha .
66003006	" Entonses , yanggen guaha talanga-mu ékongok håfa i Espiritu ha sangångani i Gima' Yu'os siha !
66003007	" Para i anghet i Gima' Yu'os giya ' Philadelphia ' tuge' este : " Estegue' i mensåhi ginen ayo i santos yan magåhet . Gaigi giya guiya i yabi ni iyon David , ya yanggen ha baba i petta , tåya' siña humuchom , ya yanggen ha huchom , tåya' siña bumaba .
66003008	Hu tungo' ha' hafa bidå-mu ; hu tungo' na guaha didide' fuetså-mu ; esta un dalalaki i fina'na'gue-ku yan fiét håo nu guåhu . Hu baba i petta gi me'nå-mu , ni tåya' siña humuchom .
66003009	Ekongok ! Para ayo na gurupo ni iyon Satanås , ayo siha i mandåkon ni ilek-ñiñiha na ManHodihos siha låo åhe' , bai hu na'fanmatto siha ya u fanmañaluda gi addeng-miyu . Siempre todu u tiningo' na hu guaiya hamyo .
66003010	Put i un kumple i tinago'-hu na para un sungon , bai hu na'såfu' håo lokkue' ginen i tiempon prublema ni para u fåtto gi hilo' tåno' para u fanmachagi todu i taotåo siha gi tano' .
66003011	Ti åpmam måtto yu' . Na'siguru na ti u falingu håfa gaigi giya hågu , kosa ki tåya' u sinakke' i premion ginannå-mu .
66003012	Ayo i bektoriosu bai hu po'lo gui' komu haligen i templon i Yi'os-hu , ya ni nungka nai u dingu ennåo . Bai hu tuge' giya guiya i na'an i Yi'os-hu yan i na'an i siudan i Yi'os-hu , i nuebu na Hirusalen , ni para u fåtto påpa' ginen i langet ginen i Yi'os-hu . Bai hu tuge' lokkue' giya guiya i nuebu na na'ån-hu .
66003013	" Entonses , yanggen guaha talanga-mu ékongok håfa i Espiritu Ha sangångani i Gima' Yu'os siha !
66003014	" Para i anghet i Gima' Yu'os giya ' Laodicea ' tuge' este : " Estegue' i mensåhi ginen i Amen , i fiét yan magåhet na testigu , guiya i tutuhon todu i nina'huyong Yu'os .
66003015	Hu tungo' håfa bidå-mu ; hu tungo' na ni ti manengheng ni ti maipi håo . Hu diseseha na maseha unu mohon pat i otro håo !
66003016	Låo put i tibiu håo , ni ti maipi ni ti manengheng , bai hu to'la'ñaihon håo huyong ginen i pachot-hu !
66003017	Ilek-mu , ' riku yu' yan gefsaga ; kabåles yu' ni todu i hu nisisita . ' Låo ti un tungo' na gof misiråpble yan na'ma'se' håo ! Popble håo , kesnuda , yan båchet .
66003018	Entonses , hu akonseseha håo para un famåhan oru ginen guåhu , prifekto na oru , kosa ki un riku . Famåhan lokkue' magagon å'paka' para un minagågu ya un tåmpe i na'mamahlåo na kesnodå-mu . Famåhan lokkue' engguente para un nå'ye i attadok-mu para ki siña håo manli'e' .
66003019	Hu lalålatde yan hu kastitiga todu ayo siha i hu guaiya . Entonses , na'siriosu håo ya un bira håo ginen i isåo-mu .
66003020	Ekongok ! Tumotohge yu' gi petta mandådakdak ; yanggen guaha humungok i bos-hu ya ha baba i petta , bai hu hålom gi gimå'-ña ya bai hu chocho yan guiya , ya guiya u chocho yan guåhu .
66003021	Para ayo siha i gumånna i bektoria bai hu nå'i siha ni direcho para u fanmatå'chong gi fi'on-hu gi tronu-hu , taimanu ha' na esta manggånna yu' ya matåta'chong yu' på'go gi fi'on i tronu-ña si Tatå-hu .
66003022	" Entonses , yanggen guaha talanga-mu ékongok håfa i Espiritu Ha sangångani i Gima' Yu'os siha ! "
66004001	Guini na mumento guaha otro lini'e'-hu ya hu li'e' un potta mabababa gi langet . Ya i bos ni kalang sunidon un kotneta , ni ginen hu hungok ha kuentutusi yu' , ilek-ña , " Maila' guini hulo' , ya bai hu fanu'i håo håfa debi di u masusedi despues di este . "
66004002	Ensegidas ha maneha yu' i Espiritu . Eståba guihi gi langet un tronu ni guaha matåta'chong .
66004003	Låmlam i matå-ña kalang guaguan na åcho' tåt komu ' jasper' yan ' carnelian' , ya eståba arididot gi tronu i isa kalang kulot ' emerald' na åcho' .
66004004	Arididot gi tronu eståba otro bente-kuåtro na tronu siha , ni manmatåta'chong bente-kuåtro na manåmko' manminagågagu å'paka' yan mangkenirorona oru .
66004005	Humuhuyong ginen i tronu låmlam , ruidu , yan hulu . Eståba na mañiñila siette na hachon gi me'nan i tronu , guiya este i siette na espiriton Yu'os .
66004006	Eståba lokkue' gi me'nan i tronu ayo i kalang tasen espehos , klåru kalang kriståt . Eståba gi ambos bånda gi tronu , kuåtro na manlåla'la' na nina'huyong ni puru ha' attadok sanme'na yan santatte .
66004007	I fine'na kalang lion ; i sigundo kalang toru ; i mina'tres gái mata kalang matan tåotåo ; ya i mina'kuåtro kalang ågila ni gumugupu .
66004008	Kada unu gi kuåtro na gå'ga' sais papan-ñiha , mantenatampe ni attådok , sanhalom yan sanhiyong . Ha'åni yan puengi tåya' nai mampåra mangånta : " Såntos , såntos , såntos , i Saina Yu'os Todu Ha Na'siña , Guiya ni eståba , ni gagaigi , yan i para u fåtto . "
66004009	I kuåtro na manlåla'la' na nina'huyong mangåkanta kantan tinina yan onro yan agradisimento para ayo i matåta'chong gi tronu , ni lala'la' para todu i tiempo . Yanggen macho'gue este ,
66004010	i bente-kuåtro na manåmko' manoppop påpa' gi me'nan ayo i matåta'chong gi tronu , ya ma adora Gui' ni lala'la' para todu i tiempo . Ma dåggåo i koronan-ñiha påpa' gi me'nan i tronu ya ilek-ñiha ,
66004011	" Sainan-måmi yan Yu'os ! Hågu dikno Håo para Un risibi tinina , onro , yan pudet . Hågu fumatinas todu i kosas siha , ya ginen i minalago'-mu na Un sosteteni yan Un na'fanlåla'la' siha . "
66005001	Hu li'e' i royon påppet gi agapa' na kannai ayo i matåta'chong gi tronu ; bula tinige' gi ambos bånda ya maseyu ni siette na seyu .
66005002	Yan hu li'e' un metgot na ånghet , ni ha anunsia gi un a'gang na bos , " Håyi dikno para u baba i seyu siha ya u baba i royon påppet ? "
66005003	Låo tåya' ni unu gi langet o sino i tano' gi sampapa' siña bumaba i royon påppet ya para u atan i sanhalom .
66005004	Kumåti yu' duru sa' tåya' siña masodda' dikno para u baba i royon påppet o sino u atan i sanhalom .
66005005	Despues unu gi manåmko' ilek-ña nu guåhu , " Munga kumåti . Atan ha' ! I Lion ginen i rasan ' Judah ' , i ma'gas na disendenten David , ha gånna i bektoria , ya guiya ha' siña yumulang i siette na seyu yan bumaba i royon påppet . "
66005006	Despues hu li'e' i Kinilu tumotohge gi entalo' i tronu , ma' uriyåyayi ni kuåtro na manlåla'la' na nina'huyong yan i manåmko' . Kalang esta mapuno' i Kinilu . Guaha siette kanghelon-ña yan siette attadok-ña , ayo i siette na espiriton Yu'os ni mana'fanhånåo para enteru i tano' .
66005007	Humånåo i Kinilu ya ha chule' i royon påppet ginen i agapa' na kannai ayo i matåta'chong gi tronu .
66005008	Mientras ha chocho'gue este , i kuåtro na manlåla'la' na nina'huyong yan i bente-kuåtro na manåmko' manopop påpa' gi me'nan i Kinilu . Kada unu mañuñule' håtpa yan tason oru ni bula ensenso , era i tinayuyot i taotåo Yu'os .
66005009	Mangånta nuebu na kånta : " Hågu dikno para un chule' i royon påppet yan para Un baba i seyu . Mapuno' Håo , ya ginen i sakrifision i finatai-mu Un fåhan tåtte para si Yu'os todu i familian tåotåo , lengguåhi , nasion , yan råsa .
66005010	Un na'fañåonåo siha gi rainon mamåle' para u masetbe i Yi'os-ta ya siha u fanmanggobetna gi tano' . "
66005011	Hu atan ta'lo , ya hu hungok i manånghet , mit yan miyon siha ! Manotohge gi fi'on i tronu , i kuåtro ni manlåla'la' na nina'huyong , yan i manåmko' ,
66005012	ya mangånta gi a'gang na bos : " I Kinilu ni mapuno' dikno Ha risibi i pudet , rikesa , tinemtom , yan minetgot , onro , gloria , yan tinina ! "
66005013	Ya hu hungok todu i nina'huyong gi langet , gi tano' , yan gi sampapa' i tano' , yan gi tasi -- todu i manlåla'la' na nina'huyong gi enteru i mundo -- ya mangåkanta : " Para ayo i matåta'chong gi tronu yan para i Kinilu , matuna , yan onro , gloria yan minetgot , para todu i tiempo ! "
66005014	Manmanoppe i kuåtro na manlåla'la' na nina'huyong , " Åmen ! " Ya manoppop påpa' i manåmko' ya manmanadora .
66006001	Despues hu li'e' i Kinilu ha baba i fine'na gi siette na seyu , ya hu hungok unu gi kuåtro ni manlåla'la' na nina'huyong ha sångan gi un bos ni kalang sunidon hulu , " Maila' ! "
66006002	Hu atan , ya eståba guihi un å'paka' na kabåyu . I ma'u'udai ha gogo'te un flecha , ya manå'i gui' un kurona . Ma'udai huyong kalang gaganna para u fanggånna .
66006003	Despues ha baba i Kinilu i mina'dos na seyu ; ya hu hungok ginen i mina'dos ni manlåla'la' na nina'huyong ilek-ña , " Maila' ! "
66006004	Humuyong otro kabåyu , ni agaga' . I ma'u'udai manå'i åoturidåt-ña para u na'guaha gera gi tano' , para u fanapuno' i taotåo siha . Manå'i gui' un dångkolo na såpble .
66006005	Despues ha baba i Kinilu i mina'tres na seyu ; ya hu hungok ginen i mina'tres ni manlåla'la' na nina'huyong ilek-ña , " Maila' ! " Hu atan , ya eståba guihi un åttelong na kabåyu . I ma'u'udai ha gogo'te gi kannai-ña un påt na pisadot .
66006006	Hu hungok kalang sunidon un bos ginen i entalo' i kuåtro ni manlåla'la' na nina'huyong , ni ilek-ña , " Un mididan trigu put suetdon un diha yan tres mididan sibåda put suetdon un diha . Låo mungnga mana'dåñu i trongkon ulibas yan i ibas ! "
66006007	Despues ha baba i Kinilu i mina'kuåtro na seyu ; ya hu hungok ginen i mina'kuåtro ni manlåla'la' na nina'huyong ni ilek-ña , " Maila' ! "
66006008	Hu atan , ya eståba guihi un boksion na kabåyu . I ma'u'udai Finatai na'ån-ña , ya tinattitiyi hihot ni Lugåt i Manmåtai . Manmanå'i siha åoturidåt gi hilo' i un kuåtto påtte gi tano' , para u mapuno' ni gera , ni ha'ilas , ni chetnot , yan i ga'ga' halom-tano' siha .
66006009	Despues ha baba i Kinilu i mina'singko na seyu . Hu li'e' gi papa' i attat i anten ayo siha i manmapuno' sa' put i ma pruklåma i fino' Yu'os yan put i mamfiét gi mantestigon-ñiha .
66006010	Manessalao gi a'gang na bos , " Todu Un Na'siña na Saina , såntos yan magåhet ! Kuånto tetehnan para Un husga i taotåo siha gi tano' yan para Un kastiga siha sa' put i manmapuno' ham ? "
66006011	Kada unu giya siha manmanå'i magagon-ñiha å'paka , ya manmasangåni siha para u fandeskånsa un råtu , asta ki monhåyan manmapuno' todu i mangga'chong-ñiha na tentågo' yan mañe'lu , taimanu ha' siha .
66006012	Ya hu li'é i Kinilu ha baba i mina'sais na seyu . Luminao duru , ya umattelong i atdao kalang magagon attelong ni bastos , ya i pilan umagaga' enteramente kalang håga' .
66006013	Mamoddong i puti'on siha gi hilo' tåno' , kalang i gada' na tinekcha' figos ni popoddong yanggen guinaifi duru ni manglo' .
66006014	Malingu i langet kalang i royon påppet yanggen mafalulon , ya todu i ekso' sabåna yan i isla siha mana'fañuha ginen i sagan-ñiha .
66006015	Despues i manrai gi tano , i manmanggobebetna yan i manmå'gas militåt , i manriku yan i manggái fuetsa , yan todu i lalåhi siha , esklåbu yan manlibri , manattok gi halom liyang yan gi papa' åcho' siha gi ekso' sabåna .
66006016	Ma'essalågui huyong i ekso' sabåna yan i acho' siha , " Hokse ham yan nafanattok ham ginen i attadok ayo i matåta'chong gi tronu yan ginen i linalålo' i Kinilu !
66006017	Enfin måtto i na'ma'ñåo na ha'anen linalålo'-ñiha , ya håyi siña sumungon ? "
66007001	Despues di este hu li'e' kuåtro na manånghet manotohge gi kuåtro na rengkon i tano' , ma gogo'te i kuåtro na direksion månglo' potno u guaha månglo' mangguaifi gi tano' , gi tasi o sino kontra i trongkon håyu .
66007002	Ya hu li'e' kokokolo' otro ånghet ginen hahaya ha chuchule' i seyon i lala'la' na Yu'os . Ha essalågui a'gang i kuåtro na manånghet ni mannina'i as Yu'os fuetsa para u mana'dåñu i tano' yan i tasi .
66007003	Ilek-ña i anghet , " Cha'-mu na'dådañu i tano' , i tasi , o sino i trongko siha , asta ki ta måtka ni seyu i ha'en i setbenten Yu'os siha . "
66007004	Ya ma sangani yu' na 144,000 numiron-ñiha ayo i manmamåtka ha'en-ñiha ni seyon Yu'os . Este siha mangginen i dosse na rasan Israhet ,
66007005	dosse mit ginen kada råsa : ' Judah ' , ' Reuben ' , ' Gad ' , ' Asher ' , ' Naphtali ' , ' Manasseh ' , ' Simeon ' , ' Levi ' , ' Issachar ' , ' Zebulun ' , Joseph , yan Benjamin .
66007009	Despues di este manatan yu' , ya eståba guennåo un dångkolo na linahyan -- tåya' siña tumufong todu i taotåo siha ! Mangginen todu i familia , råsa , nasion , yan lengguåhi ya manotohge gi sanme'nan i tronu yan i Kinilu , manminagågagu magagon å'paka' manmanggogo'te råmos gi kannai-ñiha .
66007010	Manessalao a'gang , " Måtto i satbasion ginen i Yi'os-ta , ni matåta'chong gi tronu , yan ginen i Kinilu ! "
66007011	Todu i manånghet manohge gi uriyan i tronu , i manåmko' , yan i kuåtro ni manlåla'la' na nina'huyong . Despues manoppop påpa' gi me'nan i tronu ya ma' adora si Yu'os ,
66007012	ilek-ñiñiha , " Åmen ! Tinina , gloria , tinemtom , agradisimento , onro , pudet , yan minetgot iyon i Yi'os-ta para todu i tiempo ! Åmen ! "
66007013	Unu gi manåmko' mamaisen , " Håyi este siha na tåotåo i manminagågagu å'paka' , ya mangginen manu siha ? "
66007014	Manoppe yu' , " Ti hu tungo' , siñot . Hågu tumungo' . " Ilek-ña nu guåhu , " Este siha na tåotåo ayo i manhuyong såfu' ginen i makkat na pinetsigi . Esta mafa'gåsi i magagon-ñiha ya mana'å'paka' ni haga' i Kinilu .
66007015	Put ennåo na manotohge gi me'nan i tronon Yu'os ya ma sesetbe Gui' ha'åni yan puengi gi templo . Ayo i matåta'chong gi tronu para u famprenitehi siha ni gumaige-ña .
66007016	Ni ngái'an ta'lo na u fanñålang pat u fanmå'ho ; ni i atdao pat håfa ni titinu na maipi siña sumongge siha ,
66007017	sa' i Kinilu , ni gaigi gi ta'lo gi tronu , Guiya para pastot-ñiha , ya Guiya u fangginiha siha para i be'bo' hånom ni mannåna'i lina'la' . Ya si Yu'os u såosåo todu i lago' ginen i matan-ñiha . "
66008001	Anai ha baba i Kinilu i mina'siette na seyu , sumilensio i langet put media ora .
66008002	Despues hu li'e' i siette na manånghet ni manotohge gi me'nan Yu'os , ya manmanå'i siette na kotneta siha .
66008003	Otro ånghet , ni ha gogo'te un oru na sahguan ensenso , måtto ya tumohge gi attat . Manå'i gui' meggai na ensenso para u umenta i tinayuyot todu i taotåo Yu'os yan para u ufresi este gi attat oru ni tumatacho' gi me'nan i tronu .
66008004	I ason i masosongge na ensenso humånåo hulo' yan i tinayuyot i taotåo Yu'os ginen i kannai i anghet ni tumotohge gi me'nan Yu'os .
66008005	Despues ha chule' i anghet i sahguan ensenso , ha nå'ye guåfi ginen i attat , ya ha yute' gi hilo' tano' . Humuyong ruidu yan hulu , låmlam , yan linao .
66008006	Despues i siette na manånghet yan i siette na kotneta manmapripara siha para u fanmaguaifi .
66008007	I fine'na na ånghet ha guaifi i kotnetå-ña . Machuda' papa' gi tano' granon ais yan guåfi , mameskla yan håga' . Un tetset påtte gi tano' , gi trongkon håyu , yan todu i mambetde na hagon , mangkemason .
66008008	Despues i mina'dos na ånghet ha guaifi i kotnetå-ña . Una kosa ni kalang un dångkolo na ekso' sabåna ni kimasoson madaggåo halom gi tasi . Un tetset påtte gi tasi matulaika para håga' ,
66008009	un tetset påtte ni manlåla'la' na nina'huyong gi tasi manmåtai , un tetset påtte gi batko siha manmadestrosa .
66008010	Despues i mina'tres na ånghet ha guaifi i kotnetå-ña . Un dångkolo na puti'on , mañiñila' kalang hachon , basnak ginen i airi ya poddong gi hilo' un tetset påtte na saddok yan bo'bo' hånom siha .
66008011	( I na'an este na puti'on " Mala'et . " ) Un tetset påtte gi hanom mumala'et , ya meggai na tåotåo manmåtai put i ma gimen i hanom , sa' put i mumala'et .
66008012	Despues i mina'kuåtro na anghet ha guaifi i kotnetå-ña . Un tetset påtte gi atdao dinanche , yan un tetset påtte gi pilan , yan un tetset påtte gi puti'on , put ennåo na malingu un tetset påtte gi ininan-ñiha ; tumåya' kåndet durånte un tetset påtte gi ha'åni yan un tetset påtte gi puengi lokkue' .
66008013	Despues manatan yu' , ya hu hungok un ågila ni gumugupu takhelo' gi airi ha sångan gi a'gang na bos , " Na'ma'ñåo ! Na'ma'nåo ! Manna'ma'se' para ayo siha i manlåla'la' gi tano' yanggen oppan i sunidon i kotneta ginen i tres tetehnan na manånghet ni debi di u fanmangguaifi ! "
66009001	Despues i mina'singko na ånghet ha guaifi i kotnetå-ña . Hu li'e' un puti'on ni poddong påpa' gi tano' , ya manå'i ni yaben i emfetno ni umadotgan gi taddong na papa' odda' .
66009002	Ha baba i puti'on i emfetno ya asu huyong , kalang asu ginen un dångkolo na fugera ; nina'maya' i atdao yan i manglo' ni asu ginen i emfetno .
66009003	Manunok påpa' apacha' siha ginen i asu gi tano' , ya manmanå'i siha parehu na fuetsa yan i eskotpio siha .
66009004	Manmasangåni para cha-ñiha na'lålamen i cha'guan o sino i trongkon håyu siha o sino i pumalu na tinanom ; hokkok ha' para u mana'fanlåmen ayo siha na tåotåo i ti manmamåtka ha'en-ñiha ni seyon Yu'os .
66009005	Ti manmasedi i apacha' siha para u fanmapuno' este siha na tåotåo , låo hokkok ha' i para u fanmaså'pet singko meses . I piti ni måfatto ginen i minasa'pet kalang puten i inakka' eskotpio .
66009006	Durånte ayo na singko meses siempre ma'espiha empeñu para u fanmåtai , låo ti u masodda' ; siempre manmalago' manmåtai , låo siempre manlenetke ni finatai .
66009007	I apacha' siha kalang figuran kabåyu ni manlisto para u fanggera ; manggaigi gi ilon-ñiha kalang kuronan oru , ya i matan-ñiha kalang matan lalåhi .
66009008	I gapotilon-ñiha kalang gapotilon famalåo'an , i nifen-ñiha kalang nifen lion .
66009009	I ha'of-ñiha matåtampe ni kalang lulok na tampen ha'of . Ya i burukan i pappan-ñiha kalang burukan i meggai na kalesa ni manbenabatsala ni kabåyu para i gera .
66009010	Guaha dadalak-ñiha ni manmanå'aka' kalang eskotpio , ya i dadalak-ñiha ni gaigi i fuetsan-ñiha para u mana'fanlåmen i taotåo siha put singko meses .
66009011	Guaha rai ni gumubebetna siha , ayo na ånghet i engkatgåo ni emfetno . I na'ån-ña ' Abaddon ' gi fino' Hibrehu ; ' Apollyon ' gi fino' ' Greek ' ( kumeke'ilek-ña " Ayo i Manyuyulang " ) .
66009012	Monhåyan i primet na ira ; despues di este guaguaha ha' dos na ira tetehnan .
66009013	Despues i mina'sais na ånghet ha guaifi i kotnetå-ña . Hu hungok un bos mamamaila' ginen i kuåtro na puntan i attat oru ni tumotohge gi me'nan Yu'os .
66009014	Ilek-ña i bos para i mina'sais na ånghet , " Sotta i kuåtro na manånghet ni manmagogodde gi dångkolo na Saddok ' Euphrates ' ! "
66009015	Manmasotta i kuåtro na manånghet ; gi este mismo na ora , guini mismo na ha'åni gi mismo na mes yan såkkan ya mana'fanlisto este siha para u fanmapuno' un tetset påtte gi taotåo siha .
66009016	Ma sangåni yu' na i sendålu ni mangkenabåbayu : dos sientos miyon .
66009017	Ya gi lini'e'-hu , hu li'e' i kabåyu siha yan i manma'u'udai : ma' u'usa tampen ha'of ni agaga' kalang guåfi , asut kalang ' sapphire' na åcho' , ya amariyu kalang asga' . I ilon i kabåyu siha kalang ilon lion , ya humuhuyong ginen i pachot-ñiha guåfi , åsu , yan asga' .
66009018	Un tetset påtte gi taotåo mampinino' ni tres na peste : i guafi , i asu , yan i asga' ni humuhuyong ginen i pachot i kabåyu siha .
66009019	Gaigi i fuetsan i kabåyu siha gi pachot-ñiha yan gi dadalak-ñiha . I dadalak-ñiha kalang kulepbla ni manggái' ilu , ya este ma usa para u mana'fanlåmen i taotåo siha .
66009020	I pumalu siha na tåotåo , todu ayo siha i ti mampenino' ni este na peste siha , ti ma bira siha ginen ayo i fina'tinas-ñiha mismo . Ti mampåra ma' adora i aniti siha , ni i mamfåtso na yu'os oru , plåta , bronse , åcho' , yan håyu , ni ti siña manmanli'e' , manmanhungok , o sino manmamokkat .
66009021	Ni ti manmañotsot ni pinino'-ñiha , mahikan-ñiha , imuralidåt na che'cho-ñiha , o sino i sinakken-ñiha .
66010001	Pues hu li'e' otro metgot na ånghet tototonok ginen i langet . binalulutan ni mapagåhes ya guaha isa gi uriyan i ilu-ña ; i matå-ña kalang i atdao , ya i satnot-ña kalang haligen guåfi .
66010002	Gaigi gi kannai-ña un royon påppet ni mabababa . Ha po'lo i agapa' na addeng-na gi hilo' tåsi ya i akaggue na addeng-na gi hilo' tåno' ,
66010003	ya umagang huyong gi a'gang na bos ni kalang katen lion siha . Despues di managang , manman oppe i siette na hulo gi ruidu .
66010004	Gigon manguentos , listo yu' para bai hu tuge' . Låo hu hungok un bos kumuentos ginen i langet , " Na'sekretu i sinangan i siette na hulo ; cha'-mu titige' påpa' ! "
66010005	Despues i anghet ni hu li'e' tumotohge gi tasi yan gi tano' ha håtsa i agapa' na kannai-ña hulo' gi langet
66010006	ya mama'tinas prumesa gi na'an Yu'os , ni lala'la' para todu i tiempo , ni fuma'tinas i langet , tåno yan i tasi , yan todu i manggaigi guihi . Ilek-ña i anghet , " Esta tåya' para u maditeni !
66010007	Låo anai ha guåfi i kotnetå-ña i mina'siette na ånghet , ennåo nai si Yu'os u na'fonhåyan i sikretu na planu-ña , mientras ki Ha anununsia gi setbente-ña siha , i mamprofeta . "
66010008	Despues i bos ni hu hungok kumuekuentos ginen i langet , ha kuentusi yu' ta'lo , ilelek-ña , " Hånåo ya un chule' i royon påppet ni mabababa ni gaigi gi kannai i anghet ni tumotohge gi tasi yan gi tano . "
66010009	Humånåo yu' para i anghet ya hu faisen para u nå'i yu' ni dikike' na royon påppet . Ilek-ña nu guåhu , " Chule' ya un kånno' ; siempre muma'aksom gi halom tiyån-mu , låo gi halom pachot-mu siempre mames kalang miet . "
66010010	Hu chule' i dikike' na royon påppet ginen i kannai-ña ya hu kånno' , ya mames kalang miet gi pachot-hu . Låo despues di hu pañot , muma'aksom gi halom estomagu-hu .
66010011	Despues masangåni yu' , " Debi di un pruklåma ta'lo un biåhi i mensahen Yu'os put i meggai na nasion , rasan tåotåo , lengguåhi siha , yan manrai . "
66011001	Despues manå'i yu' un håyu ni kalang para manmidi , ya ma sangåni yu' , " Hånåo ya un midi i templon Yu'os yan i attat , ya un tufong ayo siha i manmanadodora gi templo .
66011002	Låo mungnga mamidi i sanhiyong i kabisera siha , sa' esta manmanå'i i MamPagånu , ya siempre magacha' kuarenta i dos meses i Santos na Siudå .
66011003	Bai hu na'hånåo i dos na testegu-hu minagågagu ganggoche , ya siha para u pruklåma i mensahen Yu'os durånte i 1,260 dihas . "
66011004	I dos na testigu era i dos na trongkon ulibas yan i dos na fållot ni tumotohge gi me'nan i Sainan i tano' .
66011005	Yanggen guaha para u nina'låmen este siha , humuhuyong guåfi ginen i pachot-ñiha para u destrosa i inimigon-ñiha ; ya gi taiguini na maseha håyi ni para u chagi numa'fanlåmen siha siempre manmapuno' .
66011006	Guaha åoturidåt-ñiha para u ma huchom i langet kosa ki mungnga uchan durånte anai ma pruklålama i mensahen Yu'os . Guaha lokkue' åoturidåt-ñiha para u ma tulaika para i be'bo' hånom para håga' ; kon todu guaha åoturidåt-ñiha para u chalapón gi tano' todu klasen peste gi kada ma deseha .
66011007	Yanggen manmonhåyan ma pruklåma i mensahen-ñiha , i ga'ga' siha ni manhuyong ginen i emfetno siempre u fanmumu kontra siha . Siempre ha'å'ñåo yan ha puno' siha ,
66011008	ya u fanlalacha' i tataotåo-ñiha gi chalan gi ma'gas na siudå , anai maklåba i Sainan-ñiha . Sudoma , o sino Ihipto i na'an este na siudå .
66011009	Tåotåo siha ginen todu nasion , familia , lengguåhi , yan råsa u ma' atan i tataotåo-niha tres dihas i media ya ti u sedi na u fanmahåfot .
66011010	Siempre manmagof i taotåo siha gi tano' put i finatai este i dos . Siempre ma silebra ya u fanána'i rigålu , sa' bula minaså'pet manmåtto gi taotåo ginen este i dos .
66011011	Despues di tres dihas i media måtto hinagong ni mannåna'i lina'la' ginen as Yu'os ya manhenatme siha , manohge hulo' ; ya todu i lumi'e' siha nina'fanma'å'ñåo .
66011012	Despues ma hungok ni dos na prufeta un a'gang na bos ilelek-ña ginen i langet , " Maila' guini hulo' ! " Mientras manmana'atan i inimigon-ñiha , manhånåo hulo' para i langet gi halom mapagåhes .
66011013	Guihi mismo na mumento linao duru ; unu put dies påtte gi suidå madestrosa , yan siette mit na tåotåo manmapuno' . I pumalu na tåotåo siha manespantåo ya ma tuna i mina'gas Yu'os i langet .
66011014	Monhåyan i mina'dos na na'ma'å'ñåo , låo ti u åpman u fåtto i mina'tres na na'ma'a'ñåo .
66011015	Despues i mina'siette na ånghet ha guaife i kotnetå-ña , ya oppan a'gang na bos ginen i langet ilelek-ña , " I pudet ni para u fanggobetna gi tano' iyon i Saina på'go yan i Misihås-ña , ya Guiya para u fanggobetna para todu i tiempo ! "
66011016	Despues i bente kuåtro na manåmko' ni manmatåta'chong gi tronon-ñiha gi me'nan Yu'os manoppop påpa' ya ma' adora si Yu'os ,
66011017	ilek-ñiñiha : " Asaina Yu'os Todu Ha Na'siña , Guiya ni gagaigi på'go yan hagas gagaigi ! In na'i håo agradisimento put i Un usa i metgot na fuetså-mu ya un tutuhon manggobetna !
66011018	Manlalålo' i MamPagånu , sa' måtto i ora para Un lalålo' , måtto i ora para u fanmahusga i manmåtai . Måtto i ora para u fanmapremiu i setbente-mu siha , i mamprofeta , yan todu i taotåo-mu , todu ayo siha i rumibirensia Håo , parehu ha' i manakhelo' yan manakpapa' . Måtto i ora para u fanmadestrosa ayo siha i dumestrosa i tano' ! "
66011019	Mababa i templon Yu'os gi langet , ya ma li'e' i Kahon Kontråta guihi . Despues låmlam , yan hongga i talangan hulu , linao , ya uchan ais .
66012001	Despues umannok un dångkolo yan mesteriosu gi langet . Eståba un palåo'an , minagågagu ni atdao ya eståba i pilan gi papa' i addeng-ña yan kinirorona ilu-ña ni dosse na puti'on .
66012002	Esta para u fañågu ha' , ya nina'kåti ni piti yan pinadesen para mañågu .
66012003	Umannok otro mesteriosu gi langet . Eståba un dångkolo yan agaga' na higånte ni siette ilu-ña yan dies kanghelon-ña ni kinirorona kada unu gi ilu-ña .
66012004	Ha båtsala ni dadalåk-ña un tetset påtte na puti'on ginen i langet ya ha yute' påpa' gi tano' . Tumohge gi me'nan i palåo'an , put i para u tucho' i patgon-ña gigon mafañågu .
66012005	Despues ha fañågu un patgon låhi , ni para u gubetna ni bariya todu i nasion siha . Låo mahabbao i patgon ya makonne' para as Yu'os yan para i tronu-ña .
66012006	Malågu i palåo'an para i disietto , para ayo na lugåt i Ha pripåra si Yu'os para Guiya , anai para u ma'adahi 1,260 dihas .
66012007	Despues gumuaha gera gi langet . Mumu si Miguel yan i mananghet-ña kontra i higånte , ni manembeste tåtte yan i mananghet-ña ;
66012008	låo mapedde i higånte , ya ti masedi esta yan i mananghet-ña para u fañåga gi langet .
66012009	Madulalak huyong i dångkolo na higånte -- ayo i antigu na setpente , ma'å'agang Aniti , o sino Satanås , ni fuma'baba enteru i tano' . Mayute' gui' påpa' gi tano' , guiya yan i mananghet-ña .
66012010	Despues hu hungok un a'gang na bos gi langet ilelek-ña , " På'go nai måtto i satbasion Yu'os ! På'go nai Ha na'annok i fuetså-ña si Yu'os komu Rai ! På'go nai Ha na'annok i Misihås-ña ni åoturidåt-ña ! Ayo i tumotohge gi me'nan i Yi'os-ta yan ha akusa ha'åni yan puengi i mañe'lu-ta esta madulalak ginen i langet .
66012011	Magånna i bektoria ni mañe'lu-ta ginen i haga' i Kinilu yan put i minagåhet ni mapruklåma ; ya manlisto siha para u mana'enñaihon i lina'la'-ñiha ya u fanmåtai .
66012012	Entonses , po'lo ya u magof i langet yan todu i mañasåga guihi ! Låo sen na'piniti para i tano' yan i tasi ! Måtto påpa' i Aniti giya hågu , ya å'asu lalalo'-ña , sa' ha tungo' na didide' ha' tetehnan tiempo-ña . "
66012013	Anai ha rialisa i higånte na mayute' gui' påpa' gi tano' , ha tutuhon dumulalak i palåo'an ni mañågu patgon låhi .
66012014	Manå'i i palåo'an ni dos dångkolo na pappan ågila put i para u gupu para i lugåt-ña gi disietto , anai para u ma'adahi tres åños i media , u såfu' ginen i inatåkan i higånte .
66012015	Ya despues muta' misen na hånom gi pachot i higånte para u kinilili i palåo'an .
66012016	Låo inayuda i palåo'an ni tano' ; ha baba i pachot-ña ya ha pañot i hanom ni ginen i pachot i higånte .
66012017	Lalålo' i higånte ni palåo'an ya humånåo para u mumu kontra i tetehnan na famagu'on-ña , yan todu ayo siha i umo'osge i tinago' Yu'os siha yan i mamfiét ni minagåhet ni Ha na'ánnok si Jesus .
66013001	Ya eståba na tumotohge i higånte gi kanton tåsi . Despues hu li'e' un gå'ga' kahuhulo' ginen i tasi . Dies kanghelon-ña yan siette ilu-ña ; kada kanghelon kinirorona , ya gaigi gi hilo' kada ulu nå'an ni ha ensusutta si Yu'os .
66013002	I ga'ga' uma'achule' yan i tigiri , ya i patås-ña kalang patas osu ya i pachot-ña kalang pachot lion . I higånte ha nå'i i ga'ga' ni minetgot-ña , ni tronu-ña , yan i metgot na åutoridåt-ña .
66013003	Unu gi ilon i ga'ga' kalang addet hiridåo-ña , låo mågong esta i hirida . Nina'manman enteru i tano' ya madalalaki i ga'ga' .
66013004	Enteru siha umadora i higånte sa' put i esta ha nå'i ni åoturidåt-ña i ga'ga' . Ma'adora lokkue' i ga'ga' , ilek-ñiñiha , " Håyi parehu-ña i ga'ga' ? Håyi siña mumu kontra guiya ? "
66013005	Masedi i ga'ga' para u fama'tinas mambanidosu na sinangan ni ha ensusutta si Yu'os , yan mapetmiti gui' na u guaha åoturidåt-ña kuarenta i dos meses .
66013006	Ha tutuhon mumatdisi si Yu'os , i na'ån-ña , i lugåt ni sumåsaga Gui' , yan todu ayo siha i mañåsaga gi langet .
66013007	Masedi gui' para u mumu kontra i taotåo Yu'os yan para u gånna siha , yan manå'i gui' åoturidåt gi hilo' todu familia , nasion , lengguåhi , yan råsa .
66013008	Todu i taotåo ni manlåla'la' gi tano' siempre u ma adora Gui' , fuera di ayo siha i manmatuge' na'an-ñiha gi lepblon i manlåla'la' åntes di u mana'huyong i tano' ni iyon i Kinilu ni mapuno' .
66013009	" Entonses , fanékongok yanggen guaha talangan-miyu !
66013010	Maseha håyi ni madestina para u goddon siempre goddon ; maseha håyi ni madestina para u mapuno' ni sapble siguru na siempre u mapuno' ni sapble . Este na manmasangångani i taotåo Yu'os para u fanmesngon yan u fanmanhongge . "
66013011	Despues hu li'e' otro gå'ga' , ni humuyong ginen i papa' tåno' . Gái kanghelon dos kalang kanghelon kinilu , ya kumuekuentos kalang higånte .
66013012	Ha u'usa i ancho na åoturidåt i fine'na na gå'ga' gi me'nå-ña . Ha afuefuetsas i tano' yan todu i mañåsaga guennåo para u ma' adora i fine'na na gå'ga' , ni esta mågong hiridå-ña .
66013013	I sigundo na gå'ga' mama'tinas mandångkolo na milågru ; ha na'fåtto guåfi ginen i langet påpa' gi tano' gi me'nan todu .
66013014	Ya ha fa'baba todu i taotåo ni manlåla'la' gi tano' put i milågru ni masedi gui' para u cho'gue gi me'nan i fine'na na gå'ga' . I ga'ga' ha sangåni siha para u ma fa'tinas imahi gi onran i ga'ga' ni mana'hiridåo ni sapble låo ti måtai .
66013015	Masedi i sigundo na gå'ga' para u guaifi lina'la' hålom gi imahen i fine'na na gå'ga' , para ki siña kumuentos i imahi yan para u puno' todu ayo siha i ti manmalago' manmanadora .
66013016	Ha afuetsas i ga'ga todu i taotåo , mandikike' yan mndångkolo , manriku yan mamopble , manesklåbu yan manlibri , para u ma po'luyi måtka i agapa' na kannai-ñiha o sino gi ha'en-ñiha .
66013017	Tåya' siña mamåhan o sino mambende solu mamåtka gui' , es de sit , i na'an i ga'ga' o sino i numiru ni ha seknififika i na'an .
66013018	Debi di u fanomtom . Maseha håyi ni malåte' siña ha sodda' håfa dipotsi numiru-ña i ga'ga' , sa' i numiru ha siknififika i na'an i taotåo . I numiru-ña era 666 .
66014001	Despues manatan yu' , ya eståba i Kinilu tumotohge gi Ekso' Sion ; mañisiha yan guiya 144,000 na tåotåo ni matutuge' i na'ån-ña yan nå'an Tatå-ña gi ha'en-ñiha .
66014002	Ya hu hungok un bos ginen i langet ni kalang burukan hånom ni popodong , kalang a'gang na talangan hulu . I sunidu-ña kalang musiku ni ma dådandan ni danderu gi hatpa siha .
66014003	Manohge i 144,000 na tåotåo gi me'nan i tronu , i kuatro na manlåla'la' na nina'huyong , yan i manåmko' ; mangåkanta nuebu na kånta , ni siha ha' siña tumungo' . Gi entre todu i taotåo , siha ha' mana'fanlibri .
66014004	Siha ayo na lalåhi i ti nina'fanapplacha' ni famalåo'an ; mambithen siha . Ma dalalalaki i Kinilu maseha månu hinanåo-ña . Esta mana'fanlibri siha ginen i entalo' tåotåo ya siha fine'na para u fanma'ufresi as Yu'os yan i Kinilu .
66014005	Tåya' nai manmandagi siha ; tåya' linachen-ñiha .
66014006	Despues hu li'e' otro ånghet gumugupu takhelo' gi airi , mañuñule' un taihinekkok na mensahen Måolek na Nutisia para u anunsia para i taotåo siha gi tano' , para todu råsa , familia , lengguåhi , yan nasion .
66014007	Ha sångan gi un a'gang na bos , " Enra si Yu'os yan tina i mina'gås-ña ! Måtto i ora para Guiya u husga todu i taotåo siha . Adora Gui' ni fuma'tinas i langet , i tasi , yan i be'bo' hånom ! "
66014008	I sigundo na ånghet ha tattitiyi i fine'na , ilelek-ña , " Siempre basnak gui' ! Esta basnak iya Babilonia i Takhelo' ! Ha na'fanggimen binu todu i taotåo siha -- i fette na binon i imuralidåt ! "
66014009	I tetset na ånghet ha tattitiyi i dos ni mofo'na , ha såsangan gi un a'gang na bos , " Maseha håyi ni umadora i ga'ga' yan i imahen-ña ya ha risibi i matkan ha'i-ña o sino gi kannai-ña
66014010	siempre guiya mismo u gimen i binon Yu'os , i binon i lalålo'-ña , ni ha nå'ye kon fuetsa hålom gi tasan i lalalo'-ña ! Todu i chumo'gue este u fanmakastiga gi halom guåfi yan asga' gi me'nan i mañåntos na manånghet yan i Kinilu .
66014011	I ason i guafi ni kumåstitiga siha u kahulo' para todu i tiempo . Ha'åni yan puengi tåya' alibiu para ayo siha i umadora i ga'ga' yan i imahen-ña , para maseha håyi ni kumåkatga i matkan i na'ån-ña . "
66014012	Este na manmasangångani i taotåo Yu'os para u fanmesngon , ayo siha i umo'osge i tinago' Yu'os siha yan mamfiét gi as Jesus .
66014013	Despues hu hungok un bos ginen i langet ilelek-ña , " Tuge' este : Manmagof ayo siha i desde på'go manmåtai gi setbision i Saina ! " Manoppe i Espiritu , " Hunggan magåhet ! Siempre u magosa i deskånso ginen i makkat na che'cho'-ñiha , sa' u fanggena'chungi ni risuttan i setbision-ñiha . "
66014014	Despues manatan yu' , ya eståba å'paka na mapagåhes , ya matåta'chong gi hilo' i mapagåhes kalang figuran tåotåo , ni kinirorona oru i ilu-ña ya ha gogo'te gi kannai-ña un malaktos na kåmma' .
66014015	Despues humuyong ginen i templo otro ånghet ya umessalao a'gang ayo i matåta'chong gi hilo' i mapagåhes , " Usa i kamma' ya un ko'ko' i kusecha , sa' måtto esta i tiempo ; esta måsa i tano' para u ma ko'ko' ! "
66014016	Despues ayo i matåta'chong gi hilo' i mapagåhes ha yabbåo ni kamma' i tano' , ya ha ko'ko' i kusechan i tano' .
66014017	Despues hu li'e' otro ånghet humuyong ginen i templo gi langet , ya guiya lokkue' ha gogo'te un malaktos na kåmma' .
66014018	Despues otro ånghet , ni engkatgåo ni guafi , måtto ginen i attat . Ha essalågui a'gang i anghet ni gumogo'te i malaktos na kåmma' , " Usa i kåmma' , ya un utot i ibas ginen i ramås gi tano' , sa' esta manmåsa i ibas ! "
66014019	Entonses i anghet ha yabbåo i tano' ni kåmma' , ha utot i ibas ginen i ramas , ya ha dåggåo hålom gi para mamugo' ubas na linalalo' Yu'os .
66014020	Mafugo' i ibas gi sagan mamugo' ni eståba gi hiyong i siudå , ya håga' humuyong ginen i sagan mamugo' ya milak asta dos sientos miyas inannako'-ña yan singko pi'e tinaddong-ña .
66015001	Despues hu li'e' gi airi otro mesteriosu na lini'e' , dångkolo yan na'manman . Maneståba guennåo siette na manånghet yan siette na peste , siha este i uttemo , sa' este siha i uttemo numa'annok i linalalo' Yu'os .
66015002	Despues hu li'e' ayo i kalang tasen espehos ni mameskla yan guåfi . Hu li'e' lokkue ayo siha i manmanggånna gi batida kontra i ga'ga' yan i imahen-ña yan kontra ayo i riniprisesenta na'ån-ña ni un numiru . Manmatåta'chong gi fi'on i tasen espehos , ma gogo'te i hatpa ni manninå'i siha as Yu'os
66015003	ya ma kåkanta i kantan Moises , i setbenten Yu'os , yan i kantan i Kinilu : " Asaina Yu'os Todu Un Na'siña , gof takhelo' yan gåtbo i che'cho'-mu siha ! Rai todu i nasion siha , gof dinanche yan magåhet i bidå-mu !
66015004	Håyi ti para u ma'å'ñao nu Hågu , Asaina ? Håyi ti para u malago' dumiklåra i mina'gås-mu ? Hågu ha' na maisa såntos . Todu i nasion siempre u fanmåtto ya Un ma'adora , sa' todu lumili'e' i tinas na bidå-mu . "
66015005	Despues di este hu li'e' na mababa i templo gi langet , ni eståba i Tento' Kontråta gi sanhalom .
66015006	I siette na manånghet ni chumuchule' i siette na peste manhuyong ginen i templo , mancheninina ni gasgas yan låmlam na magågu ya ma gogodde gi haof-ñiha potseras oru .
66015007	Despues unu gi kuåtro na manlåla'la' na nina'huyong ha nå'i i siette na manånghet siette na tason oru ni ha sisini i linalålo' Yu'os , ni låla'la' para todu i tiempo .
66015008	Nina'bula i templo ni ason i gloria yan fuetsan Yu'os , ya tåya' siña humålom gi templo asta ki måkpo i siette na peste ni chinile'-ñiñiha i siette na manånghet .
66016001	Despues hu hungok un a'gang na bos ginen i templo ha kuentutusi i siette na manånghet : " Hånåo ya un chuda' gi hilo' tano' i siette na linalålo' Yu'os na tason ! "
66016002	I fine'na na ånghet humånåo ya ha chuda' i tason-ña gi hilo' tåno' . Tailayi yan puti na chetnot manannok gi ayo siha i anai gaigi i matkan i ga'ga' yan ayo siha i umadora i imahen-ñiha .
66016003	Despues i sigundo na ånghet ha chuda' i tason-ña gi hilo' tåsi . Matulaika i hanom ya mama'taiguihi i haga' matai taotåo , ya manmåtai todu i manlåla'la' na nina'huyong gi halom tåsi .
66016004	Despues i tetset na ånghet ha chuda' i tason-ña gi hilo' i saddok yan bo'bo' hånom , ya manmama'håga' .
66016005	Hu hungok i anghet ni engkatgåo ni hanom siha ilek-ña , " Manunas i sentensia siha ni un fa'tinas , O Sinantusan , Hågu ni gagaigi yan eståtaba !
66016006	Machuda' huyong i haga' i taotåo Yu'os yan i mamprofeta , ya Un nå'i siha håga' para u magimen . Måfatto giya siha håfa mamiresi ! "
66016007	Despues hu hungok un bos ginen i attat ilelek-ña , " Sainan Todu Un Na'siña ! Magåhet yan tunas i sentensiå-mu siha ! "
66016008	Despues ha chuda' i mina'kuåtro na ånghet i tason-ña gi hilo' åtdao , ya masedi na u songge i taotåo siha ni finigan-ña .
66016009	Mansenengge ni finigan-ña , ya ma chatfenu'i i na'an Yu'os , ni gaigi i åoturidåt gi hilo' este siha na peste . Låo ti ma bira siha ginen i isåo-ñiha ya u matuna i mina'gås-ña .
66016010	Despues i mina'singko na ånghet ha chuda' i tason-ña gi hilo' i tronon i ga'ga' . Humomhom i rainon i ga'ga' , ya ma'åkka' hila'-ñiha i taotåo siha put i puten-ñiha ,
66016011	ya ma chatfinu'i i Yi'os i langet sa' put i puten-ñiha yan i chetnot-ñiha . Låo ti ma tulaika i baban bidan-ñiha .
66016012	Despues i mina'sais na ånghet ha chuda' i tason-ña gi hilo' i dångkolo na Saddok ' Euphrates ' . Umånglo' i saddok , para u guaha chalan-ñiha i manrai ni para u fanmåtto ginen i sanhaya .
66016013	Despues hu li'e' tres ni manapplacha' na espiritu gi hichuran iråna siha . Mangokokoyong ginen i pachot i higånte , i pachot i ga'ga' , yan i pachot i mamfåtso na prufeta .
66016014	Siha este i espiriton i manganiti ni manmama'tinas milågru siha . Manhånåo este i tres na espiritu guatu gi todu i manrai gi tano' , para u mana'fandañña' para i gera gi dångkolon Ha'anen i Todu Ha Na'siña na Yu'os .
66016015	" Ekongok ! Para bai hu fåtto kalang i sakke ! Magof i taotåo ni bumebela yan ha pupulan i magagu-ña , kosa ki ti u låoya kesnuda ya u mamåhlåo gi pupbleku ! "
66016016	Despues i espiritu siha mana'fandañña' i manrai guini na lugåt ni ma'å'agang ' Armågeddon ' gi fino' Hibrehu .
66016017	Despues i mina'siette na ånghet ha chuda' i tason-ña gi airi . Måtto un a'gang na bos ginen i tronu gi templo , ilelek-ña , " Esta macho'gue ! "
66016018	Ha tutuhon låmlam , ruidu yan hulu , yan linao ni diru . Tåya' nai guaha taiguini na linao desde i tutuhon i tano' ; guiya este i mas åddet na linao entre todu !
66016019	I dångkolo na siudå må'ipe' tres påtte , ya manmadestrosa todu i siudå siha gi todu i tano' . Ha hasso si Yu'os iya Babilonia , i ma'gas na siudå , ya Ha na'gimen binu ginen i taså-ña -- i binon i emperårao na lalalo'-ña .
66016020	Manmalingu todu i isla siha , manmafunas todu i ekso' sabåna .
66016021	Mandångkolo na pidason ais , kada unu kåsi ennåo minakat-ña i sien libras , mamoddong ginen i airi gi hilo' i taotåo siha , ni chumatfenu'i si Yu'os put i pesten pidason ais .
66017001	Despues unu gi siette na manånghet ni gaigi i siette na tason måtto giya guåhu ya ilek-ña , " Maila' ya bai hu fanu'i håo taimanu para makastigå-ña i famosu na palåo'an chålan , ayo i ma'gas na siudå ni makåhat gi fi'on i meggai na saddok .
66017002	I manrai gi tano' ma cho'gue che'cho' disunesto yan guiya , ya mambolåchu i taotåo siha anai ma gimen i binon i imuralidåt-ña . "
66017003	Ha maneha yu' i Espiritu , ya i anghet ha kilili yu' para i disietto . Guihi nai hu li'e' un palåo'an matåta'chong gi hilo' un agaga' na gå'ga' ni matutuge' enteramente giya guiya nå'an siha ni ha ensusutta si Yu'os ; i ga'ga' siette ilu-ña yan dies kanghelon-ña .
66017004	Minagågagu i palåo'an kulot lila yan agaga' , ya ha u'usa bula na alåhas oru , mangguaguan na åcho' , yan petlas siha . Ha gogo'te gi kannai-ña un tasan oru ni mañånahguan disunesto yan manapplacha' na kosas siha , i prudukton i imuralidåt-ña .
66017005	Matutuge' gi ha'i-ña un nå'an ni guaha sikretu kumeke'ilek-ña : " Babilonia i Dangkolo , nanan todu i famalåo'an chalan yan i mandesunesto gi tano' . "
66017006	Ya hu li'e' na bulåchu i palåo'an ni haga' i taotåo Yu'os yan i haga' ayo siha i manmapuno' sa' put i mamfiét siha as Jesus . Anai hu li'e' gui' , ha na'sen manman yu' .
66017007	Ha faisen yu' i anghet , " Håfa na nina'manman håo ? Guåhu bai hu sangåni håo ni sikreton i kumeke'ilek-ña i palåo'an yan i ga'ga' ni kumåkatga gui' , i ga'ga' ni siette ilu-ña yan dies kanghelon-ña .
66017008	I ga'ga' ni ginen låla'la' un tiempo , låo esta ti låla'la' på'go ; esta ha' para u kahulo' ginen i emfetno ya u hånåo para u madestrosa . I taotåo siha ni manlåla'la' gi tano' ni ti manmatuge' na'an-ñiha gi lepblon i manlåla'la' åntes di u mana'huyong i tano' , siempre todu siha u fanmanman mientras ma' a'atan i ga'ga' . Ginen un tiempo låla'la' ; på'go esta ti låla'la' , låo siempre annok ta'lo .
66017009	" På'go nai debi di ta fanomtom yan ta fanmangomprende . I siette na ulu era i siette na okso' , anai matåta'chong i palåo'an . Manggaigi lokkue' siette na manrai :
66017010	singko giya siha esta manmapedde , unu manggobebetna ha' , ya i otro mananangga para u fåtto ; yanggen måtto , debi di u fanggobetna un råtu ha' .
66017011	Ya i ga'ga' ni ginen låla'la' un tiempo , låo esta ti låla'la' på'go , guiya mismo i mina'ocho na rai , unu gui' gi siette ya para u hånåo para u madestrosa .
66017012	" I dies na kanghelon ni un li'e' siha i dies na manrai ni trabiha ti ma tututuhon manmanggobetna , para u fanmanå'i åoturidåt para u fanmanggobetna komu manrai una ora yan i ga'ga' .
66017013	Este i dies parehu ha' bidan-ñiha , ya manå'i i ga'ga' ni pudet-ñiha yan åoturidåt-ñiha .
66017014	Siempre manmumu kontra i Kinilu ; u fañiha yan i ha ågang , i ha ayek , yan i mamfiét ni tumattitiyi gui' , ya siempre u magånna siha , sa' Guiya i Sainan i saina siha yan Rai i manrai siha . "
66017015	Ilek-ña lokkue' i anghet nu guåhu , " I hanom ni un li'e' , gi hilo' ayo anai matåta'chong i palåo'an chålan , siha i nasion , i taotåo , i rasa yan i lengguåhi .
66017016	Siempre i dies na kanghelon yan i ga'ga' ni un li'e' u ma chatli'e' i palåo'an chålan ; u ma' åmot todu ni guinaha-ña ya u ma sotta gui' kesnuda ; siempre u ma kånno' i sensen-ña ya u ma destrosa gi guafi .
66017017	Esta si Yu'os Ha po'lo gi kurason-ñiha i disehu para u ma cho'gue i minalago'-ña ya para u fandañña' manmacho'cho' yan u manå'i i ga'ga' ni pudet-ñiha para u fanmanggobetna asta ki ma kumple i fino' Yu'os .
66017018	" I palåo'an ni un li'e' guiya i ma'gas na siudå ni ha gubebetna i manrai gi tano' . "
66018001	Despues di este hu li'e' otro ånghet tototonok ginen i langet . Metgot åoturidåt-ña , ya i mina'lak-ña ha ina enteru i tano' .
66018002	Umessalao a'gang : " Båsnak gui' esta ! Båsnak esta iya Babilonia ! Fina'ñåñague' gui' på'go ni manganiti siha yan i manapplacha' na espiritu ; mañåsaga giya guiya todu klasen paluman applacha' yan chinatli'e' .
66018003	Todu i nasion siha ma gimen i binu-ña -- i fette na binon imuralidåt na disehon disunesto . I manrai gi tano' ma cho'gue che'cho' disunesto yan guiya , ya i kumetsianten i tano' nina'fanriku ni tai' areklo na disehon disunesto . "
66018004	Despues hu hungok otro bos ginen i langet , ilelek-ña , " Maila' huyong , tåotåo-hu ! Maila' huyong ginen ennåo na palåo'an ! Cha'-mu såsaonåo gi isåo-ña siha ; cha'-mu mapåpatte gi kastigu-ña !
66018005	I monton isåo-ña måtto hulo' gi langet , ya Ha hasso si Yu'os i manailayen bidå-ña .
66018006	Tråta gui' parehu yan i tratå-ña nu hågu ; apåsi gui' dopble put todu i bidå-ña . Nå'bula i taså-ña ni gimen dos buetas mås na finette parehu yan i ha pripåra para hågu na maneska .
66018007	Nå'i gui' kuånto i siña na minasa'pet yan pininíti taimanu ha' i gloria yan ginefsaga ni ha nå'en maisa gui' . Sigi ha' di ha sanganen maisa gui' : ' Matåta'chong yu' guini , komu un raraina ! Åhe' ti bi'uda yu' , Ti bai hu piniti ta'lo ! '
66018008	Put este , un diha siempre nina'ye gui' ni peste -- chetnot , pininiti , yan ha'ilas . Ya siempre masongge gui' ni guafi , sa' i Saina as Yu'os , ni humuhusga gui' , Guiya todu Ha na'siña . "
66018009	I manrai i tano' ni mañåonåo gi imuralidåt-ña yan disehon disunesto siempre mangasao ya ma tångse i siudå yanggen ma li'e' i asu ginen i guafi ni sumongge gui' .
66018010	Manotohge siha chågo' , sa' manma'å'ñåo mañåonåo gi pinadesi-ña . Ilek-ñiha , " Sen baba ! Mampos båba ! Este i ma'gas yan metgot na siudan Babilonia ! Makastiga håo gi halom una ora ha' ! "
66018011	I kumetsianten i tano' lokkue' mangásao yan mantriste put guiya , sa' tåya' esta fumåfahan i kosas-ñiha ;
66018012	tåya' fumåfahan i iyon-ñiha oru , plåta , yan mangguaguan na åcho' siha , yan petlas ; i iyon-ñiha magagon ' linen' , magagon lila , seda , yan magagon agaga' ; yan todu klasen mangguaguan na håyu yan todu klasen kosas ni manmafa'tinas ginen måtfet yan mangguaguan na håyu , ginen bronse , lulok , yan matmot ;
66018013	yan ' cinnamon' , na'yen nengkanno' , ensenso , mira , yan påopåo ; binu yan låña , arina yan trigu , guaka yan kinilu , kabåyu yan kalesa , esklåbu , yan kon todu lina'la' tåotåo siha .
66018014	Ilek-ñiha i kumetsiånte nu guiya , " Manmalingu todu i kosas siha ni un diseseha para iyo-mu , yan manmalingu todu i rikiså-mu yan mina'lak-mu , ya ni ngái'an nai un sodda' ta'lo ! "
66018015	I kumetsiånte siha , ni nina'fanriku ni besnes-ñiha guihi na siudå , siempre u fanohge chå'go , sa' manma'å'ñåo mañåonåo gi pinadisi-ña . Siempre mangásao yan mantriste ,
66018016	ya u ma'ålok , " Sen baba ! Mampos båba para i ma'gas na siudå ! Ginen binestetidu ni magagon ' linen' , lila , yan agaga' , yan inalålahas oru , mangguaguan na åcho' , yan petlas !
66018017	Ya gi una ora malingu todu este siha na rikesa ! " Todu i kapitan båtko yan pasaheru siha , i marinu yan i pumalu siha ni manhotnånat gi tasi , manohge chågo' ,
66018018	ya manessalao anai ma li'e' i asu ginen i mañila' ni sumongge gui' : " Tåya' nai guaha otro taiguini na siudå tåt komu este i ma'gas na siudå ! "
66018019	Matantåni potbos i ilon-ñiha , mangásao yan mantriste , ilek-ñiñiha , " Sen baba ! Mampos båba para i ma'gas na siudå ! Guiya i siudå anai todu ayo siha i guaha batkon-ñiha mambiåbiåhi gi tasi nina'fanriku ni rikeså-ña ! Ya gi una ora malingu todu este siha ! "
66018020	Na'magof håo , langet , sa' madestrosa gui' ! Na'fanmagof hamyo , tåotåo Yu'os yan manapostoles yan mamprofeta ! Esta si Yu'os Ha kondena gui' put i bidå-ña nu hamyo !
66018021	Despues un metgot na ånghet mañule' un åcho' ni chamoddong yan i manu ya ha dåggao hålom gi tasi , ilelek-ña , " Taiguini ha' siempre madaggåo-ña i ma'gas na siudan Babilonia ya ni ngái'an nai u ma li'e' ta'lo .
66018022	Ti u ma hungok giya hågu ta'lo i dandan ginen i hatpa yan i bos tåotåo siha , yan ginen i mandådandan fluta yan kotneta ! Ti u ma sodda' ta'lo giya hågu ni unu na hotnaleron maseha håfa na cho'cho' ; ya ti u ma hungok ta'lo i burukan i manu !
66018023	Ti u ma li'e' ta'lo giya hågu i ininan i fallot ; ti u ma hungok ta'lo giya hågu i bos i nobia yan i nobiu siha . I kumetisanten-miyu mås manmetgot gi todu i tano' , ya un fa'baba todu i taotåo siha gi tano' ni mamfåtso na atte-mu ! "
66018024	Ma kastiga iya Babilonia sa' put i ma sodda' gi halom i siudå i haga' i mamprofeta yan i taotåo Yu'os siha ; hunggan , i haga' todu ayo siha i esta manmapuno' gi tano' .
66019001	Despues di este hu hungok kalang burukan un dångkolo na linahyan tåotåo gi langet , ilek-ñiñiha , " U matuna si Yu'os ! Iyon i Yi'os-ta i satbasion , gloria , yan pudet .
66019002	Magåhet yan tunas i sentensiå-ña ! Esta Ha kondena i palåo'an chålan ni numa'tatailayi i tano' ni imuralidåt-ña . Esta kinastiga gui' as Yu'os sa' ha puno' i tentago'-ña siha . "
66019003	Manessalao ta'lo , " U matuna si Yu'os ! I asu ni ginen i mañila' ni sumongge i ma'gas na siudå kahulo' para todu i tiempo ! "
66019004	I bente kuåtro na manåmko' yan i kuåtro na manlåla'la' na nina'huyong mamoddong påpa' ya ma' adora si Yu'os , ni matåtachong gi tronu . Ilek-ñiha , " Åmen ! U matuna si Yu'os ! "
66019005	Despues måtto ginen i tronu sunidon un bos ilelek-ña , " U matuna i Yi'os-ta , todu i setbente-ña yan todu i taotåo , manakhelo' yan manakpapa' , ni rumibirerensia Gui' ! "
66019006	Despues hu hungok un sunido kalang burukan tropan tåotåo , kalang burukan hånom ni popoddong , kalang a'gang na talangan hulu . Hu hungok siha masåsangan , " U matuna si Yu'os ! I Saina , i Todu Ha Na'siña na Yu'os-ta , Guiya Rai !
66019007	Nihi ta fanmagof yan ta fangontento ; nihi ya ta tuna i mina'gås-ña ! Måtto i ora anai para u ássagua i Kinilu , ya esta i nobia ha pripåra gui' para este .
66019008	Esta manå'i gui' gåsgas yan låmlam na ' linen' para magagu-ña . " ( I magagon ' linen' guiya i manmåolek na che'cho' i taotåo Yu'os . )
66019009	Despues ilek-ña i anghet nu guåhu , " Tuge' este påpa' : Manmagof ayo siha i manmakombida para i fandånggon i Kinilu . " Ya ilek-ña ta'lo i anghet , " Este siha i magåhet na fino' Yu'os . "
66019010	Dumimu yu' påpa' gi addeng-ña para bai hu adora gui' , låo ilek-ña nu guåhu , " Cha'-mu cheche'gui' ennåo ! Setbente yu' parehu ha' yan hågu yan i mañe'lu-mu , todu ayo siha i gumogo'te i minagåhet ni ha fa'nå'gue si Jesus . Si Yu'os un adora ! " I minagåhet ni Ha na'annok si Jesus ennåo umina i mamprofeta .
66019011	Despues hu li'e' mababa i langet , ya eståba guihi un å'paka' na kabåyu . I ma'u'udai ma'å'agang Fiét yan Magåhet ; manhuhusga yan hostisia yan guiya mumumu gi batidå-ña siha .
66019012	I matå-ña kalang finañila' guåfi , ya kinirorona meggai gi ilu-ña . Guaha nå'an matutuge giya guiya , låo tåya' ni unu tumungo' fuera di guiya håfa ayo .
66019013	I chinina ni ha u'usa måsmai gi haga' . I na'ån-ña " I Fino' Yu'os . "
66019014	Madalalalaki gui' ni sendalon i langet , manma'u'udai gi a'paka' na kabåyu yan manminagågagu gåsgas yan å'paka' na magagon ' linen' .
66019015	Tumalakhihiyong ginen i pachot-ña un malåktos na såpble , ni siempre ha usa para u gånna i nasion siha . Siempre ha månda siha ni bariyan lulok , yan siempre ha påtek huyong i binu gi sagan mamugo' binu ni linalålo' i Todu Ha Na'siña na Yu'os .
66019016	Matutuge' gi chininå-ña yan gi chachaga'-ña i na'an : " Rai i manrai yan Sainan i saina siha . "
66019017	Despues hu li'e' un ånghet tumotohge gi hilo' i atdao . Ha essalågui ni a'gang na bos todu i paluma siha ni manggugupu gi airi : " Fanmamaila' ya en fandañña' para i ma'gas na gupot Yu'os !
66019018	Fanmamaila' ya en kanno' i sensen i manrai , i hiniråt , yan i sendålu siha , i sensen kabåyu yan i manma'u'udai siha , i sensen todu i taotåo , i esklåbu yan i manlibri , i manakhelo' yan i manakpapa' ! "
66019019	Despues hu li'e' i ga'ga' yan i manrai i tano' yan i sendalon-ñiha manetnon para u fanmumu yan ayo i ma'u'udai gi kabåyu yan kontra i sendalu-ña .
66019020	Makonne' presu i ga'ga' , kon todu i fatso na prufeta ni mama'tinas milågru gi me'nå-ña . ( Ginen ayo na milågru na ha fa'baba ayo siha anai gaigi i matkan i ga'ga' yan ayo siha i umadora i imahen i ga'ga' . ) I ga'ga' yan kon todu i fatso na prufeta manmachayute' hålom låla'la' gi hagoin guåfi yan i kimasoson yan asga' .
66019021	Manmapuno' i sendalon-ñiha ni sapble ni tumalakhihiyong ginen i pachot ayo i ma'u'udai gi kabåyu ; ya todu i paluma ma kånno' kuånto i siña na sensen-ñiha .
66020001	Despues hu li'e' un ånghet tototonok ginen i langet , ha gogo'te gi kannai-ña i yaben i enfetno ( lugat anai manmapreresu i aniti ) yan un loddo' na kadena .
66020002	Ha habbao i higånte , ayo i antigu na setpente -- es de sit , i Aniti , o sino si Satanås -- ya ha kadena mit åños .
66020003	Ha yute' gui' hålom i anget gi lugåt anai manmapreresu i aniti siha , ha siladura , yan ha huchom , kosa ki ti u fa'baba ta'lo i nasion siha asta ki måtto i mit åños . Despues di ennåo debi di u må sotta para un råtu ha' .
66020004	Despues hu li'e' tronu siha , ya ayo i manmatåtachong manmanå'i pudet para u fanmanhusga . Hu li'e' lokkue' i anten ayo siha i manmapuno' sa' put i mapruklåma i minagåhet ni Ha na'annok si Jesus yan i fino' Yu'os . Siha ti ma adora i ga'ga' yan i imahen-ña , ni ti manmamatka ni ga'ga' ha'en-ñiha o sino kannai-ñiha . Mana'fanlå'la' ya manmangobetna yan i Kristo komu manrai put mit años .
66020005	( I pumalu na manmåtai ti mana'fanla'la' asta ki måtto i mit åños . ) Guiya este i fine'na na mana'fanlå'la' i manmåtai .
66020006	Manmagof yan manmåsén bendisi ayo siha i mañåonåo guini gi fine'na na mana'fanlå'la' i manmåtai . Tåya' fuetsa-ña nu siha i sigundo na finatai ; siha siempre para mamåle' Yu'os yan i Kristo , ya u fanmangobetna yan Guiya mit åños .
66020007	Despues di måtto i mit åños , siempre masotta si Satanås ginen anai mapresu ,
66020008	ya siempre humånåo huyong para u fa'baba i nasion siha ni manmachalapon gi todu i tano' , es de sit , ' Gog ' yan ' Magog ' . Siempre ha na'fandañña' si Satanås todos para u fanggera , chameggai yan i granon unai gi kanton tåsi .
66020009	Machalapon siha gi todu i tano' ya ma'aridondeha i kampon i taotåo Yu'os yan i siudå ni Ha guaiya . Låo tumunok guåfi ginen i langet yan mandenestrosa siha .
66020010	Despues ma yute' i Aniti , ni fuma'baba siha , halom gi hagoin guåfi yan asga' , ayo anai esta manmayute' hålom i ga'ga' yan i fatso na prufeta ; ya siempre manmakastiga ha'åni yan puengi para todu i tiempo .
66020011	Despues hu li'e' un dångkolo yan å'paka' na tronu yan i matåta'chong gi hilo'-ña . Manmalågu i langet yan i tano' ginen i fi'on-ña ya uttemo ha' manmali'e'-ñiha .
66020012	Ya hu li'e' i manmåtai , manakhelo' yan manakpapa' mamparehu ha' , manotohge gi me'nan i tronu . Manmababa i lepblo siha , ya despues mababa otro na lepblo , i lepblon i manlåla'la' . Manmahusga i manmåtai sigun i bidan-ñiha , taimanu ha' i manmatuge' gi lepblo siha .
66020013	Despues ha laknos i tasi i manmatai-ña . I finatai yan i tano' i manmåtai lokkue' malaknos i manmatai-ñiha . Ya todu manmahusga sigun i bidan-ñiha .
66020014	Despues i finatai yan i tano' i manmåtai manmayute' hålom gi hagoin guåfi . ( Este i hagoin guåfi i sigundo na finatai . )
66020015	Maseha håyi ni taigue na'ån-ña gi lepblon i manlåla'la' manmayute hålom gi hagoin guåfi .
66021001	Despues hu li'e' un nuebu na långet yan un nuebu na tåno' . Esta manaigue i fine'na na långet yan i fine'na na tåno' , yan malingu i tasi .
66021002	Ya hu li'e' i Santos na Siudå , i nuebu na Hirusalen , tototonok ginen i langet ginen as Yu'os , pripårao yan listo , kalang i nobia ni mamuda para u ali'e' yan i asagua-ña .
66021003	Hu hungok un a'gang na bos kumuekuentos ginen i tronu : " På'go nai gaigi i gimå'-ña si Yu'os gi entalo' i taotåo siha ! Siempre mañiha manlå'la' yan siha para i taotåo-ña . Siempre mañiha yan si Yu'os mismo , ya guiya para Yu'os-ñiha .
66021004	Siempre ha såosåo todu i lago' ginen i matan-ñiha . Siempre tåya' esta finatai , tåya' mås pininiti o sino kásao pat sino puti . Esta todu i antigu na kosas manmå'pos . "
66021005	Despues ayo i matåta'chong gi tronu ilek-ña , " Ya på'go bai hu na'fannuebu todu i kosas siha ! " Ilek-ña lokkue' nu guåhu , " Tuge' este påpa' , sa' manmagåhet este siha na palåbras yan manangokkuyon . "
66021006	Ya ilek-ña , " Esta monhåyan ! Guåhu i fine'na yan i uttemo , i tutuhon yan i finakpo' . Maseha håyi ni må'ho bai hu nå'i gui' direcho para u gimen ginen i be'bo' hanom lina'la' sin u fanapåsi .
66021007	Maseha håyi gumånna i bektoria siempre ha risibi este ginen Guahu : Guåhu para Yu'os-ña , ya guiya para lahi-hu .
66021008	Låo i mandangnge' , i mantraidot , i mannana'isao , i mampekno' , i mandesunesto , ayo siha i chumocho'gue åtte , ayo siha i umadodora i mamfåtso na yu'os , yan todu i mandåkon -- para sagan-ñiha i hagoi ni kumasoson ni guafi yan asga , guiya este i sigundo na finatai . "
66021009	Unu gi siette na manånghet ni chumuchule' i siette na tason ni ha sisini i siette uttemo na peste måtto giya guåhu yan ilek-ña , " Maila' , ya bai hu fanu'i håo ni Nobia , i ássaguan i Kinilu . "
66021010	Ha go'te yu' i Espiritu , ya i anghet ha konne' yu' para i puntan un takhelo' na okso' sabåna . Ha fanu'i yu' ni iya Hirusalen , i Santos na Siudå , tototonok ginen i langet ginen as Yu'os
66021011	ya ma'lak ni glorian Yu'os . Muma'lak i siudå kalang un guaguan na åcho' , kalang i ' jasper' na åcho' , klåru kalang kriståt .
66021012	I kellåt-ña dångkolo yan takhelo' ya dosse trangkå-ña , ya dosse na manånghet manengkatgåo ni trangka siha . Manmatuge' gi trangka i na'an i dosse na rasan i taotåo Israhet .
66021013	Manggaigi tres na trångka gi kada bånda : tres gi sanhaya , tres gi sanlichan , tres gi sangkattan , yan tres gi sanlagu .
66021014	Makåhat i ligan i siudå gi hilo' dosse na åcho' fondasion , ya manmatuge' i na'an i dosse na apostoles i Kinilu .
66021015	I anghet ni kumuentusi yu' ha gogo'te i para manmidi na paliton oru para u midi i siudå , i trangka siha , yan i liga .
66021016	I siudå prifekto kuadråo , acha'ancho yan acha'anakko' . Ha midi i anghet i siudå ni paliton midida : mit kinientos miyas inanakko'-ña yan acha'ancho yan acha'lokka' yan i inanakko-ña .
66021017	I anghet ha midi lokkue' i liga , ya 216 pi'e linekkå'-ña , sigun gi ha u'usa na klasen midision .
66021018	I liga mafa'tinas ginen i ' jasper' na åcho' , ya i siudå mismo mafa'tinas ni prifekto na oru , klåru kalang espehos .
66021019	I acho' i fondasion-ña i ligan i siudå manma'adotna ni todu klasen mangguaguan na acho' siha . I fine'na na acho' fondasion ' jasper' na åcho' , i mina'dos ' sapphire' , i mina'tres ' agate' , i mina'kuåtro ' emerald' ,
66021020	i mina'singko ' onyx' , i mina'sais ' carnelian' , i mina'siette amariyu na ' quartz' , i mina'ocho ' beryl' , i mina'nuebu ' topaz' , i mina'dies ' chalcedony' , i mina'onse ' turquoise' , i mina'dosse ' amethyst' .
66021021	I dosse na trångka dosse na petlas ; kada trangka mafa'tinas ginen unu ha' na petlas . I chalan i siudå puru prifekto na oru , siña umadotgan inatan-mu kalang espehos .
66021022	Ti manli'e' yu' templo gi siudå , sa' i templo-ña era i Saina i Todu Ha Na'siña na Yu'os yan i Kinilu .
66021023	Ti ha nisisita i siudå i atdao pat i pilan para u inina , sa' ini'ina ni glorian Yu'os , ya i Kinilu guiya i fallot-ña .
66021024	I taotåo siha gi tano' siempre manmamokkat ni ininå-ña , ya i manrai siha gi tano' siempre ma chule' hålom i rikesan-ñiha .
66021025	Siempre atbetto i trangkan i siudå todu i diha ; ni ngái'an nai u fanmahuchom , sa' siempre tåya' puengi guihi .
66021026	I tinakhelo' yan i rikesan i nasion siha u fanmachule' hålom gi siudå .
66021027	Låo tåya' applacha' u hinatme i siudå , ni ayo i chumo'gue na'mamåhlåo na kosas pat dinagi . Ayo ha' i manmatuge' na'an-ñiha gi lepblon i Kinilu , i lepblon i manlåla'la' , u fanhålom gi siudå .
66022001	Ha fanu'i yu' lokkue' i anghet ni saddok i hanom lina'la' , ni gåsgas kalang kriståt , ni mamamaila' ginen i tronon Yu'os yan i Kinilu
66022002	ya mimilalak påpa' gi talo' gi chalan i siudå . Gi kada bandan i saddok gaigi i trongkon lina'la' , ni manonokcha' fruta siha dosse biåhi gi sakkan , un biåhi kada mes ; ya i hagon-ña para hinemlo' i nasion siha .
66022003	I tronon Yu'os yan i Kinilu siempre manggaigi gi siudå , ya siempre ma'adora gui' ni tentago'-ña siha .
66022004	Siempre ma li'e' i matå-ña , ya siempre matuge' i na'ån-ña gi ha'en-ñiha .
66022005	U tåya' esta puengi , ya ti u manisisita fållot pat sino ininan atdåo , sa' i Saina as Yu'os para kandet-ñiha , ya u fanmanggobetna kalang manrai para todu i tiempo .
66022006	Despues ilek-ña i anghet nu guåhu , " Manmagåhet este siha na palåbras yan siña manma'angokko . Ya i Saina as Yu'os , ni Ha nå'i i mamprofeta ni Esperitu-ña , Ha na'hånåo i anghet-ña para u fa'nu'i i tentago'-ña siha håfa debi di u masusedi ti åpmam . "
66022007	Ilek-ña si Jesus , " Fanékongok ! Ti åpmam måtto Yu' ! Manmagof ayo siha i dumalalaki i fino' i prufisiha guini na lepblo ! "
66022008	Guåhu , si Juan , hu hungok yan hu li'e' todu este siha . Ya anai monhåyan hu hungok yan hu li'e' este siha , poddong yu' påpa' gi addeng i anghet ni fuma'nu'i yu' ni este siha , ya esta ha' para bai hu adora gui' .
66022009	Låo ilek-ña nu guåhu , " Cha'-mu cheche'gue ennåo ! Parehu ha' yu' yan hågu tentågo' yan i mañe'lu-mu mamprofeta yan todu ayo siha i umo'osge i finiho' guini na lepblo . Si Yu'os un adora ! "
66022010	Ya ilek-ña nu guåhu , " Cha'-mu nåna'na' kalang sikretu i palåbras este na lepblon prufisiha , sa' esta hihot i tiempo anai para u fanmasusedi este siha .
66022011	Guiya ni tailayi debi di u sigi ha' chumo'gue i tailayi , ya guiya ni applacha' debi di u sigi ha' chumo'gue i manapplacha' ; guiya ni måolek debi di u sigi ha' chumo'gue i maolek , ya guiya ni såntos debi di u sigi ha' sumåntos . "
66022012	Ilek-ña si Jesus , " Fanékongok ! Ti åpmam måtto yu' ! Bai Hu chuchule' i premiu , ni para bai Hu nå'i kada unu sigun gi bidå-ña .
66022013	Guåhu i fine'na yan i uttemo , i tutuhon yan i finakpo' . "
66022014	Manmagof ayo siha i fuma'gåsi gåsgas i magagon-ñiha ya put ennåo na guaha direchon-ñiha para u ma kånno' i fruta ginen i trongkon lina'la' yan para u fanmaloffan gi trangka hålom gi siudå .
66022015	Låo maneståba gi hiyong i siudå i mannana'isao yan ayo siha i prumaktitika i atte , i mandesunesto yan i mampekno' , ayo siha i umadodora i mamfåtso na yu'os yan ayo siha i mandåkon gi finiho' yan gi bidan-ñiha .
66022016	" Guåhu , si Jesus , Hu na'hånåo i anghet-hu para u anunsia este siha giya hamyo ni manggaigi gi Gima' Yu'os . Guåhu dokko' Yu' ginen i familian David ; Guåhu i ma'lak na puti'on chatanmak . "
66022017	Ilek-ñiha i Espiritu yan i Nobia , " Fanmamaila' ! " Todu i humungok este debi di u masångan lokkue' , " Fanmamaila' ! " Fanmamaila' , maseha håyi ni ma'ho ; aksepta i hanom lina'la' komu rigålu , maseha håyi ni malago' .
66022018	Guåhu , si Juan , siriosu hu akonseseha todu ayo siha i humungok i finiho' i prufisiha guini na lepblo : yanggen guaha ha umentåyi mås este , siempre Ha ta'luyi si Yu'os mås kastigu-ña ni peste ni masångan guini na lepblo .
66022019	Ya yanggen guaha numa'suha maseha håfa ginen i finiho' prufisiha guini na lepblo , siempre inamot as Yu'os ni patte-ña ginen i frutan i trongkon lina'la' yan i Santos na Siudå , ni manmasångan guini na lepblo .
66022020	Ayo i tumestigu put todu este siha ilelek-ña , " Hunggan magåhet ! Ti åpmam yu' måtto ! " Entonses u macho'gue taiguennåo . Fåtto , Asaina Jesus !
66022021	Puedi i grasian i Saina as Jesus u gaigi giya hamyo todos .