# language_name_wals:	Mandarin
# language_name_glotto:	Mandarin Chinese
# ISO_639-3:	cmn
# year_composed:	NA
# year_published:	2007
# mode:	written
# genre_(broad):	fiction
# genre_(narrow):	general_fiction
# writing_system:	Hans
# special_characters:	NA
# short_description:    Ban, Gu, 32-92, 漢書, China -- History -- Han dynasty, 202 B.C.-220 A.D.
# source:	http://www.gutenberg.org/ebooks/23841.html.noimages
# copyright_short:	http://www.gutenberg.org
# copyright_long:	http://www.gutenberg.org
# sample_type:	part
# comments:	NA

    　　初，日磾所將俱降弟倫，字少卿，為黃門郎，早卒。日磾兩子貴，及孫則衰矣。而
倫後嗣遂盛，子安上始貴顯封侯。
　　安上字子侯，少為侍中，惇篤有智，宣帝爰之。頗與發舉楚王廷壽反謀，賜爵關內
侯，食邑三百戶。後霍氏反，安上傳禁門闥，無內霍氏親屬，封為都成侯，至建章衛尉
。薨，賜塚塋杜陵，諡曰敬侯。四子，常、敞、岑、明。
　　岑、明皆為諸曹、中郎將，常光祿大夫。元帝為太子時，敞為中庶子，幸有寵，帝
即位，為騎都尉光祿大夫、中郎將侍中。元帝崩，故事，近臣皆隨陵為園郎，敞以世名
忠孝，太后詔留侍成帝，為奉車水衡都尉，至衛尉。敞為人正直，敢犯顏色，左右憚之
，唯上亦難焉。病甚，上使使者問所欲，以弟岑為托。上召岑，拜為使主客。敞子涉本
為左曹，上拜涉為侍中，使待幸綠車載送衛尉舍。須臾卒。敞三子，涉、參、饒。
　　涉明經儉節，諸儒稱之。成帝時為侍中、騎都尉，領三輔胡、越騎。哀帝即位，為
奉車都尉，至長信少府。而參使匈奴，匈奴中郎將、越騎校尉、關內都尉，安定、東海
太守。饒為墟騎校尉。
　　涉兩子，湯、融，皆侍中、諸曹、將、大夫。而涉之從父弟欽舉明經，為太子門大
夫，哀帝即位，為太中大夫給事中，欽從父弟遷為尚書令，兄弟用事。帝祖母傅太后崩
，欽使護作，職辦，擢為泰山、弘農太守，著威名。平帝即位，征為大司馬司直、京兆
尹。帝年幼，選置師友，大司徒孔光以明經高行為孔氏師，京兆尹金欽以家世忠孝為金
氏友。徙光祿大夫、侍中，秩中二千石，封都成侯。
　　時，王莽新誅平帝外家衛氏，召明禮少府宗伯鳳入說為人後之宜，白令公卿、將軍
、侍中、朝臣並聽，欲以內厲平帝而外塞百姓之議。欽與族昆弟秺侯當俱封。初，當曾
祖父日磾傳子節侯賞，而欽祖父安上傳子夷侯常，皆亡子，國絕，故莽封欽、當奉其後
。當母南即莽母功顯君同產弟也。當上南大行為太夫人。欽因緣謂當：「詔書陳日磾功
，亡有賞語。當名為以孫繼祖也，自當為父、祖父立廟。賞故國君，使大夫主其祭。」
時，甄邯在旁，庭叱欽，因劾奏曰：「欽幸得以通經術，超擢侍帷幄，重蒙厚恩，封襲
爵號，知聖朝以世有為人後之誼。前遭故定陶太後背本逆天，孝哀不獲厥福，乃者呂寬
、衛寶複造奸謀，至於返逆，咸伏厥辜。太皇太后懲艾悼懼，逆天之咎，非聖誣法，大
亂之殃，誠欲奉承天心，遵明聖制，專一為後之誼，以安天下之命，數臨正殿，延見群
臣，講習《禮經》。孫繼祖者，謂亡正統持重者也。賞見嗣日磾，後成為君，持大宗重
，則《禮》所謂『尊祖故敬宗』，大宗不可以絕者也。欽自知與當俱拜同誼，即數揚言
殿省中，教當云云。當即如其言，則欽亦欲為父明立廟而不入夷侯常廟矣。進退異言，
頗惑眾心，亂國大綱，開禍亂原，誣祖不孝，罪莫大焉。尤非大臣所宜，大不敬。秺侯
當上母南為太夫人，失禮不敬。」莽白太后，下四輔、公卿、大夫、博士、議郎，皆曰
：「欽宜以時即罪。」謁者召欽詣詔獄，欽自殺。邯以綱紀國體，亡所阿私，忠孝尤著
，益封千戶。更封長信少府涉子右曹湯為都成侯。湯受封日，不敢還歸家，以明為人後
之誼。益封為後，莽複用欽弟遵，封侯，曆九卿位。
　　贊曰：霍光以結髮內侍，起於階闥之間，確然秉志，誼形於主。受繈褓之托，任漢
室之寄，當廟堂，擁幼君，摧燕王，僕上官，因權制敵，以成其忠。處廢置之際，臨大
節而不可奪，遂匡國家，安社稷。擁昭立宣，光為師保，雖周公、阿衡，何以加此！然
光不學亡術，暗于大理，陰妻邪謀，立女為後，湛溺淫溢之欲，以增顛覆之禍，死財三
年，宗族誅夷，哀哉！昔霍叔封于晉，晉即河東，光豈其苗裔乎！金日磾夷狄亡國，羈
虜漢庭，而以篤敬寤主，忠信自著，勒功上將，傳國後嗣，世名忠孝，七世內侍，何其
盛也！本以休屠作金人為祭天主，故因賜姓金氏雲。
漢書　卷六十九
【趙充國辛慶忌傳第三十九】
　　趙充國字翁孫，隴西上邽人也，後徙金城鄰居。始為騎士，以六郡良家子善騎射補
羽林。為人沉勇有大略，少好將帥之節，而學兵法，通知四夷事。
　　武帝時，以假司馬從貳師將軍擊匈奴，大為虜所圍。漢軍乏食數日，死傷者多，充
國乃與壯士百余人潰圍陷陳，貳師引兵隨之，遂得解。身被二十餘創，貳師奏狀，詔征
充國詣行在所。武帝親見視其創，嗟歎之，拜為中郎，遷連騎將軍長史。
　　昭帝時，武都氐人反，充國以大將軍、護軍都尉將兵擊定之，遷中郎將，將屯上穀
，還為水衡都尉。擊匈奴，獲西祁王，擢為後將軍，兼水衡如故。
　　與大將軍霍光定冊尊立宣帝，封營平侯。本始中，為蒲類將軍征匈奴，斬虜數百級
，還為後將軍、少府。匈奴大發十余萬騎，南旁塞，至符奚廬山，欲入為寇。亡者題除
渠堂降漢言之，遣充國將四萬騎屯緣邊九郡。單于聞之，引去。
　　是時，光祿大夫義渠安國使行諸羌，先零豪言願時渡湟水北，逐民所不田處畜牧。
安國以聞。充國劾安國奉使不敬。是後，羌人旁緣前言，抵冒渡湟水，郡縣不能禁。元
康三年，先零遂與諸羌種豪二百余人解仇交質盟詛。上聞之，以問充國，對曰：「羌人
所以易制者，以其種自有豪，數相攻擊，勢不一也。往三十餘歲，西羌反時，亦先解仇
合約攻令居，與漢相距，五六年乃定。至征和五年，先零豪封煎等通使匈奴，匈奴使人
至小月氏，傳告諸羌曰：『漢貳師將軍眾十余萬人降匈奴。羌人為漢事苦。張掖、酒泉
本我地，地肥美，可共擊居之。』以此觀匈奴欲與羌合，非一世也。間者匈奴困于西方
，聞烏桓來保塞，恐兵複從東方起，數使使尉黎、危須諸國，設以子女貂裘，欲沮解之
。其計不合。疑匈奴更遣使至羌中，道從沙陰地，出鹽澤，過長坑，入窮水塞，南抵屬
國，與先零相直。臣恐羌變未止此，且複結聯他種，宜及未然為之備。」後月余，羌侯
狼何果遣使至匈奴借兵，欲擊善阝善、敦煌以絕漢道。充國以為：「狼何，小月氏種，
在陽光西南，勢不能獨造此計，疑匈奴使已至羌中，先零、□、開乃解仇作約。到秋馬
肥，變必起矣。宜遣使者行邊兵豫為備，敕視諸羌，毋令解仇，以發覺其謀。」於是兩
府複白遣義渠安國行視諸羌，分別善惡。安國至，召先零諸豪三十餘人，以尤桀黠，皆
斬之。縱兵擊其種人，斬首千餘級。於是諸降羌及歸義羌侯楊玉等恐怒，亡所信鄉，遂
劫略小種，背畔犯塞，攻城邑，殺長吏。安國以騎都尉將騎三千屯備羌，至浩亹，為虜
所擊，失亡車重兵器甚眾。安國引還，至令居，以聞。是歲，神爵元年春也。
　　時，充國年七十餘，上老之，使御史大夫丙吉問誰可將者，充國對曰：「亡逾於老
臣者矣。」上遣問焉，曰：「將軍度羌虜何如，當用幾人？」充國曰：「百聞不如一見
。兵難逾度，臣願馳至金城，圖上方略。然羌戎小夷，逆天背畔，滅亡不久，願陛下以
屬老臣，勿以為憂。」上笑曰：「諾。」
　　充國至金城，須兵滿萬騎，欲渡河，恐為虜所遮，即夜遣三校銜枚先渡，渡輒營陳
，會明，畢，遂以次盡渡。虜數十百騎來，出入軍傍。充國曰：「吾士馬新倦，不可馳
逐。此皆驍騎難制，又恐其為誘兵也。擊虜以殄滅為期，小利不足貪。」令軍勿擊。遣
騎候四望狹中，亡虜。夜引兵上至落都，召諸校司馬，謂曰：「吾知羌虜不能為兵矣。
使虜發數千人守杜四望狹中，兵豈得入哉！」充國常以遠斥候為務，行必為戰務，止必
堅營壁，尤能持重，愛士卒，先計而後戰。遂西至西部都尉府，日饗軍士，士皆欲為用
。虜數挑戰，充國堅守。捕得生口，言羌豪相數責曰：「語汝亡反，今天子遣趙將軍來
，年八九十矣，善為兵。今請欲一鬥而死，可得邪！」
　　充國子右曹中郎將卬，將期門佽飛、羽林孤兒、胡越騎為支兵，至令居，虜並出絕
轉道，卬以聞。有詔將八校尉與驍騎都尉、金城太守合疏捕山間虜，通轉道津渡。
　　初，□、開豪靡當兒使弟雕庫來告都尉曰先零欲反，後數日果反。雕庫種人頗在先
零中，都尉即留雕庫為質。充國以為亡罪，乃遣歸告種豪：「大兵誅有罪者，明白自別
，毋取並滅。天子告諸羌人，犯法者能相捕斬，除罪。斬大豪有罪者一人，賜錢四十萬
，中豪十五萬，下豪二萬，大男三千，女子及老小千錢，又以其所捕妻子財物盡與之。
」充國計欲以威信招降□、開及劫略者，解散虜謀，徼極乃擊之。
　　時，上已發三輔、太常徒弛刑，三河、潁川、沛郡、淮陽、汝南材官，金城、隴西
、天水、安定、北地、上郡騎士、羌騎，與武威、張掖、酒泉太守各屯其郡者，合六萬
人矣。酒泉太守辛武賢奏言：「郡兵皆屯備南出，北邊空虛，勢不可久。或日至秋冬乃
進兵，此虜在竟外之冊。今虜朝夕為寇，土地寒苦，漢馬不能冬，屯兵在武威、張掖、
酒泉萬騎以上，皆多羸瘦。可益馬食，以七月上旬齎三十日糧，分兵並出張掖、酒泉合
擊□、開在鮮水上者。虜以畜產為命，今皆離散，兵即分出，雖不能盡誅，亶奪其畜產
，虜其妻子，複引兵還，冬複擊之，大兵仍出，虜必震壞。」
　　天子下其書充國，令與校尉以下吏士知羌事者博議。充國及長史董通年以為：「武
賢欲輕引萬騎，分為兩道出張掖，回遠千里。以一馬自佗負三十日食，為米二斛四鬥，
麥八斛，又有衣裝兵器，難以追逐。勤勞而至，虜必商軍進退，稍引去，逐水草，入山
林。隨而深入，虜即據前險，守後厄，以絕糧道，必有傷危之憂，為夷狄笑，千載不可
複。而武賢以為可奪其畜產，虜其妻子，此殆空言，非至計也。又武威縣、張掖日勒皆
當北塞，有通穀水草。臣恐匈奴與羌有謀，且欲大入，幸能要杜張掖、酒泉以絕西域，
其郡兵尤不可發。先零首為畔逆，它種劫略。故臣愚冊，欲捐□、開暗昧之過，隱而勿
章，先行先零之誅以震動之，宜悔過反善，因赦其罪，選擇良吏知其俗者捬循和輯，此
全師保勝安邊之冊。」天子下其書。公卿議者鹹以為先零兵盛，而負□、開之助，不先
破□、開，則先零未可圖也。
　　上乃拜侍中樂成侯許延壽為強弩將軍，即拜酒泉太守武賢為破羌將軍，賜璽書嘉納
其冊。以書敕讓充國曰：
　　皇帝問後將軍，甚苦暴露。將軍計欲至正月乃擊□羌，羌人當獲麥，已遠其妻子，
精兵萬人欲為酒泉、敦煌寇。邊兵少，民守保不得田作。今張掖以東粟石百餘，芻槁束
數十。轉輸並起，百姓煩擾。將軍將萬余之眾，不早及秋共水草之利爭其畜食，欲至冬
，虜皆當畜食，多藏匿山中依險阻，將軍士寒，手足皸瘃，甯有利哉？將軍不念中國之
費，欲以歲數而勝微，將軍誰不樂此者！
　　今詔破羌將軍武賢將兵六千一百人，敦煌太守快將二千人，長水校尉富昌、酒泉候
奉世將婼、月氏兵四千人，亡慮萬二千人。齎三十日食，以七月二十二日擊□羌，入鮮
水北句廉上，去酒泉八百里，去將軍可千二百里。將軍其引兵便道西並進，雖不相及，
使虜聞東方北方兵並來，分散其心意，離其黨與，雖不能殄滅，當有瓦解者。已詔中郎
將卬將胡越佽飛射士步兵二校尉，益將軍兵。
  今五星出東方，中國大利，蠻夷大敗。太白出高，用兵深入敢戰者吉，弗敢戰者凶

。將軍急裝，因天時，誅不義，萬下必全，勿複有疑。

  充國既得讓，以為將任兵在外，便宜有守，以安國家。乃上書謝罪，因陳兵利害，

曰：

　　臣竊見騎都尉安國前幸賜書，擇羌人可使使□、諭告以大軍當至，漢不誅□，以解
其謀。恩澤甚厚，非臣下所能及。臣獨私美陛下盛德至計亡已，故遣開豪雕庫宣天子至
德，□、開之屬皆聞知明詔。今先零羌楊玉將騎四千及煎鞏騎五千，阻石山木，候便為
寇，□羌未有所犯。今置先零，先擊□，釋有罪，誅亡辜，起一難，就兩害，誠非陛下
本計也。
　　臣聞兵法「攻不足者守有餘」，又曰「善戰者致人，不致於人」。今□羌欲為敦煌
、酒泉寇，宜飭兵馬，練戰士，以須其至，坐得致敵之術，以逸擊勞，取勝之道也。今
恐二郡兵少不足以守，而發之行攻，釋致虜之術而從為虜所致之道，臣愚以為不便。先
零羌虜欲為背畔，故與□、開解仇結約，然其私心不能亡恐漢兵至而□、開背之也。臣
愚以為其計常欲先赴□、開之急，以堅其約，先擊□羌、先零必助之。今虜馬肥，糧食
方饒，擊之恐不能傷害，適使先零得施德於□羌，堅其約，合其黨。虜交堅黨合，精兵
二萬餘人，迫脅諸小種，附著者稍眾，莫須之屬不輕得離也。如是，虜兵寢多，誅之用
力數倍，臣恐國家憂累繇十年數，不二三歲而已。
　　臣得蒙天子厚恩，父子俱為顯列。臣位至上卿，爵為列侯，犬馬之齒七十六，為明
詔填溝壑，死骨不朽，亡所顧念。獨思惟兵利害至熟悉也，于臣之計，先誅先零已，則
□、開之屬不煩兵而服矣。先零已誅而□、開不服，涉正月擊之，得計之理，又其時也
。以今進兵，誠不見其利，唯陛下裁察。
　　六月戊申奏，七月甲寅璽書報從充國計焉。
　　充國引兵至先零在所。虜久屯聚，解弛，望見大軍，棄車重，欲渡湟水，道厄狹，
充國徐行驅之。或曰逐利行遲，充國曰：「此窮寇不可迫也。緩之則走不顧，急之則還
致死。」諸校皆曰：「善。」虜赴水溺死者數百，降及斬首五百餘人，鹵馬、牛羊十萬
余頭，車四千餘兩。兵至□地，令軍毋燔聚落芻牧田中。□羌聞之，喜曰：「漢果不擊
我矣！」豪靡忘使人來言：「願得還複故地。」充國以聞，未報。靡忘來自歸，充國賜
飲食，遣還諭種人。護軍以下皆爭之，曰：「此反虜，不可擅遣。」充國曰：「諸君但
欲便文自營，非為公家忠計也。」語未卒，璽書報，令靡忘以贖論。後□竟不煩兵而下
。
　　其秋，充國病，上賜書曰；「制詔後將軍：聞苦腳脛、寒泄，將軍年老加疾，一朝
之變不可諱，朕甚憂之。今詔破羌將軍詣屯所，為將軍副，急因天時大利，吏士銳氣，
以十二月擊先零羌。即疾劇，留屯毋行，獨遣破羌、強弩將軍。」時，羌降者萬餘人矣
。充國度其必壞，欲罷騎兵屯田，以待其敝。作奏未上，會得進兵璽書，中郎將卬懼，
使客諫充國曰：「誠令兵出，破軍殺將以傾國家，將軍守之可也。即利與病，又何足爭
？一旦不合上意，遣繡衣來責將軍，將軍之身不能自保，何國家之安？」充國歎曰：「
是何言之不忠也！本用吾言，羌虜得至是邪？往者舉可先行羌者，吾舉辛武賢，丞相禦
史複白遣義渠安國，竟沮敗羌。金城、湟中谷斛八錢，吾謂耿中丞，糴二百萬斛穀，羌
人不敢動矣。耿中丞請糴百萬斛，乃得四十萬斛耳。義渠再使，且費其半。失此二冊，
羌人故敢為逆。失之毫釐，差以千里，是既然矣。今兵久不決，四夷卒有動搖，相因而
起，雖有知者不能善其後，羌獨足憂邪！吾固以死守之，明主可為忠言。」遂上屯田奏
曰：
　　臣聞兵者，所以明德除害也，故舉得於外，則福生於內，不可不慎。臣所將吏士馬
牛食，月用糧谷十九萬九千六百三十斛，鹽千六百九十三斛，茭槁二十五萬二百八十六
石。難久不解，繇役不息。又恐它夷卒有不虞之變，相因並起，為明主憂，誠非素定廟
勝之冊。且羌虜易以計破，難用兵碎也，故臣愚以為擊之不便。
　　計度臨羌東至浩亹，羌虜故田及公田，民所未墾，可二千頃以上，其間郵亭多壞敗
者。臣前部士入山，伐材木大小六萬餘枚，皆在水次。願罷騎兵，留馳刑應募，及淮陽
、汝南步兵與史士私從者，合凡萬二百八十一人，用谷月二萬七千三百六十三斛，鹽三
百八斛，分屯要害處。冰解漕下，繕鄉亭，浚溝渠，治湟狹以西道橋七十所，令可至鮮
水左右。田事出，賦人二十畝。至四月草生，發郡騎及屬國胡騎伉健各千，倅馬什二，
就草，為田者遊兵。以充入金城郡，益積畜，省大費。今大司農所轉穀至者，足支萬人
一歲食。謹上田處及器用簿，唯陛下裁許。
　　上報曰：「皇帝問後將軍，言欲罷騎兵萬人留田，即如將軍之計，虜當何時伏誅，
兵當何時得決？孰計其便，複奏。」充國上狀曰：
　　臣聞帝王之兵，以全取勝，是以貴謀而賤戰。戰而百勝，非善之善者也，故先為不
可勝以待敵之可勝。蠻夷習俗雖殊於禮義之國，然其欲避害就利，愛親戚，畏死亡，一
也。今虜亡其美地薦草，愁子寄託遠遁，骨肉心離，人有畔志，而明主般師罷兵，萬人
留田，順天時，因地利，以待可勝之虜，雖未即伏辜，兵決可期月而望。羌虜瓦解，前
後降者萬七百餘人，及受言去者凡七十輩，此坐支解羌虜之具也。
　　臣謹條不出兵留田便宜十二事。步兵九校，更士萬人，留頓以為武備，因田致穀，
威德並行，一也。又因排折羌虜，令不得歸肥饒之地，貧破其眾，以成羌虜相畔之漸，
二也。居民得並田作，不失農業，三也。軍馬一月之食，度支田士一歲，罷騎兵以省大
費，四也。至春省甲士卒，循河湟漕穀至臨羌，以示羌虜，揚威武，傳世折沖之具，五
也，以閒暇時下所伐材，繕治郵亭，充入金城，六也。兵出，乘危徼幸，不出，令反畔
之虜竄於風寒之地，離霜露疾疫瘃墮之患，坐得必勝之道，七也。亡經阻遠追死傷之害
，八也。內不損威武之重，外不令虜得乘間之勢，九也。又亡驚動河南大開、小開使生
它變之憂，十也。治湟狹中道橋，令可至鮮水，以制西域，信威千里，從枕席上過師，
十一也。大費既省，繇役豫息，以戒不虞，十二也。留屯田得十二便，出兵失十二利。
臣充國材下，犬馬齒衰，不識長冊，唯明詔博詳公卿議臣采擇。
　　上複賜報曰：「皇帝問後將軍，言十二便，聞之。虜雖未伏誅，兵決可期月而望，
期月而望者，謂今冬邪？謂何時也？將軍獨不計虜聞兵頗罷，且丁壯相聚，攻擾田者及
道上屯兵，複殺略人民，將何以止之？又大開、小開前言曰：『我告漢軍先零所在，兵
不往擊，久留，得亡效五年時不分別人而並擊我？』其意常恐。今兵不出，得亡變生，
與先零為一？將軍孰計複奏。」充國奏曰：
　　臣聞兵以計為本，故多算勝少算。先零羌精兵今餘下過七八千人，失地遠客，分散
饑凍。□、開、莫須又頗暴略其贏弱畜產，畔還者不絕，皆聞天子明令相捕斬之賞。臣
愚以為虜破壞可日月冀，遠在來春，故曰兵決可期月而望。竊見北邊自敦煌至遼東萬一
千五百餘裏，乘塞列隧有吏卒數千人，虜數大眾攻之而不能害。今留步士萬人屯田，地
勢平易，多高山遠望之便，部曲相保，為塹壘木樵，校聯不絕，便兵弩，飭鬥具。烽火
幸通，勢及並力，以逸待勞，兵之利者也。臣愚以為屯田內有亡費之利，外有守禦之備
。騎兵雖罷，虜見萬人留田為必禽之具，其土崩歸德，宜不久矣。從今盡三月，虜馬贏
瘦，必不敢捐其妻子于他種中，遠涉河山而來為寇。又見屯田之士精兵萬人，終不敢複
將其累重還歸故地。是臣之愚計，所以度虜且必瓦解其處，不戰而自破之冊也。至於虜
小寇盜，時殺人民，其原未可卒禁。臣聞戰不必勝，不苟接刃；攻不必取，不苟勞眾。
誠令兵出，雖不能滅先零，亶能令虜絕不為小寇，則出兵可也。即今同是而釋坐勝之道
，從乘危之勢，往終不見利，空內自罷敝，貶重而自損，非所以視蠻夷也。又大兵一出
，還不可複留，湟中亦未可空，如是，徭役復發也。且匈奴不可不備，烏桓不可不憂。
今久轉運煩費，傾我不虞之用以澹一隅，臣愚以為不便。校尉臨眾幸得承威德，奉厚幣
，拊循眾羌，諭以明詔，宜皆鄉風。雖其前辭嘗曰「得亡效五年」，宜亡它心，不足以
故出兵。臣竊自惟念。奉詔出塞，引軍遠擊，窮天子之精兵，散車甲于山野，雖亡尺寸
之功，媮得避慊之便，而亡後咎餘責，此人臣不忠之利，非明主社稷之福也。臣幸得奮
精兵，討不義，久留天誅，罪當萬死。陛下寬仁，未忍加誅，令臣數得熟計。愚臣伏計
孰甚，不敢避斧鉞之誅，昧死陳愚，唯陛下省察。
　　充國奏每上，輒下公卿議臣。初是充國計者什三，中什五，最後什八。有詔詰前言
不便者，皆頓首服。丞相魏相曰：「臣愚不習兵事利害，後將軍數畫軍冊，其言常是，
臣任其計可必用也。」上於是報充國曰：「皇帝問後將軍，上書言羌虜可勝之道，今聽
將軍，將軍計善。其上留屯田及當罷者人馬數。將軍強食，慎兵事，自愛！」上以破羌
、強弩將軍數言當擊，又用充國屯田處離散，恐虜犯之，於是兩從其計，詔兩將軍與中
郎將□出擊。強弩出，降四千餘人，破羌斬首二千級，中郎將卬斬首降者亦二千餘級，
而充國所降複得五千餘人。詔罷兵，獨充國留屯田。
　　明年五月，充國奏言：「羌本可五萬人軍，凡斬首七千六百級，降者三萬一千二百
人，溺河湟饑餓死者五六千人，定計遺脫與煎鞏、黃羝俱亡者不過四千人。羌靡忘等自
詭必得，請罷屯兵。」奏可。充國振旅而還。
　　所善浩星賜迎說充國，曰：「眾人皆以破羌、強弩出擊，多斬首獲降，虜以破壞。
然有識者以為虜勢窮困，兵雖不出，必自服矣。將軍即見，宜歸功於二將軍出擊，非愚
臣所及。如此，將軍計未失也。」充國曰：「吾年老矣，爵位已極，豈嫌伐一時事以欺
明主哉！兵勢，國之大事，當為後法。老臣不以餘命一為陛下明言兵之利害，卒死，誰
當複言之者？」卒以其意對。上然其計，罷遣辛武賢歸酒泉太守官，充國複為後將軍衛
尉。
　　其秋，羌若零、離留、且種、庫共斬先零大豪猶非、楊玉首，及諸豪弟澤、陽雕
、良、靡忘皆帥煎鞏、黃羝之屬四千餘人降漢。封若零、弟澤二人為帥眾王，離留、
且種二人為侯，庫為君，陽雕為言兵侯，良為君，靡忘為獻牛君。初置金城屬國以
處降羌。
　　詔舉可護羌校尉者，時充國病，四府舉辛武賢小弟湯。充國遽起奏：「湯使酒，不
可典蠻夷。不如湯兄臨眾。」時，湯已拜受節，有詔更用臨眾。後臨眾病免，五府複舉
湯，湯數醉句羌人，羌人反畔，卒如充國之言。
　　初，破羌將軍武賢在軍中時與中郎將卬宴語，卬道：「車騎將軍張安世始嘗不快上
，上欲誅之，卬家將軍以為安世本持橐簪筆事孝武帝數十年，見謂忠謹，宜全度之。安
世用是得免。」及充國還言兵事，武賢罷歸故官，深恨，上書告卬泄省中語。卬坐禁止
而入至充國莫府司馬中亂屯兵，下吏，自殺。
　　充國乞骸骨，賜安車駟馬、黃金六十斤，罷就第。朝庭每有四夷大議，常與參兵謀
，問籌策焉。年八十六，甘露二年薨，諡曰壯侯。傳子至孫欽，欽尚敬武公主。主亡子
，主教欽良人習詐有身，名它人子。欽薨，子岑嗣侯，習為太夫人。岑父母求錢財亡已
，忿恨相告。岑坐非子免，國除。元始中，修功臣後，複封充國曾孫亻及為營平侯。
　　初，充國以功德與霍光等列，畫未央宮。成帝時，西羌嘗有警，上思將帥之臣，追
美充國，乃召黃門郎楊雄即充國圖畫而頌之，曰：
　　明靈惟宣，戎有先零。先零昌狂，侵漢西疆。漢命虎臣，惟後將軍，整我六師，是
討是震。既臨其域，諭以威德，有守矜功，謂之弗克。請奮其旅，於□之羌，天子命我
，從之鮮陽。營平守節，屢奏封章，料敵制勝，威謀靡亢。遂克西戎，還師於京，鬼方
賓服，罔有不庭。昔周之宣，有方有虎，詩人歌功，乃列於《雅》。在漢中興，充國作
武，赳赳桓桓，亦紹厥後。
　　充國為後將軍，徙杜陵。辛觀自羌軍還後七年，複為破羌將軍，征烏孫至敦煌，後
不出，征未到，病卒。子慶忌至大官。
　　辛慶忌字子真，少以父任為右校丞，隨長羅侯常惠屯田烏孫赤穀城，與歙侯戰，陷
陳卻敵。惠奏其功，拜為侍郎，遷校尉，將吏士屯焉耆國。還為謁者，尚未知名。遠帝
初，補金域長史，舉茂材，遷郎中、車騎將，朝廷多重之者，轉為校尉，遷張掖太守，
徙酒泉，所在著名。
　　成帝初，征為光祿大夫，遷左曹中郎將，至執金吾。始武賢與趙充國有隙，後充國
家殺辛氏，至慶忌為執金吾，坐子殺趙氏，左遷酒泉太守。歲余，大將軍王鳳薦慶忌：
「前在兩郡著功跡，征入，曆位朝廷，莫不信鄉。質行正直，仁勇得眾心，通於兵事，
明略威重行國柱石。父破羌將軍武賢顯名前世，有威西夷。臣鳳不宜久處慶忌之右。」
乃複征為光祿大夫、執金吾。數年，坐小法左遷雲中太守，複征為光祿勳。
　　時，數有災異，丞相司直何武上封事曰：「虞有宮之奇，晉獻不寐；衛青在位，淮
南寢謀。故賢人立朝，折沖厭難，勝於亡形。《司馬法》曰：『天下雖安，忘戰必危。
』夫將不豫設，則亡以應卒；士不素厲，則難使死使。是以先帝建列將之官，近戚主內
，異姓距外，故奸軌不得萌動而破滅，誠萬世之長冊也。光祿勳慶忌行義修正，柔毅敦
厚，謀慮深遠。前在邊郡，數破敵獲虜，外夷莫不聞。乃者大異並見，未有其應。加以
兵革久寢。《春秋》大災未至而豫禦之，慶忌家在爪牙官以備不虞。」其後拜為右將軍
、諸吏、散騎、給事中，歲余徙為左將軍。
　　慶忌居處恭儉，食飲被服尤節約，然性好輿馬，號為鮮明，唯是為奢。為國虎臣，
遭世承平，匈奴、西域親附，敬其威信。年老卒官。長子通為護羌校尉，中子遵函谷關
都尉，少子茂水衡都尉出為郡守，皆有將帥之風。宗族支屬至二千石者十餘人。
　　元始中，安漢公王莽秉政，見慶忌本大將軍鳳所成，三子皆能，欲親厚之。是時，
莽方立威柄，用甄豐、甄邯以自助，豐、邯新貴，威震朝廷。水衡都尉茂自見名臣子孫
，兄弟並列，不甚詘事兩甄。時，平帝幼，外家衛氏不得在京師，而護羌校尉通長子次
兄素與帝從舅衛子伯相善，兩人俱遊俠，賓客甚盛。及呂寬事起，莽誅衛氏。兩甄構言
諸辛陰與衛子伯為心腹，有背恩不說安漢公之謀。於是司直陳崇舉奏其宗親隴西辛興等
侵陵百姓，威行州郡。莽遂按通父子、遵、茂兄弟及南郡太守辛伯等，皆誅殺之。辛氏
繇是廢。慶忌本狄道人，為將軍，徙昌陵。昌陵罷，留長安。
　　贊曰：秦、漢已來，山東出相，山西出將。秦時將軍白起，郿人；王翦，頻陽人。
漢興，郁郅王圍、甘延壽，義渠公孫賀、傅介子，成紀李廣、李蔡，杜陵蘇建、蘇武，
上邽上宮桀、趙充國，襄武廉褒，狄道辛武賢、慶忌，皆以勇武顯聞。蘇、辛父子著節
，此其可稱列者也，其餘不可勝數。何則？山西天水、隴西、安定、北地處勢迫近羌胡
，民俗修習戰備，高上勇力鞍馬騎射。故《秦詩》曰：「王于興師，修我甲兵，與子皆
行。」其風聲氣俗自古而然，今之歌謠慷慨，風流猶存耳。
漢書　卷七十
【傅常鄭甘陳段傳第四十】
　　傅介子，北地人也，以從軍為官。先是，龜茲、樓蘭皆嘗殺漢使者，語在《西域傳
》。至元鳳中，介子以駿馬監求使大宛，因詔令青樓蘭、龜茲國。
　　介子至樓蘭，責其王教匈奴遮殺漢使：「大兵方至，王苟不教匈奴，匈奴使過至諸
國，何為不言？」王謝服，言：「匈奴使屬過，當至烏孫，道過龜茲。」介子至龜茲，
複責其王，王亦服罪。介子從大宛還到龜茲，龜茲言：「匈奴使從烏孫還，在此。」介
子因率其吏士共誅斬匈奴使者。還奏事，詔拜介子為中郎，遷平樂監。
　　介子謂大將軍霍光曰：「樓蘭、龜茲數反復而不誅，無所懲艾。介子過龜茲時，其
王近就人，易得也，願往刺之，以威示諸國。」大將軍曰：「龜茲道遠，且驗之于樓蘭
。」於是白遣之。
　　介子與士卒俱齎金幣，揚言以賜外國為名。至樓蘭，樓蘭王意不親介子，介子陽引
去，至其西界，使譯謂曰：「漢使者持黃金、錦繡行賜諸國，王不來受，我去之西國矣
。」即出金幣以示譯。譯還報王，王貪漢物，來見使者。介子與坐飲，陳物示之。飲酒
皆醉，介子謂王曰：「天子使我私報王。」王起隨介子入帳中，屏語，壯士二人從後刺
之，刃交胸，立死。其貴人左右皆散走。介子告諭以：「王負漢罪，天子遣我業誅王，
當更立前太子質在漢者。漢兵方至，毋敢動，動，滅國矣！」遂持王首還詣闕，公卿將
軍議者咸嘉其功。上乃下詔曰：「樓蘭王安歸嘗為匈奴間，候遮漢使者，發兵殺略衛司
馬安樂、光祿大夫忠、期門郎遂成等三輩，及安息、大宛使，盜取節印、獻物，甚逆天
理。平樂監傅介子持節使誅斬樓蘭王安歸首，縣之北闕，以直報怨，不煩師從。其封介
子為義陽侯，食邑七百戶。士刺王者皆補侍郎。」
  介子薨，子敞有罪不得嗣，國除。元始中，繼功臣世，複封介子曾孫長為義陽侯，

王莽敗，乃絕。

  常惠，太原人也。少時家貧，自奮應募，隨移中監蘇武使匈奴，並見拘留十餘年，

昭帝時乃還。漢嘉其勤勞，拜為光祿大夫。

　　是時，烏孫公主上書言：「匈奴發騎田車師，車師與匈奴為一，共侵烏孫，唯天子
救之！」漢養士馬，議欲擊匈奴。會昭帝崩，宣帝初即位，本始二年，遣惠使烏孫。公
主及昆彌皆遣使，因惠言：「匈奴連發大兵擊烏孫，取車延、惡師地，收其人民去，使
使脅求公主，欲隔絕漢。昆彌願發國半精兵，自給人馬五萬騎，盡力擊匈奴。唯天子出
兵以救公主、昆彌！」於是漢大發十五萬騎，五將軍分道出，語在《匈奴傳》。
　　以惠為校尉，持節護烏孫兵。昆彌自將翕侯以下五萬餘騎，從西方入至右穀蠡庭，
獲單于父行及嫂居次，名王騎將以下三萬九千人，得馬、牛、驢、騾、橐佗五萬餘匹，
羊六十余萬頭，烏孫皆自取鹵獲。惠從吏卒十餘人隨昆彌還，未至烏孫，烏孫人盜惠印
綬節。惠還，自以當誅。時，漢五將皆無功，天子以惠奉使克獲，遂封惠為長羅侯。複
遣惠持金幣還賜烏孫貴人有功者，惠因奏請龜茲國嘗殺校尉賴丹，未伏誅，請便道擊之
，宣帝不許。大將軍霍光風惠以便宜從事。惠與吏士五百人俱至烏孫，還過，發西國兵
二萬人，令副使發龜茲東國二萬人，烏孫兵七千人，從三面攻龜茲，兵未合，先遣人責
其王以前殺漢使狀。王謝曰：「乃我先王時為貴人姑翼所誤耳，我無罪。」惠曰：「即
如此，縛姑翼來，吾置王。」王執姑翼詣惠，惠斬之而還。
　　後代蘇武為典屬國，明習外國事，勤勞數有功。甘露中，後將軍趙充國薨，天子遂
以惠為右將軍，典屬國如故。宣帝崩，惠事元帝，三歲薨，諡曰壯武侯。傳國至曾孫，
建武中乃絕。
　　鄭吉，會稽人也，以卒伍從軍，數出西域，由是為郎。吉為人強執，習外國事。自
張騫通西域，李廣利征伐之後，初置校尉，屯田渠黎。至宣帝時，吉以侍郎田渠黎，積
穀，因發諸國兵攻破車師，遷衛司馬，使護鄯善以西南道。
　　神爵中，匈奴乖亂，日逐王先賢撣欲降漢，使人與吉相聞。吉發渠黎、龜茲諸國五
萬人迎日逐王，口萬二千人、小王將十二人隨吉至河曲，頗有亡者，吉追斬之，遂將詣
京師。漢封日逐王為歸德侯。
　　吉既破車師，降日逐，威震西域，遂並護車師以西北道，故號都護。都護之置自吉
始焉。
　　上嘉其功效，乃下詔曰：「都護西域騎都尉鄭吉，拊循外蠻，宣明威信，迎匈奴單
于從兄日逐王眾，擊破車師兜訾城，功效茂著。其封吉為安遠侯，食邑千戶。」吉於是
中西或則立莫府，治烏壘城，鎮撫諸國，誅伐懷集之。漢之號令班西域矣，始自張騫而
成于鄭吉。語在《西域傳》。
　　吉薨，諡曰繆侯。子光嗣，薨，無子，國除。元始中，錄功臣不以罪絕者，封吉曾
孫永為安遠侯。
　　甘延壽字君況，北地鬱郅人也。少以良家子善騎射為羽林，投石拔距絕於等倫，嘗
超逾羽林亭樓，由是遷為郎。試弁，為朝門，以材力愛幸。稍遷至遼東太守，免官。車
騎將軍許嘉薦延壽為郎中，諫大夫，使西域都護、騎都尉，與副校尉陳湯共誅斬郅支單
于，封義成侯。薨，諡曰壯侯。傳國至曾孫，王莽敗，乃絕。
　　陳湯字子公，山陽瑕兵人也。少好書，博達善屬文。家貧丐貸無節，不為州裏所稱
。西至長安求官，得太官獻食丞。數歲，富平侯張勃與湯交，高其能。初元二年，元帝
詔列侯舉茂材，勃舉湯。湯待遷，父死不奔喪，司隸奏湯無循行，勃選舉故不以實，坐
削戶二百，會薨，因賜諡曰繆侯。湯下獄論。後複以薦為郎，數求使外國。久之，遷西
域副校尉，與甘延壽俱出。
　　先是，宣帝時匈奴乖亂，五單于爭立，呼韓邪單于與郅支單于俱遣子入侍，漢兩受
之。後呼韓邪單于身入稱臣朝見，郅支以為呼韓邪破弱降漢，不能自還，即西收右地。
會漢發兵送呼韓邪單于，郅于由是遂西破呼偈、堅昆、丁令，兼三國而都之。怨漢擁護
呼韓邪而不助己，困辱漢使者漢乃始等。初元四年，遣使奉獻，因求侍子，願為內附。
漢議遣衛司馬谷吉送之。御史大夫貢禹、博士匡衡以為《春秋》之義「許夷狄者不一而
足」，今郅支單于鄉化未醇，所在絕遠，宜令使者送其子至塞而還。吉上書言：「中國
與夷狄有羈縻不絕之義，今既養全其子十年，德澤甚厚，空絕而不送，近從塞還，示棄
捐不畜，使無鄉從之心，棄前恩，立後怨，不便。議者見前江乃始無應敵之數，知勇俱
困，以致恥辱，即豫為臣憂。臣幸得建強漢之節，承明聖之詔，宣諭厚恩，不宜敢桀。
若懷禽獸，加無道於臣，則單于長嬰大罪，必遁逃遠舍，不敢近邊。沒一使以安百姓，
國之計，臣之願也。願送至庭。」上以示朝者，禹複爭，以為吉往必為國取悔生事，不
可許。右將軍馮奉世以為可遣，上許焉。既至，郅支單于怒，竟殺吉等。自知負漢，又
聞呼韓邪益強，遂西奔康居。康居王以女妻郅支，郅支亦以女予康居王。康居甚尊敬郅
支，欲倚其威以脅諸國。郅支數借兵擊烏孫，深入至赤穀城，殺略民人，驅畜產，烏孫
不敢追，西邊空虛，不居者且千里。郅支單于自以大國，威名尊重，又乘勝驕，不為康
居王禮，怒殺康居王女及貴人、人民數百，或支解投都賴水中。發民作城，日作五百人
，二歲乃已。又遣使責闔蘇、大宛諸國歲遺，不敢不予。漢遣使三輩至康居求谷吉等死
，郅支困辱使者，不肯奉詔，而因都護上書言：「居困厄，願歸計強漢，遣子入侍。」
其驕嫚如此。
　　建昭三年，湯與延壽出西域。湯為人沉勇有大慮，多策謀，喜奇功，每過城邑山川
，常登望。既領外國，與延壽謀曰：「夷狄畏服大種，其天性也。西域本屬匈奴，今郅
支單于威名遠聞，侵陵烏孫、大宛，常為康居畫計，欲降服之。如得此二國，北擊伊列
，西取安息，南排月氏、山離烏弋，數年之間，城郭諸國危矣。且其人剽悍，好戰伐，
數取勝，久畜之，必為西域患。郅支單于雖所在絕遠，蠻夷無金城強弩之守，如發屯田
吏士，驅從烏孫眾兵，直指其城下，彼亡則無所之，守則不足自保，千載之功可一朝而
成也。」延壽亦以為然，欲奏請之，湯曰：「國家與公卿議，大策非凡所見，事必不從
。」延壽猶與不聽。會其久病，湯獨矯制發城郭諸國兵、車師戊己校尉屯田使士。延壽
聞之，驚起，欲止焉。湯怒，按劍叱延壽曰：「大眾已集會，豎子欲沮眾邪？延壽遂從
之，部勒行陳，益置揚威、白虎、合騎之校，漢兵，胡兵合四萬餘人，延壽、湯上疏自
劾奏矯制，陳言兵狀。
　　即日引軍分行，別為六校，其三校從南道逾蔥嶺徑大宛，其三校都護自將，發溫宿
國，從北道入赤谷，過烏孫，涉康居界，至闐池西。而康居副王抱闐將數千騎，寇赤穀
城東，殺略大昆彌千餘人，驅畜產甚多，從後與漢軍相及，頗寇盜後重。湯縱胡兵擊之
，殺四百六十人，得其所略民四百七十人，還付大昆彌，其馬、牛、羊以給軍食。又捕
得抱闐貴人伊奴毒。
　　入康居東界，令軍不得為寇。間呼其貴人屠墨見之，諭以威信，與飲盟遣去。徑引
行，未至單于城可六十裏，止營。複捕得康居貴人貝色子男開牟以為導。貝色子即屠墨
母之弟，皆怨單于，由是具知郅支情。
　　明日引行，未至城三十裏，止營。單于遣使問：「漢兵何以來？」應曰：「單于上
書言居困厄，願歸計強漢，身入朝見。天子哀閔單于棄大國，屈意康居，故使都護將軍
來迎單于妻子，恐左右驚動，故未敢至城下。」使數往來相答報。延壽、湯因讓之：「
我為單于遠來，而至今無名王大人見將軍受事者，何單于忽大計，失客主之禮也！兵來
道遠，人畜罷極，食度日盡，恐無以自還，願單于與大臣審計策。」
　　明日，前至郅支城都賴水上，離城三裏，止營傅陳。望見單于城上立五采幡幟，數
百人披甲乘城，又出百餘騎往來馳城下，步兵百餘人夾門魚鱗陳，講習用兵。城上人更
招漢軍曰「鬥來！」百余騎馳赴營，營皆張弩持滿指之，騎引卻。頗遣吏士射城門騎步
兵，騎步兵皆入。延壽、湯令軍聞鼓音皆薄城下，四周圍城，各有所守，穿塹，塞門戶
，鹵楯為前，戟弩為後，卬射城中樓上人，樓上人下走。土城外有重木城，從木城中射
，頗殺傷外人。外人發薪燒木城。夜，數百騎欲出外，迎射殺之。
　　初，單于聞漢兵至，欲去，疑康居怨己，為漢內應，又聞烏孫諸國兵皆發，自以無
所之。郅支已出，複還，曰：「不如堅守。漢兵遠來，不能久攻。」單于乃被甲在樓上
，諸閼氏夫人數十皆以弓射外人。外人射中單于鼻，諸夫人頗死。單于下騎，傳戰大內
。夜過半，木城穿，中人卻入土城，乘城呼。時，康居兵萬餘騎分為十餘處，四面環城
，亦與相應和。夜，數奔營，不利，輒卻。平明，四面火起，吏士喜，大呼乘之，鉦鼓
聲動地。康居兵引卻。漢兵四面推鹵楯，並入土城中。單于男女百余人走入大內。漢兵
縱火，吏士爭入，單于被創死。軍候假丞杜勳斬單于首，得漢使節二及谷吉等所齎帛書
。諸鹵獲以畀得者。凡斬閼氏、太子、名王以下千五百一十八級，生虜百四十五人，降
虜千餘人，賦予城郭諸國所發十五王。
　　於是延壽、湯上疏曰：「臣聞天下之大義，當混為一，昔有康、虞，今有強漢。匈
奴呼韓邪單于已稱北籓，唯郅支單于叛逆，未伏其辜，大夏之西，以為強漢不能臣也。
郅支單于慘毒行于民，大惡通於天。臣延壽、臣湯將義兵，行天誅，賴陛下神靈，陰陽
並應，天氣精明，陷陳克敵，斬郅支首及名王以下。宜縣頭槁街蠻夷邸間，以示萬里，
明犯強漢者，雖遠必誅。」事下有司。丞相匡衡、御史大夫繁延壽以為：「郅支及名王
首更曆諸國，蠻夷莫不聞知。《月令》春：『掩骼埋胔』之時，宜勿縣。」車騎將軍許
嘉、右將軍王商以為：「春秋夾穀之會，優施笑君，孔子誅之，方盛夏，首足異門而出
。宜縣十日乃埋之。」有詔將軍議是。
　　初，中書令石顯嘗欲以姊妻延壽，延壽不取。及丞相、禦史亦惡其矯制，皆不與湯
。湯素貪，所鹵獲財物入塞多不法。司隸校尉移書道上，系吏士按驗之。湯上疏言：「
臣與吏士共誅郅支單于，幸得禽滅，萬里振旅，宜有使者迎勞道路。今司隸反逆收系按
驗，是為郅支報仇也！」上立出吏士，令縣道具酒食以過軍。既至，論功，石顯、匡衡
以為：「延壽、湯擅興師矯制，幸得不誅，如複加爵土，則後奉使者爭欲乘危徼幸，生
事於蠻夷，為國招難，漸不可開。」元帝內嘉延壽、湯功，而重違衡、顯之議，議久不
決。
　　故宗正劉向上疏曰：「郅支單于囚殺使者吏士以百數，事暴揚外國，傷威毀重，群
臣皆閔焉。陛下赫然欲誅之，意未嘗有忘。西域都護延壽、副校尉湯承聖指，倚神靈，
總百蠻之君，攬城郭之兵，出百死，入絕域，遂蹈康居，屠五重城，搴歙侯之旗，斬郅
支之首，縣旌萬里之外，揚威昆山之西，掃谷吉之恥，立昭明之功，萬夷懾伏，莫不懼
震。呼韓邪單于見郅支已誅，且喜且懼，鄉風馳義，稽首來賓，願守北籓，累世稱臣。
立千載之功，建萬世之安，群臣大勳莫大焉。昔周大夫方叔、吉甫為宣王誅獫狁而百蠻
從，其《詩》曰：「嘽々焞々，如霆如雷，顯允方叔，征伐獫狁，蠻荊來威。』《易》
曰：『有嘉折首，獲匪其醜。』言美誅首惡之人，而諸不順者皆來從也。今延壽、湯所
誅震，雖《易》之折首、《詩》之雷霆不能及也。論大功者不錄小過，舉大美者不疵細
瑕。《司馬法》曰『軍賞不逾月』，欲民速得為善之利也。蓋急武功，重用人也。吉甫
之歸，周厚賜之，其《詩》曰：『吉甫燕喜，既多受祉，來歸自鎬，我行永久。』千里
之鎬猶以為遠，況萬里之外，其勤至矣！延壽、湯既未獲受祉之報，反屈捐命之功，久
挫於刀筆之前，非所以勸有功厲戎士也。昔齊桓公前有尊周之功，後有滅項之罪；君子
以功覆過而為之諱行事。貳師將軍李廣利捐五萬之師，靡億萬之費，經四年這勞，而廑
獲駿馬三十匹，雖斬宛王毋鼓之首，猶不足以複費，其私罪惡甚多。孝武以為萬里征伐
，不錄其過，遂封拜兩侯、三卿、二千石百有餘人。今康居國強于大宛，郅支之號重于
宛王，殺使者罪甚于留馬，而延壽、湯不煩漢士，不費鬥糧，比于貳師，功德百之。且
常惠隨欲擊之烏孫，鄭吉迎自來之日逐，猶皆裂土受爵。故言威武勤勞則大於方叔、吉
甫，列功覆過則優於齊桓、貳師，近事之功則高於安遠、長羅，而大功未著，小惡數布
，臣竊痛之！宜以時解縣通籍，除過勿治，尊寵爵位，以勸有功。」
　　於是天子下詔曰：「匈奴郅支單于背畔禮義，留殺漢使者、吏士，甚逆道理，朕豈
忘之哉！所以優遊而不征者，重協師眾，勞將帥，故隱忍而未有雲也。今延壽、湯睹便
宜，乘時利，結城郭諸國，擅興師矯制而征之。賴天地宗廟之靈，誅討郅支單于，斬獲
其首，及閼氏、貴人、名王以下千數。雖逾義幹法，內不煩一夫之役，不開府庫之臧，
因敵之糧以贍軍用，立功萬里之外，威震百蠻，名顯四海。為國除殘，兵革之原息，邊
竟得以安。然猶不免死亡之患，罪當在於奉憲，朕甚閔之！其赦延壽、湯罪，勿治。詔
公卿議封焉。議者皆以為宜如軍法捕斬單于令。匡衡、石顯以為「郅支本亡逃失國，竊
號絕域，非真單于」。元帝取安遠侯鄭吉故事，封千戶，衡、顯複爭。乃封延壽為義成
侯。賜湯爵關內侯，食邑各三百戶，加賜黃金百斤。告上帝、宗廟，大赦天下。拜延壽
為長水校尉，湯為射聲校尉。
　　延壽遷城門校尉、護軍都尉，薨於官。成帝初即位，丞相衡複奏：「湯以吏二千石
奉使，顓命蠻夷中，不正身以先下，而盜所收康居財物，戒官屬曰絕域事不復校。雖在
赦前，不宜處位。」湯坐免。
　　後湯上書言康居王侍子非王子也。按驗，實王子也。湯下獄當死。太中大夫谷永上
疏訟湯曰：「臣聞楚有子玉得臣，文公為之仄席而坐；趙有廉頗、馬服，強秦不敢窺兵
井陘；近漢有郅都、魏尚，匈奴不敢南鄉沙幕。由是言之，戰克之將，國之爪牙，不可
不重也。蓋『君子聞鼓鼙之聲，則思將率之臣』。竊見關內侯陳湯，前使副西域都護，
忿郅支之無道，閔王誅之不加，策慮□億，義勇奮發，卒興師奔逝，橫厲烏孫，逾集都
賴，屠三重城，斬郅支首，報十年之逋誅，雪邊吏之宿恥，威震百蠻，武暢西海，漢元
以來，征伐方外之將，未嘗有也。今湯坐言事非是，幽囚久系，歷時不決，執憲之吏欲
致之大辟。昔白起為秦將，南拔郢都，北坑趙括，以纖介之過，賜死杜郵，秦民憐之，
莫不隕涕。今湯親秉鉞，席捲喋血萬里之外，薦功祖廟，告類上帝，介胄之士靡不慕義
。以言事為罪，無赫赫之惡。《周書》曰：『記人之功，忘人之過，宜為君者也。』夫
犬馬有勞于人，尚加帷蓋之報，況國之功臣者哉！竊恐陛下忽于鼙鼓之聲，不察《周書
》之意，而忘帷蓋之施，庸臣遇湯，卒從吏議，使百姓介然有秦民之恨，非所以厲死難
之臣也。」書奏，天子出湯，奪爵為士伍。
　　後數歲，西域都護段會宗為烏孫兵所圍，驛騎上書，願發城郭敦煌兵以自救。丞相
王商、大將軍王鳳及百僚議數日不決。鳳言：「湯多籌策，習外國事，可問。」上召湯
見宣室。湯擊郅支時中塞病，兩臂不詘申。湯入見，有詔毋拜，示以會宗奏。湯辭謝，
曰：「將相九卿皆賢材通明，小臣罷癃，不足以策大事。」上曰：「國家有急，君其毋
讓。」對曰：「臣以為此必無可憂也。」上曰：「何以言之？」湯曰：「夫胡兵五而當
漢兵一，何者？兵刃樸鈍，弓弩不利。今聞頗得漢巧，然猶三而當一。又兵法曰『客倍
而主人半然後敵』，今圍會宗者人眾不足以勝會宗，唯陛下勿憂！且兵輕行五十裏，重
行三十裏，今會宗欲發城郭敦煌，歷時乃至，所謂報仇之兵，非救急之用也！」上曰：
「奈何？其解可必乎？度何時解？」湯知烏孫瓦合，不能久攻，故事不過數日。因對曰
：「已解矣！」詘指計其日，曰：「不出五日，當有吉語聞。」居四日，軍書到，言已
解。大將軍鳳奏以為從事中郎，莫府事一決于湯。湯明法令，善因事為勢，納說多從。
常受人金錢作章奏，卒以此敗。
　　初，湯與將作大匠解萬年相善。自元帝時，渭陵不復徙民起邑。成帝起初陵，數年
後，樂霸陵曲亭南，更營之。萬年與湯議，以為：「武帝時工楊光以所作數可意，自致
將作大匠，及大司農、中丞耿壽昌造杜陵賜爵關內侯，將作大匠乘馬延年以勞苦秩中二
千石；今作初陵而營起邑居，成大功，萬年亦當蒙重賞。子公妻家在長安，兒子生長長
安，不樂東方，宜求徙，可得賜田宅，俱善。」湯心利之，即上封事言：「初陵，京師
之地，最為肥美，可立一縣。天下民不徙諸陵三十餘歲矣，關東富人益眾，多規良田，
役使貧民，可徙初陵，以強京師，衰弱諸侯，又使中家以下得均貧富，湯願與妻子家屬
徙初陵，為天下先。」於是天子從其計，果起昌陵邑，後徙內郡國民。萬年自詭三年可
成，後卒不就，群臣多言其不便者。下有司議，皆曰：「昌陵因卑為高，積土為山，度
便房猶在平地上，客土之中不保幽冥之靈，淺外不固，卒徒工庸以巨萬數，至然脂火夜
作，取土東山，且與谷同賈。作治數年，天下遍被其勞，國家罷敝，府臧空虛，下至眾
庶，熬熬苦之。故陵因天性，據真土，處勢高敞，旁近祖考，前又已有十年功緒，宜還
複故陵，勿徙民。」上乃下詔罷昌陵，語在《成紀》。丞相、禦史請廢昌陵邑中室，奏
未下，人以問湯：「第宅不徹，得毋復發徙？」湯曰：「縣官且順聽群臣言，猶且復發
徙之也。」
　　時，成都侯商新為大司馬衛將軍輔政，素不善湯。商聞此語，白湯惑眾，下獄治，
按驗諸所犯。湯前為騎都尉王莽上書言：「父早死，獨不封，母明君共養皇太后，尤勞
苦，宜封。」竟為新都侯。後皇太后同母弟苟參為水衡都尉，死，子亻及為侍中，參妻
欲為亻及求封，湯受其金五十斤，許為求比上奏。弘農太守張匡坐臧百萬以上，狡猾不
道，有詔即訊，恐下獄，使人報湯。湯為訟罪，得逾冬月，許射錢二百萬，皆此類也。
事在赦前。後東萊郡黑龍冬出，人以問湯，湯曰：「是所謂玄門開。微行數出，出入不
時，故龍以非時出也。」又言當復發徙，傳相語者十餘人。丞相禦史奏：「湯惑眾不道
，妄稱詐歸異於上，非所宜言，大不敬。」廷尉增壽議，以為：「不道無正法，以所犯
劇易為罪，臣下承用失其中，故移獄廷尉，無比者先以聞，所以正刑罰，重人命也。明
主哀憫百姓，下制書罷昌陵勿徙吏民，已申布。湯妄以意相謂且復發徙，雖頗驚動，所
流行者少，百姓不為變，不可謂惑眾。湯稱詐，虛設不然之事，非所宜言，大不敬也。
」制曰：「廷尉增壽當是。湯前有討郅支單于功，其免湯為庶人，徙邊。」又曰：「故
將作大匠萬年佞邪不忠，妄為巧詐，多賦斂，煩繇役，興卒暴之作，卒徒蒙辜，死者連
屬，毒流眾庶，海內怨望。雖蒙赦令，不宜居京師。」於是湯與萬年俱徙敦煌。久之，
敦煌太守奏：「湯前親誅郅支單于，威行外國，不宜近邊塞。」詔徙安定。
　　議郎耿育上書言便宜，因冤訟湯曰；「延壽、湯為聖漢揚鉤深致遠之威，雪國家累
年之恥，討絕域不羈之君，系萬里難制之虜，豈有比哉！先帝嘉之，仍下明詔，宣著其
功，改年垂曆，傳之無窮。應是，南郡獻白虎，邊陲無警備。會先帝寢疾，然猶垂意不
忘，數使尚書責問丞相，趣立其功。獨丞相匡衡排而不予，封延壽、湯數百戶，此功臣
戰士所以失望也。孝成皇帝承建業之基，乘征伐之威，兵革不動，國家無事，而大臣傾
邪，讒佞在朝，曾不深惟本末之難，以防未然之戒，欲專主威，排妒有功，使湯塊然被
冤拘囚，不能自明，卒以無罪，老棄敦煌，正當西域通道，令威名折沖之臣旅踵及身，
複為郅支遺虜所笑，誠可悲也！至今奉使外蠻者，未嘗不陳郅支之誅以揚漢國之盛。夫
援人之功以懼敵，棄人之身以快讒，豈不痛哉！且安不忘危，盛必慮衰，今國家素無文
帝累年節儉富饒之畜，又無武帝薦延梟俊禽敵之臣，獨有一陳湯耳！假使異世不及陛下
，尚望國家追錄其功，封表其墓，以勸後進也。湯幸得身當聖世，功曾未久，反聽邪臣
鞭逐斥遠，使亡逃分竄，死無處所。遠覽之士，莫不計度，以為湯功累世不可及，而湯
過人情所有，湯尚如此，雖複破絕筋骨，暴露形骸，猶複製於脣舌，為嫉妒之臣所系虜
耳。此臣所以為國家尤戚戚也。」書奏，天子還湯，卒于長安。
　　死後數年，王莽為安漢公秉政，既內德湯舊恩，又欲諂皇太后，以討郅支功尊元帝
廟稱高宗。以湯、延壽前功大賞薄，及候丞杜勳不賞，乃益封延壽孫遷千六百戶，追諡
湯曰破胡壯侯，封湯子馮為破胡侯，勳為討狄侯。
　　段會宗字子孫，天水上邽人也。竟甯中，以杜陵令五府舉為西域都護、騎都尉、光
祿大夫。西域敬其威信。三歲，更盡還，拜為沛郡太守。以單于當朝，徙為雁門太守。
數年，坐法免。西域諸國上書願得會宗，陽朔中複為都護。
　　會宗為人好大節，矜功名，與谷永相友善。谷永閔其老複遠出，予書戒曰：「足下
以柔遠之令德，複典都護之重職，甚休甚休！若子之材，可優遊都城而取卿相，何必勒
功昆山之仄，總領百蠻，懷柔殊俗？子之所長，愚無以喻。雖然，朋友以言贈行，敢不
略意。方今漢德隆盛，遠人賓服，傅、鄭、甘、陳之功沒齒不可複見，願吾子因循舊貫
，毋求奇功，終更亟還，亦足以複雁門之踦，萬里之外以身為本。願詳思愚言。」
　　會宗既出，諸國遣子弟郊迎。小昆彌安日前為會宗所立，德之，欲往謁，諸翕侯止
不聽，遂至龜茲謁。城郭甚親附。康居太子保蘇匿率眾萬餘人欲降，會宗奏狀，漢遣衛
司馬逢迎。會宗發戊己校尉兵隨司馬受降。司馬畏其眾，欲令降者皆自縛，保蘇匿怨望
，舉眾亡去。會宗更盡還，以擅發戊己校尉之兵乏興，有詔贖論。拜為金城太守，以病
免。
　　歲餘，小昆彌為國民所殺，諸翕侯大亂。征會宗為左曹中郎將、光祿大夫，使安輯
烏孫，立小昆彌兄末振將，定其國而還。
　　明年，末振將殺大昆彌，會病死，漢恨誅不加。元延中，複遣會宗發戊己校尉諸國
兵，即誅末振將太子番丘。會宗恐大兵入烏孫，驚番丘，亡逃不可得，即留所發兵墊婁
地，選精兵三十弩，徑至昆彌所在，召番丘，責以：「末振將骨肉相殺，殺漢公主子孫
，未伏誅而死，使者受詔誅番丘。」即手劍擊殺番丘。官屬以下驚恐，馳歸。小昆彌烏
犁靡者，末振將兄子也，勒兵數千騎圍會宗，會宗為言來誅之意：「今圍守殺我，如取
漢牛一毛耳。宛王郅支頭縣槁街，烏孫所知也。」昆彌以下服，曰：「末振將負漢，誅
其子可也，獨不可告我，令飲食之邪？」會宗曰：「豫告昆彌，逃匿之，為大罪。即飲
食以付我，傷骨肉恩，故不先告。」昆彌以下號泣罷去。會宗還奏事，公卿議會宗權得
便宜，以輕兵深入烏孫，即誅番丘。宣明國威，宜加重賞。天子賜會宗爵關內侯，黃金
百斤。
　　是時，小昆彌季父卑爰□擁眾欲害昆彌，漢複遣會宗使安輯，與都護孫建並力。明
年，會宗病死烏孫中，年七十五矣，城郭諸國為發喪立祠焉。
　　贊曰：自元狩之際，張騫始通西域，至於地節，鄭吉建都護之號，訖王莽世，凡十
八人，皆以勇略選，然其有功跡者具此。廉褒以恩信稱，郭舜以廉平著，孫建用威重顯
，其餘無稱焉。陳湯儻□，不自收斂，卒用困窮，議者閔之，故備列雲。
漢書　卷七十一
【雋疏于薛平彭傳第四十一】
　　雋不疑字曼倩，勃海人也。治《春秋》，為郡文學，進退必以禮，名聞州郡。
　　武帝末，郡國盜賊群起，暴勝之為直指使者，衣繡衣，持斧，逐捕盜賊，督課郡國
，東至海，以軍興誅不從命者，威振州郡。勝之素聞不疑賢，至勃海，遣吏請與相見。
不疑冠進賢冠，帶□具劍，佩環玦，褒衣博帶，盛服至門上謁。門下欲使解劍，不疑曰
：「劍者，君子武備，所以衛身，不可解。請退。」吏白勝之。勝之開閣延請，望見不
疑容貌尊嚴，衣冠甚偉，勝之躧履起迎。登堂坐定，不疑據地曰：「竊伏海瀕，聞暴公
子威名舊矣，今乃承顏接辭。凡為吏，太剛則折，太柔則廢，威行施之以恩，然後樹功
揚名，永終天祿。」勝之知不疑非庸人，敬納其戒，深接以禮意，問當世所施行。門下
諸從事皆州郡選吏，側聽不疑，莫不驚駭。至昏夜，罷去。勝之遂表薦不疑，征詣公車
，拜為青州刺史。
　　久之，武帝崩，昭帝即位，而齊孝王孫劉澤交結郡國豪桀謀反，欲先殺青州刺史。
不疑發覺，收捕，皆伏其辜。擢為京兆尹，賜錢百萬。京師吏民敬其威信。每行縣錄囚
徒還，其母輒問不疑：「有所平反，活幾何人？」即不疑多有所平反，母喜笑，為飲食
言語異于他時；或亡所出，母怒，為之不食。故不疑為吏，嚴而不殘。
　　始元五年，有一男子乘黃犢車，建黃旐，衣黃襜褕，著黃冒，詣北闕，自謂衛太子
。公車以聞，詔使公卿、將軍、中二千石雜識視。長安中吏民聚觀者數萬人。右將軍勒
兵闕下，以備非常。丞相、禦史、中二千石至者並莫敢發言。京兆尹不疑後到，叱從吏
收縛。或曰：「是非未可知，且安之。」不疑曰：「諸君何患于衛太子！昔蒯聵違命出
奔，輒距而不納，《春秋》是之。衛太子得罪先帝，亡不即死，今來自詣，此罪人也。
」遂送詔獄。
　　天子與大將軍霍光聞而嘉之，曰：「公卿大臣當用經術明於大誼。」由是名聲重於
朝廷，在位者皆自以不及也。大將軍光欲以女妻之，不疑固辭，不肯當。久之，以病免
，終於家。京師紀之。後趙廣漢為京兆尹，言：「我禁奸止邪，行於吏民，至於朝廷事
，不及不疑遠甚。」廷尉驗治何人，竟得奸詐。本夏陽人，姓成名方遂，居湖，以蔔筮
為事。有故太子舍人嘗從方遂蔔，謂曰：「子狀貌甚似衛太子。」方遂心利其言，幾得
以富貴，即詐自稱詣闕，廷尉逮召鄉里知識者張宗祿等，方遂坐誣罔不道，要斬東市。
一雲姓張名延年。
　　疏廣字仲翁，東海蘭陵人也。少好學，明《春秋》，家居教授，學者自遠方至。征
為博士、太中大夫。地節三年，立皇太子，選丙吉為太傅，廣為少傅，數月，吉遷御史
大夫，廣徙為太傅。
　　廣兄子受字公子，亦以賢良舉為太子家令。受好禮恭謹，敏而有辭。宣帝幸太子宮
，受迎謁應對，及置酒宴，奉觴上壽，辭禮閒雅，上甚歡說。頃之，拜受為少傅。
　　太子外祖父特進平恩侯許伯以為太子少，白使其弟中郎將舜監護太子家。上以問廣
，廣對曰：「太子國儲副君，師友必于天下英俊，不宜獨親外家許氏。且太子自有太傅
、少傅。官屬已備，今複使舜護太子家，視陋，非所以廣太子德于天下也。」上善其言
，以語丞相魏相，相免冠謝曰：「此非臣等所能及。」廣由是見器重，數受賞賜。太子
每朝，因進見，太傅在前，少傅在後。父子並為師傅，朝廷以為榮。
　　在位五歲，皇太子年十二，通《論語》、《孝經》。廣謂受曰：「吾聞『知足不辱
，知止不殆』，『功遂身退，天之道』也。今仕官至二千石，宦成名立，如此不去，懼
有後悔，豈如父子相隨出關，歸老故鄉，以壽命終，不亦善乎？」受叩頭曰：「從大人
議。」即日父子俱移病。滿三月賜告，廣遂稱篤，上疏乞骸骨。上以其年篤老，皆許之
，加賜黃金二十斤，皇太子贈以五十斤。公卿大夫故人邑子設祖道，供張東都門外，送
者車數百兩，辭決而去。及道路觀者皆曰：「賢哉二大夫！」或歎息為之下泣。
　　廣既歸鄉里，日令家共具設酒食，請族人故舊賓客，與相娛樂。數問其家金余尚有
幾所，趣賣以共具。居歲餘，廣子孫竊謂其昆弟老人廣所愛信者曰：「子孫幾及君時頗
立產業基址，今日飲食，費且盡。宜從丈人所，勸說君買田宅。」老人即以閒暇時為廣
言此計，廣曰：「吾凱老悖不念子孫哉？顧自有舊田廬，令子孫勤力其中，足以共衣食
，與凡人齊。今複增益之以為贏餘，但教子孫怠惰耳。賢而多財，則捐其志；愚而多財
，則益其過。且夫富者，眾人之怨也；吾既亡以教化子孫，不欲益其過而生怨。又此金
者，聖主所以惠養老臣也，故樂與鄉黨宗族共饗其賜，以盡吾餘日，不亦可乎！」於是
族人說服。皆以壽終。
　　于定國字曼倩，東海郯人也。其父于公為縣獄吏、郡決曹，決獄平，羅文法者於公
所決皆不恨。郡中為之生立祠，號曰於公祠。
　　東海有孝婦，少寡，亡子，養姑甚謹，姑欲嫁之，終不肯。姑謂鄰人曰：「孝婦事
我勤苦，哀其亡子守寡。我老，久累丁壯，奈何？」其後姑自經死，姑女告吏：「婦殺
我母」。吏捕孝婦，孝婦辭不殺姑。吏驗治，孝婦自誣服。具獄上府，於公以為此婦養
姑十餘年，以孝聞，必不殺也。太守不聽，於公爭之，弗能得，乃抱其具獄，哭於府上
，因辭疾去。太守竟論殺孝婦。郡中枯旱三年。後太守至，卜筮其故，於公曰：「孝婦
不當死，前太守強斷之，咎黨在是乎？」於是太守殺牛自祭孝婦塚，因表其墓，天立大
雨，歲孰。郡中以此大敬重於公。
　　定國少學法于父，父死，後定國亦為獄中、郡決曹，補廷尉史，以選與禦史中丞從
事治反者獄，以材高舉侍御史，遷禦史中丞。會昭帝崩，昌邑王征即位，行淫亂，定國
上書諫。後王廢，宣帝立，大將軍光領尚書事，條奏群臣諫昌邑王者皆超遷。定國由是
為光祿大夫，平尚書事，甚見任用。數年，遷水衡都尉，超過廷尉。
　　定國乃迎師學《春秋》，身執經，北面備弟子禮。為人廉恭，尤重經術士，雖卑賤
徒步往過，定國皆與鈞禮，恩敬甚備，學士咸稱焉。其決疑平法，務在哀鰥寡，罪疑從
輕。加審慎之心。朝廷稱之曰：「張釋之為廷尉，天下無冤民；于定國為廷尉，民自以
不冤。」定國食酒至數石不亂，冬月治請讞，飲酒益精明。為廷尉十八歲，遷御史大夫
。
　　甘露中，代黃霸為丞相，封西平侯。三年，宣帝崩，元帝立，以定國任職舊臣，敬
重之。時陳萬年為御史大夫，與定國並位八年，論議無所拂。後貢禹代為御史大夫，數
處駁議，定國明習政事，率常丞相議可。然上始即位，關東連年被災害，民流入關，言
事者歸咎于大臣。上於是數以朝日引見丞相、禦史，入受詔，條責以職事，曰：「惡吏
負賊，妄意良民，至亡辜死。或盜賊發，吏不亟追而反系亡家，後不敢複告，以故浸廣
。民多冤結，州郡不理，連上書者交于闕廷。二千石選舉不實，是以在位多不任職。民
田有災害，吏不肯除，收趣其租，以故重困。關東流民饑寒疾疫，已詔吏轉漕，虛倉廩
開府臧相振救，賜寒者衣，至春猶恐不贍。今丞相、禦史將欲何施以塞此咎？悉意條狀
，陳朕過失。」定國上書謝罪。
　　永光元年，春霜夏寒，日青亡光，上複以詔條責曰：「郎有從東方來者，言民父子
相棄。丞相、禦史案事之吏匿不言邪？將從東方來者加增之也？何以錯繆至是？欲知其
實。方今年歲未可預知也，即有水旱，其憂不細。公卿有可以防其未然，救其已然者不
？各以誠對，毋有所諱。」定國惶恐，上書自劾，歸侯印，乞骸骨。上報曰：「君相朕
躬，不敢怠息，萬方之事，大錄於君。能毋過者，其唯聖人。方今承周、秦之敝，俗化
陵夷，民寡禮誼，陰陽不調，災咎之發，不為一端而作，自聖人推類以記，不敢專也，
況於非聖者乎！日夜惟思所以，未能盡明。經曰：『萬方有罪，罪在朕躬。』君雖任職
，何必顓焉？其勉察郡國守相群牧，非其人者毋令久賊民。永執綱紀，務悉聰明，強食
慎疾。」定國遂稱篤，固辭。上乃賜安車駟馬、黃金六十斤，罷就第。數歲，七十餘薨
。諡曰安侯。
　　子永嗣。少時，耆酒多過失，年且三十，乃折節修行，以父任為侍中中郎將、長水
校尉。定國死，居喪如禮，孝行聞。由是以列侯為散騎、光祿勳，至御史大夫。尚館陶
公主施。施者，宣帝長女，成帝姑也，賢有行，永以選尚焉。上方欲相之，會永薨。子
恬嗣。恬不肖，薄於行。
　　始，定國父于公，其閭門壞，父老方共治之。於公謂曰：「少高大閭門，令容駟馬
高蓋車。我治獄多陰德，未嘗有所冤，子孫必有興者。」至定國為丞相，永為御史大夫
，封侯傳世雲。
　　薛廣德字長卿，沛郡相人也。以《魯詩》教授楚國，龔勝、舍師事焉。蕭望之為御
史大夫，除廣德為屬，數與論議，器之，薦廣德經行宜充本朝。為博士，論石渠，遷諫
大夫，代貢禹為長信少府、御史大夫。
　　廣德為人溫雅有醖藉。及為三公，直言諫爭。始拜旬日間，上幸甘泉，郊泰時畤，
禮畢，因留射獵。廣德上書曰：「竊見關東困極，人民流離。陛下日撞亡秦之鐘，聽鄭
、衛之樂，臣誠悼之。今士卒暴露，從官勞倦，願隊下亟反官，思與百姓同憂樂，天下
幸甚。」上即日還。其秋，上酎祭宗廟，出便門，欲禦樓船，廣德當乘輿車，免冠頓首
曰：「宜從橋。」詔曰：「大夫冠。」廣德曰：「陛下不聽臣，臣自刎，以血污車輪，
陛下不得入廟矣！」上不說。先驅光祿大夫張猛進曰：「臣聞主聖臣直。乘船危，就橋
安，聖主不乘危。御史大夫言可聽。」上曰：「曉人不當如是邪！」乃從橋。
　　後月餘，以歲惡民流，與丞相定國、大司馬車騎將軍史高俱乞骸骨，皆賜安車駟馬
、黃金六十斤，罷。廣德為御史大夫，凡十月免。東歸沛，太守迎之界上。沛以為榮，
縣其安車傳子孫。
　　平當字子思，祖父以訾百萬，自下邑徙平陵。當少為大行治禮丞，功次補大鴻臚文
學，察廉為順陽長、栒邑令，以明經為博士，公卿薦當論議通明，給事中。每有災異，
當輒傅經術，言得失。文雅雖不能及蕭望之、匡衡，然指意略同。
　　自元帝時，韋玄成為丞相，奏罷太上皇寢廟園，當上書言：「臣聞孔子曰：『如有
王者，必世而後仁。』三十年之間，道德和洽，制禮興樂，災害不生，禍亂不作。今聖
漢受命而王，繼體承業二百餘年，孜孜不怠，政令清矣。然風俗未和，陰陽未調，災害
數見，意者大本有不立與？何德化休征不應之久也！禍福不虛，必有因而至者焉。宜深
跡其道而務修其本。昔者帝堯南面而治，先『克膽俊德，以親九族』，而化及萬國《孝
經》曰『天地之性人為貴，人之行莫大於孝，孝莫大于嚴父，嚴父莫大于配天，則周公
其人也。』夫孝子善述人之志，周公既成文、武之業而製作禮樂，修嚴父配天之事，知
文王不欲以子臨父，故推而序之，上極於後稷而以配天。此聖人之德，亡以加於孝也。
高皇帝聖德受命，有天下，尊太上皇，猶周文、武之追王太王、王季也。此漢之始祖，
後嗣所宜尊奉以廣盛德，孝之至也。《書》雲：『正稽古建功立事，可以永年，傳於亡
窮。』」上納其言，下詔複太上皇寢廟園。
　　頃之，使行流民幽州。舉奏刺史二千石勞徠有意者，言勃海鹽池可且勿禁，以救民
急。所過見稱，奉使者十一人，為最，遷丞相司直。坐法，左遷逆方刺史，複征入為太
中大夫給事中，累遷長信少府、大鴻臚、光祿勳。
　　先是，太后姊子衛尉淳於長白言昌陵不可成，下有司議。當以為作治連年，可遂就
。上既罷昌陵，以長首建忠策，複下公卿議封長。當又以為長雖有善言，不應封爵之科
。坐前議不正，左遷钜鹿太守。後上遂封上。當以經明《禹貢》，使行河，為騎都尉，
領河堤。
　　哀帝即位，征當為光祿大夫、諸吏、散騎，複為光祿勳、御史大夫，至丞相。以冬
月，賜爵關內侯。明年春，上使使者召，欲封當。當病篤，不應召。室家或謂當：「不
可強起受侯印為子孫耶？」當曰：「吾居大位，已負素餐之責矣，起受侯印，還臥而死
，死有餘罪。今不起者，所以為子孫也。」遂上書乞骸骨。上報曰：「朕選於眾，以君
為相，視事日寡，輔政未久，陰陽不調，冬無大雪，旱氣為災，朕之不德，何必君罪？
君何疑而上書乞骸骨，歸關內侯爵邑？使尚書令譚賜君養牛一，上尊酒十石。君其勉致
醫藥以自持。」後月餘，卒。子晏以明經歷位大司徒，封防鄉侯。漢興，唯韋、平父子
至宰相。
　　鼓宣字子佩，淮陽陽夏人也。治《易》，事張禹，舉為博士，遷東平太傅。禹以帝
師見尊信，薦宣經明有威重，可任政事，繇是入為右扶風，遷廷尉，以王國人出為太原
太守。數年，複入為大司農、光祿勳、右將軍。哀帝即位，徙為左將軍。歲余，上欲令
丁、傅處爪牙官，乃策宣曰：「有司數奏言諸侯國人不得宿衛，將軍不宜典兵馬，處大
位。朕唯將軍任漢將之重，而子又前取淮陽王女，婚姻不絕，非國之制。使光祿大夫曼
賜將軍黃金五十斤、安車駟馬，其上左將軍印綬，以關內侯歸家。」
　　宣罷數歲，諫大夫鮑宣數薦宣。會元壽元年正月朔日蝕，鮑宣複言，上乃召宣為光
祿大夫，遷御史大夫，轉為大司空，封長平侯。
　　會哀帝崩，新都侯王莽為大司馬，秉政專權。宣上書言：「三公鼎足承君，一足不
任，則覆亂美實。臣資性淺薄，年齒老眊，數伏疾病，昏亂遺忘，願上大司空、長平侯
印綬，乞骸骨歸鄉里，俟置溝壑。」莽白太后，策宣曰：「惟君視事日寡，功德未效，
迫於老眊昏亂，非所以輔國家、綏海內也。使光祿勳豐冊詔君，其上大司空印綬，便就
國。」莽恨宣求退，故不賜黃金、安車駟馬。宣居國數年，薨，諡曰頃侯。傳子至孫，
王莽敗，乃絕。
　　贊曰：雋不疑學以從政，臨事不惑，遂立名跡，終始可述。疏廣行止足之計，免辱
殆之累，亦其次也。于安國父子哀鰥哲獄，為任職臣。薛廣德保縣車之榮，平當逡遁有
恥，彭宣見險而止，異乎「苟患失之」者矣。
漢書　卷七十二
【王貢兩龔鮑傳第四十二】
　　昔武王伐紂，遷九鼎於雒邑，伯夷、叔齊薄之，餓死于首陽，不食其祿，周猶稱盛
德焉。然孔子賢此二人，以為「不降其志，不辱其身」也。而《孟子》亦雲：「聞伯夷
之風者，貪夫廉，懦夫有立志」；「奮乎百世之上，百世之下莫不興起，非賢人而能若
是乎！」
　　漢興有園公、綺裏季、夏黃公，角裏先生，此四人者，當秦之世，避而入商雒深山
，以待天下之定也。自高祖聞而召之，不至。其後呂後用留侯計，使皇太子卑辭束帛致
禮，安車迎而致之。四人既至，從太子見，高祖客而敬焉，太子得以為重，遂用自安。
語在《留侯傳》。
　　其後谷口有鄭子真，蜀有嚴君平，皆修身自保，非其服弗服，非其食弗食。成帝時
，元舅大將軍王鳳以禮聘子真，子真遂不亻出而終。君平卜筮於成都市，以為：「蔔筮
者賤業，而可以惠眾人。有邪惡非正之問，則依蓍龜為言利害。與人子言依於孝，與人
弟言依于順，與人臣言依於忠，各因勢導之以善，從吾言者，已過半矣。」裁日閱數人
，得百錢足自養，財閉肆下簾而授《老子》。博覽亡不通，依老子、嚴周之指著書十余
萬言。楊雄少時從遊學，以而仕京師顯名，數為朝廷在位賢者稱君平德。杜陵李強素善
雄，久之為益州牧，喜謂雄曰：「吾真得嚴君平矣。」雄曰：「君備禮以待之，彼人可
見而不可得詘也。」強心以為不然。及至蜀，致禮與相見，卒不敢言以為從事，乃歎曰
：「楊子雲誠知人！」君平年九十餘，遂以其業終，蜀人愛敬，至今稱焉。及雄著書言
當世士，稱此二人。其論曰：「或問：君子疾沒世而名不稱，盍勢諸名卿可幾？曰：君
子德名為幾。梁、齊、楚、趙之君非不富且貴也，惡虖成其名！谷口鄭子真不詘其志，
耕於岩石之下，名震于京師，豈其卿？豈其卿？楚兩龔之潔，其清矣乎！蜀嚴湛冥，不
作苟見，不治苟得，久幽而不改其操，雖隨、和何以加諸？舉茲以旃，不亦寶乎！」
  自園公、綺裏季、夏黃公、角裏先生、鄭子真、嚴君平皆未嘗仕，然其風聲足以激

貪厲俗，近古之逸民也。若王吉、貢禹，兩龔之屬，皆以禮讓進退雲。

  王吉字子陽，琅邪皋虞人也。少好學明經，以郡吏舉孝廉為郎，補若盧右丞，遷雲

陽令。舉賢良為昌邑中尉，而王好遊獵，驅馳國中，動作亡節，吉上疏諫，曰：

　　臣聞古者師日行三十裏，吉行五十裏，《詩》雲：「匪風發兮，匪車揭兮，顧瞻周
道，中心怛兮。」說曰：是非古之風也，發發者；是非古之車也，揭揭者。蓋傷之也。
今者大王幸方與，曾不半日而馳二百里，百姓頗廢耕桑，治道牽馬，臣愚以為民不可數
變。昔召公述職，當民事時，舍於棠下而聽斷焉。是時，人皆得其所，後世思其仁恩，
至乎不伐甘棠，《甘棠》之詩是也。
　　大王不好書術而樂逸游，馮式撙銜，馳騁不止，口倦乎叱吒，手苦於□轡，身勞乎
車輿；朝則冒霧露，晝則被塵埃，夏則為大暑之所暴炙，冬則為風寒之所偃薄。數以耎
脆之玉體犯勤勞之煩毒，非所以全壽命之宗也，又非所以進仁義之隆也。
　　夫廣夏之下，細旃之上，明師居前，勸誦在後，上論唐、虞之際，下及殷、周之盛
，考仁聖之風，習治國之道，焉發憤忘食，日新厥德，其樂豈徒銜橛之間哉！休則
俯仰詘信以利形，進退步趨以實下，吸新吐故以練臧，專意積精以適神，於以養生，豈
不長哉！大王誠留意如此，則心有堯、舜之志，體有喬、松之壽，美聲廣譽登而上聞，
則福祿其輳而社稷安矣。
　　皇帝仁聖，至今思慕未怠，於官館囿池弋獵之樂未有所幸，大王宜夙夜念此，以承
聖意。諸侯骨肉，莫親大王，大王于屬則子也，於位則臣也，一身而二任之責加焉，恩
愛行義□介有不具者，于以上聞，非饗國之福也。臣吉愚戇，願大王察之。
　　王賀雖不遵道，然猶知敬禮吉，乃下令曰：「寡人造行不能無惰，中尉甚忠，數輔
吾過。使謁者千秋賜中尉牛肉五百斤，酒五石，脯五束。」其後複放從自若。吉輒諫爭
，甚得輔弼之義，雖不治民，國中莫不敬重焉。
　　久之，昭帝崩，亡嗣，大將軍霍光秉政，遣大鴻臚、宗正迎昌邑王。吉即奏書戒王
曰：「臣聞高宗諒暗，三年不言。今大王以喪事征，宜日夜哭泣悲哀而已，慎毋有所發
。且何獨喪事，凡南面之君何言哉？天不言，四時行焉，百物生焉，願大王察之。大將
軍仁愛勇智，忠信之德天下莫不聞，事孝武皇帝二十餘年未嘗有過。先帝棄群臣，屬以
天下，寄幼孤焉，大將軍抱持幼君繈褓之中，布政施教，海內晏然，雖周公、伊尹亡以
加也。今帝崩，亡嗣，大將軍惟思可以奉宗廟者，攀援而立大王，其仁厚豈有量哉！臣
願大王事之敬之，政事一聽之，大王垂拱南面而已。願留意，常以為念。」
　　王既到，即位二十餘日以行淫亂廢。昌邑群臣坐在國時不舉奏王罪過，令漢朝不聞
知，又不能輔道，陷王大惡，皆下獄誅。唯吉與郎中令龔遂以忠直數諫正得減死，髡為
城旦。
　　起家複為益州刺史，病去官，複征為博士、諫大夫。是時，宣帝頗修武帝故事，宮
室車服盛於昭帝。時外戚許、史、王氏貴寵，而上躬親政事，任用能吏。吉上疏言得失
，曰：
  陛下躬聖質，總萬方，帝王圖籍日陳於前，惟思世務，將興太平。詔書每下，民欣

然若更生。臣伏而思之，可謂至恩，未可謂本務也。

  欲治之主不世出，公卿幸得遭遇其時，言聽諫從，然未有建萬世之長策，舉明主於

三代之隆者也。其務在於期會簿書，斷獄聽訟而已，此非太平之基也。

　　臣聞聖王宣德流化，必自近始。朝廷不備，難以言治；左右不正，難以化遠。民者
，弱而不可勝，愚而不可欺也。聖主獨行于深宮，得則天下稱誦之，失則天下鹹言之。
行發於近，必見於遠，故謹選左右，審擇所使。左右所以正身也，所使所以宣德也。《
詩》雲：「濟濟多士，文王以寧。」此其本也。
　　《春秋》所以大一統者，六合同風，九州共貫也。今俗吏所以牧民者，非有禮義科
指可世世通行者也，獨設刑法以守之。其欲治者，不知所由，以意穿鑿，各取一切，權
譎自在，故一變之後不可複修也。是以百里不同風，千里不同俗，戶異政，人殊服，詐
偽萌生，刑罰亡極，質樸日銷，恩愛浸薄。孔子曰「安上治民，莫善於禮」，非空言也
。王者未制禮之時，引先王禮宜於今者而用之。臣願陛下承天心，發大業，與公卿大臣
延及儒生，述舊禮，明王制，驅一世之民濟之仁壽之域，則俗何以不若成、康，壽何以
不若高宗？竊見當世趨務不合於道者，謹條奏，唯陛下財擇焉。
　　吉意以為：「夫婦，人倫大綱，夭壽之萌也。世俗嫁娶太早，未知為人父母之道而
有子，是以教化不明而民多夭。聘妻送女亡節，則貧人不及，故不舉子。又漢家列侯尚
公主，諸侯則國人承翁主，使男事女，夫詘於婦，逆陰陽之位，故多女亂。古者衣服車
馬貴賤有章，以褒有德而別尊卑，今上下僭差，人人自製，是以貪財誅利，不畏死亡。
周之所以能致治，刑措而不用者，以其禁邪於冥冥，絕惡於未萌也。」又言：「舜、湯
不用三公九卿之世而舉皋陶、伊尹，不仁者遠。今使俗吏得任子弟，率多驕驁，不通古
今，至於積功治人，亡益於民，此《伐檀》所為作也。宜明選求賢，除任子之令。外家
及故人可厚以財，不宜居位。去角抵，減樂府，省尚方，明視天下以儉。古者工不造雕
緣，商不通侈靡，非工商之獨賢，政教使之然也。民見儉則歸本，本立而末成。」其
指如此，上以其言迂闊，不甚寵異也。吉遂謝病歸琅邪。
　　始吉少時學問，居長安。東家有大棗樹垂吉庭中，吉婦取棗以啖吉。吉後知之，乃
去婦。東家聞而欲伐其樹，鄰里共止之，因固請吉令還婦。裏中為之語曰：「東家有樹
，王陽婦去；東家棗完，去婦複還。」其厲志如此。
　　吉與貢禹為友，世稱「王陽在位，貢公彈冠」，言其取捨同也。元帝初即位，遣使
者征貢禹與吉。吉年老，道病卒，上悼之，複遣使者吊祠雲。
　　初，吉兼通《五經》，能為騶氏《春秋》，以《詩》、《論語》教授，好梁丘賀說
《易》，令子駿受焉。駿以孝廉為郎。左曹陳鹹薦駿賢父子，經明行修，宜顯以厲俗。
光祿勳匡衡亦舉駿有專對材。遷諫大夫，使責淮陽憲王。遷趙內史。吉坐昌邑王被刑後
，戒子孫毋為王國吏，故駿道病，免官歸。起家複為幽州刺史，遷司隸校尉，奏免丞相
匡衡，遷少府，八歲，成帝欲大用之，出駿為京兆尹，試以政事。先是，京兆有趙廣漢
、張敞、王尊、王章，至駿皆有能名，故京師稱曰：「前有趙、張，後有三王。」而薛
宣從左馮翊代駿為少府，會御史大夫缺，谷永奏言：「聖王不以名譽加于實效。考績用
人之法，薛宣政事已試。」上然其議。宣為少府月餘，遂超御史大夫，至丞相，駿乃代
宣為御史大夫，並居位。六歲病卒，翟方進代駿為大夫。數月，薛宣免，遂代為丞相。
眾人為駿恨不得封侯。駿為少府時，妻死，因不復娶，或問之，駿曰：「德非曾參，子
非華、元，亦何敢娶？」
　　駿子崇以父任為郎，曆刺史、郡守，治有能名。建平三年，以河南太守征入為御史
大夫數月。是時，成帝舅安成恭侯夫人放寡居，共養長信宮，坐祝詛下獄，崇奏封事，
為放言。放外家解氏與崇為婚，哀帝以崇為不忠誠，策詔崇曰：「朕以君有累世之美，
故逾列次。在位以來，忠誠匡國未聞所由，反懷詐諼之辭，欲以攀救舊姻之家，大逆之
辜，舉錯專恣，不遵法度，亡以示百僚。」左遷為大司農，後徙衛尉、左將軍。平帝即
位，王莽秉政，大司空彭宣乞骸骨罷，崇代為大司空，封扶平侯。歲余，崇複謝病乞骸
骨，皆避王莽，莽遣就國。歲余，為傅婢所毒，薨，國除。
　　自吉至崇，世名清廉，然材器名稱稍不能及父，而祿位彌隆。皆好車馬衣服，其自
奉養極為鮮明，而亡金銀錦繡之物。及遷徙去處，所載不過囊衣，不畜積餘財。去位家
居，亦布衣疏食。天下服其廉而怪其奢，故俗傳「王陽能作黃金」。
　　貢禹字少翁，琅邪人也。以明經潔行著聞，征為博士、涼州刺史，病去官。複舉賢
良為河南令。歲餘，以職事為府官所責，免冠謝。禹曰：「冠一免，安複可冠也！」遂
去官。
　　元帝初即位，征禹為諫大夫，數虛己問以政事。是時，年歲不登，郡國多困，禹奏
言：
　　古者宮室有制，宮女不過九人，秣馬不過八匹；牆塗而不雕，木摩而不刻，車輿器
物皆不文畫，苑囿不過數十裏，與民共之；任賢使能，什一而稅，無它賦斂徭戍之役，
使民歲不過三日，千里之內自給，千里之外各置貢職而已。故天下家給人足，頌聲並作
。
　　至高祖、孝文、孝景皇帝，循古節儉，宮女不過十余，廄馬百餘匹。孝文皇帝衣綈
履革，器亡雕文金銀之飾。後世爭為奢侈，轉轉益甚，臣下亦相放效，衣服履褲刀劍亂
於主上，主上時臨潮入廟，眾人不能別異，甚非其宜。然非自知奢僭也，猶魯昭公曰：
「吾何僭矣？」
　　今大夫僭諸侯，諸侯僭天子，天子過天道，其日久矣。承衰救亂，矯復古化，在於
陛下。臣愚以為盡如太古難，宜少放古以自節焉。《論語》曰：「君子樂節禮樂。」方
今宮室已定，亡可奈何矣，其餘盡可減損。故時齊三服官輸物不過十笥，方今齊三服官
作工各數千人，一歲費數巨萬。蜀廣漢主金銀器，歲各用五百萬。三工官官費五千萬，
東西織室亦然。廄馬食粟將萬匹。臣禹嘗從之東宮，見賜懷案，盡文畫金銀飾，非當所
以賜食臣下也。東宮之費亦不可勝計。天下之民所為大饑餓死者，是也。今民大饑而死
，死又不葬，為犬豬食。人至相食，而廄馬食粟，苦其大肥，氣甚怒至，乃日步作之。
王者受命於天，為民父母，固當若此乎！天不見耶？武帝時又多取好女至數千人，以填
後宮。及棄天下，昭帝幼弱，霍光專事，不知禮正，妄多臧金錢財物，鳥、獸、魚、鱉
、牛、馬、虎、豹生禽，凡百九十物，盡瘞臧之，又皆以後宮女置於園陵，大失禮，逆
天心，又未必稱武帝意也。昭帝晏駕，光復行之。至孝宣皇帝時，陛下惡有所言，群臣
亦隨故事，甚可痛也！故使天下承化，取女皆大過度，諸侯妻妾或至數百人，豪富吏民
畜歌者至數十人，是以內多怨女，外多曠夫。及眾庶葬埋，皆虛地上以實地下。其過自
上生，皆在大臣循故事之罪也。
　　唯陛下深察古道，從其儉者，大減損乘輿服禦器物，三分去二。子產多少有命，審
察後宮，擇其賢者留二十人，餘悉歸之。及諸陵園女亡子者，宜悉遣。獨杜陵宮人數百
，誠可哀憐也。廄馬可亡過數十匹。獨舍長安城南苑地以為田獵之囿，自城西南至山西
至鄠皆複其田，以與貧民。方今天下饑饉，可亡大自損減以救之，稱天意乎？天生聖人
，蓋為萬民，非獨使自娛樂而已也。故《詩》曰：「天難諶斯，不易為王」；「上帝臨
女，毋貳爾心。」「當仁不讓」，獨可以聖心參諸天地，揆之往古，不可與臣下議也。
若其阿意順指，隨君上下，臣禹不勝拳拳，不敢不盡愚心。
　　天子納善其忠，乃下詔令太僕減食谷馬，水衡減食肉獸，省宜春下苑以與貧民，又
罷角抵諸戲及齊三服官。遷禹為光祿大夫。
　　頃之，禹上書曰：「臣禹年老貧窮，家訾不滿萬錢，妻子糠豆不贍，裋褐不完。有
田百三十畝，陛下過意征臣，臣賣田百畝以供車馬。至，拜為諫大夫，秩八百石，俸錢
月九千二百。廩食太官，又蒙賞賜四時雜繒、綿絮、衣服、酒肉、諸果物，德厚甚深。
疾病侍醫臨治，賴陛下神靈，不死而活。又拜為光祿大夫，秩二千石，俸錢月萬二千。
祿賜愈多，家日以益富，身日以益尊，誠非草茅愚臣所當蒙也。伏自念終亡以報厚德，
日夜慚愧而已。臣禹犬馬之齒八十一，血氣衰竭，耳目不聰明，非複能有補益，所謂素
餐屍祿洿朝之臣也。自痛去家三千里，凡有一子，年十二，非有在家為臣具棺槨者也。
誠恐一旦□僕氣竭，不復自還，洿席薦於宮室，骸骨棄捐，孤魂不歸。不勝私願，願乞
骸骨，及身生歸鄉里，死亡所恨。」
　　天子報曰：「朕以生有伯夷之廉，史魚之直，守經據占，不阿當世，孳孳於民，俗
之所寡，故親近生，幾參國政。今未得久聞生之奇論也，而雲欲退，意豈有所恨與？將
在位者與生殊乎？往者嘗令金敞語生，欲及生時祿生之子，既已諭矣，今複雲子少。夫
以王命辨護生家，雖百子何以加？傳曰亡懷土，何必思故鄉！生其強飯慎疾以自輔。」
後月余，以禹為長信少府。會御史大夫陳萬年卒，禹代為御史大夫，列于三公。
　　自禹在位，數言得失，書數十上。禹以為古民亡賦算口錢，起武帝征伐四夷，重賦
於民，民產子三歲則出口錢，故民重困，至於生子輒殺，甚可悲痛。宜令兒七歲去齒乃
出口錢，年二十乃算。
　　又言古者不以金錢為幣，專意于農，故一夫不耕，必有受其饑者。今漢家鑄錢，及
諸鐵官皆置吏卒徒，攻山取銅鐵，一歲功十萬人已上，中農食七人，是七十萬人常受其
饑也。鑿地數百丈，銷陰氣之精，地臧空虛，不能含氣出雲，斬伐林木亡有時禁，水旱
之災未必不由此也。自五銖錢起已來七十餘年，民坐盜鑄錢被刑者眾，富人積錢滿室，
猶亡厭足。民心動搖，商賈求利，東西南北各用智巧，好衣美食，歲有十二之利，而不
出租稅。農夫父子暴露中野，不避寒暑，捽土，手足胼胝，已奉穀租，又出稿稅，鄉部
私求，不可勝供。故民棄本逐末，耕者不能半。貧民雖賜之田，猶賤賣以賈，窮則起為
盜賊。何者？末利深而惑于錢也。是以奸邪不可禁，其原皆起于錢也。疾其末者絕其本
，宜罷采珠玉金銀鑄錢之官，無複以為幣。市井勿得販賣，除其租銖之律，租稅祿賜皆
以布帛及谷，使百姓一歸於農，復古道便。
  又言諸離宮及長樂宮衛可減其太半，以寬徭役。又諸官奴婢十萬余人戲遊亡事，稅

良民以給之，歲費五六巨萬，宜免為庶人，廩食，令代關東戍卒，乘北邊亭塞候望。

  又欲令近臣自諸曹、侍中以上，家亡得私販賣，與民爭利，犯者輒免官削爵，不得

仕宦。禹又言：

　　孝文皇帝時，貴廉潔，賤貪污，賈人、贅婿及吏坐贓者皆禁錮不得為吏，賞善罰惡
，不阿親戚，罪白者伏其誅，疑者以與民，亡贖罪之法，故令行禁止，海內大化，天下
斷獄四百，與刑錯亡異。武帝始臨天下，尊賢用士，辟地廣境數千里，自見功大威行，
遂從耆欲，用度不足，乃行一切之變，使犯法者贖罪，入穀者補吏，是以天下奢侈，官
亂民貧，盜賊並起，亡命者眾。郡國恐伏其誅，則擇便巧吏書習于計簿能欺上府者，以
為右職；奸軌不勝，則取勇猛能操切百姓者，以苛暴威服下者，使居大位。故亡義而有
財者顯於世，欺謾而善書者尊於朝，悖逆而勇猛者貴於官。故俗皆曰：「何以孝弟為？
財多而光榮。何以禮義為？史書而仕宦。何以謹慎為？勇猛而臨官。」故黥劓而髡鉗者
猶複攘臂為政於世，行雖犬彘，家富勢足，目指氣使，是為賢耳。故謂居官而置富者為
雄桀，處奸而得利者為壯士，兄勸其弟，父勉其子，俗之壞敗，乃至於是！察其所以然
者，皆以犯法得贖罪，求士不得真賢，相，守崇財利，誅不行之所致也。
　　今欲興至治，致太平，宜除贖罪之法。相、守選舉不以實，及有臧者，輒行其誅，
亡但免官，則爭盡力為善，貴孝弟，賤賈人，進真賢，舉實廉，而天下治矣。孔子，匹
夫之人耳，以樂道正身不解之故，四海之內，天下之君，微孔子之言亡所折中。況乎以
漢地之廣，陛下之德，處南面之尊，秉萬乘之權，因天地之助，其于變世易俗，調和陰
陽，陶冶萬物，化正天下，易於決流抑隊。自成、康以來，幾且千歲，欲為治者甚眾，
然而太平不復興者，何也？以其舍法度而任私意，奢侈行而仁義廢也。
　　陛下誠深念高祖之苦，醇法太宗之治，正已以先下，選賢以自輔，開進忠正，致誅
奸臣、遠放諂佞，赦出園陵之女，罷倡樂，絕鄭聲，去甲乙之帳，退偽薄之物，修節儉
之化，驅天下之民皆歸於農，如此不解，則三王可侔，五帝可及。唯陛下留意省察，天
下幸甚。
　　天子下其議，令民產子七歲乃出口錢，自此始。又罷上林宮館希幸禦者，及省建章
、甘泉宮衛卒，減諸侯王廟衛卒，省其半。餘雖未盡從，然嘉其質直之意。禹又奏欲罷
郡國廟，定漢宗廟迭毀之禮，皆未施行。
  為御史大夫數月卒，天子賜錢百萬，以其子為郎，官至東郡都尉。禹卒後，上追思

其議，竟下詔罷郡國廟，定迭毀之禮。然通儒或非之，語在《韋玄成傳》。

  兩龔皆楚人也，勝字君賓，舍字君倩。二人相友，並著名節，故世謂之楚兩龔。少

皆好學明經，勝為郡吏，舍不仕。

　　久之，楚王入朝，聞舍高名，聘舍為常侍，不得已隨王，歸國固辭，願卒學，複至
長安。而勝為郡吏，三舉孝廉，以王國人不得宿衛補吏，再為尉，一為丞，勝輒至官乃
去。州舉茂才，為重泉令，病去官。大司空何武、執金吾閻崇薦勝，哀帝自為定陶王固
已聞其名，征為諫大夫。引見，勝薦龔舍及亢父甯壽、濟陰侯嘉，有詔皆征。勝曰：「
竊見國家征醫巫，常為駕，征賢者宜駕。」上曰：「大夫乘私車來耶？」勝曰：「唯唯
。」有詔為駕。龔舍、侯嘉至，皆為諫大夫。甯壽稱疾不至。
　　勝居諫官，數上書求見，言百姓貧，盜賊多，吏不良，風俗薄，災異數見，不可不
憂。制度泰奢，刑罰泰深，賦斂泰重，宜以儉約先下。其言祖述王吉、貢禹之意。為大
夫二歲余，遷丞相司直，徒光祿大夫，守右扶風。數月，上知勝非撥煩吏，乃複還勝光
祿大夫、諸吏給事中。勝言董賢亂制度，由是逆上指。
　　後歲余，丞相王嘉上書薦故廷尉梁相等，尚書劾奏嘉「言事恣意，迷國罔上，不道
。」下將軍中朝者議，左將軍公孫祿，司隸鮑宣、光祿大夫孔光等十四人皆以為嘉應迷
國不道法。勝獨書議曰：「嘉資性邪僻，所舉多貪殘吏。位列三公，陰陽不和，諸事並
廢，咎皆繇嘉，迷國不疑，今舉相等，過微薄。」日暮議者罷。明旦復會，左將軍祿問
勝：「君議亡所據，今奏當上，宜何從？」勝曰：「將軍以勝議不可者，通劾之。」博
士夏侯常見勝應祿不和，起至勝前謂曰：「宜如奏所言。」勝以手推常曰：「去！」
　　後數日，複會議可複孝惠、孝景廟不，議者皆曰宜複。勝曰：「當如禮。」常複謂
勝：「禮有變。」勝疾言曰：「去！是時之變。」常恚，謂勝曰：「我視君何若，君欲
小與眾異，外以采名，君乃申徒狄屬耳！」
　　先是，常又為勝道高陵有子殺母者，勝白之，尚書問：「誰受？」對曰：「受夏侯
常。」尚書使勝問常，常連恨勝，即應曰：「聞之白衣，戒君勿言也。奏事不詳，妄作
觸罪。」勝窮，無以對尚書，即自劾奏與常爭言，洿辱朝廷。事下禦史中丞，召詰問，
劾奏「勝吏二千石，常位大夫，皆幸得給事中，與論議，不崇禮義，而居公門下相非恨
，疾言辯訟，惰謾亡狀，皆不敬。」制曰：「貶秩各一等。」勝謝罪，乞骸骨。上乃複
加賞賜，以子博為侍郎，出勝為渤海太守。勝謝病不任之官，積六月免歸。
　　上複征為光祿大夫，勝常稱疾臥，數使子上書乞骸骨，會哀帝崩。
　　初，琅邪邴漢亦以清行徵用，至京兆尹，後為太中大夫。王莽秉政，勝與漢俱乞骸
骨。自昭帝時，涿郡韓福以德行征至京師，賜策書束帛遣歸。詔曰：「朕閔勞以官職之
事，其務修孝弟以教鄉里。行道舍傳舍，縣次具酒肉，食從者及馬。長吏以時存問，常
以歲八月賜羊一頭，酒二斛。不幸死者，賜衤複衾一，祠以中牢。」於是王莽依故事，
白遣勝、漢。策曰：「惟元始二年六月庚寅，光祿大夫、太中大夫耆艾二人以老病罷。
太皇太后使謁者僕射策詔之曰：蓋聞古者有司年至則致仕，所以恭讓而不盡其力也。今
大夫年至矣，朕湣以官職之事煩大夫，其上子若孫若同產、同產子一人。大夫其修身守
道，以終高年。賜帛及行道舍宿，歲時羊酒衣衾，皆如韓福故事。所上子男皆除為郎。
」於是勝、漢遂歸老於鄉里。漢兄子曼容亦養志自修，為官不肯過六百石，輒自免去，
其名過出於漢。
　　初，龔舍以龔勝薦，征為諫大夫，病免。複征為博士，又病去。頃之，哀帝遣使者
即楚拜舍為太山太守。舍家居在武原，使者至縣請舍，欲令至廷拜授印綬。舍曰：「王
者以天下為家，何必縣官？」遂於家受詔，便道之官。既至數月，上書乞骸骨。上征舍
，至京兆東湖界，固稱病篤。于子使使者收印綬，拜舍為光祿大夫。數賜告，舍終不肯
起，乃遣歸。
　　舍亦通《五經》，以《魯詩》教授。舍、勝既歸鄉里，郡二千石長吏初到官皆至其
家，如師弟子之禮。舍年六十八，王莽居攝中卒。
　　莽既篡國，遣五威將帥行天下風俗，將帥親奉羊、酒存問勝。明年，莽遣使者即拜
勝為講學祭酒，勝稱疾不應徵。後二年，莽複遣使者奉璽書，太子師友祭酒印綬，安車
駟馬迎勝，即拜，秩上卿，先賜六月祿直以辦裝，使者與郡太守、縣長吏、三老官屬、
行義諸生千人以上入勝裏致詔。使者欲令勝起迎，久立門外，勝稱病篤，為床室中戶西
南牖下，東首加朝服□紳。使者入戶，西行南面立，致詔付璽書，遷延再拜奉印綬，內
安車駟馬，進謂勝曰：「聖朝未嘗忘君，製作未定，待君為政，思聞所欲施行，以安海
內」。勝對曰：「素愚，加以年老被病，命在朝夕，隨使君上道，必死道路，無益萬分
。」使者要說，至以印綬就加勝身，勝輒推不受。使者即上言：「方盛夏暑熱，勝病少
氣，可須秋涼乃發。」有詔許。使者五日一與太守俱問起居，為勝兩子及門人高暉等言
：「朝廷虛心待君以茅土之封，雖疾病，宜動移至傳舍，示有行意，必為子孫遺大業。
」暉等白使者語，勝自知不見聽，即謂暉等：「吾受漢家厚恩，無以報，今年老矣，旦
暮入地，誼豈以一身事二姓，下見故主哉？」勝因敕以棺斂喪事：「衣周於身，棺周於
衣。勿隨俗動吾塚，種柏，作祠堂。」語畢，遂不復開口飲食，積十四日死，死時七十
九矣。使者、太守臨斂，賜衤複衾祭祠如法。門人衰絰治喪者百數。有老父來吊，哭甚
哀，既而曰：「嗟乎！薰以香自燒，膏以明自銷。龔生竟夭天年，非吾徒也。」遂趨而
出，莫知其誰。勝居彭城廉裏，後世刻石表其裏門。
　　鮑宣字子都，渤海高城人也。好學，明經，為縣鄉嗇夫，守束州丞。後為都尉、太
守功曹，舉孝廉為郎，病去官，複為州從事。大司馬、衛將軍王商辟宣，薦為議郎，後
以病去。哀帝初，大司空何武除宣為西曹掾，甚敬重焉，薦宣為諫大夫，遷豫州牧。歲
余，丞相司直郭欽奏「宣舉錯煩苛，代二千石署吏聽訟，所察過詔條。行部乘傳去法駕
，駕一馬，舍宿鄉亭，為眾所非。」宣坐免。歸家數月，複征為諫大夫。
　　宣每居位，常上書諫爭，其言少文多實。是時，帝祖母傅太后欲與成帝母俱稱尊號
，封爵親屬，丞相孔光、大司空師丹、何武、大司馬傅喜始執正議，失傅太后指，皆免
官。丁、傅子弟並進，董賢貴幸，宣以諫大夫從其後，上書諫曰：
　　竊見孝成皇帝時，外親持權，人人牽引所私以充塞朝廷，妨賢人路，濁亂天下，奢
泰亡度，窮困百姓，是以日蝕且十，彗星四起。危亡之征，陛下所親見也，今奈何反復
劇於前乎？朝臣亡有大儒骨鯁、白首耆艾、魁壘之士，論議通古今、喟然動眾心、憂國
如饑渴者，臣未見也。敦外親小童及幸臣董賢等在公門省戶下，陛下欲與此共承天地，
安海內，甚難。今世俗謂不智者為能，謂智者為不能。昔堯放四罪而天下服，今除一吏
而眾皆惑；古刑人尚服，今賞人反惑。請寄為奸，群小日進。國家空虛，用度不足。民
流亡，去城郭，盜賊並起，吏為殘賊，歲增於前。
　　凡民有七亡：陰陽不和，水旱為災，一亡也；縣官重責更賦租稅，二亡也；貪吏並
公，受取不已，三亡也；豪強大姓蠶食亡厭，四亡也；苛吏徭役，失農桑時，五亡也；
部落鼓鳴，男女遮列，六亡也；盜賊劫略，取民財物，七亡也。七亡尚可，又有七死：
酷吏毆殺，一死也；治獄深刻，二死也；冤陷亡辜，三死也；盜賊橫發，四死也；怨讎
相殘，五死也；歲惡饑餓，六死也；時氣疾疫，七死也。民有七亡而無一得，欲望國安
，誠難；民有七死而無一生，欲望刑措，誠難。此非公卿、守、相貪殘成化之所致邪？
群臣幸得居尊官，食重祿，豈有肯加惻隱於細民，助陛下流教化者邪？志但在營私家，
稱賓客，為奸利而已。以苟容曲從為賢。以拱默屍祿為智，謂如臣宣等為愚。陛下擢臣
岩穴，誠冀有益毫毛，豈徒欲使臣美食大官，重高門之地哉！
　　天下乃皇天之天下也，陛下上為皇太子，下為黎庶父母，為天牧養元元，視之當如
一，合《屍鳩》之詩。今貧民菜食不厭，衣又穿空，父子夫婦不能相保，誠可為酸鼻。
陛下不救，將安所歸命乎？奈何獨私養外親與幸臣董賢，多賞賜以大萬數，使奴從賓客
漿酒霍肉，蒼頭廬兒皆用致富！非天意也。及汝昌侯傅商亡功而封。夫官爵非陛下之官
爵，乃天下之官爵也。陛下取非其官，官非其人，而望天說民服，豈不難哉！
　　方陽侯孫寵、宜陵侯息夫躬辯足以移眾，強可用獨立，奸人之雄，或世尤劇者也，
宜以時罷退。及外親幼童未通經術者，皆宜令休就師傅。急征故大司馬傅喜使領外親。
故大司空何武、師丹、故丞相孔光、故左將軍彭宣，經皆更博士，位皆曆三公，智謀威
信，可與建教化，圖安危。龔勝為司直，郡國皆慎選舉，三輔委輸官不敢為奸，可大委
任也。陛下前以小不忍退武等，海內失望。陛下尚能容亡功德者甚眾，曾不能忍武等邪
！治天下者當用天下之心為心，不得自專快意而已也。上之皇天見譴，下之黎庶怨恨，
次有諫爭之臣，陛下苟欲自薄而厚惡臣，天下猶不聽也。臣雖愚戇，獨不知多受祿賜，
美食太官，廣田宅，厚妻子，不與惡人結仇怨以安身邪？誠迫大義，官以諫爭為職，不
敢不竭愚。惟陛下少留神明，覽《五經》之文，原聖人之至意，深思天地之戒。臣宣呐
鈍於辭，不勝忄卷々，盡死節而已。
　　上以宣名儒，優容之。
　　是時，郡國地震，民訛言行籌，明年正月朔日蝕，上乃征孔光，免孫寵、息夫躬，
罷侍中諸曹黃門郎數十人。宣複上書言：
　　陛下父事天，母事也，子養黎民，即位已來，父虧明，母震動，子訛言相驚恐。今
日蝕於三始，誠可畏懼。小民正月朔日尚恐毀敗器物，何況於日虧乎！陛下深內自責，
避正殿，舉直言，求過失，罷退外親及旁仄素餐之人，征拜孔光為光祿大夫，發覺孫寵
、息夫躬過惡，免官遣就國，眾庶歙然，莫不說喜。天人同心，人心說則天意解矣。乃
二月丙戌，白虹虷日，連陰不雨，此天有憂結未解，民有怨望未塞者也。
　　侍中、駙馬都尉董賢本無葭莩之親，但以令色諛言自進，賞賜亡度，竭盡府藏，併
合三第尚以為小，複壞暴室。賢父子坐使天子使者將作治第，行夜吏卒皆得賞賜。上塚
有會，輒太官為供。海內貢獻當養一君，今反盡之賢家，豈天意與民意耶！天不可久負
，厚之如此，反所以害之也。誠欲哀賢，宜為謝過天地，解仇海內，免遣就國，收乘輿
器物，還之縣官。如此，可以父子終其性命；不者，海內之所仇，未有得久安者也。
  孫寵、息夫躬不宜居國，可皆免以視天下。複征何武、師丹、彭宣、傅喜，曠然使

民易視，以應天心，建立大政，以興太平之端。

  高門去省戶數十步，求見出入，二年未省，欲使海瀕仄陋自通，遠矣！願賜數刻之

間，極竭毣々之思，退入三泉，死亡所恨。

  上感大異，納宣言，征何武、彭宣，旬月皆複為三公。拜宣為司隸。時，哀帝改司

隸校尉但為司隸，官比司直。

　　丞相孔光四時行園陵，官屬以令行馳道中，宣出逢之，使吏鉤止丞相掾史，沒入其
車馬，摧辱宰相。事下禦史，中丞、侍御史至司隸官，欲捕從事，閉門不肯內。宣坐距
閉使者，亡人臣禮，大不敬，不道，下廷尉獄。博士弟子濟南王咸舉幡太學下，曰：「
欲救鮑司隸者會此下。」諸生會者千餘人。朝日，遮丞相孔光自言，丞相車不得行，又
守闕上書。上遂抵宣罪減死一等，髡鉗。宣既被刑，乃徙之上黨，以為其地宜田牧，又
少豪俊，易長雄，遂家于長子。
　　平帝即位，王莽秉政，陰有篡國之心，乃風州郡以罪法案誅諸豪桀，及漢忠直臣不
附己者，宣及何武等皆死。時，名捕隴西辛興，興與宣女婿許紺俱過宣，一飯去，宣不
知情，坐系獄，自殺。
  自成帝至王莽時，清名之士，琅邪又有紀逡王思，齊則薛方子容，太原則郇越臣仲

、郇相稚賓，沛郡則唐林子高、唐尊伯高，皆以明經飭行顯名於世。

  紀逡、兩唐皆仕王莽，封侯貴重，曆公卿位。唐林數上疏諫正，有忠直節。唐尊衣

敝履空，以瓦器飲食，又以曆遺公卿，被虛偽名。

　　郇越、相，同族昆弟也，並舉州郡孝廉、茂材，數病，去官。越散其先人訾千余萬
，以分施九族州裏，志節尤高。相王莽時征為太子四友，病死，莽太子遣使裞以衣衾，
其子攀棺不聽，曰：「死父遺言，師友之送勿有所受，今于皇太子得托友官，故不受也
。」京師稱之。
　　薛方嘗為郡掾祭酒，嘗征不至，及莽以安車迎方，方因使者辭謝曰：「堯、舜在上
，下有巢由，今明主方隆唐、虞之德，小臣欲守箕山之節也。」使者以聞，莽說其言，
不強致。方居家以經教授，喜屬文，著詩賦數十篇。
　　始隃麋郭欽，哀帝時為丞相司直，奏免豫州牧鮑宣、京兆尹薛修等，又奏董賢，左
遷盧奴令，平帝時遷南郡太守。而杜陵蔣詡元卿為兗州刺史，亦以廉直為名。王莽居攝
，欽、詡皆以病免官，歸鄉里，臥不出戶，卒於家。
　　齊栗融客卿、北海禽慶子夏、蘇章遊卿、山陽曹竟子期皆儒生，去官不仕於莽。莽
死，漢更始征竟以為丞相，封侯，欲視致賢人，銷寇賊。竟不受侯爵。會赤眉人長安，
欲降竟，竟手劍格死。
　　世祖即位，征薛方，道病卒。兩龔、鮑宣子孫皆見褒表，至大官。
　　贊曰：《易》稱「君子之道也，或出或處，或默或語」，言其各得道之一節，譬諸
草木，區以別矣。故曰山林之士往而不能反，朝廷之士入而不能出，二者各有所短。春
秋列國卿大夫及至漢興將相名臣，懷祿耽寵以失其世者多矣！是故清節之士於是為貴。
然大率多能自治而不能治人。王、貢之材，優於龔、鮑。守死善道，勝實蹈焉。貞而不
諒，薛方近之。郭欽、蔣詡好遁不汙，絕紀、唐矣！
漢書　卷七十三
【韋賢傳第四十三】
　　韋賢字長孺。魯國鄒人也。其先韋孟，家本彭城，為楚元王傅，傅子夷王及孫王戊
。戊荒淫不遵道，孟作詩風諫。後遂去位，徒家于鄒，又作一篇。其諫詩曰：
　　肅肅我祖，國自豕韋，黼衣硃紱，四牡龍旂。彤弓斯征，撫寧遐荒，總齊群邦，以
翼大商，迭披大彭，勳績惟光。至於有周，曆世會同。王赧聽譖，實絕我邦。我邦既絕
，厥政斯逸，賞罰之行，非由王室。庶尹群後，靡扶靡衛，五服崩離，宗周以隊。我祖
斯微，遷于彭城，在予小子，勤誒厥生，厄此嫚秦，耒耜以耕。悠悠嫚秦，上天不寧，
乃眷南顧，授漢於京。
　　于赫有漢，四方是征，靡適不懷，萬國逌平。乃命厥弟，建侯于楚，俾我小臣，惟
傅是輔。兢兢元王，恭儉淨一，惠此黎民，納彼輔弼。饗國漸世，垂烈於後，乃及夷王
，克奉厥緒。咨命不永，唯王統祀，左右陪臣，此惟皇士。
　　如何我王，不思守保，不惟履冰，以繼祖考！邦事是廢，逸遊是娛，犬馬繇繇，是
放是驅。務彼鳥獸，忽此稼苗，烝民以匱，我王以愉。所弘非德，所親非悛，唯囿是恢
，唯諛是信。睮々諂夫，咢咢黃發，如何我王，曾不是察！既藐下臣，追欲從逸，嫚彼
顯祖，輕茲削黜。
　　嗟嗟我王，漢之睦親，曾不夙夜，以休令聞！穆穆天子，臨爾下土，明明群司，執
憲靡顧。正遐由近，殆其怙茲，嗟嗟我王，曷不此思！
　　非思非鑒，嗣其罔則，彌彌其失，岌岌其國。致冰匪霜，致隊靡嫚，瞻惟我王，昔
靡不練。興國救顛，孰違悔過，追思黃發，秦繆以霸。歲月其徂，年其逮耇，于昔君子
，庶顯於後。我王如何，曾不斯覺！黃發不近，胡不時監！
　　其在鄒詩曰：
  微微小子，既耇且陋，豈不牽位，穢我王朝。王朝肅清。唯俊之庭，顧瞻餘躬，懼

穢此征。

  我之退征，請于天子，天子我恤，矜我發齒。赫赫天子，明哲且仁，懸車之義，以

洎小臣。嗟我小子，豈不懷土？庶我王寤，越遷于魯。

  既去禰祖，惟懷惟顧，祁祁我徒，戴負盈路。爰戾于鄒，剪茅作堂，我徒我環，築

室於牆。

　　我即□逝，心存我舊，夢我瀆上，立于王朝。其夢如何？夢爭王室。其爭如何？夢
王我弼。寤其外邦，歎其喟然，念我祖考，泣涕其漣。微微老夫，咨既遷絕，洋洋仲尼
，視我遺烈。濟濟鄒魯，禮義唯恭，誦習弦歌，於異他邦。我雖鄙耇，心其好而，我徒
侃爾，樂亦在而。
　　孟卒于鄒。或曰其子孫好事，述先人之志而作是詩也。
　　自孟至賢五世。賢為人質樸少欲，篤志於學，兼能《禮》、《尚書》，以《詩》教
授，號稱鄒魯大儒。征為博士，給事中，進授昭帝《詩》，稍遷光祿大夫、詹事，至大
鴻臚。昭帝崩，無嗣，大將軍霍光與公卿共尊立孝宣帝。帝初即位，賢以與謀議，安宗
廟，賜爵關內侯，食邑。徙為長信少府，以先帝師，甚見尊重。本始三年，代蔡義為丞
相，封扶陽侯，食邑七百戶。時，賢七十餘，為相五歲，地節三年以老病乞骸骨，賜黃
金百斤，罷歸，加賜第一區。丞相致仕自賢始。年八十二薨，諡曰節侯。
　　賢四子：長子方山為高寢令，早終；次子弘，至東海太守；次子舜，留魯守墳墓；
少子玄成，複以明經歷位至丞相。故鄒魯諺曰：「遺子黃金滿□，不如一經。」
　　玄成字少翁，以父任為郎，常侍騎。少好學，修父業，尤謙遜下士。出遇知識步行
，輒下從者，與載送之，以為常。其接人，貧賤者益加敬，繇是名譽日廣。以明經擢為
諫大夫，遷大河都尉。
　　初，玄成兄弘為太常丞，職奉宗廟，典諸陵邑，煩劇多罪過。父賢以弘當為嗣，故
敕令自免。弘懷謙，不去官。及賢病篤，弘竟坐宗廟事系獄，罪未決。室家問賢當為後
者，賢恚恨不肯言。於是賢門下生博士義倩等與宗家計議，共矯賢令，使家丞上書言大
行，以大河都尉玄成為後。賢薨，玄成在官聞喪，又言當為嗣，玄成深知其非賢雅意，
即陽為病狂，臥便利，妄笑語昏亂。征至長安，既葬，當襲爵，以病狂不應召。大鴻臚
奏狀，章下丞相、禦史案驗。玄成素有名聲，士大夫多疑其欲讓爵辟兄者。案事丞相史
乃與玄成書曰：「古之辭讓，必有文義可觀，故能垂榮於後。今子獨壞容貌，蒙恥辱，
為狂癡，光耀暗而不宣。微哉！子之所託名也。僕素愚陋，過為宰相執事，願少聞風聲
。不然，恐子傷高而僕為小人也。」玄成友人侍郎章亦上疏言：「聖王貴以禮讓為國，
宜優養玄成，勿枉其志，使得自安衡門之下。」而丞相、禦史遂以玄成實不病，劾奏之
。有詔勿劾，引拜。玄成不得已受爵。宣帝高其節，以玄成為河南太守。兄弘太山都尉
，遷東海太守。
　　數歲，玄成征為未央衛尉，遷太常。坐與故平通侯楊惲厚善，惲誅，党友皆免官。
後以列侯侍祀孝惠廟，當晨入廟，天雨淖，不駕駟馬車而騎至廟下。有司劾奏，等輩數
人皆削爵為關內侯。玄成自傷貶黜父爵，歎曰：「吾何面目以奉祭祀！」作詩自劾責，
曰：
  赫矣我祖，侯于豕韋，賜命建伯，有殷以綏。厥績既昭，車服有常，朝宗商邑，四

牡翔翔，德之令顯，慶流于裔，宗周至漢，群後曆世。

  肅肅楚傅，輔翼元、夷，厥駟有庸，惟慎惟祗。嗣王孔佚，越遷于鄒，五世壙僚，

至我節侯。

　　惟我節侯，顯德遐聞，左右昭、宣，五呂以訓。既耇致位，惟懿惟奐，厥賜祁祁，
百金洎館。國彼扶陽，在京之東，惟帝是留，政謀是從。繹繹六轡，是列是理，威儀濟
濟，朝享天子。天子穆穆，是宗是師，四方遐爾，觀國之輝。
　　茅土之繼，在我俊兄，惟我俊兄，是讓是形。于休厥德，於赫有聲，致我小子，越
留於京。惟我小子，不肅會同，惰彼車服，黜此附庸。
　　赫赫顯爵，自我隊之；微微附庸，自我招之。誰能忍愧，寄之我顏；誰將遐征，從
之夷蠻。於赫三事，匪俊匪作，於蔑小子，終焉其度。誰謂華高，企其齊而；誰謂德難
，厲其庶而。嗟我小子，于貳其尤，隊彼令聲，申此擇辭。四方群後，我監我視，威儀
車服，唯肅是履！
　　初，宣帝寵姬張婕妤男淮陽憲王好政事，通法律，上奇其才，有意欲以為嗣，然用
太子起于細微，又早失母，故不忍也。久之，上欲感風憲王，輔以禮讓之臣，乃召拜玄
成為淮陽中尉。是時，王未就國，玄成受詔，與太子太傅蕭望之及《五經》諸儒雜論同
異于石渠閣，條奏其對。及元帝即位，以玄成為少府，遷太子太傅，至御史大夫。永光
中，代于定國為丞相。貶黜十年之間，遂繼父相位，封侯故國，榮當世焉。玄成複作詩
，自著複玷缺之艱難，因以戒示子孫，曰：
  于肅君子，既令厥德，儀服此恭，棣棣其則。咨餘小子，既德靡逮，曾是車服，荒

嫚以隊。

  明明天子，俊德烈烈，不遂我遺，恤我九列。我既茲恤，惟夙惟夜，畏忌是申，供

事靡惰。天子我監，登我三事，顧我傷隊，爵複我舊。

　　我即此登，望我舊階，先後茲度，漣漣孔懷。司直禦事，我熙我盛；群公百僚，我
嘉我慶。於異卿士，非同我心，三事惟艱，莫我肯矜。赫赫三事，力雖此畢，非我所度
，退其罔日。昔我之隊，畏不此居，今我度茲，戚戚其懼。
　　嗟我後人，命其靡常，靖享爾位，瞻仰靡荒。慎爾會同，戒爾車服，無惰爾儀，以
保爾域。爾無我視，不慎不整；我之此複，惟祿之幸。於戲後人，惟肅惟栗。無忝顯祖
，以蕃漢室！
　　玄成為相七年，守正持重不及父賢，而文采過之。建昭三年薨，諡曰共侯。初，賢
以昭帝時徙平陵，玄成別徙杜陵，病且死，因使者自白曰：「不勝父子恩，願乞骸骨，
歸葬父墓。」上許焉。
　　子頃侯寬嗣。薨，子僖侯育嗣。薨，子節侯沉嗣。自賢傳國至玄孫乃絕。玄成兄高
寢令方山子安世曆郡守、大鴻臚、長樂衛尉，朝廷稱有宰相之器，會其病終。而東海太
守弘子賞亦明《詩》。哀帝為定陶王時，賞為太傅。哀帝即位，賞以舊恩為大司馬車騎
將軍，列為三公，賜爵關內侯，食邑千戶，亦年八十余，以壽終。宗族至吏二千石者十
餘人。
　　初，高祖時，令諸侯王都皆立太上皇廟。至惠帝尊高帝廟為太祖廟，景帝尊孝文廟
為太宗廟，行所嘗幸郡國各立太祖、太宗廟。至宣帝本始二年，複尊孝武廟為世宗廟，
行所巡狩亦立焉。凡祖宗廟在郡國六十八，合百六十七所。而京師自高祖下至宣帝，與
太上皇、悼皇考各自居陵旁立廟，並為百七十六。又園中各有寢、便殿，日祭於寢，月
祭于廟，時祭於便殿。寢，日四上食；廟，歲二十五祠；便殿，歲四祠。又有一遊衣冠
。而昭靈後、武哀王、昭哀後、孝文太后、孝昭太后、衛思後、戾太子、戾後各有寢園
，與諸帝合，凡三十所。一歲祠，上食二萬四千四百五十五，用衛士四萬五千一百二十
九人，祝宰樂人萬二千一百四十七人，養犧牲卒不在數中。
　　至元帝時，貢禹奏言：「古者天子七廟，今孝惠、孝景廟皆親盡，宜毀。及郡國廟
不應古禮，宜正定。」天子是其議，未及施行而禹卒。光永四年，乃下詔先議罷郡國廟
，曰：「朕聞明王之禦世也，遭時為法，因事制宜。往者天下初定，遠方未賓，因嘗所
親以立宗廟，蓋建威銷萌，一民之至權也。今賴天地之靈，宗廟之福，四方同軌，蠻貊
貢職，久遵而不定，令疏遠卑賤共承尊祀，殆非皇天祖宗之意，朕甚懼焉。傳不雲乎？
『吾不與祭，如不祭。』其與將軍、列侯、中二千石、二千石、諸大夫、博士、議郎議
。」丞相玄成、御史大夫鄭弘、太子太傅嚴彭祖、少府歐陽地餘、諫大夫尹更始等七十
人皆曰：「臣聞祭，非自外至者也，繇中出，生於心也。故唯聖人為能饗帝，孝子為能
饗親。立廟京師之居，躬親承事，四海之內各以其職來助祭，尊親之大義，五帝、三王
所共，不易之道也。《詩》雲：『有來雍雍，至止肅肅，相維辟公，天子穆穆。』《春
秋》之義，父不祭于支庶之宅，君不祭於臣僕之家，王不祭于下土諸侯。臣等愚以為宗
廟在郡國，宜無修，臣請勿複修。」奏可。因罷昭靈後、武哀王、昭哀後、衛思後、戾
太子、戾後園，皆不奉祠，裁置吏卒守焉。
　　罷郡國廟後月餘，複下詔曰：「蓋聞明王制禮，立親廟四，祖宗之廟，萬世不毀，
所以明尊祖敬宗，著親親也。朕獲承祖宗之重，惟大禮未備，戰慄恐懼，不敢自顓，其
與將軍、列侯、中二千石、二千石、諸大夫、博士議。」玄成等四十四人奏議曰：「《
禮》，王者始受命，諸侯始封之君，皆為太祖。以下，五廟而迭毀，毀廟之主臧乎太祖
，五年而再殷祭，言一禘祫也。祫祭者，毀廟與未毀廟之主皆合食于太祖，父為昭，子
為穆，孫複為昭，古之正禮也。《祭義》曰：『王者禘其祖自出，以其祖配之，而立四
廟。』言始受命而王，祭天以其祖配，而不為立廟，親盡也。立親廟四，親親也。親盡
而迭毀，親疏之殺，示有終也。周之所以七廟者，以後稷始封，文王、武王受命而王，
是以三廟不毀，與親廟四而七。非有後稷始封，文、武受命之功者，皆當親盡而毀。成
王成二聖之業，制禮作樂，功德茂盛，廟猶不世，以行為諡而已。《禮》，廟在大門之
內，不敢遠親也。臣愚以為高帝受命定天下，宜為帝者太祖之廟，世世不毀，承後屬盡
者宜毀。今宗廟異處，昭穆不序，宜入就太祖廟而序昭穆如禮。太上皇、孝惠、孝文、
孝景廟皆親盡宜毀，皇考廟親未盡，如故。」大司馬車騎將軍許嘉等二十九人以為，孝
文皇帝除誹謗，去肉刑，躬節儉，不受獻，罪人不帑，不私其利，出美人，重絕人類，
賓賜長老，收恤孤獨，德厚侔天地，利澤施四海，宜為帝者太宗之廟。廷尉忠以為，孝
武皇帝改正朔，易服色，攘四夷，宜為世宗之廟。諫大夫尹更始等十八人以為，皇考廟
上序于昭穆，非正禮，宜毀。
　　於是上重其事，依違者一年，乃下詔曰：「蓋聞王者祖有功而宗有德，尊尊之大義
也；存親廟四，親親之至恩也。高皇帝為天下誅暴除亂，受命而帝，功莫大焉。孝文皇
帝國為代王，諸呂作亂，海內搖動，然群臣黎庶靡不一意，北面而歸心，猶謙辭固讓而
後即位，削亂秦之跡，興三代之風，是以百姓晏然，鹹獲嘉福，德莫盛焉。高皇帝為漢
太祖，孝文皇帝為太宗，世世承祀，傳之無窮，朕甚樂之。孝宣皇帝為孝昭皇帝後，于
義一體。孝景皇帝廟及皇考廟皆親盡，其正禮儀。」玄成等奏曰：「祖宗之廟世世不毀
，繼祖以下，五廟而迭毀。今高皇帝為太祖，孝文皇帝為太宗，孝景皇帝為昭，孝武皇
帝為穆，孝昭皇帝與孝宣皇帝俱為昭。皇考廟親未盡。太上、孝惠廟皆親盡，宜毀。太
上廟主宜瘞園，孝惠皇帝為穆，主遷于太祖廟，寢園皆無複修。」奏可。
　　議者又以為《清廟》之詩言交神之禮無不清靜，今衣冠出遊，有車騎之眾，風雨之
氣，非所謂清靜也。「祭不欲數，數則瀆，瀆則不敬。」宜復古禮，四時祭于廟，諸寢
園日月間祀皆可勿複修。上亦不改也。明年，玄成複言：「古者制禮，別尊卑貴賤，國
君之母非適不得配食，則薦於寢，身沒而已。陛下躬至孝，承天心，建祖宗，定迭毀，
序昭穆，大禮既定，孝文太后、孝昭太后寢祠園宜如禮勿複修。」奏可。
　　後歲余，玄成薨，匡衡為丞相。上寢疾，夢祖宗譴罷郡國廟，上少弟楚孝王亦夢焉
。上詔問衡，議欲複之，衡深言不可。上疾久不平。衡惶恐，禱高祖、孝文、孝武廟曰
：「嗣曾孫皇帝恭承洪業，夙夜不敢康寧，思育休烈，以章祖宗之盛功。故動作接神，
必因古聖之經。往者有司以為前因所幸而立廟，將以系海內之心，非為尊祖嚴親也。今
賴宗廟之靈，六合之內莫不附親，廟宜一居京師，天子親奉，郡國廟可止毋修。皇帝祗
肅舊禮，尊重神明，即告於祖宗而不敢失。今皇帝有疾不豫，乃夢祖宗見戒以廟，楚王
夢亦有其序。皇帝悼懼。即詔臣衡複修立。謹案上世帝王承祖禰之大禮，皆不敢不自親
。郡國吏卑賤，不可使獨承。又祭祀之義以民為本，間者歲數不登，百姓困乏，郡國廟
無以修立。《禮》，凶年則歲事不舉，以祖禰之意為不樂，是以不敢複。如誠非禮義之
中，違祖宗之心，咎盡在臣衡，當受其殃，大被其疾，隊在溝瀆之中。皇帝至孝肅慎，
宜蒙祐福。唯高皇帝、孝文皇帝、孝武皇帝省察，右饗皇帝之孝，開賜皇帝眉壽亡疆，
令所疾日瘳，平復反常，永保宗廟，天下幸甚！」
　　又告謝毀廟曰：「往者大臣以為，在昔帝王承祖宗之休典，取象於天地，天序五行
，人親五屬，天子奉天，故率其意而尊其制。是以禘嘗之序，靡有過五。受命之君躬接
于天，萬世不墮。繼烈以下，五廟而遷，上陳太祖，間歲而祫，其道應天，故福祿永終
。太上皇非受命而屬盡，義則當遷。又以為孝莫大于嚴父，故父之所尊子不敢不承，父
之所異子不敢同。禮，公子不得為母信，為後則於子祭，于孫止，尊祖嚴父之義也。寢
日四上食，園廟間祠，皆可亡修。皇帝思慕悼懼，未敢盡從。惟念高皇帝聖德茂盛，受
命溥將，欽若稽古，承順天心，子孫本支，陳錫亡疆。誠以為遷廟合祭，久長之策，高
皇帝之意，乃敢不聽？即以令日遷太上、孝惠廟，孝文太后、孝昭太后寢，將以昭祖宗
之德，順天人之序，定無窮之業。今皇帝未受茲福，乃有不能共職之疾。皇帝願複修承
祀，臣衡等鹹以為禮不得。如不合高皇帝、孝惠皇帝、孝文皇帝、孝武皇帝、孝昭皇帝
、孝宣皇帝、太上皇、孝文太后、孝昭太后之意，罪盡在臣衡等，當受其咎。今皇帝尚
未平，詔中朝臣具複毀廟之文。臣衡中朝臣咸複以為天子之祀義有所斷，禮有所承，違
統背制，不可以奉先祖，皇天不祐，鬼神不饗。《六藝》所載皆言不當，無所依緣以作
其文。事如失指，罪乃在臣衡，當深受其殃。皇帝宜厚蒙祉福，嘉氣日興，疾病平復，
永保宗廟，與天亡極，群生百神，有所歸息。」諸廟皆同文。
　　久之，上疾連年，遂盡複諸所罷寢廟園，皆修祀如故，初，上定迭毀禮，獨尊孝文
廟為太宗，而孝武廟親未盡，故未毀。上於是乃複申明之，曰：「孝宣皇帝尊孝武廟曰
世宗，損益之禮，不敢有與焉。他皆如舊制。」唯郡國廟遂廢雲。
　　元帝崩，衡奏言：「前以上體不平，故複諸所罷祠，卒不蒙福。案衛思後、戾太子
、戾後園，親未盡。孝惠、孝景廟親盡，宜毀。及太上皇、孝文、孝昭太后、昭靈後、
昭哀後、武哀王祠，請悉罷，勿奉。」奏可。初，高後時患臣下妄非議先帝宗廟寢園官
，故定著令，敢有擅議者棄市。至元帝改制，蠲除此令。成帝時以無繼嗣，河平元年複
複太上皇寢廟園，世世奉祠。昭靈後、武哀王、昭哀後並食於太上寢廟如故，又複擅議
宗廟之命。
　　成帝崩，哀帝即位。丞相孔光、大司空何武奏言：「永光五年制書，高皇帝為漢太
祖，孝文皇帝為太宗。建昭五年制書，孝武皇帝為世宗。損益之禮，不敢有與。臣愚以
為迭毀之次，當以時定，非令所為擅議宗廟之意也。臣請與群臣雜議。」奏可。於是，
光祿勳彭宣、詹事滿昌、博士左咸等五十三人皆以為繼祖宗以下，五廟而迭毀，後雖有
賢君，猶不得與祖宗並列。子孫雖欲褒大顯揚而立之，鬼神不饗也。孝武皇帝雖有功烈
，親盡宜殿。
　　太僕王舜、中壘校尉劉歆議曰：
　　臣聞周室既衰，四夷並侵，獫狁最強，於今匈奴是也。至宣王而伐之，詩人美而頌
之曰「薄伐獫狁，至於太原」，又曰「嘽々推推，如霆如雷，顯允方叔，征伐獫狁，荊
蠻來威」，故稱中興。及至幽王，犬戎來伐，殺幽王，取宗器。自是之後，南夷與北夷
交侵，中國不絕如線。《春秋》紀齊桓南伐楚，北伐山戎，孔子曰：「微管仲，吾其被
髮左衽矣。」是故棄桓之過而錄其功，以為伯首。及漢興，冒頓始強，破東胡，禽月氏
，並其土地，地廣兵強，為中國害。南越尉佗總百粵，自稱帝。故中國雖平，猶有四夷
之患，且無寧歲。一方有急，三面救之，是天下皆動而被其害也。孝文皇帝厚以貨賂，
與結和親，猶侵暴無已。甚者，興師十餘萬眾，近屯京師及四邊，歲發屯備虜，其為患
久矣，非一世之漸也。諸侯郡守連匈奴及百粵以為逆者非一人也。匈奴所殺郡守、都尉
，略取人民，不可勝數。孝武皇帝湣中國罷勞無安寧之時，乃遣大將軍、驃騎、伏波、
樓船之屬，南滅百粵，起七郡；北攘匈奴，降昆邪十萬之眾，置五屬國，起朔方，以奪
其肥饒之地；東伐朝鮮，起玄菟、樂浪，以斷匈奴之左臂；西伐大宛，並三十六國，結
烏孫，起敦煌、酒泉、張掖，以隔婼羌，裂匈奴之右肩。單于孤特，遠遁於幕北。四垂
無事，斥地遠境，起十餘郡。功業既定，乃封丞相為富民侯，以大安天下，富實百姓，
其規□可見。又招集天下賢俊，與協心同謀，興制度，改正朔，易服色，立天下之祠，
建封禪，殊官號，存周後，定諸侯之制，永無逆爭之心，至今累世賴之。單于守籓，百
蠻服從，萬世之基也，中興之功未有高焉者也。高帝建大業，為太祖；孝文皇帝德至厚
也，為文太宗；孝武皇帝功至著也，為武世宗，此孝宣帝所以發德音也。
　　《禮記•王制》及《春秋穀梁傳》，天子七廟，諸侯五，大夫三，士二。天子七日而
殯，七月而葬；諸侯五日而殯，五月而葬。此喪事尊卑之序也，與廟數相應。其文曰：
「天子三昭三穆，與太祖之廟而七；諸侯二昭二穆，與太祖之廟而五。」故德厚者流光
，德薄者流卑。《春秋左氏傳》曰：「名位不同，禮亦異數。」自上以下，降殺以兩，
禮也。七者，其正法數，可常數者也。宗不在此數中。宗，變也，苟有功德則宗之，不
可預為設數。故于殷，太甲為太宗，大戊曰中宗，武丁曰高宗。周公為《毋逸》之戒，
舉殷三宗以勸成王。繇是言之，宗無數也，然則所以勸帝者之功德博矣。以七廟言之，
孝武皇帝未宜殿；以所宗言之，則不可謂無功德。《禮記》祀典曰：「夫聖王之制祀也
，功施於民則祀之，以勞定國則祀之，能救大災則祀之。」竊觀孝武皇帝，功德皆兼而
有焉。凡在於異姓，猶將特祀之，況于先祖？或說天子五廟無見文，又說中宗、高宗者
，宗其道而毀其廟。名與實異，非尊德貴功之意也。《詩》雲：「蔽芾甘棠，勿剪勿伐
，邵伯所茇。」思其人猶愛其樹，況宗其道而毀其廟乎？迭毀之禮自有常法，無殊功異
德，固以親疏相推及。至祖宗之序，多少之數，經傳無明文，至尊至重，難以疑文虛說
定也。孝宣皇帝舉公卿之議，用眾儒之謀，既以為世宗之廟，建之萬世，宣佈天下。臣
愚以為孝武皇帝功烈如彼，孝宣皇帝崇立之如此，不宜毀。
　　上覽其議而從之。制曰：「太僕舜、中壘校尉歆議可。」
　　歆又以為「禮，去事有殺，故《春秋外傳》曰：『日祭，月祀，時享，歲貢，終王
』祖禰則日祭，曾高則月祀，二祧則時享，壇墠則歲貢，大禘則終王。德盛而遊廣，親
親之殺也；彌遠則彌尊，故禘為重矣。孫居王父之處，正昭穆，則孫常與祖相代，此遷
廟之殺也。聖人于其祖，出於情矣，禮無所不順，故無毀廟。自貢禹建迭毀之議，惠、
景及太上寢園廢而為虛，失禮意矣。」
　　至平帝元始中，大司馬王莽奏：「本始元年丞相義等議，諡孝宣皇帝親曰悼園，置
邑三百家，至元康元年，丞相相等奏，父為士，子為天子，祭以天子，悼園宜稱尊號曰
『皇考』，立廟，益故奉園民滿千六百家，以為縣。臣愚以為皇考廟本不當立，累世奉
之，非是。又孝文太后南陵、孝昭太后雲陵園，雖前以禮不復修，陵名未正。謹與大司
徒晏等百四十七人議，皆曰孝宣皇帝以兄孫繼統為孝昭皇帝後，以數，故孝元世以孝景
皇帝及皇考廟親未盡，不毀。此兩統貳父，違于禮制。案義奏親諡曰『悼』，裁置奉邑
，皆應經義。相奏悼園稱『皇考』，立廟，益民為縣，違離祖統，乖繆本義。父為士，
子為天子，祭以天子者，乃謂若虞舜、夏禹、殷湯、周文、漢之高祖受命而王者也，非
謂繼祖統為後者也。臣請皇高祖考廟奉明園毀勿修，罷南陵、雲陵為縣。」奏可。
　　司徒掾班彪曰：漢承亡秦絕學之後，祖宗之制因時施宜。自元、成後學者蕃滋，貢
禹毀宗廟，匡衡改郊兆，何武定三公，後皆數複，故紛紛不定。何者？禮文缺微，古今
異制，各為一家，未易可偏定也。考觀諸儒之議，劉歆博而篤矣。
漢書　卷七十四
【魏相丙吉傳第四十四】
　　魏相字弱翁，濟陰定陶人也，徙平陵。少學《易》，為郡卒史，舉賢良，以對策高
第，為茂陵令。頃之，御史大夫桑弘羊客詐稱禦史止傳，丞不以時謁，客怒縛丞。相疑
其有奸，收捕，案致其罪，論棄客市，茂陵大治。
　　後遷河南太守，禁止奸邪，豪強畏服。會丞相車千秋死，先是千秋子為雒陽武庫令
，自見失父，而相治郡嚴，恐久獲罪，乃自免去。相使掾追呼之，遂不肯還。相獨恨曰
：「大將軍聞此令去官，必以為我用丞相死不能遇其子。使當世貴人非我，殆矣！」武
庫令西至長安，大將軍霍光果以責過相曰：「幼主新立，以為函谷京師之固，武庫精兵
所聚，故以丞相弟為關都尉，子為武庫令。今河南太守不深惟國家大策，苟見丞相不在
而斥逐其子，何淺薄也！」後人有告相賊殺不辜，事下有司。河南卒戍中都官者二三千
人，遮大將軍，自言願複留作一年以贖太守罪。河南老弱萬余人守關欲入上書，關吏以
聞。大將軍用武庫令事，遂下相廷尉獄。久系逾冬，會赦出。複有詔守茂陵令，遷楊州
刺史。考案郡國守相，多所貶退。相與丙吉相善，時吉為光祿大夫，與相書曰：「朝廷
已深知弱翁治行，方且大用矣。願少慎事自重，臧器於身。」相心善其言，為霽威嚴。
居部二歲，征為諫大夫，複為河南太守。
　　數年，宣帝即位，征相入為大司農，遷御史大夫。四歲，大將軍霍光薨，上思其功
德，以其子禹為右將軍，兄子樂平侯山複領尚書事。相因平恩侯許伯奏封事，言：「《
春秋》譏世卿，惡宋三世為大夫，及魯季孫之專權，皆危亂國家。自後元以來，祿去王
室，政繇塚宰。今光死，子複為大將軍，兄子秉樞機，昆弟諸婿據權勢，在兵官。光夫
人顯及諸女皆通籍長信宮，或夜詔門出入，驕奢放縱，恐浸不制。宜有以損奪其權，破
散陰謀，以固萬世之基，全功臣之世。」又故事諸上書者皆為二封，署其一曰副，領尚
書者先發副封，所言不善，屏去不奏。相複因許伯白，去副封以防雍蔽。宣帝善之，詔
相給事中，皆從其議。霍氏殺許後之謀始得上聞。乃罷其三侯，令就第，親屬皆出補吏
。於是韋賢以老病免，相遂代為丞相，封高平侯，食邑八百戶。及霍氏怨相，又憚之，
謀矯太后詔，先召斬丞相，然後廢天子。事發覺，伏誅。宜帝始親萬機，厲精為治，練
群臣，核名實，而相總領眾職，甚稱上意。
　　元康中，匈奴遣兵擊漢屯田車師者，不能下。上與後將軍趙充國等議，欲因匈奴衰
弱，出兵擊其右地，使不敢複擾西域。相上書諫曰：臣聞之，救亂誅暴，謂之義兵，兵
義者王；敵加於己，不得已而起者，謂之應兵，兵應者勝；爭恨小故，不忍憤怒者，謂
之忿兵，兵忿者敗；利人土地貨寶者，謂之貪兵，兵貪者破；恃國家之大，矜民人之眾
，欲見威於敵者，謂之驕兵，兵驕者滅：此五者，非但人事，乃天道也。間者匈奴嘗有
善意，所得漢民輒奉歸之，未有犯於邊境，雖爭屯田車師，不足致意中。今聞諸將軍欲
興兵入其地，臣愚不知此兵何名者也。今邊郡困乏，父子共犬羊之裘，食草萊之實，常
恐不能自存，難以動兵。『軍旅之後，必有凶年』，言民以其愁苦之氣，傷陰陽之和也
。出兵雖勝，猶有後憂，恐災害之變因此以生。今郡國守、相多不實選，風俗尤薄，水
旱不時。案今年計，子弟殺父兄、妻殺夫者，凡二百二十二人，臣愚以為此非小變也。
今左右不憂此，乃欲發兵報纖介之忿於遠夷，殆孔子所謂『吾恐季孫之憂不在顓臾而在
蕭牆之內』也。願陛下與平昌侯、樂昌侯、平恩侯及有識者詳議乃可。」上從相言而止
。
　　相明《易經》，有師法，好觀漢故事及便宜章奏，以為古今異制，方今務在奉行故
事而已。數條漢興已來國家便宜行事，及賢臣賈誼、朝錯、董仲舒等所言，奏請施行之
，曰：「臣聞明主在上，賢輔在下，則君安虞而民和睦。臣相幸得備位，不能奉明法，
廣教化，理四方，以宣聖德。民多背本趨末，或有饑寒之色，為陛下之憂，臣相罪當萬
死。臣相知能淺薄，不明國家大體，明用之宜，惟民終始，未得所由。竊伏觀先帝聖德
仁恩之厚，勤勞天下，垂意黎庶，憂水旱之災，為民貧窮發倉廩，賑乏餧；遣諫大夫博
士巡行天下，察風俗，舉賢良，平冤獄，冠蓋交道；省諸用，寬租賦，弛山澤波池，禁
秣馬酤酒貯積，所以周急繼困，慰安元元，便利百姓之道甚備。臣相不能悉陳，昧死奏
故事詔書凡二十三事。臣謹案王法必本于農而務積聚，量入制用以備凶災，亡六年之畜
，尚謂之急。元鼎三年，平原、勃海、太山、東郡溥被災害，民餓死于道路。二千石不
豫慮其難，使至於此，賴明詔振救，乃得蒙更生。今歲不登，穀暴騰踴，臨秋收斂猶有
乏者，至春恐甚，亡以相恤。西羌未平，師旅在外，兵革相乘，臣竊寒心，宜早圖其備
。唯陛下留神元元，帥繇先帝盛德以撫海內。」上施行其策。
　　又數表采《易陰陽》及《明堂月令》奏之，曰：
　　臣相幸得備員，奉職不修，不能宣廣教化。陰陽未和，災害未息，咎在臣等。臣聞
《易》曰：「天地以順動，故日月不過，四時不忒；聖王以順動，故刑罰清而民服。」
天地變化，必繇陰陽，陰陽之分，以日為紀。日冬夏至，則八風之序立，萬物之性成，
各有常職，不得相干。東方之神太昊，乘『震』執規司春；南方之神炎帝，乘『離』執
衡司夏；西方之神少昊，乘『兌』，執矩司秋；北方之神顓頊，乘『坎』執權司冬；中
央之神黃帝，乘『坤』、『艮』執繩司下土。茲五帝所司，各有時也。東方之卦不可以
治西方，南方之卦不可以治北方。春興『兌』治則饑，秋興『震』治則華，冬興『離』
治則泄，夏興『坎』治則雹。明王謹於尊天，慎於養人，故立羲和之官以乘四時，節授
民事。君動靜以道，奉順陰陽，則日月光明，風雨時節，寒暑調和。三者得敘，則災害
不生，五穀熟，絲麻遂，草木茂，鳥獸蕃，民不夭疾，衣食有餘。若是，則君尊民說，
上下亡怨，政教不違，禮讓可興。夫風雨不時，則傷農桑；農桑傷，則民饑寒；饑寒在
身，則亡廉恥，寇賊奸宄所繇生也。臣愚以為陰陽者，王事之本，群生之命，自古賢聖
未有不繇者也。天子之義，必純取法天地，而觀於先聖。高皇帝所述書《天子所服第八
》曰：「大謁者臣章受詔長樂宮，曰：『令群臣議天子所服，以安治天下。』相國臣何
、御史大夫臣昌謹與將軍臣陵、太子太傅臣通等議：『春夏秋冬天子所服，當法天地之
數，中得人和。故自天子王侯有土之君，下及兆民，能法天地，順四時，以治國家，身
亡禍殃，年壽永究，是奉宗廟安天下之大禮也。臣請法之。中謁者趙堯舉春，李舜舉夏
，湯舉秋，貢禹舉冬，四人各職一時。』大謁者襄章奏，制曰：『可。』」孝文皇帝
時，以二月施恩惠於天下，賜孝弟力田及罷軍卒，祠死事者，頗非時節。御史大夫朝錯
時為太子家令，奏言其狀。臣相伏念陛下恩澤甚厚，然而災氣未息，竊恐詔令有未合當
時者也。願陛下選明經通知陰陽者四人，各主一時，時至明言所職，以和陰陽，天下幸
甚！
　　相數陳便宜，上納用焉。
　　相敕掾史案事郡國及休告從家還至府，輒白四方異聞，或有逆賊風雨災變，郡不上
，相輒奏言之。時，丙吉為御史大夫，同心輔政，上皆重之。相為人嚴毅，不如吉寬。
視事九歲，神爵三年薨，諡曰憲侯。子弘嗣，甘露中有罪削爵為關內侯。
　　丙吉字少卿，魯國人也。治律令，為魯獄史。積功勞，稍遷至廷尉右監。坐法失官
，歸為州從事。武帝末，巫蠱事起，吉以故廷尉監征，詔治巫蠱郡邸獄。時，宣帝生數
月，以皇曾孫坐衛太子事系，吉見而憐之。又心知太子無事實，重哀曾孫無辜，吉擇謹
厚女徒，令保養曾孫，置閑燥處。吉治巫蠱事，連歲不決。後元二年，武帝疾，往來長
楊、五柞宮，望氣者言長安獄中有天子氣，於是上遣使者分條中都官詔獄系者，亡輕重
一切皆殺之。內謁者令郭穰夜到郡邸獄，吉閉門拒使者不納，曰：「皇曾孫在。他人亡
辜死者猶不可，況親曾孫乎！」相守至天明不得入，穰還以聞，因劾奏吉。武帝亦寤，
曰：「天使之也。」因赦天下。郡邸獄系者獨賴吉得生，恩及四海矣。曾孫病，幾不全
者數焉，吉數敕保養乳母加致醫藥，視遇甚有恩惠，以私財物給其衣食。
　　後吉為車騎將軍軍市令，遷大將軍長史，霍光甚重之，入為光祿大夫給事中。昭帝
崩，無嗣，大將軍光遣吉迎昌邑王賀。賀即位，以行淫亂廢，光與車騎將軍張安世諸大
臣議所立，未定。吉奏記光曰：「將軍事孝武皇帝，受繈褓之屬，任天下之寄，孝昭皇
帝早崩亡嗣，海內憂懼，欲亟聞嗣主，發喪之日以大誼立後，所立非其人，複以大誼廢
之，天下莫不服焉。方今社稷宗廟群生之命在將軍之一舉。竊伏聽於眾庶，察其所言，
諸侯宗室在位列者，未有所聞於民間也。而遺詔所養武帝曾孫名病已在掖庭外家者，吉
前使居郡邸時見其幼少，至今十八九矣，通經術，有美材，行安而節和。願將軍詳大議
，參以蓍龜，豈宜褒顯，先使入侍，令天下昭然知之，然後決定大策，天下幸甚！」光
覽其議，遂尊立皇曾孫，遣宗正劉德與吉迎曾孫于掖庭。宣帝初即位，賜吉爵關內侯。
　　吉為人深厚，不伐善。自曾孫遭遇，吉絕口不道前恩，故朝廷莫能明其功也。地節
三年，立皇太子，吉為太子太傅，數月，遷御史大夫。及霍氏誅，上躬親政，省尚書事
。是時，掖庭宮婢則令民夫上書，自陳嘗有阿保之功。章下掖庭令考問，則辭引使者丙
吉知狀。掖庭令將則詣禦史府以視吉。吉識，謂則曰：「汝嘗坐養皇曾孫不謹督笞，汝
安得有功？獨渭城胡組、淮陽郭徵卿有恩耳。」分別奏組等共養勞苦狀。詔吉求組、征
卿，已死，有子孫，皆受厚賞。詔免則為庶人，賜錢十萬。上親見問，然後知吉有舊恩
，而終不言。上大賢之，制詔丞相：「朕微眇時，御史大夫吉與朕有舊恩，厥德茂焉。
《詩》不雲乎？『亡德不報』。其封吉為博陽侯，邑千三百戶。」臨當封，吉疾病，上
將使人加紳而封之，及其生存也。上憂吉疾不起，太子太傅夏侯勝曰：「此未死也。臣
聞有陰德者，必饗其樂以及子孫。今吉未獲報而疾甚，非其死疾也。」後病果愈。吉上
書固辭，自陳不宜以空名受賞。上報曰：「朕之封君，非空名也，而君上書歸侯印，是
顯朕不德也。方今天下少事，君其專精神，省思慮，近醫藥，以自持。」後五歲，代魏
相為丞相。
　　吉本起獄法小吏，後學《詩》、《禮》，皆通大義。及居相位，上寬大，好禮讓。
掾史有罪臧，不稱職，輒予長休告，終無所案驗。客或謂吉曰：「君侯為漢相，奸吏成
其私，然無所懲艾。」吉曰：「夫以三公之府有案吏之名，吾竊陋焉。」後人代吉，因
以為故事，公府不案吏，自吉始。
　　于官屬掾史，務掩過揚善。吉馭吏耆酒，數逋蕩，嘗從吉出，醉嘔丞相車上。西曹
主吏白欲斥之，吉曰：「以醉飽之失去士，使此人將複何所容？西曹地忍之，此不過汙
丞相車茵耳。」遂不去也。此馭吏邊郡人，習知邊塞發奔命警備事，嘗出，適見驛騎持
赤白囊，邊郡發奔命書馳來至。馭吏因隨驛騎至公車刺取，知虜入雲中、代郡，遽歸府
見吉白狀，因曰：「恐虜所入邊郡，二千石長吏有老病不任兵馬者，宜可豫視。」吉善
其言，召東曹案邊長吏，瑣科條其人。未已，詔召丞相、禦史，問以虜所入郡吏，吉具
對。御史大夫卒遽不能詳知，以得譴讓。而吉見謂憂邊思職，馭吏力也。吉乃歎曰：「
士亡不可容，能各有所長。向使丞相不先聞馭吏言，何見勞勉之有？」掾史繇是益賢吉
。
　　吉又嘗出，逢清道群鬥者，死傷橫道，吉過之不問，掾史獨怪之。吉前行，逢人逐
牛，牛喘吐舌，吉止駐，使騎吏問：「逐牛行幾裏矣？」掾史獨謂丞相前後失問，或以
譏吉，吉曰：「民鬥相殺傷，長安令、京兆尹職所當禁備逐捕，歲竟丞相課其殿最，奏
行賞罰而已。宰相不親小事，非所當于道路問也。方春少陽用事，未可大熱，恐牛近行
，用暑故喘，此時氣失節，恐有所傷害也。三公典調和陰陽，職當憂，是以問之。」掾
史乃服，以吉知大體。
　　五鳳三年春，吉病篤。上自臨問吉，曰：「君即有不諱，誰可以自代者？」吉辭謝
曰：「群臣行能，明主所知，愚臣無所能識。」上固問，吉頓首曰：「西河太守杜延年
明於法度，曉國家故事，前為九卿十餘年，今在郡治有能名。廷尉于定國執憲詳平，天
下自以不冤。太僕陳萬年事後母孝，惇厚備于行止。此三人能皆在臣右，唯上察之。」
上以吉言皆是而許焉。及吉薨，御史大夫黃霸為丞相，征西河太守杜延年為御史大夫，
會其年老，乞骸骨。病免。以廷尉于定國代為御史大夫。黃霸薨，而定國為丞相，太僕
陳萬年代定國為御史大夫，居位皆稱職，上稱吉為知人。
　　吉薨，諡曰定侯。子顯嗣，甘露中有罪削爵為關內侯，官至衛尉、太僕。始顯少為
諸曹，嘗從祠高廟，至夕牲日，乃使出取齋衣。丞相吉大怒，謂其夫人曰：「宗廟至重
，而顯不敬慎，亡吾爵者必顯也。」夫人為言，然後乃已。吉中子禹為水衡都尉，少子
高為中壘校尉。
　　元帝時，長安士伍尊上書言：「臣少時為郡邸小吏，竊見孝宣皇帝以皇曾孫在郡邸
獄。是時，治獄使者丙吉見皇曾孫遭離無辜，吉仁心感動，涕泣淒惻，選擇複作胡組養
視皇孫，吉常從。臣尊日再侍臥庭上。後遭條獄之召，吉扞拒大難，不避嚴刑峻法。既
遭大赦，吉謂守丞誰知，皇孫不當在官，使誰如移書京兆尹，遣與胡組俱送京兆尹，不
受，複還。及組日滿當去，皇孫思慕，吉以私錢顧組，令留與郭徽卿並養數月，乃遣組
去。後少內嗇夫白吉曰：『食皇孫亡詔令』。時，吉得食米肉，月月以給皇孫。吉即時
病，輒使臣尊朝夕請問皇孫，視省席蓐燥濕。候伺組、徽卿，不得令晨夜去皇孫敖蕩，
數奏甘毳食物。所以擁全神靈，成育聖躬，功德已無量矣。時豈豫知天下之福，而徼其
報哉！誠其仁恩內結於心也。雖介之推割肌以存君，不足以比。教宣皇帝時，臣上書言
狀，幸得下吉，吉謙讓不敢自伐，刪去臣辭，專歸美於組、徽卿。組、徽卿皆以受田宅
賜錢，吉封為博陽侯，臣尊不得比組、徽卿。臣年老居貧，死在旦暮，欲終不言，恐使
有功不著。吉子顯坐微文奪爵為關內侯，臣愚以為宜複其爵邑，以報先入功德。」先是
，顯為太僕十餘年，與官屬大為奸利，臧千余萬，司隸校尉昌案劾，罪至不道，奏請逮
捕。上曰：「故丞相吉有舊恩，朕不忍絕。」免顯官，奪邑四百戶。後複以為城門校尉
。顯卒，子昌嗣爵關內侯。
　　成帝時，修廢功，以吉舊恩尤重，鴻嘉元年制詔丞相禦史：「蓋聞褒功德，繼絕統
，所以重宗廟，廣賢聖之路也。故博陽侯吉以舊恩有功而封，今其祀絕，朕甚憐之。夫
善善及子孫，古今之通誼也，其封吉孫中郎將、關內侯昌為博陽侯，奉吉後。」國絕三
十二歲複續雲。昌傳子至孫，王莽時乃絕。
　　贊曰：古之制名，必繇象類，遠取諸物，近取諸身。故經謂君為元首，臣為股肱，
明其一體，相待而成也。是故君臣相配，古今常道，自然之勢也。近觀漢相，高祖開基
，蕭、曹為冠，孝宣中興，丙、魏有聲。是時，黜陟有序，眾職修理，公卿多稱其位，
海內興於禮讓。覽其行事，豈虛乎哉！
漢書　卷七十五
【眭兩夏侯京翼李傳第四十五】
　　眭弘字孟，魯國蕃人也。少時好俠，鬥雞走馬，長乃變節，從嬴公受《春秋》。以
明經為議郎，至符節令。
　　孝昭元鳳三年正月，泰山、萊蕪山南匈匈有數千人聲，民視之，有大石自立，高丈
五尺，大四十八圍，入地深八尺，三石為足。石立後有白烏數千下集其旁。是時，昌邑
有枯社木臥複生，又上林苑中大柳樹斷枯臥地，亦自立生，有蟲食樹葉成文字，曰「公
孫病已立」，孟推《春秋》之意，以為「石、柳，皆陰類，下民之象；泰山者，岱宗之
岳，王者易姓告代之外。今大石自立，僵柳複起，非人力所為，此當有從匹夫為天子者
。枯社木複生，故廢之家公孫氏當復興者也。」孟意亦不知其所在，即說曰：「先師董
仲舒有言，雖有繼體守文之君，不害聖人之受命。漢家堯後，有傳國之運。漢帝宜誰差
天下，求索賢人，禪以帝位，而退自封百里，如殷、週二王后，以承順天命。」孟使友
人內官長賜上此書。時，昭帝幼，大將軍霍光秉政，惡之，下其書廷尉。奏賜、孟妄設
襖言惑眾，大逆不道，皆伏誅。後五年，孝宣帝興於民間，即位，征孟子為郎。
　　夏侯始昌，魯人也。通《五經》，以《齊詩》、《尚書》教授。自董仲舒、韓嬰死
後，武帝得始昌，甚重之。始昌明於陰陽，先言柏梁台災曰，至期日果災。時，昌邑王
以少子愛，上為選師，始昌為太傅。年老，以壽終。族子勝亦以儒顯名。
　　夏侯勝字長公。初，魯共王分魯西寧鄉以封子節侯，別屬大河，大河後更名東平，
故勝為東平人。勝少孤，好學，從始昌受《尚書》及《洪範五行傳》，說災異。後事□
卿，又從歐陽氏問。為學精孰，所問非一師也。善說禮服。征為博士、光祿大夫。會昭
帝崩，昌邑王嗣立，數出。勝當乘輿前諫曰：「天久陰而不雨，臣下有謀上者，陛下出
欲何之？」王怒，謂勝為襖言，縛以屬吏。吏白大將軍霍光，光不舉法。是時，光與車
騎將軍張安世謀欲廢昌邑王。光讓安世以為泄語，安世實不言。乃召問勝，勝對言：「
在《洪範傳》曰『皇之不極，厥罰常陰，時則下人有伐上者』，惡察察言，故雲臣下有
謀。」光、安世大驚，以此益重經術士。後十餘日，光卒與安世白太后，廢昌邑王，尊
立宣帝。光以為群臣奏事東宮，太后省政，宜知經術，白令勝用《尚書》授太后。遷長
信少府，賜爵關內侯，以與謀廢立，定策安宗廟，益千戶。
　　宣帝初即位，欲褒先帝，詔丞相禦史曰：「朕以眇身，蒙遺德，承聖業，奉宗廟，
夙夜惟念。孝武皇帝躬仁誼，厲威武，北征匈奴，單于遠循，南平氐羌、昆明、甌駱兩
越，東定□、貉、朝鮮，廓地斥境，立郡縣，百蠻率服，款塞自至，珍貢陳於宗廟；協
音律，造樂歌，薦上帝，封太山，立明堂，改正朔，易服色；明開聖緒，尊賢顯功，興
滅繼絕，褒周之後；備天地之禮，廣道術之路。上天報況，符瑞並應，寶鼎出，白麟獲
，海效巨魚，神人並見，山稱萬歲。功德茂盛，不能盡宣，而廟樂未稱，朕甚悼焉。其
與列侯、二千石、博士議。」於是群臣大議廷中，皆曰：「宣如詔書。」長信少府勝獨
曰：「武帝雖有攘四夷廣土斥境之功，然多殺士眾，竭民財力，奢泰亡度，天下虛耗，
百姓流離，物故者半。蝗蟲大起，赤地數千里，或人民相食，畜積至今未複。亡德澤於
民，不宜為立廟樂。」公卿共難勝曰：「此詔書也。」勝曰：「詔書不可用也。人臣之
誼，宜直言正論，非苟阿意順指。議已出口，雖死不悔。」於是丞相義，御史大夫廣明
劾奏勝非議詔書，毀先帝，不道，及丞相長史黃霸阿縱勝，不舉劾，俱下獄。有司遂請
尊孝武帝廟為世宗廟，奏《盛德》、《文始》、《五行》之舞，天下世世獻納，以明盛
德。武帝巡狩所幸郡國凡四十九，皆立廟，如高祖、太宗焉。
　　勝、霸既久系，霸欲從勝受經，勝辭以罪死。霸曰：「『朝聞道，夕死可矣』。」
勝賢其言，遂授之。系再更冬，講論不怠。
　　至四年夏，關東四十九郡同日地動，或山崩，壞城郭室屋，殺六千餘人。上乃素服
，避正殿，遣使者吊問吏民，賜死者棺錢。下詔曰：「蓋災異者，天地之戒也。朕承洪
業，托士民之上，未能和群生。曩者地震北海、琅邪，壞祖宗廟，朕甚懼焉。其與列侯
、中二千石博問術士，有以應變，補朕之闕，毋有所諱。」因大赦。勝出為諫大夫、給
事中，霸為揚州剌吏。
　　勝為人質樸守正，簡易亡威儀。見時謂上為君，誤相字於前，上亦以是親信之。嘗
見，出道上語，上聞而讓勝，勝曰：「陛下所言善，臣故揚之。堯言布於天下，至今見
誦。臣以為可傳，故傳耳。」朝廷每有大議，上知勝素直，謂曰：「先生通正言，無懲
前事。」
　　勝複為長信少府，遷太子太傅。受詔撰《尚書》、《論語說》，賜黃金百斤。年九
十卒官，賜塚塋，葬平陵。太后賜錢二百萬，為勝素服五日，以報師傅之恩，儒者以為
榮。
　　始，勝每講授，常謂諸生曰：「士病不明經術，經術苟明，其取青紫如俯拾地芥耳
。學經不明，不如歸耕。」
　　勝從父子建字長卿，自師事勝及歐陽高，左右采獲，又從《五經》諸儒問與《尚書
》相出入者，牽引以次章句，具文飾說。勝非之曰：「建所謂章句小儒，破碎大道。」
建亦非勝為學疏略，難以應敵。建卒自顓門名經，為議郎、博士，至太子少傅。勝子兼
為左曹太中大夫，孫堯至長信少府、司農、鴻臚，曾孫蕃郡守、州牧、長樂少府。勝同
產弟子賞為梁內史，梁內史子定國為豫章太守。而建子千秋亦為少府、太子少傅。
　　京房字君明，東郡頓丘人也。治《易》，事梁人焦延壽。延壽字贛。贛貧賤，以好
學得幸梁王。梁王共其資用，令極意學。既成，為郡史，察舉補小黃令。以候司先知奸
邪，盜賊不得發。愛養吏民，化行縣中。舉最當遷，三老官屬上書願留贛，有詔許增秩
留，卒于小黃。贛常曰：「得我道以亡身者，必京生也。」其說長於災變，分六十四卦
，更直日用事，以風雨寒溫為候：各有占驗。房用之尤精。好鐘律，知音聲。初元四年
以孝廉為郎。
　　永光、建昭間，西羌反，日蝕，又久青亡光，陰霧不精。房數上疏，先言其將然，
近數月，遠一歲，所言屢中，天子說之。數召見問，房對曰：「古帝王以功舉賢，則萬
化成，瑞應著，末世以毀譽取人，故功業廢而致災異。宜令百官各試其功，災異可息。
詔使房作其事，房奏考功課吏法。上令公卿朝臣與房會議溫室，皆以房言煩碎，令上下
相司，不可許。上意鄉之。時，部刺史奏事京師，上召見諸刺史，令房曉以課事，刺史
複以為不可行。唯御史大夫鄭私、光祿大夫周堪初言不可，後善之。
　　是時，中書令石顯顓權，顯友人五鹿充宗為尚書令，與房同經，論議相非。二人用
事，房嘗宴見，問上曰：「幽、厲之君何以危？所任者何人也？」上曰：「君不明，而
所任者巧佞。」房曰：「知其巧佞而用之邪，將以為賢也？」上曰：「賢之。」房曰：
「然則今何以知其不賢也？」上曰：「以其時亂而君危知之。」房曰：「若是，任賢必
治，任不肖必亂，必然之道也。幽、厲何不覺寤而更求賢，曷為卒任不肖以至於是？」
上曰：「臨亂之君各賢其臣，令皆覺寤，天下安得危亡之君？」房曰：「齊桓公、秦二
世亦嘗聞此君而非笑之，然則任豎習、趙高、政治日亂，盜賊滿山，何不以幽、厲蔔之
而覺寤乎？」上曰：「唯有道者能以往知來耳。」房因免冠頓首，曰：「《春秋》紀二
百四十二年災異，以視萬世之君。今陛下即位已來，日月失明，星辰逆行，山崩泉湧，
地震石隕，夏霜冬雷，春凋秋榮，隕霜不殺，水旱螟蟲，民人饑疫，盜賊不禁，刑人滿
市，《春秋》所記災異盡備。陛下視今為治邪，亂邪？」上曰：「亦極亂耳。尚何道！
」房曰：「今所任用者誰與？」上曰：「然幸其愈於彼，又以為不在此人也。」房曰：
「夫前世之君亦皆然矣。臣恐後之視今，猶今之視前也。」上良久乃曰：「今為亂者誰
哉？」房曰：「明主宜自知之。」上曰：「不知也，如知，何故用之？」房曰：「上最
所信任，與圖事帷幄之中進退天下之士者是矣。」房指謂石顯，上亦知之，謂房曰：「
已諭。」
　　房罷出，後上令房上弟子曉知考功課吏事者，欲試用之。房上中郎任良、姚平，「
願以為刺史，試考功法，臣得通籍殿中，為奏事，以防雍塞。」石顯、五鹿充宗皆疾房
，欲遠之，建言宜試以房為郡守。元帝於是以房為魏郡太守，秩八百石居，得以考功法
治郡。房自請，願無屬刺史，得除用它郡人，自第吏千石已下，歲竟乘傳奏事。天子許
焉。
　　房自知數以論議為大臣所非，內與石顯、五鹿充宗有隙，不欲遠離左右，及為太守
，憂懼。房以建昭二年二月朔拜，上封事曰：「辛酉已來，蒙氣衰去，太陽精明，臣獨
欣然，以為陛下有所定也。然少陰倍力而乘消息。臣疑陛下雖行此道，猶不得如意，臣
竊悼懼。守陽平侯鳳欲見未得，至己卯，臣拜為太守，此言上雖明下猶勝之效也。臣出
之後，恐必為用事所蔽，身死而功不成，故願歲盡乘傳奏事，蒙哀見許。乃辛巳，蒙氣
複乘卦，太陽侵色，此上大夫覆陽而上意疑也。已卯、庚辰之間，必有欲隔絕臣令不得
乘傳奏事者。」
　　房未發，上令陽平侯鳳承制詔房，止無乘傳奏事。房意愈恐，去至新豐，因郵上封
事曰：「臣前以六月中言《遁卦》不效，法曰：『道人始去，寒，湧水為災。』至其七
月，湧水出。臣弟子姚平謂臣曰：『房可謂知道，未可謂通道也。房言災異，未嘗不中
，今湧水已出，道人當遂死，尚複何言？』臣曰：『陛下至仁，于臣尤厚，雖言而死，
臣猶言也。』平又曰：『房可謂小忠，未可謂大忠也。昔秦時趙高用事，有正先者，非
刺高而死，高威自此成，故秦之亂，正先趣之。』今臣得出守郡，自詭效功，恐未效而
死。惟陛下毋使臣塞湧水之異，當正先之死，為姚平所笑。」
　　房至陝，複上封事曰：「乃丙戌小雨，丁亥蒙氣去，然少陰並力而乘消息，戊子益
甚，到五十分，蒙氣複起。此陛下欲正消息，雜卦之党並力而爭，消息之氣不勝。強弱
安危之機不可不察。己醜夜，有還風，盡辛卯，太陽複侵色，至癸巳，日月相薄，此邪
陰同力而太陽為之疑也。臣前白九年不改，必有星亡之異。臣願出任良試考功，臣得居
內，星亡之異可去。議者知如此於身不利，臣不可蔽，故雲使弟子不若試師。臣為刺史
又當奏事，故複雲為刺史恐太守不與同心，不若以為太守，此其所以隔絕臣也。陛下不
違其言而遂聽之，此乃蒙氣所以不解，太陽亡色者也。臣去朝稍遠，太陽侵色益甚，唯
陛下毋難還臣而易逆天意。邪說雖安於人，天氣必變，故人可欺，天不可欺也，願陛下
察焉。」房去月餘，竟征下獄。
　　初，淮陽憲王舅張博從房受學，以女妻房。房與相親，每朝見，輒為博道其語，以
為上意欲用房議，而群臣惡其害己，故為眾所排。博曰：「淮陽王上親弟，敏達好政，
欲為國忠。今欲令王上書求入朝，得佐助房。」房曰：「得無不可？」博曰：「前楚王
朝薦士，何為不可？」房曰：「中書令石顯、尚書令五鹿君相與合同，巧佞之人也，事
縣官十餘年；及丞相韋侯，皆久亡補於民，可謂亡功矣。此尤不欲行考功者也。淮陽王
即朝見，勸上行考功，事善；不然，但言丞相、中書令任事久而不治，可休丞相，以御
史大夫鄭弘代之，遷中書令置他官，以鉤盾令徐立代之，如此，房考功事得施行矣。」
博具從房記諸所說災異事，因令房為淮陽王作求朝奏草，皆持柬與淮陽王。石顯微司具
知之，以房親近，未敢言。及房出守郡，顯告房與張博通謀，非謗政治，歸惡天子，詿
誤諸侯王，語在《憲王傳》。初，房見道幽、厲事，出為御史大夫鄭弘言之。房、博皆
棄市，弘坐免為庶人。房本姓李，推律自定為京氏，死時年四十一。
　　翼奉字少君，東海下邳人也。治《齊詩》，與蕭望之、匡衡同師。三人經術皆明，
衡為後進，望之施之政事，而奉□學不仕，好律曆陰陽之占。元帝初即位，諸儒薦之，
征待詔宦者署，數言事宴見，天子敬焉。
　　時，平昌侯王臨以宣帝外屬侍中，稱詔欲從奉學其術。奉不肯與言，而上封事曰：
「臣聞之于師，治道要務，在知下之邪正。人誠鄉正，雖愚為用；若乃懷邪，知益為害
。知下之術，在於六情十二律而已。北方之情，好也；好行貪狼，申子主之。東方之情
，怒也；怒行陰賊，亥卯主之。貪狼必待陰賊而後動，陰賊必待貪狼而後用，二陰並行
，是以王者忌子卯也。《禮經》避之，《春秋》諱焉。南方之情，惡也；惡行廉貞，寅
午主之。西方之情，喜也；喜行寬大，已酉主之。二陽並行，是以王者吉午酉也。《詩
》曰：『吉日庚午。』上方之情，樂也；樂行奸邪，辰未主之。下方之情，哀也；哀行
公正，戌醜主之。辰未屬陰，戌醜屬陽，萬物各以其類應。今陛下明聖虛靜以待物至，
萬事雖眾，何聞而不諭，豈況乎執十二律而禦六情！於以知下參實，亦甚優矣，萬不失
一，自然之道也。乃正月癸未日加申，有暴風從西南來。未主奸邪，申主貪狼，風以大
陰下抵建前，是人主左右邪臣之氣也。平昌侯比三來見臣，皆以正辰加邪時。辰為客，
時為主人。以律知人情，王者之秘道也，愚臣誠不敢以語邪人。」
　　上以奉為中郎，召問奉：「來者以善日邪時，孰與邪日善時？」奉對曰：「師法用
辰不用日。辰為客，時為主人。見於明主，侍者為主人。辰正時邪，見者正，侍者邪；
辰邪時正，見者邪，侍者正。忠正之見，侍者雖邪，辰時俱正；大邪之見，侍者雖正，
辰時俱邪。即以自知侍者之邪，而時邪辰正，見者反邪；即以自知侍者之正，而時正辰
邪，見者反正。辰為常事，時為一行。辰疏而時精，其效同功，必參五觀之，然後可知
。故曰：察其所繇，省其進退，參之六合五行，則可以見人性，知人情。難用外察，從
中甚明，故詩之為學，情性而已。五性不相害，六情更興廢。觀性以曆，觀情以律，明
主所宜獨用，難與二人共也。故曰：『顯諸仁，臧諸用。』露之則不神，獨行則自然矣
，唯奉能用之，學者莫能行。」
　　是歲，關東大水，郡國十一饑，疫尤甚。上乃下詔江海陂湖園池屬少府者以假貧民
，勿租稅；損大官膳，減樂府員，損苑馬，諸官館稀禦幸者勿繕治；太僕、少府減食谷
馬，水衡省食肉獸。明年二月戊午，地震。其夏，劉地人相食。七月己酉，地複震。上
曰：「蓋聞賢聖在位，陰陽和，風雨時，日月光，星辰靜，黎庶康寧，考終厥命。今朕
共承天地，托于公侯之上，明不能燭，德不能綏，災異並臻，連年不息。乃二月戊午，
地大震於隴西郡，毀落太上皇廟殿壁木飾，壞敗道縣城郭官寺及民室屋，厭殺人眾，山
崩地裂，水泉湧出。一年地再動，天惟降災，震驚朕躬。治有大虧，咎至於此。夙夜兢
兢，不通大變，深懷鬱悼，未知其序。比年不登，元元因乏，不勝饑寒，以陷刑辟，朕
甚閔焉，□怛於心。已詔吏虛倉廩，開府臧，振救貧民，群司其茂思天地之戒，有可蠲
除減省以便萬姓者，各條奏。悉意陳朕過失，靡有所諱。」因赦天下，舉直言極諫之士
。奉奏封事曰：
　　臣聞之于師曰，天地設位，懸日月，布星辰，分陰陽，定四時，列五行，以視聖人
，名之曰道。聖人見道，然後知王治之象，故畫州土，建君臣，立律曆，陳成敗，以視
賢者，名之曰經。賢者見經，然後知人道之務，則《詩》、《書》、《易》、《春秋》
、《禮》、《樂》是也。《易》有陰陽，《詩》有五際，《春秋》有災異，皆列終始，
推得失，考天心，以言王道之安危。至秦乃不說，傷之以法，是以大道不通，至於滅亡
。今陛下明聖，深懷要道，燭臨萬方，布德流惠，靡有闕遺。罷省不急之用，振救困貧
，賦醫藥，賜棺錢，恩澤甚厚。又舉直言，求過失，盛德純備，天下幸甚。
　　臣奉竊學《齊詩》，聞五際之要《十月之交》篇，知日蝕、地震之效昭然可明，猶
巢居知風，穴處知雨，亦不足多，適所習耳。臣聞人氣內逆，則感動天地；天變見於星
氣日蝕，地變見於奇物震動。所以然者，陽用其精，陰用其形，猶人之有五臟六體，五
臟象天，六體象地。故髒病則氣色發於面，體病則欠申動於貌。今年太陰建於甲戌，律
以庚寅初用事，曆以甲午從春。曆中甲庚，曆得參陽，性中仁義，情得公正貞廉，百年
之精歲也。正以精歲，本首王位，日臨中時接律而地大震，其後連月久陰，雖有大令，
猶不能複，陰氣盛矣。古者朝廷必有同姓以明親親，必有異姓以明賢賢，此聖王之所以
大通天下也。同姓親而易進，異姓疏而難通，故同姓一，異姓五，乃為平均。今左右亡
同姓，獨以舅後之家為親，異姓之臣又疏。二後之党滿朝，非特處位，勢尤奢僭過度，
呂、霍、上官足以蔔之，甚非愛人之道，又非後嗣之長策也。陰氣之盛，不亦宜乎！
　　臣又聞未央、建章、甘泉宮才人各以百數，皆不得天性。若杜陵園，其已禦見者，
臣子不敢有言，雖然，太皇太后之事也。及諸侯王園，與其後宮，宜為設員，出其過制
者，此損陰氣應天救邪之道也。今異至不應，災將隨之。其法大水，極陰生陽，反為大
旱，甚則有火災，春秋宋伯□是矣。唯陛下財察。
　　明年夏四月乙未，孝武園白鶴館災。奉自以為中，上疏曰：「臣前上五際地震之效
，曰極陰生陽，恐有火災。不合明聽，未見省答，臣竊內不自信。今白鶴館以四月乙未
，時加於卯，月宿亢災，與前地震同法。臣奉乃深知道之可信也。不勝拳拳，願複賜間
，卒其終始。」
　　上複延問以得失。奉以為祭天地于雲陽汾陰，及諸寢廟不以親疏迭毀，皆煩費，違
古制。又宮室苑囿，奢泰難供，以故民困國虛，亡累年之畜。所繇來久，不改其本，難
以末正，乃上疏曰：
　　臣聞昔者盤庚改邑以興殷道，聖人美之。竊聞漢德隆盛，在於孝文皇帝躬行節儉，
外省徭役。其時未有甘泉、建章及上林中諸離宮館也。未央宮又無高門、武台、麒麟、
鳳皇、白虎、玉堂、金華之殿，獨有前殿、曲台、漸台、宣室、溫室、承明耳。孝文欲
作一台，度用百金，重民之財，廢而不為，其積土基，至今猶存，又下遺詔，不起山墳
。故其時天下大和，百姓洽足，德流後嗣。
　　如令處於當今，因此制度，必不能成功名。天道有常，王道亡常，亡常者所以應有
常也。必有非常之主，然後能立非常之功。臣願陛下徙都于成周，左據成皋，右阻黽池
，前鄉崧高，後介大河，建滎陽，扶河東，南北千里以為關，而入敖倉；地方百里者八
九，足以自娛；東厭諸侯之權，西遠羌胡之難，陛下共已亡為，按成周之居，兼盤庚之
德，萬歲之後，長為高宗。漢家郊兆寢廟祭祀之禮多不應古，臣奉誠難亶居而改作，故
願陛下遷都正本。眾制皆定，亡複繕治宮館不急之費，歲可餘一年之畜。
　　臣聞三代之祖積德以王，然皆不過數百年而絕。周至成王，有上賢之材，因文、武
之業，以周、召為輔，有司各敬其事，在位莫非其人。天下甫二世耳，然周公猶作詩、
書深戒成王，以恐失天下。《書》則曰：「王毋若殷王紂。」其《詩》則曰：「殷之未
喪師，克配上帝；宜監於殿，駿命不易。」今漢初取天下，起于豐沛，以兵征伐，德化
未洽，後世奢侈，國家之費當數代之用，非直費財，又乃費士。孝武之世，暴骨四夷，
不可勝數。有天下雖未久，至於陛下八世九主矣，雖有成王之明，然亡周、召之佐。今
東方連年饑饉，加之以疾疫，百姓菜色，或至相食。地比震動，天氣混濁，日光侵奪。
繇此言之，執國政者豈可以不懷怵惕而戒萬分之一乎！故臣願陛下因天變而徙都，所謂
與天下更始者也。天道終而複始，窮則反本，故能延長而亡窮也。今漢道未終，陛下本
而始之，于以永世延祚，不亦優乎！如因丙子之孟夏，順太陰以東行，到後七年之明歲
，必有五年之餘蓄，然後大行考室之禮，雖周之隆盛，亡以加此。唯陛下留神，詳察萬
世之策。
　　書奏，天子異其意，答曰：「問奉：今園廟有七，雲東徙，狀何如？」奉對曰「昔
成王徙洛，般庚遷殷，其所避就，皆陛下所明知也。非有聖明，不能一變天下之道。臣
奉愚戇狂惑，唯陛下裁赦。」
　　其後，貢禹亦言當定迭毀禮，上遂從之。及匡衡為丞相，奏徙南北郊，其議皆自奉
發之。
　　奉以中郎為博士、諫大夫，年老以壽終。子及孫，皆以學在儒官。
　　李尋字子長，平陵人也。治《尚書》，與張孺、鄭寬中同師。寬中等守師法教授，
尋獨好《洪範》災異，又學天文月令陰陽。事丞相翟方進，方進亦善為星曆，除尋為吏
，數為翟侯言事。帝舅曲陽侯王根為大司馬票騎將軍，厚遇尋。是時多災異，根輔政，
數虛己問尋。尋見漢家有中衰厄會之象，其意以為且有洪水為災，乃說根曰：
　　《書》雲「天聰明」，蓋言紫宮極樞，通位帝紀，太微四門，廣開大道，五經六緯
，尊術顯士，翼張舒布，燭臨四海，少微處士，為比為輔，故次帝廷，女宮在後。聖人
承天，賢賢易色，取法於此。天官上相上將，皆顓面正朝，憂責甚重，要在得人。得人
之效，成敗之機，不可不勉也。昔秦穆公說諓々之言，任仡仡之勇，身受大辱，社稷幾
亡。悔過自責，思惟黃發，任用百里奚，卒伯西域，德列王道。二者禍福如此，可不慎
哉！
　　夫士者，國家之大寶，功名之本也。將軍一門九候，二十硃輪，漢興以來，臣子貴
盛，未嘗至此。夫物盛必衰，自然之理，唯有賢友強輔，庶幾可以保身命，全子孫，安
國家。
　　《書》曰：「曆象日月星辰」，此言仰視天文，俯察地理，觀日月消息，侯星辰行
伍，揆山川變動，參人民謠俗，以制法度，考禍福。舉措悖逆，咎敗將至，徵兆為之先
見。明君恐懼修正，側身博問，轉禍為福；不可救者，即蓄備以待之，故社稷亡憂。
　　竊見往者赤黃四塞，地氣大發，動土竭民，天下擾亂之征也。彗星爭明，庶雄為桀
，大寇之引也。此二者已頗效矣。城中訛言大水，奔走上城，朝廷驚駭，女孽入宮，此
獨未效。間者重以水泉湧溢，旁宮闕仍出。月、太白入東井，犯積水，缺天淵。日數湛
于極陽之色。羽氣乘宮，起風積雲。又錯以山崩地動，河不用其道。盛冬雷電，潛龍為
孽。繼以隕星流彗，維、填上見，日蝕有背鄉。此亦高下易居，洪水之征也。不憂不改
，洪水乃欲蕩滌，流彗乃欲掃除；改之，則有年亡期。故屬者頗有變改，小貶邪猾，日
月光精，時雨氣應，此皇天右漢亡已也，何況致大改之！
　　宜急博求幽隱，拔擢天士，任以大職。諸□茸佞諂，抱虛求進，乃用殘賊酷虐聞者
，若此之徒，皆嫉善憎忠，壞天文，敗地理，湧躍邪陰，湛溺太陽，為主結怨於民，宜
以時廢退，不當得居位。誠必行之，凶災銷滅，子孫之福不旋日而至。政治感陰陽，猶
鐵炭之低卬，見效可信者也。及諸蓄水連泉，務通利之。修舊堤防，省池澤稅，以助損
邪陰之盛。案行事，考變易，訛言之效，未嘗不至。請征韓放，掾周敞、王望可與圖之
。
　　相於是薦尋。哀帝初即位，召尋待詔黃門，使侍中衛尉傅喜問尋曰：「間者水出地
動，日月失度，星辰亂行，災異仍重，極言毋有所諱。」尋對曰：
　　陛下聖德，尊天敬地，畏命重民，悼懼變異，不忘疏賤之臣，幸使重臣臨問，愚臣
不足以奉明詔。竊見陛下新即位，開大明，除忌諱，博延名士，靡不並進。臣尋位卑術
淺，過隨眾賢待詔，食太官，衣禦府，久汙玉堂之署。比得召見，亡以自效。複特見延
問至誠，自以逢不世出之命，願竭愚心，不敢有所避，庶幾萬分有一可采。唯棄須臾之
間，宿留瞽言，考之文理，稽之《五經》，揆之聖意，以參天心。夫變異之來，各應象
而至，臣謹條陳所聞。
　　《易》曰：「縣象著明，莫大乎日月。」夫日者，眾陽之長，輝光所燭，萬里同晷
，人君之表也。故日將旦，清風發，群陰伏，君以臨朝，不牽於色。日初出，炎以陽，
君登朝，佞不行，忠直進，不蔽障。日中輝光，君德盛明，大臣奉公。日將入，專以一
，君就房，有常節。君不修道，則日失其度，暗昧亡光。各有雲為：其于東方作，日初
出時，陰雲邪氣起者，法為牽於女謁，有所畏難；日出後，為近臣亂政；日中，為大臣
欺誣；日且入，為妻妾役使所營。間者日尤不精，光明侵奪失色，邪氣珥蜺數作。本起
于晨，相連至昏，其日出後至日中間差愈。小臣不知內事，竊以日視陛下志操，衰于始
初多矣。其咎恐有以守正直言而得罪者，傷嗣害世，不可不慎也。唯陛下執乾剛之德，
強志守度，毋聽女謁邪臣之態。諸保阿乳母甘言悲辭之托，斷而勿聽。勉強大誼，絕小
不忍；良有不得已，可賜以貨財，不可私以官位，誠皇天之禁也。日失其光，則星辰放
寬。陽不能制陰，陰桀得作。間者太白正晝經天。宜隆德克躬，以執不軌。
　　臣聞月者，眾陰之長，銷息見伏，百里為品，千里立表，萬里連紀，妃後大臣諸侯
之象也。朔晦正終始，弦為繩墨，望成君德，春夏南，秋冬北。間者，月數以春夏與日
同道，過軒轅上後受氣，入太微帝廷揚光輝，犯上將近臣，列星皆失色，厭厭如滅，此
為母后與政亂朝，陰陽俱傷，兩不相便。外臣不知朝事，竊信天文即如此，近臣已不足
仗矣。屋大柱小，可為寒心。唯陛下親求賢士，無強所惡，以崇社稷，尊強本朝。
　　臣聞五星者，五行之精，五帝司命，應王者號令為之節度。歲星主歲事，為統首，
號令所紀，今失度而盛，此君指意欲有所為，未得其節也。又填星不避歲星者，後帝共
政，相留于奎、婁，當以義斷之。熒惑往來亡常，周曆兩宮，作態低卬，入天門，上明
堂，貫尾亂宮。太白髮越犯庫，兵寇之應也。貫黃龍，入帝庭，當門而出，隨熒惑入天
門，至房而分，欲與熒惑為患，不敢當明堂之精。此陛下神靈，故禍亂不成也。熒惑厥
弛，佞巧依勢，微言毀譽，進類蔽善。太白出端門，臣有不臣者。火入室，金上堂，不
以時解，其憂凶。填、歲相守，又主內亂。宜察蕭牆之內，毋急親疏之微，誅放佞人，
防絕萌牙，以蕩滌濁濊，消散積惡，毋使得成禍亂。辰星主正四時，當效于四仲；四時
失序，則辰星作異。今出於歲首之孟，天所以譴告陛下也。政急則出早，政緩則出晚，
政絕不行則伏不見而為彗□。四孟皆出，為易王命；四季皆出，星家所諱。今幸獨出寅
孟之月，蓋皇天所以篤右陛下也，宜深自改。
　　治國故不可以戚戚，欲速則不達。經曰：「三載考績，三考黜陟。」加以號令不順
四時，既往不咎，來事之師也。間者春三月治大獄，時賊陰立逆，恐歲小收；季夏舉兵
法，時寒氣應，恐後有霜雹之災；秋月行封爵，其月土濕奧，恐後有雷雹之變。夫以喜
怒賞罰，而不顧時禁，雖有堯、舜之心，猶不能致和。善言天者，必有效於人。設上農
夫而欲冬田，肉袒深耕，汗出種之，然猶不生者，非人心不至，天時不得也。《易》曰
：「時止則止，時行則行，動靜不失其時，其道光明。」《書》曰：「敬授民時。」故
古之王者，尊天地，重陰陽，敬四時，嚴月令。順之以善政，則和氣可立致，猶□鼓之
相應也。今朝廷忽于時月之令，諸侍中、尚書近臣宜皆令通知月令之意，設群下請事；
若陛下出令有謬于時者，當知爭之，以順時氣。
　　臣聞五行以水為本，其星玄武婺女，天地所紀，終始所生。水為准平，王道公正修
明，則百川理，落脈通；偏黨失綱，則踴溢為敗。《書》雲「水曰潤下」，陰動而卑，
不失其道。天下有道，則河出圖，洛出書，故河、洛決溢，所為最大。今汝、潁畎澮皆
川水漂踴，與雨水並為民害，此《詩》所謂「燁燁震電，不寧不令，百川沸騰」者也。
其咎在於皇甫卿士之屬。唯陛下留意詩人之言，少抑外親大臣。
　　臣聞地道柔靜，陰之常義也。地有上、中、下：其上位震，應妃、後不順；中位應
大臣作亂；下位應庶民離畔。震或于其國，國君之咎也。四方中央連國曆州俱動者，其
異最大。間者關東地數震，五星作異，亦未大逆，宜務崇陽抑陰，以救其咎；固志建威
，閉絕私路，拔進英雋，退不任職，以強本朝。夫本強則精神折沖，本弱則招殃致凶，
為邪謀所陵。聞往者淮南王作謀之時，其所難者，獨有汲黯，以為公孫弘等不足言也。
弘，漢之名相，於今亡比，而尚見輕，何況亡弘之屬乎？故曰朝廷亡人，則為賊亂所輕
，其道自然也。天下未聞陛下奇策固守之臣也。語曰，何以知朝廷之衰？人人自賢，不
務於通人，故世陵夷。
　　馬不伏曆，不可以趨道；士不素養，不可以重國。《詩》曰「濟濟多士，文王以寧
」，孔子曰「十室之邑，必有忠信」，非虛言也。陛下秉四海之眾，曾亡柱幹之固守聞
於四境，殆聞之不廣，取之不明，勸之不篤，傳曰：「士之美者善養禾，君之明者善養
士。」中人皆可使為君子。詔書進賢良，赦小過，無求備，以博聚英雋。如近世貢禹，
以言事忠切蒙尊榮，當此之時，士厲身立名者多。禹死之後，日日以衰。及京兆尹王章
坐言事誅滅，智者結舌，邪偽並興，外戚顓命，君臣隔塞，至絕繼嗣，女宮作亂。此行
事之敗，誠可畏而悲也。
　　本在積任母后之家，非一日之漸，往者不可及，來者猶可追也。先帝大聖，深見天
意昭然，使陛下奉承天統，欲矯正之也。宜少抑外親，選練左右，舉有德行道術通明之
士充備天官，然後可以輔聖德，保帝位，承大宗。下至郎吏從官，行能亡以異，又不通
一藝，及博士無文雅者，宜皆使就南畝，以視天下，明朝廷皆賢材君子，于以重朝尊君
，滅凶致安，此其本也。臣自知所言害身，不辟死亡之誅，唯財留神，反復複愚臣之言
。
　　是時，哀帝初立，成帝外家王氏未甚抑黜，而帝外家丁、傅新貴，祖母傅太后尤驕
恣，欲稱尊號。丞相孔光、大司空師丹執政諫爭，久之，上不得已，遂免光、丹而尊傅
太后。語在《丹傳》。上雖不從尋言，然采其語，每有非常，輒問尋。尋對屢中，遷黃
門侍郎。以尋言且有水災，故拜尋為騎都尉，使護河堤。
　　初，成帝時，齊人甘忠可詐造《天官曆》、《包元太平經》十二卷，以言「漢家逢
天地之大終，當更受命於天，天帝使真人赤精子，下教我此道。」忠可以教重平夏賀良
、容丘丁廣世、東郡郭昌等，中壘校尉劉向奏忠可假鬼神罔上惑眾，下獄治服，未斷病
死。賀良等坐挾學忠可書以不敬論，後賀良等複私以相教。哀帝初立，司隸校尉解光亦
以明經通災異得幸，白賀良等所挾忠可書。事下奉車都尉劉歆，歆以為不合《五經》，
不可施行。而李尋亦好之。光曰：「前歆父向奏忠可下獄，歆安肯通此道？」時，郭昌
為長安令，勸尋宜助賀良等。尋遂白賀良等皆待詔黃門，數詔見，陳說：「漢曆中衰，
當更受命。成帝不應天命，故絕嗣。今陛下久疾，變異屢數，天所以譴告人也。宜急改
元易號，乃得延年益壽，皇子生，災異息矣。得道不得行，咎殃且亡，不有洪水將出，
災火且起，滌蕩民人。」
　　哀帝久寢疾，幾其有益，遂從賀良等議。於是詔制丞相禦史：「蓋聞《尚書》『五
曰考終命』，言大運一終，更紀天元人元，考文正理，推曆定紀，數如甲子也。朕以眇
身入繼太祖，承皇天，總百僚，子元元，未有應天心之效。即位出入三年，災變數降，
日月失度，星辰錯謬，高下貿易，大異連仍，盜賊並起。朕甚俱焉，戰戰兢兢，唯恐陵
夷。惟漢興至今二百載，曆紀開元，皇天降非材之右，漢國再獲受命之符，朕之不德，
曷敢不通夫受天之元命，必與天下自新。其大赦天下，以建平二年為太初元年，號曰陳
聖劉太平皇帝。漏刻以百二十為度。佈告天下，使明知之。」
　　後月餘，上疾自若。賀良等複欲妄變政事，大臣爭以為不可許。賀良等奏言大臣皆
不知天命，宜退丞相禦史，以解光、李尋輔政。上以其言亡驗，遂下賀良等吏，而下詔
曰：「朕獲保宗廟，為政不德，變異屢仍，恐懼戰慄，未知所繇。待詔賀良等建言改元
易號，增益漏刻，可以永安國家。朕通道不篤，過聽其言，幾為百姓獲福。卒無嘉應，
久旱為災。以問賀良等，對當複改制度，皆背經誼，違聖制，不合時宜。夫過而不改，
是為過矣。六月甲子詔書，非赦令，它皆蠲除之。賀良等反道惑眾，奸態當窮竟。」皆
下獄，光祿勳平當、光祿大夫毛莫如與禦史中丞、廷尉雜治，當賀良等執左道，亂朝政
，傾覆國家，誣罔主上，不道。賀良等皆伏誅。尋及解光減死一等，徙敦煌郡。
　　贊曰：幽贊神明，通合天人之道者，莫著乎《易》、《春秋》。然子贛猶雲「夫子
之文章可得而聞，夫子之言性與天道不可得而聞」已矣。漢興，推陰陽言災異者，孝武
時有董仲舒、夏侯始昌；昭、宣則眭孟、夏侯勝；元、成則京房、翼奉、劉向、穀永；
哀、平則李尋、田終術。此其納說時君著明者也。察其所言，仿佛一端。假經設誼，依
託象類，或不免乎「億則屢中」。仲舒下吏，夏侯囚執，眭孟誅戮，李尋流放，此學者
之大戒也。京房區區，不量淺深，危言刺譏，樞怨強臣，罪辜不旋踵，亦不密以失身，
悲夫！
漢書　卷七十六
【趙尹韓張兩王傳第四十六】
　　趙廣漢字子都，涿郡蠡吾人也，故屬河間。少為郡吏、州從事，以廉潔通敏下士為
名。舉茂材，平准令。察廉為陽翟令。以治行尤異，遷京輔都尉，守京兆尹。會昭帝崩
，而新豐杜建為京兆掾，護作平陵方上。建素豪俠，賓客為奸利，廣漢聞之，先風告。
建不改，於是收案致法。中貴人豪長者為請無不至，終無所聽。宗族賓客謀欲篡取，廣
漢盡知其計議主名起居，使吏告曰：「若計如此，且並滅家。」令數吏將建棄市，莫敢
近者。京師稱之。
　　是時，昌邑王征即位，行淫亂，大將軍霍光與群臣共廢王，尊立宣帝。廣漢以與議
定策，賜爵關內侯。遷潁川太守。郡大姓原、褚宗族橫恣，賓客犯為盜賊，前二千石莫
能禽制。廣漢既至數月，誅原、褚首惡，郡中震栗。
　　先是，潁川豪傑大姓相與為婚姻，吏俗朋黨。廣漢患之，厲使其中可用者受記，出
有案問，既得罪名，行法罰之，廣漢故漏泄其語，令相怨咎。又教吏為□□，及得投書
，削其主名，而托以為豪桀大姓子弟所言。其後強宗大族家家結為仇讎，奸黨散落，風
俗大改。吏民相告訐，廣漢得以為耳目，盜賊以故不發，發又輒得。一切治理，威名流
聞，及匈奴降者言匈奴中皆聞廣漢。
　　本始二年，漢發五將軍擊匈奴，征遣廣漢以太守將兵，屬蒲類將軍趙充國。從軍還
，複用守京兆尹，滿歲為真。
　　廣漢為二千石，以和顏接士，其尉薦待遇吏，殷勤甚備。事推功善，歸之於下，曰
：「某掾卿所為，非二千石所及。」行之發于至誠。吏見者皆輸寫心腹，無所隱匿，鹹
願為用。僵僕無所避。廣漢聰明，皆知其能之所宜，盡力與否。其或負者，輒先聞知，
風諭不改，乃收捕之，無所逃，按之罪立具，即時伏辜。
　　廣漢為人強力，天性精於吏職。見吏民，或夜不寢至旦。尤善為鉤距，以得事情。
鉤距者，設欲知馬賈，則先問狗，已問羊，又問牛，然後及馬，參伍其賈，以類相准，
則知馬之貴賤不失實矣。唯廣漢至精能行之，他人效者莫能及。郡中盜賊，閭裏輕俠，
其根株窟穴所在，及吏受取請求銖兩之奸，皆知之。長安少年數人會窮裏空舍謀共劫人
，坐語未訖，廣漢使吏捕治具服。富人蘇回為郎，二人劫之。有傾，廣漢將吏到家，自
立庭下，使長安丞龔奢叩堂戶曉賊，曰：「京兆尹趙君謝兩卿，無得殺質，此宿衛臣也
。釋質，束手，得善相遇，幸逢赦令，或時解脫。」二人驚愕，又素聞廣漢名，即開戶
出，下堂叩頭，廣漢跪謝曰：「幸全活郎，甚厚！」送獄，敕吏謹遇，給酒肉。至冬當
出死，豫為調棺，給斂葬具，告語之，皆曰：「死無所恨！」
　　廣漢嘗記召湖都亭長，湖都亭長西至界上，界上亭長戲曰：「至府，為我多謝問趙
君。」亭長既至，廣漢與語，問事畢，謂曰：「界上亭長寄聲謝我，何以不為致問？」
亭長叩頭服實有之。廣漢因曰：「還為吾謝界上亭長，勉思職事，有以自效，京兆不忘
卿厚意。」其發奸□伏如神，皆此類也。
　　廣漢奏請，令長安游徼獄吏秩百石，其後百石吏皆差自重，不敢枉法妄系留人。京
兆政清，吏民稱之不容口。長老傳以為自漢興治京兆者莫能及。左馮翊、右扶風皆治長
安中，犯法者從跡喜過京兆界。廣漢歎曰：「亂吾治者，常二輔也！誠令廣漢得兼治之
，直差易耳。」
　　初，大將軍霍光秉政，廣漢事光。及光薨後，廣漢心知微指，發長安吏自將，與俱
至光子博陸侯禹第，直突入其門，□索私屠酤，椎破盧罌，斧斬其門關而去。時，光女
為皇后，聞之，對帝涕泣。帝心善之，以召問廣漢。廣漢由是侵犯貴戚大臣。所居好用
世吏子孫新進年少者，專厲強壯鋒氣，見事風生，無所回避，率多果敢之計，莫為持難
。廣漢終以此敗。
　　初，廣漢客私酤酒長安市，丞相吏逐去，客疑男子蘇賢言之，以語廣漢。廣漢使長
安丞按賢，尉史禹故劾賢為騎士屯霸上，不詣屯所，乏軍興。賢父上書訟罪，告廣漢，
事下有司複治，禹坐要斬，請逮捕廣漢。有詔即訊，辭服，會赦，貶秩一等。廣漢疑其
邑子榮畜教令，後以他法論殺畜。人上書言之，事下丞相禦史，案驗甚急。廣漢使所親
信長安人為丞相府門卒，令微司丞相門內不法事。地節三年七月中，丞相傅婢有過，自
絞死。廣漢聞之，疑丞相夫人妒殺之府舍。而丞相奉齋酎入廟祠，廣漢得此，使中郎趙
奉壽風曉丞相，欲以脅之，毋令窮正己事。丞相不聽，按驗愈急。廣漢欲告之。先問太
史知星氣者，言今年當有戮死大臣，廣漢即上書告丞相罪。制曰：「下京兆尹治。」廣
漢知事迫切，遂自將吏卒突入丞相府，召其夫人跪庭下受辭，收奴婢十余人去，責以殺
婢事。丞相魏相上書自陳：「妻實不殺婢。廣漢數犯罪法不伏辜，以詐巧迫脅臣相，幸
臣相寬不奏。願下明使者治廣漢所驗臣相家事。」事下廷尉治，實丞相自以過譴笞傅婢
，出至外弟乃死，不如廣漢言。司直蕭望之劾奏：「廣漢摧辱大臣，欲以劫持奉公，逆
節傷化，不道。」宣帝惡之。下廣漢廷尉獄，又坐賊殺不辜，鞠獄故不以實，擅斥除騎
士乏軍興數罪。天子可其奏。吏民守闕號泣者數萬人，或言：「臣生無益縣官，願代趙
京兆死，使得牧養小民。」廣漢竟坐要斬。
　　廣漢雖坐法誅，為京兆尹廉明，威制豪強，小民得職。百姓追思，歌之至今。
　　尹翁歸字子兄，河東平陽人也，徙杜陵。翁歸少孤，與季父居。為獄小吏，曉習文
法。喜擊劍，人莫能當。是時，大將軍霍光秉政，諸霍在平陽，奴客持刀兵入市鬥變，
吏不能禁，及翁歸為市吏，莫敢犯者。公廉不受饋，百賈畏之。
　　後去吏居家。會田延年為河東太守，行縣至平陽，悉召故吏五六十人，延年親臨見
，令有文者東，有武者西。閱數十人，次到翁歸，獨伏不肯起，對曰：「翁歸文武兼備
，唯所施設。」功曹以為此吏倨敖不遜，延年曰「何傷？」遂召上辭問，甚奇其對，除
補卒史，便從歸府。案事發奸，窮竟事情，延年大重之，自以能不及翁歸，徙署督郵。
河東二十八縣，分為兩部，閎孺部汾北，翁歸部汾南。所舉應法，得其罪辜，屬縣長吏
雖中傷，莫有怨者。舉廉為緱氏尉，曆守郡中，所居治理，遷補都內令，舉廉為弘農都
尉。
　　征拜東海太守，過辭廷尉于定國。定國家在東海，欲屬托邑子兩人，令坐後堂待見
。定國與翁歸語終日，不敢見其邑子。既去，定國乃謂邑子曰：「此賢將，汝不任事也
，又不可幹以私。」
　　翁歸治東海明察，郡中吏民賢不肖，及奸邪罪名盡知之，縣縣各有記籍。自聽其政
，有急名則少緩之，吏民小解，輒披籍。縣縣收取黠吏豪民，案致其罪，高至於死。收
取人必於秋冬課吏大會中，及出行縣，不以無事時。其有所取也，以一警百，吏民皆服
，恐懼改行自新。東海大豪郯許仲孫為奸猾，亂吏治，郡中苦之。二千石欲捕者，輒以
力勢變詐自解，終莫能制。翁歸至，論棄仲孫市，一郡怖栗，莫敢犯禁。東海大治。
　　以高第入守右扶風，滿歲為真。選用廉平疾奸吏以為右職，接待以禮，好惡與同之
；其負翁歸，罰亦必行。治如在東海故跡，奸邪罪名亦縣縣有名籍。盜賊發其比伍中，
翁歸輒召其縣長吏，曉告以奸黠主名，教使用類推跡盜賊所過抵，類常如翁歸言，無有
遺脫。緩於小弱，急於豪強。豪強有論罪，輸掌畜官，使斫□，責以員程，不得取代。
不中程，輒笞督，極者至以□自剄而死。京師畏其威嚴，扶風大治，盜賊課常為三輔最
。
　　翁歸為政雖任刑，其在公卿之間清潔自守，語不及私，然溫良謙退，不以行能驕人
，甚得名譽於朝廷。視事數歲，元康四年病卒。家無餘財，天子賢之，制詔禦史：「朕
夙興夜寐，以求賢為右，不異親疏近遠，務在安民而已。扶風翁歸廉平鄉正，治民異等
，早夭不遂，不得終其功業，朕甚憐之。其賜翁歸子黃金百斤，以奉其祭祠。」
　　翁歸三子皆為郡守。少子岑曆位九卿，至後將軍。而閎孺應至廣陵相，有治名。由
是世稱田延年為知人。
　　韓延壽字長公，燕人也，徙杜陵。少為郡文學。父義為燕郎中。刺王之謀逆也，義
諫而死，燕人閔之。是時，昭帝富於春秋，大將軍霍光持政，征郡國賢良、文學，問以
得失。時魏相以文學對策，以為「賞罰所以勸善禁惡，政之本也。日者燕王為無道，韓
義出身強諫，為王所殺。義無比干之親而蹈比干之節，宜顯賞其子，以示天下，明為人
臣之義。」光納其言，因擢延壽為諫大夫，遷淮陽太守。治甚有名，徙潁川。
　　潁川多豪強，難治，國家常為選良二千石。先是，趙廣漢為太守，患其俗多朋黨，
故構會吏民，令相告訐，一切以為聰明，潁川由是以為俗，民多怨仇。延壽欲更改之，
教以禮讓，恐百姓不從，乃曆召郡中長老為鄉里所信向者數十人，設酒具食，親與相對
，接以禮意，人人問以謠俗，民所疾苦，為陳和睦親愛、銷除怨咎之路。長老皆以為便
，可施行，因與議定嫁娶、喪祭儀品，略依古禮，不得過法。延壽於是令文學校官諸生
皮弁執俎豆，為吏民行喪嫁娶禮。百姓遵用其教，賣偶車馬下裏偽物者，棄之市道。數
年，徙為東郡太守，黃霸代延壽居潁川，霸因其跡而大治。
　　延壽為吏，上禮義，好古教化，所至必聘其賢士，以禮待用，廣謀議，納諫爭；舉
行喪讓財，表孝弟有行；修治學官，春秋鄉射，陳鐘鼓管弦，盛升降揖讓，及都試講武
，設斧鋮旌旗，習射禦之事，治城郭，收賦租，先明佈告其日，以期會為大事，吏民敬
畏趨鄉之。又置正、五長，相率以孝弟，不得舍奸人。閭裏仟佰有非常，吏輒聞知，奸
人莫敢入界。其始若煩，後吏無追捕之苦，民無□楚之憂，皆便安之。接待下吏，恩施
甚厚而約誓明。或欺負之者，延壽痛自刻責：「豈其負之，何以至此？」吏聞者自傷悔
，其縣尉至自刺死。及門下掾自剄，人救不殊，因□不能言。延壽聞之，對掾史涕泣，
遣吏醫治視，厚複其家。
　　延壽嘗出，臨上車，騎吏一人後至，敕功曹議罰白。還至府門，門卒當車，願有所
言。延壽止車問之，卒曰：「《孝經》曰：『資于事父以事君，而敬同，故母取其愛，
而君取其敬，兼之者父也。』今旦明府早駕，久駐未出，騎吏父來至府門，不敢入。騎
吏聞之，趨走出謁，適會明府登車。以敬父而見罰，得毋虧大化乎？」延壽舉手輿中曰
：「微子，太守不自知過。」歸舍，召見門卒。卒本諸生，聞延壽賢，無因自達，故代
卒，延壽遂待用之。其納善聽諫，皆此類也。在東郡三歲，令行禁止，斷獄大減，為天
下最。
　　入守左馮翊，滿歲稱職為真。歲餘，不肯出行縣。丞掾數白：「宜循行郡中，覽觀
民俗，考長吏治跡。」延壽曰：「縣皆有賢令長，督郵分明善惡於外，行縣恐無所益，
重為煩憂。」丞掾皆以為方春月，可一出勸耕桑。延壽不得已，行縣至高陵，民有昆弟
相與訟田自言，延壽大傷之，曰：「幸得備位，為郡表率，不能宣明教化，至令民有骨
肉爭訟，既傷風化，重使賢長吏、嗇夫、三老、孝弟受其恥，咎在馮翊，當先退。」是
日，移病不聽事，因入臥傳舍，閉閣思過。一縣莫知所為，令丞、嗇夫、三老亦皆自系
待罪。於是訟者宗族傳相責讓，此兩昆弟深自悔，皆自髡肉袒謝，願以田相移，終死不
敢複爭。延壽大喜，開閣延見，內酒肉與相對飲食，厲勉以意告鄉部，有以表勸悔過從
善之民。延壽乃起聽事，勞謝令丞以下，引見尉薦。郡中歙然，莫不傳相敕厲，不敢犯
。延壽恩信周遍二十四縣，莫複以辭訟自言者。推其至誠，吏民不忍欺紿。
　　延壽代蕭望之為左馮翊，而望之遷御史大夫。侍謁者福為望之道延壽在東郡時放散
官錢千余萬。望之與丞相丙吉議，吉以為更大赦，不須考。會禦史當問東郡，望之因令
並問之。延壽聞知，即部吏案校望之在馮翊時廩犧官錢放散百余萬。廩犧吏掠治急，自
引與望之為奸。延壽劾奏，移殿門禁止望之。望之自奏：「職在總領天下，聞事不敢不
問，而為延壽所拘持。」上由是不直延壽，各令窮竟所考。望之卒無事實，而望之遣禦
史案東郡，具得其事。延壽在東郡時，試騎士，治飾兵車，畫龍虎硃爵。延壽衣黃紈方
領，駕四馬，傅總，建幢□，植羽葆，鼓車歌車，功曹引車，皆駕四馬，載□戟。五騎
為伍，分左右部，軍假司馬、千人持幢旁轂。歌者先居射室，望見延壽車，□啕楚歌。
延壽坐射室，騎吏持戟夾陛列立，騎士從者帶弓□羅後。令騎士兵車四面營陳，被甲
□□居馬上，抱弩負□。又使騎士戲車弄馬盜驂。延壽又取官銅物，候月蝕鑄作刀劍鉤
鐔，放效尚方事。及取官錢帛，私假徭使吏。及治飾車甲三百萬以上。
　　於是望之劾奏延壽上□不道，又自稱：「前為延壽所奏，今複舉延壽罪，眾庶皆以
臣懷不正之心，侵冤延壽。願下丞相、中二千石、博士議其罪。」事下公卿，皆以延壽
前既無狀，後複誣訴典法大臣，欲以解罪，狡猾不道。天子惡之，延壽竟坐棄市。吏民
數千人送至渭城，老小扶持車轂，爭奏酒炙。延壽不忍距逆，人人為飲，計飲酒石餘，
使掾史分謝送者：「遠苦吏民，延壽死無所根。」百姓莫不流涕。
　　延壽三子皆為郎吏。且死，屬其子勿為吏，以己為戒。子皆以父言去官不仕。至孫
威，乃複為吏至將軍。威亦多恩信，能拊眾，得士死力。威又坐奢□誅，延壽之風類也
。
　　張敞字子高，本河東平陽人也。祖父孺為上谷太守，徙茂陵。敞父福事孝武帝，官
至光祿大夫。敞後隨宣帝徙杜陵。敞本以鄉有秩補太守卒史，察廉為甘泉倉長，稍遷太
僕丞，杜延年甚奇之。會昌邑王征即位，動作不由法度，敞上書諫曰：「孝昭皇帝蚤崩
無嗣，大臣憂懼，選賢聖承宗廟，東迎之日，唯恐屬車之行遲。今天子以盛年初即位，
天下莫不拭目傾耳，觀化聽風。國輔大臣未褒，而昌邑小輦先遷，此過之大者也。」後
十余日王賀廢，敞以切諫顯名，擢為豫州刺史。以數上事有忠言，宣帝征敞為太中大夫
，與于定國並平尚書事。以正違忤大將軍霍光，而使主兵車出軍省減用度，複出為函谷
關都尉。宣帝初即位，廢王賀在昌邑，上心憚之，徙敞為山陽太守。
　　久之，大將軍霍光薨，宣帝始親政事，封光兄孫山、雲皆為列侯，以光子禹為大司
馬。頃之，山、雲以過歸第，霍氏諸婿親屬頗出補吏。敞聞之，上封事曰：「臣聞公子
季友有功于魯，大夫趙衰有功于晉，大夫田完有功于齊，皆疇其庸，延及子孫，終後田
氏篡齊，趙氏分晉，季氏顓魯。故仲尼作《春秋》，跡盛衰，譏世卿最甚。乃者大將軍
決大計，安宗廟，定天下，功亦不細矣。夫周公七年耳，而大將軍二十歲，海內之命，
斷於掌握。方其隆時，感動天地，侵迫陰陽，月朓日蝕，晝冥宵光，地大震裂，火生地
中，天文失度，襖祥變怪，不可勝記，皆陰類盛長，臣下顓制之所生也。朝臣宜有明言
，曰陛下褒寵故大將軍以報功德足矣。間者輔臣顓政，貴戚太盛，君臣之分不明，請罷
霍氏三侯皆就第。及衛將軍張安世，宜賜幾杖歸林，時存問召見，以列侯為天子師。明
詔以恩不聽，群臣以義固爭而後許，天下必以陛下為不忘功德，而朝臣為知禮，霍氏世
世無所患苦。今朝廷不聞直聲，而令明詔自親其文，非策之得者也。今兩侯以出，人情
不相遠，以臣心度之，大司馬及其枝屬必有畏懼之心。夫近臣自危，非完計也，臣敞願
于廣朝白髮其端，直守遠郡，其路無由。夫心之精微口不能言也，言之微眇書不能文也
，故伊尹五就桀，五就湯，蕭相國薦淮陰累歲乃得通，況乎千里之外，因書文諭事指哉
！唯陛下省察。」上甚善其計，然不征也。
　　久之，勃海、膠東盜賊並起，敞上書自請治之，曰：「臣聞忠孝之道，退家則盡心
於親，進宦則竭力於君。夫小國中君猶有奮不顧身之臣，況于明天子乎！今陛下游意于
太平，勞精於政事，亹亹不舍晝夜。群臣有司宜各竭力致身。山陽郡戶九萬三千，口五
十萬以上，訖計盜賊未得者七十七人，它課諸事亦略如此。臣敞愚駑，既無以佐思慮，
久處閑郡，身逸樂而忘國事，非忠孝之節也。伏聞膠東、勃海左右郡歲數不登，盜賊並
起，至攻宮寺，篡囚徒，搜市朝，劫列侯。吏失綱紀，奸軌不禁。臣敞不敢愛身避死，
唯明詔之所處，願盡力摧挫其暴虐，存撫其孤弱。事即有業，所至郡條奏其所由廢及所
