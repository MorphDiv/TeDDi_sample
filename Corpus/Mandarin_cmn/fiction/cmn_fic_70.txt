# language_name_wals:	Mandarin
# language_name_glotto:	Mandarin Chinese
# ISO_639-3:	cmn
# year_composed:	NA
# year_published:	2007
# mode:	written
# genre_(broad):	fiction
# genre_(narrow):	general_fiction
# writing_system:	Hans
# special_characters:	NA
# short_description:    Ban, Gu, 32-92, 漢書, China -- History -- Han dynasty, 202 B.C.-220 A.D.
# source:	http://www.gutenberg.org/ebooks/23841.html.noimages
# copyright_short:	http://www.gutenberg.org
# copyright_long:	http://www.gutenberg.org
# sample_type:	part
# comments:	NA

      「蓋世必有非常之人，然後有非常之事；有非常之事，然後有非常之功。非常者，

莽篡位，宜春氏以外戚寵。自傳國至玄孫，莽敗，乃絕。
　　楊敞，華陰人也。給事大將軍莫府，為軍司馬，霍光愛厚之，稍遷至大司農。元鳳
中，稻田使者燕倉知上官桀等反謀，以告敞。敞素謹累事，不敢言，乃移病臥。以告諫
大夫杜延年，延年以聞。蒼、延年皆封，敞以九卿不輒言，故不得侯。後遷御史大夫，
代王為丞相，封安平侯。
　　明年，昭帝崩。昌邑王征即位，淫亂，大將軍光與車騎將軍張安世謀欲廢王更立。
議既定，使大司農田延年報敞。敞驚懼，不知所言，汗出洽背，徒唯唯而已。延年起至
更衣，敞夫人遽從東箱謂敞曰：「此國大事，今大將軍議已定，使九卿來報君侯。君侯
不疾應，與大將軍同心，猶與無決，先事誅矣。」延年從更衣還，敞、夫人與延年參語
許諾，請奉大將軍教令，遂共廢昌邑王，立宣帝。宣帝即位月餘，敞薨，諡曰敬侯。子
忠嗣，以敞居位定策安宗廟，益封三千五百戶。
　　忠弟惲，字子幼，以忠任為郎，補常侍騎，惲母，司馬遷女也。惲始讀外祖《太史
公記》，頗為《春秋》。以材能稱。好交英俊諸儒，名顯朝廷，擢為左曹。霍氏謀反，
惲先聞知，因侍中金安上以聞，召見言狀。霍氏伏誅，惲等五人皆封，惲為平通侯，遷
中郎將。
　　郎官故事，令郎出錢市財用，給文書，乃得出，名曰「山郎」。移病盡一日，輒償
一沐，或至歲餘不得沐。其豪富郎，日出遊戲，或行錢得善部。貨賂流行，傳相放效。
惲為中郎將，罷山郎，移長度大司農，以給財用。其疾病休謁洗沐，皆以法令從事。郎
、謁者有罪過，輒奏免，薦舉其高弟有行能者，至郡守、九卿。郎官化之，莫不自厲，
絕請謁貨賂之端，令行禁止，宮殿之內翕然同聲。由是擢為諸吏光祿勳，親近用事。
  初，惲受父財五百萬，及身封侯，皆以分宗族。後母無子，財亦數百萬，死皆子惲

，惲盡複分後母昆弟。再受訾千余萬，皆以分施。其輕財好義如此。

  惲居殿中，廉潔無私，郎官稱公平。然惲伐其行治，又性刻害，好發人陰伏，同位

有忤己者，必欲害之，以其能高人。由是多怨於朝廷，與太僕戴長樂相失，卒以是敗。

　　長樂者，宣帝在民間時與相知，及即位，拔擢親近。長樂嘗使行事肄宗廟，還謂掾
史曰：「我親面見受詔，副帝肄，秺侯禦。」人有上書告長樂非所宜言，事下廷尉。長
樂疑惲教人告之，亦上書告惲罪。
　　高昌侯車奔入北掖門，惲語富平侯張延壽曰：「聞前曾有奔車抵殿門，門關折，馬
死，而昭帝崩。今複如此，天時，非人力也。」左馮翊韓延壽有罪下獄，惲上書訟延壽
。郎中丘常謂惲曰：「聞君侯訟韓馮翊，當得活乎？」惲曰：「事何容易！脛脛者未必
全也。我不能自保，真人所謂鼠不容穴銜窶數者也。」又中書謁者令宣持單于使者語，
視諸將軍、中朝二千石。惲曰：「冒頓單于得漢美食好物，謂之殠惡，單于不來明甚。
」惲上觀西閣上畫人，指桀、紂畫謂樂昌侯王武曰：「天子過此，一二問其過，可以得
師矣。」畫人有堯、舜、禹、湯，不稱而舉桀、紂。惲聞匈奴降者道單于見殺，惲曰：
「得不肖君，大臣為畫善計不用，自令身無處所。若秦時但任小臣，誅殺忠良，竟以滅
亡；令親任大臣，即至今耳。古與今如一丘之貉。」惲妄引亡國以誹謗當世，無人臣禮
。又語長樂曰：「正月以來，天陰不雨，此《春秋》所記，夏侯君所言。行必不至河東
矣。」以主上為戲語，尤悖逆絕理。
　　事下廷尉。廷尉定國考問，左驗明白，奏：
　　惲不服罪，而召戶將尊，欲令戒飭富平侯延壽，曰：「太僕定有死罪數事，朝暮人
也。惲幸與富平侯婚姻，今獨三人坐語，侯言『時不聞惲語』，自與太僕相觸也。」尊
曰：「不可。」惲怒，持大刀，曰：「蒙富平侯力，得族罪！毋泄惲語，令太僕聞之亂
餘事。」惲幸得列九卿諸吏，宿衛近臣，上所信任，與聞政事，不竭忠愛，盡臣子義，
而妄怨望，稱引為訞惡言，大逆不道，請逮捕治。
　　上不忍加誅，有詔皆免惲、長樂為庶人。
　　惲既失爵位，家居治產業，起室宅，以財自娛。歲余，其友人安定太守西河孫會宗
，知略士也，與惲書諫戒之，為言大臣廢退，當闔門惶懼，為可憐之意，不當治產業，
通賓客，有稱譽。惲宰相子，少顯朝廷，一朝以暗昧語言見廢，內懷不服，報會宗書曰
：
　　惲材朽行穢，文質無所底，幸賴先人餘業得備宿衛，遭遇時變以獲爵位，終非其任
，卒與禍會。足下哀其愚，蒙賜書，教督以所不及，殷勤甚厚。然竊恨足下不深惟其終
始，而猥隨俗之毀譽也。言鄙陋之愚心，若逆指而文過，默而息乎，恐違孔氏「各言爾
志」之義，故敢略陳其愚，唯君子察焉！
　　惲家方隆盛時，乘硃輪者十人，位在列卿，爵為通侯，總領從官，與聞政事，曾不
能以此時有所建明，以宣德化，又不能與群僚同心並力，陪輔朝廷之遺忘，已負竊位素
餐之責久矣。懷祿貪勢，不能自退，遭遇變故，橫被口語，身幽北闕，妻子滿獄。當此
之時，自以夷滅不足以塞責，豈意得全首領，複奉先人之丘墓乎？伏惟聖主之恩，不可
勝量。君子游道，樂以忘憂；小人全軀，說以忘罪。竊自思念，過已大矣，行已虧矣，
長為農夫以沒世矣。是故身率妻子，戮力耕桑，灌園治產，以給公上，不意當複用此為
譏議也。
　　夫人情所不能止者，聖人弗禁，故君父至尊親，送其終也，有時而既。臣之得罪，
已三年矣。田家作苦，歲時伏臘，亨羊□羔，鬥酒自勞。家本秦也，能為秦聲。婦，趙
女也，雅善鼓瑟。奴婢歌者數人，酒後耳熱，仰天拊缶而呼烏烏。其詩曰：「田彼南山
，蕪穢不治，種一頃豆，落而為其。人生行樂耳，須富貴何時！」是日也，拂衣而喜，
奮袖低卬，頓足起舞，誠淫荒無度，不知其不可也。惲幸有餘祿，方糴賤販貴，逐什一
之利，此賈豎之事，污辱之處，惲親行之。下流之人，眾毀所歸，不寒而慄。雖雅知惲
者，猶隨風而靡，尚何稱譽之有！董生不雲乎？「明明求仁義，常恐不能化民者，卿大
夫意也；明明求財利，常恐困乏者，庶人之事也。」故「道不同，不相為謀。」今子尚
安得以卿大夫之制而責僕哉！
　　夫西河魏土，文侯所興，有段幹木、田子方之遺風，漂然皆有節概，知去就之分。
頃者，足下離舊土，臨安定，安定山谷之間，昆戎舊壤，子弟貪鄙，豈習俗之移人哉？
於今乃睹子之志矣。方當盛漢之隆，願勉旃，毋多談。
　　又惲兄子安平侯譚為典屬國，謂惲曰：「西河太守建平杜侯前以罪過出，今征為御
史大夫。侯罪薄，又有功，且複用。」惲曰：「有功何益？縣官不足為盡力。」惲素與
蓋寬饒、韓延壽善，譚即曰：「縣官實然，蓋司隸、韓馮翊皆盡力吏也，俱坐事誅。」
會有日食變，騶馬猥佐成上書告惲「驕奢不悔過，日食之咎，此人所致。」章下廷尉案
驗，得所予會宗書，宣帝見而惡之。廷尉當惲大逆無道，要斬。妻子徙酒泉郡。譚坐不
諫正惲，與相應，有怨望語，免為庶人。召拜成為郎，諸在位與惲厚善者，未央衛尉韋
玄成、京兆尹張敞及孫會宗等，皆免官。
　　蔡義，河內溫人也。以明經給事大將軍莫府。家貧，常步行，資禮不逮眾門下，好
事者相合為義買犢車，令乘之。數歲，遷補覆盎城門候。
　　久之，詔求能為《韓詩》者，征義待詔，久不進見。義上疏曰：「臣山東草萊之人
，行能亡所比，容貌不及眾，然而不棄人倫者，竊以聞道于先師，自托於經術也。願賜
清閒之燕，得盡精思於前。」上召見義，說《詩》，甚說之，擢為光祿大夫給事中，進
授昭帝。數歲，拜為少府，遷御史大夫，代楊敝為丞相，封陽平侯。又以定策安宗廟益
封，加賜黃金二百斤。
　　義為丞相時年八十餘，短小無鬚眉，貌似老嫗，行步俯僂，常兩吏扶夾乃能行。時
大將軍光秉政，議者或言光置宰相不選賢，苟用可專制者。光聞之，謂侍中左右及官屬
曰：「以為人主師當為宰相，何謂云云？此語不可使天下聞也。」
　　義為相四歲，薨，諡曰節侯。無子，國除。
　　陳萬年字幼公，沛郡相人也。為郡吏，察舉，至縣令，遷廣陵太守，以高弟入為右
扶風，遷太僕。
　　萬年廉平，內行修，然善事人。賂遺外戚許、史，傾家自盡，尤事樂陵侯史高。丞
相丙吉病，中二千石上謁問疾。遣家丞出謝，謝已皆去，萬年獨留，昏夜乃歸。及吉病
甚，上自臨，問以大臣行能。吉薦于定國、杜延年及萬年，萬年竟代定國為御史大夫八
歲，病卒。
　　子咸字子康，年十八，以萬年任為郎。有異材，抗直，數言事，刺譏近臣，書數十
上，遷為左曹。萬年嘗病，召咸教戒於床下，語至夜半，鹹睡，頭觸屏風。萬年大怒，
欲仗之，曰：「乃公教戒汝，汝反睡，不聽吾言，何也？」咸叩頭謝曰：「具曉所言，
大要教鹹諂也。」萬年乃不復言。
　　萬年死後，元帝擢咸為禦史中丞，總領州郡奏事，課第諸刺史，內執法殿中，公卿
以下皆敬憚之。是時，中書令石顯用事顓權，鹹頗言顯短，顯等恨之。時槐裏令硃雲殘
酷殺不辜，有司舉奏，未下。鹹素善雲，雲從刺候，教令上書自訟。於是石顯微伺知之
，白奏鹹漏泄省中語，下獄掠治，減死，髡為城旦，因廢。
　　成帝初即位，大將軍王鳳以鹹前指言石顯，有忠直節，奏請咸補長史。遷冀州刺史
，奉使稱意，征為諫大夫。複出為楚內史，北海、東郡太守。坐為京兆尹王章所薦，章
誅，鹹免官。起家複為南陽太守。所居以殺伐立威，豪猾吏及大姓犯法，輒論輸府，以
律程作司空，為他臼木杵，舂不中程，或私解脫鉗釱，衣服不如法，輒加罪笞。督作劇
，不勝痛，自絞死，歲數百千人，久者蟲出腐爛，家不得收。其治放嚴延年，其廉不知
。所居調發屬縣所出食物以自奉養，奢侈玉食。然操持掾史，郡中長吏皆令閉門自斂，
不得逾法。公移敕書曰：「即各欲求索自快，是一郡百太守也，何得然哉！」下吏畏之
，豪強執報，令行禁止，然亦以此見廢。咸，三公子，少顯名於朝廷，而薛宣、硃博、
翟方進、孔光等仕宦絕在鹹後，皆以廉儉先至公卿，而咸滯於郡守。
　　時，車騎將軍王音輔政，信用陳湯。咸數賂遺湯，予書曰：「即蒙子公力，得入帝
城，死不恨。」後竟征入為少府。少府多寶物、屬官，鹹皆鉤校，發其奸臧，沒入辜榷
財物。官屬及諸中宮黃門、鉤盾、掖庭官吏，舉奏按論，畏鹹，皆失氣。為少府三歲，
與翟方進有隙。方進為丞相，奏：「鹹前為郡守，所在殘酷，毒螫加於吏民。主守盜，
受所監。而官媚邪臣陳湯以求薦舉。苟得無恥，不宜處位。」鹹坐免。頃之，紅陽侯立
舉鹹方正，為光祿大夫給事中，方進複奏免之。後數年，立有罪就國，方進奏歸鹹故郡
，以憂死。
　　鄭弘字稚卿，泰山剛人也。兄昌字次卿，亦好學，皆明經，通法律政事。次卿為太
原、涿郡太守，弘為南陽太守，皆著治跡，條教法度，為後所述。次卿用刑罰深，不如
弘平，遷淮陽相，以高第入為右扶風，京師稱之。代韋玄成為御史大夫。六歲，坐與京
房論議免，語在《房傳》。
　　贊曰：所謂鹽鐵議者，起始元中，徵文學賢良問以治亂，皆對願罷郡國鹽鐵、酒榷
均輸，務本抑末，毋與天下爭利，然後教化可興。御史大夫弘羊以為此乃所以安邊竟，
制四夷，國家大業，不可廢也。當時相詰難，頗有其議文。至宣帝時，汝南桓寬次公治
《公羊春秋》舉為郎，至廬江太守丞，博通善屬文，推衍鹽鐵之議，增廣條目，極其論
難，著數萬言，亦欲以究治亂，成一家之法焉。其辭曰：「觀公卿賢良文學之議，『異
乎吾所聞』。聞汝南硃生言，當此之時，英俊並進，賢良茂陵唐生、文學魯國萬生之徒
六十有餘人咸聚闕庭，舒六藝之風，陳治平之原，知者贊其慮，仁者明其施，勇者見其
斷，辯者騁其辭，齗齗焉，行行焉，雖未詳備，斯可略觀矣。中山劉子推言王道，撟當
世，反諸正，彬彬然弘博君子也。九江祝生奮史魚之節，發憤懣，譏公卿，介然直而不
撓，可謂不畏強圉矣。桑大夫據當世，合時變，上權利之略，雖非正當，巨儒宿學不能
自解，博物通達之士也。然攝公卿之柄，不師古始，放於末利，處非其位，行非其道，
果隕其性，以及厥宗。車丞相履伊、呂之列，當軸處中，括囊不言，容身而去，彼哉！
彼哉！若夫丞相、禦史兩府之士，不能正議以輔宰相，成同類，長同行，阿意苟合，以
說其上，『鬥筲之徒，何足選也！』」
漢書　卷六十七
【楊胡硃梅雲傳第三十七】
　　楊王孫者，孝武時人也。學黃、老之術，家業千餘，厚自奉養生，亡所不致。及病
且終，先令其子，曰：「吾欲裸葬，以反吾真，必亡易吾意。死則為布囊盛屍，入地七
尺，既下，從足引脫其囊，以身親土。」其子欲默而不從，重廢父命；欲從之，心又不
忍，乃往見王孫友人祁侯。
　　祁侯與王孫書曰：「王孫苦疾，僕迫從上祠雍，未得詣前。願存精神，省思慮，進
醫藥，厚自持。竊聞王孫先令裸葬，令死者亡知則已，若其有知，是戮屍地下，將裸見
先人，竊為王孫不取也。且《孝經》曰『為之棺槨衣衾』，是亦聖人之遺制，何必區區
獨守所聞？願王孫察焉。」
　　王孫報曰：「蓋聞古之聖王，緣人情不忍其親，故為制禮，今則越之，吾是以裸葬
，將以矯世也。夫厚葬誠亡益于死者，而俗人競以相高，靡財單幣，腐之地下。或乃今
日入而明日發，此真與暴骸于中野何異！且夫死者，終生之化，而物之歸者也。歸者得
至，化者得變，是物各反其真也。反真冥冥，亡形亡聲，乃合道情。夫飾外以華眾，厚
葬以隔真，使歸者不得至，化者不得變，是使物各失其所也。且吾聞之，精神者天之有
也，形骸者地之有也。精神離形，各歸其真，故謂之鬼，鬼之為言歸也。其屍塊然獨處
，豈有知哉？裹以幣帛，隔以棺槨，支體絡束，口含玉石，欲化不得，鬱為枯臘，千載
之後，棺槨朽腐，乃得歸土，就其真宅。由是言之，焉用久客！昔帝堯之葬也，□木為
櫝，葛□為緘，其穿下不亂泉，上不泄殠。故聖王生易尚，死易葬也。不加功於亡用，
不損財於亡謂。今費財厚葬，留歸隔至，死者不知，生者不得，是謂重惑。於戲！吾不
為也。」
　　祁侯曰：「善。」遂裸葬。
　　胡建字子孟，河東人也。孝武天漢中，守軍正丞，貧亡車馬，常步與走卒起居，所
以尉薦走卒，甚得其心。時監軍禦史為奸，穿北軍壘垣以為賈區，建欲誅之，乃約其走
卒曰：「我欲與公有所誅，吾言取之則取，斬之則斬。」於是當選士馬日，監禦史與護
軍諸校列坐堂皇上，建從走卒趨至堂皇下拜謁，因上堂皇，走卒皆上。建指監禦史曰：
「取彼。」走卒前曳下堂皇。建曰：「斬之。」遂斬禦史。護軍諸校皆愕驚，不知所以
。建亦已有成奏在其懷中，遂上奏曰：「臣聞軍法，立武以威眾，誅惡以禁邪。今監禦
史公穿軍垣以求賈利，私買賣以與士市，不立剛毅之心，勇猛之節，亡以帥先士大夫，
尤失理不公。用文吏議，不至重法。《黃帝李法》曰：『壁壘已定，穿窬不由路，是謂
奸人，奸人者殺。』臣謹按軍法曰：『正亡屬將軍，將軍有罪以聞，二千石以下行法焉
。』丞于用法疑，執事不諉上，臣謹以斬，昧死以聞。」制曰：「《司馬法》曰『國容
不入軍，軍容不入國』，何文吏也？三王或誓於軍中，欲民先成其慮也；或誓於軍門之
外，欲民先意以待事也；或將交刃而誓，致民志也。』建又何疑焉？」建由是顯名。
　　後為渭城令，治甚有聲。值昭帝幼，皇后父上官將軍安與帝姊蓋主私夫丁外人相善
。外人驕恣，怨故京兆尹樊福，使客射殺之。客臧公主廬，吏不敢捕。渭城令建將吏卒
圍捕。蓋主聞之，與外人、上官將軍多從奴客往，奔射追吏，吏散走。主使僕射劾渭城
令遊徼傷主家奴。建報亡它坐。蓋主怒，使人上書告建侵辱長公主，射甲舍門。知吏賊
傷奴，辟報故不窮審。大將軍霍光寢其奏。後光病，上官氏代聽事，下吏捕建，建自殺
。吏民稱冤，至今渭城立其祠。
　　硃雲字游，魯人也，徙平陵。少時通輕俠，借客報仇。長八尺餘，容貌甚壯，以勇
力聞。年四十，乃變節從博士白子友受《易》，又事前將軍蕭望之受《論語》，皆能傳
其業。好倜儻大節，當世以是高之。
　　元帝時，琅邪貢禹為御史大夫，而華陰守丞嘉上封事，言「治道在於得賢，禦史之
官，宰相之副，九卿之右，不可不選。平陵硃雲，兼資文武，忠正有智略，可使以六百
石秩試守御史大夫，以盡其能。」上乃下其事問公卿。太子少傅匡衡對，以為「大臣者
，國家之股肱，萬姓所瞻仰，明王所慎擇也。傳曰下輕其上爵，賤人圖柄臣，則國家搖
動而民不靜矣。今嘉從守丞而圖大臣之位，欲以匹夫徒步之人而超九卿之古，非所以重
國家而尊社稷也。自堯之用舜，文王于太公，猶試然後爵之，又況硃雲者乎？雲素好勇
，數犯法亡命，受《易》頗有師道，其行義未有以異。今御史大夫禹潔白廉正，經術通
明，有伯夷、史魚之風，海內莫不聞知，而嘉猥稱雲，欲令為御史大夫，妄相稱舉，疑
有奸心，漸不可長，宜下有司案驗以明好惡。」嘉竟坐之。
　　是時，少府五鹿充宗貴幸，為《梁丘易》。自宣帝時善梁丘氏說，元帝好之，欲考
其異同，令充宗與諸《易》家論。充宗乘貴辯口，諸儒莫能與抗，皆稱疾不敢會。有薦
雲者，召入，攝□登堂，抗著而請，音動左右。既論難，連拄五鹿君，故諸儒為之語曰
：「五鹿岳嶽，硃雲折其角。」由是為博士。
　　遷杜陵令，坐故縱亡命，會赦，舉方正，為槐裏令。時中書令石顯用事，與充宗為
黨，百僚畏之。唯禦史中丞陳鹹年少抗節，不附顯等，而與雲相結。雲數上疏，言丞相
韋玄成容身保位，亡能往來，而咸數毀石顯。久之，有司考雲，疑風吏殺人。群臣朝見
，上問丞相以雲治行。丞相玄成言雲暴虐亡狀。時，陳鹹在前，聞之，以語雲。雲上書
自訟，鹹為定奏草，求下禦史中丞。事下丞相，丞相部吏考立其殺人罪。雲亡入長安，
複與鹹計議。丞相具發其事，奏：「咸宿衛執法之臣，幸得進見，漏泄所聞，以私語雲
，為定奏草，欲令自下治，後知雲亡命罪人，而與交通，雲以故不得。」上於是下鹹、
雲獄，減死為城旦。鹹、雲遂廢錮，終無帝世。
　　至成帝時，丞相故安昌侯張禹以帝師位特進，甚尊重。雲上書求見，公卿在前。雲
曰：「今朝廷大臣上不能匡主，下亡以益民，皆尸位素餐，孔子所謂『鄙夫不可與事君
』，『苟患失之，亡所不至』者也。臣願賜尚方斬馬劍，斷佞臣一人以厲其餘。」上問
：「誰也？？對曰：「安昌侯張禹。」上大怒，曰：「小臣居下訕上，廷辱師傅，罪死
不赦。」禦史將雲下，雲攀殿檻，檻折。雲呼曰：「臣得下從龍逢、比干游於地下，足
矣！未知聖朝何如耳？」禦史遂將雲去。於是左將軍辛慶忌免冠解印綬，叩頭殿下曰：
「此臣素著狂直於世。使其言是，不可誅；其言非，固當容之。臣敢以死爭。」慶忌叩
頭流血。上意解，然後得已。及後當治檻，上曰：「勿易！因而輯之，以旌直臣。」
　　雲自是之後不復仕，常居鄠田，時出乘牛車從諸生，所過皆敬事焉。薛宣為丞相，
雲往見之。宣備賓主禮，因留雲宿，從容謂雲曰：「在田野亡事，且留我東閣，可以觀
四方奇士。」雲曰：「小生乃欲相吏邪？」宣不敢複言。
  其教授，擇諸生，然後為弟子。九江嚴望及望兄子元，字仲，能傳雲學，皆為博士

。望至泰山太守。

  雲年七十餘，終於家。病不呼醫飲藥。遺言以身服斂，棺周於身，士周於槨，為丈

五墳，葬平陵東郭外。

　　梅福字子真，九江壽春人也。少學長安，明《尚書》、《穀梁春秋》，為郡文學，
補南昌尉。後去官歸壽春，數因縣道上言變事，求假軺傳，詣行在所條對急政，輒報罷
。
　　是時，成帝委任大將軍王鳳，鳳專勢擅朝，而京兆尹王章素忠直，譏刺鳳，為鳳所
誅。王氏浸盛，災異數見，群下莫敢正言。福複上書曰：
　　臣聞箕子佯狂于殷，而為周陳《洪範》；叔孫通遁秦歸漢，製作儀品。夫叔孫先非
不忠也，箕子非疏其家而畔親也，不可為言也。昔高祖納善若不及，從諫若轉圜，聽言
不求其能，舉功不考其素。陳平起於亡命而為謀主，韓信拔于行陳而建上將。故天下之
士雲合歸漢，爭進奇異，知者竭其策，愚者盡其慮，勇士極其節，怯夫勉其死。合天下
之知，並天下之威，是以舉秦如鴻毛，取楚若拾遺，此高祖所以亡敵於天下也。孝文皇
帝起于代穀，非有周、召之師，伊、呂之佐也，循高祖之法，加以恭儉。當此之時，天
下幾平。繇是言之，循高祖之法則治，不循則亂。何者？秦為亡道，削仲尼之跡，滅周
公之軌，壞井田，除五等，禮廢樂崩，王道不通，故欲行王道者莫能致其功也。孝武皇
帝好忠諫，說至言，出爵不待廉茂，慶賜不須顯功，是以天下布衣各厲志竭精以赴闕廷
自□鬻者不可勝數。漢家得賢，于此為盛。使孝武皇帝聽用其計，升平可致。於是積屍
暴骨，快心胡、越，故淮南王安緣間而起。所以計慮不成而謀議泄者，以眾賢聚於本朝
，故其大臣勢陵不敢和從也。方今布衣乃窺國家之隙，見間而起者，蜀郡是也。及山陽
亡徒蘇令之群，蹈藉名都大郡，求党與，索隨和，而亡逃匿之意。此皆輕量大臣，亡所
畏忌，國家之權輕，故匹夫欲與上爭衡也。
　　士者，國之重器；得士則重，失士則輕。《詩》雲：「濟濟多士，文王以寧。」廟
堂之議，非草茅所當言也。臣誠恐身塗野草，屍並卒伍，故數上書求見，輒報罷。臣聞
齊桓之時有以九九見者，桓公不逆，欲以致大也。今臣所言非特九九也，陛下距臣者三
矣，此天下士所以不至也。昔秦武王好力，任鄙叩關自鬻；繆公行伯，繇余歸德。今欲
致天下之士，民有上書求見者，輒使詣尚書問其所言，言可採取者，秩以升鬥之祿，賜
以一束之帛。若此，則天下之士發憤懣，吐忠言，嘉謀日聞於上，天下條貫，國家表裏
，爛然可睹矣。夫以四海之廣，士民之數，能言之類至眾多也。然其俊傑指世陳政，言
成文章，質之先聖而不繆，施之當世合時務，若此者，亦亡幾人。故爵祿束帛者，天下
之□石，高祖所以厲世摩鈍也。孔子曰：「工欲善其事，必先利其器。」至秦則不然，
張誹謗之罔，以為漢驅除，倒持泰阿，授楚其柄。故誠能勿失其柄，天下雖有不順，莫
敢觸其鋒，此孝武皇帝所以辟地建功為漢世宗也。今不循伯者之道，乃欲以三代選舉之
法取當時之士，猶察伯樂之圖，求騏驥於市，而不可得，亦已明矣。故高祖棄陳平之過
而獲其謀，晉文召天王，齊桓用其仇，有益於時，不顧逆順，此所謂伯道者也。一色成
體謂之醇，白黑雜合謂之駁。欲以承平之法治暴秦之緒，猶以鄉飲酒之禮理軍市也。
　　今陛下既不納天下之言，又加戮焉。夫□鵲遭害，則仁鳥增逝；愚者蒙戮，則知士
深退。間者愚民上疏，多觸不急之法，或下廷尉，而死者眾。自陽朔以來，天下以言為
諱，朝廷尤甚，群臣皆承順上指，莫有執正。何以明其然也？取民所上書，陛下之所善
，試下之廷尉，廷尉必曰「非所宜言，大不敬。」以此蔔之，一矣。故京兆尹王章資質
忠直，敢面引廷爭，孝元皇帝擢之，以厲具臣而矯曲朝。及至陛下，戮及妻子。且惡惡
止其身，王章非有反畔之辜，而殃及家。折直士之節，結諫臣之舌，群臣皆知其非，然
不敢爭，天下以言為戒，最國家之大患也。願陛下循高祖之軌，杜亡秦之路，數禦《十
月》之歌，留意《亡逸》之戒，除不急之法，下亡諱之詔，博鑒兼聽，謀及疏賤，令深
者不隱，遠者不塞，所謂「辟四門，明四目」也。且不急之法，誹謗之微者也。「往者
不可及，來者猶可追。」方今君命犯而主威奪，外戚之權日以益隆，陛下不見其形，願
察其景。建始以來，日食地震，以率言之，三倍春秋，水災亡與比數。陰盛陽微，金鐵
為飛，此何景也！漢興以來，社稷三危。呂、霍、上官皆母后之家也，親親之道，全之
為右，當與之賢師良傅，教以忠孝之道。今乃尊寵其位，授以魁柄，使之驕逆，至於夷
滅，此失親親之大者也。自霍光之賢，不能為子孫慮，故權臣易世則危。《書》曰：「
毋若火，始庸庸。」勢陵于君，權隆於主，然後防之，亦亡及已。
　　上遂不納。成帝久亡繼嗣，福以為宜建三統，封孔子之世以為殷後，複上書曰：
　　臣聞「不在其位，不謀其政」。政者職也，位卑而言高者罪也。越職觸罪，危言世
患，雖伏質橫分，臣之願也。守職不言，沒齒身全，死之日，屍未腐而名滅，雖有景公
之位，伏曆千駟，臣不貪也。故願一登文石之陛，涉赤墀之途，當戶牖之法坐，盡平生
之愚慮。亡益于時，有遺於世，此臣寢所以不安，食所以忘味也。願陛下深省臣言。
　　臣聞存人所以自立也，壅人所以自塞也。善惡之報，各如其事。昔者秦滅二周，夷
六國，隱士不顯，逸民不舉，絕三絕，滅天道，是以身危子殺，厥孫不嗣，所謂壅人以
自塞者也。故武王克殷，未下車，存五帝之後，封殷于宋，紹夏於杞，明著三統，示不
獨有也。是以姬姓半天下，遷廟之主，流出於戶，所謂存人以自立者也。今成湯不祀，
殷人亡後，陛下繼嗣久微，殆為此也。《春秋經》曰：「宋殺其大夫。」《穀梁傳》曰
：「其不稱名姓，以其在祖位，尊之也。」此言孔子故殷之後也，雖不正統，封其子孫
以為殷後，禮亦宜之。何者？諸侯奪宗，聖庶奪適。傳曰「賢者子孫宜有土」而況聖人
，又殷之後哉！昔成王以諸侯禮葬周公，而皇天動威，雷風著災。今仲尼之廟不出闕裏
，孔氏子孫不免編戶，以聖人而歆匹夫之祀，非皇天之意也。今陛下誠能據仲尼之素功
，以封其子孫，則國家必獲其福，又陛下之名與天亡極。何者？追聖人素功，封其子孫
，未有法也，後聖必以為則。不滅之名，可不勉哉！
　　福孤遠，又譏切王氏，故終不見納。
　　初，武帝時，始封周後姬嘉為周子南君，至元帝時，尊周子南君為周承休侯，位次
諸侯王。使諸大夫博士求殷後，分散為十餘姓，郡國往往得其大家，推求子孫，絕不能
紀。時，匡衡議，以為「王者存二王后，所以尊其先王而通三統也。其犯誅絕之罪者絕
，而更封他親為始封君，上承其王者之始祖。《春秋》之義，諸侯不能守其社稷者絕。
今宋國已不守其統而失國矣，則宜更立殷後為始封君，而上承湯統，非當繼宋之絕侯也
，宜明得殷後而已。今之故宋，推求其嫡，久遠不可得；雖得其嫡，嫡之先已絕，不當
得立。《禮記》孔子曰：『丘，殷人也。』先師所共傳，宜以孔子世為湯後。」上以其
語不經，遂見寢。至成帝時，梅福複言宜封孔子後以奉湯祀。綏和元年，立二王后，推
跡古文，以《左氏》、《穀梁》、《世本》、《禮記》相明，遂下詔封孔子世為殷紹嘉
公。語在《成紀》。是時，福居家，常以讀書養性為事。
　　至元始中，王莽顓政，福一朝棄妻子，去九江，至今傳以為仙。其後，人有見福於
會稽者，變名姓，為吳市門卒雲。
　　雲敞字幼孺，平陵人也。師事同縣吳章，章治《尚書經》為博士。平帝以中山王即
帝位，年幼，莽秉政，自號安漢公。以平帝為成帝后，不得顧私親，帝母及外家衛氏皆
留中山，不得至京師。莽長子宇，非莽隔絕衛氏，恐帝長大後見怨。宇與吳章謀，夜以
血塗莽門，若鬼神之戒，冀以懼莽。章欲因對其咎。事發覺，莽殺宇，誅滅衛氏，謀所
聯及，死者百余人。章坐要斬，磔屍東市門。初，章為當世名儒，教授尤盛，弟子千余
人，莽以為惡人党，皆當禁錮，不得仕宦。門人盡更名他師。敞時為大司徒掾，自劾吳
章弟子，收抱章屍歸，棺斂葬之，京師稱焉。車騎將軍王舜高其志節，比之欒布，表奏
以為掾，薦為中郎諫大夫。莽篡位，王舜為太師，複薦敞可輔職。以病免。唐林言敞可
典郡，擢為魯郡大尹。更始時，安車征敞為御史大夫，複病免去，卒於家。
　　贊曰：「昔仲尼稱不得中行，則思狂狷。觀楊王孫之志，賢于秦始皇遠矣。世稱硃
雲多過其實，故曰：「蓋有不知而作之者，我亡是也。」胡建臨敵敢斷，武昭於外。斬
伐奸隙，軍旅不隊。梅福之辭，合于《大雅》，雖無老成，尚有典刑；殷監不遠，夏後
所聞。遂從所好，全性市門。雲敞之義，著于吳章，為仁由己，再入大府，清則濯纓，
何遠之有？
漢書　卷六十八
【霍光金日磾傳第三十八】
　　霍光字子孟，票騎將軍去病弟也。父中孺，河東平陽人也，以縣吏給事平陽侯家，
與侍者衛少私通而生去病。中孺吏畢歸家，娶婦生光，因絕不相聞。久之，少女弟
子夫得幸于武帝，立為皇后，去病以皇后姊子貴幸。既壯大，乃自知父為霍中孺，未及
求問。會為票騎將軍擊匈奴，道出河東，河東太守郊迎，負弩矢先驅，至平陽傳舍，遣
吏迎霍中孺。中孺趨入拜謁，將軍迎拜，因跪曰：「去病不早自知為大人遺體也。」中
孺扶報叩頭，曰：「老臣得托命將軍，此天力也。」去病大為中孺買田宅、奴婢而去。
還，複過焉，乃將光西至長安，時年十余歲，任光為郎，稍遷諸曹、侍中。去病死後，
光為奉車都尉、光祿大夫，出則奉車，入侍左右，出入禁闥二十餘年，小心謹慎，未嘗
有過，甚見親信。
　　征和二年，衛太子為江充所敗，而燕王旦、廣陵王胥皆多過失。是時，上年老，寵
姬鉤弋趙婕妤有男，上心欲以為嗣，命大臣輔之。察群臣唯光任大重，可屬社稷。上乃
使黃門畫者畫周公負成王朝諸侯以賜光。後元二年春，上游五柞宮，病篤，光涕泣問曰
：「如有不諱，誰當嗣者？」上曰：「君未諭前畫意邪？立少子，君行周公之事。」光
頓首讓曰：「臣不如金日磾。」日磾亦曰：「臣外國人，不如光。」上以光為大司馬大
將軍，日磾為車騎將軍，及太僕上官桀為左將軍，搜粟都尉桑弘羊為御史大夫，皆拜臥
內床下，受遺詔輔少主。明日，武帝崩，太子襲尊號，是為孝昭皇帝。帝年八歲，政事
一決於光。
　　先是，後元元年，侍中僕射莽何羅與弟重合侯通謀為逆，時，光與金日磾、上官桀
等共誅之，功未錄。武帝病，封璽書曰：「帝崩發書以從事。」遺詔封金日磾為秺侯，
上官桀為安陽侯，光為博陸侯，皆以前捕反者功封。時，衛尉王莽子男忽侍中，揚語曰
：「帝崩，忽常在左右，安得遺詔封三子事！群兒自相貴耳。」光聞之，切讓王莽，莽
鴆殺忽。
　　光為人沉靜詳審，長財七尺三寸，白皙，疏眉目，美須髯。每出入下殿門，止進有
常處，郎僕射竊識視之，不失尺寸，其資性端正如此。初輔幼主，政自己出，天下想聞
其風采。殿中嘗有怪，一夜群臣相驚，光召尚符璽郎，郎不肯授光。光欲奪之，郎按劍
曰：「臣頭可得，璽不可得也！」光甚誼之。明日，詔增此郎秩二等。眾庶莫不多光。
　　光與左將軍桀結婚相親，光長女為桀子安妻。有女年與帝相配，桀因帝姊鄂邑蓋主
內安女後宮為婕妤，數月立為皇后。父安為票騎將軍，封桑樂侯。光時休沐出，桀輒入
代光決事。桀父子既尊盛，而德長公主。公主內行不修，近幸河間丁外人。桀、安欲為
外人求封，幸依國家故事以列侯尚公主者，光不許。又為外人求光祿大夫，欲令得召見
，又不許。長主大以是怨光。而桀、安數為外人求官爵弗能得，亦慚。自先帝時，桀已
為九卿，位在光右。及父子並為將軍，有椒房中宮之重，皇后親安女，光乃其外祖，而
顧專制朝事，繇是與光爭權。
　　燕王旦自以昭帝兄，常懷怨望。及御史大夫桑弘羊建造酒榷、鹽鐵，為國興利，伐
其功，欲為子弟得官，亦怨恨光。於是蓋主、上官桀、安及弘羊皆與燕王旦通謀，詐令
人為燕王上書，言：「光出都肄郎羽林，道上稱蹕，太官先置。」又引：「蘇武前使匈
奴，拘留二十年不降，還乃為典屬國，而大將軍長史敞亡功為搜粟都尉，又擅調益莫府
校尉。光專權自恣，疑有非常。臣旦願歸符璽，入宿衛，察奸臣變。」候司光出沐日奏
之。桀欲從中下其事，桑弘羊當與諸大臣共執退光。書奏，帝不肯下。
　　明旦，光聞之，止畫室中不入。上問：「大將軍安在？」左將軍桀時曰：「以燕王
告其罪，故不敢入。」有詔召大將軍。光入，免冠頓首謝，上曰：「將軍冠。朕知是書
詐也，將軍亡罪。」光曰：「陛下何以知之？」上曰：「將軍之廣明都郎，屬耳；調校
尉以來未能十日，燕王何以得知之？且將軍為非，不須校尉。」是時，帝年十四，尚書
左右皆驚，而上書者果亡，捕之甚急，桀等懼，白上小事不足遂，上不聽。
　　後桀黨有譖光者，上輒怒曰：「大將軍忠臣，先帝所屬以輔朕身，敢有毀者坐之。
」自是桀等不敢複言，乃謀令長公主置酒請光，伏兵格殺之，因廢帝，迎立燕王為天子
。事發覺，光盡誅桀、安、弘羊、外人宗族。燕王、蓋主皆自殺。光威震海內。昭帝既
冠，遂委任光，訖十三年，百姓充實，四夷賓服。
　　元平元年，昭帝崩，亡嗣。武帝六男獨有廣陵王胥在，群臣議所立，鹹特廣陵王。
王本以行失道，先帝所不用。光內不自安。郎有上書言：「周太王廢太伯立王季，文王
舍伯邑考立武王，唯在所宜，雖廢長立少可也。廣陵王不可以承宗廟。」言合光意。光
以其書視丞相敞等，擢郎為九江太守，即日承皇太后詔，遣行大鴻臚事少府樂成、宗正
德、光祿大夫吉、中郎將利漢迎昌邑王賀。
　　賀者，武帝孫，昌邑哀王子也。既至，即位，行淫亂。光憂懣，獨以問所親故吏大
司農田延年。延年曰：「將軍為國柱石，審此人不可，何不建白太后，更選賢而立之？
」光曰：「今欲如是，于古嘗有此不？」延年曰：「伊尹相殷，廢太甲以安宗廟，後世
稱其忠。將軍若能行此，亦漢之伊尹也。」光乃引延年給事中，陰與車騎將軍張安世圖
計，遂召丞相、禦史、將軍、列侯、中二千石、大夫、博士會議未央宮。光曰：「昌邑
王行昏亂，恐危社稷，如何？」群臣皆驚鄂失色，莫敢發言，但唯唯而已。田延年前，
離席按劍，曰：「先帝屬將軍以幼孤，寄將軍以天下，以將軍忠賢能安劉氏也。今群下
鼎沸，社稷將傾，且漢之傳諡常為孝者，以長有天下，令宗廟血食也。如令漢家絕祀，
將軍雖死，何面目見先帝於地下乎？今日之議，不得旋踵。群臣後應者，臣請劍斬之。
」光謝曰：「九卿責光是也。天下匈匈不安，光當受難。」於是議者皆叩頭，曰：「萬
姓之命在於將軍，唯大將軍令。」
　　光即與群臣俱見白太后，具陳昌邑王不可以承宗廟狀。皇太后乃車駕幸未央承明殿
，詔諸禁門毋內昌邑群臣。王入朝太后還，乘輦欲歸溫室，中黃門宦者各持門扇，王入
，門閉，昌邑群臣不得入。王曰：「何為？」大將軍跪曰：「有皇太后詔，毋內昌邑群
臣。」王曰：「徐之，何乃驚人如是！」光使盡驅出昌邑群臣，置金馬門外。車騎將軍
安世將羽林騎收縛二百餘人，皆送廷尉詔獄。令故昭帝侍中中臣侍守王。光敕左右：「
謹宿衛，卒有物故自裁，令我負天下，有殺主名。」王尚未自知當廢，謂左右：「我故
群臣從官安得罪，而大將軍盡系之乎？」頃之，有太后詔召王，王聞召，意恐，乃曰：
「我安得罪而召我哉！」太后被珠襦，盛服坐武帳中，侍禦數百人皆持兵，其門武士陛
戟，陳列殿下。群臣以次上殿，召昌邑王伏前聽詔。光與群臣連名奏王，尚書令讀奏曰
：
　　丞相臣敞、大司馬大將軍臣光、車騎將軍臣安世、度遼將軍臣明友、前將軍臣增、
後將軍臣充國、御史大夫臣誼、宜春侯臣譚、當塗侯臣聖、隨桃侯臣昌樂、杜侯臣屠耆
堂、太僕臣延年，太常臣昌、大司農臣延年、宗正臣德、少府臣樂成、廷尉臣光，執金
吾臣延壽、大鴻臚臣賢、左馮翊臣廣明、右扶風臣德、長信少府臣嘉、典屬國臣武、京
輔都尉臣廣漢、司隸校尉臣辟兵、諸吏文學光祿大夫臣遷、臣畸、臣吉、臣賜、臣管、
臣勝、臣梁、臣長幸、臣夏侯勝、太中大夫臣德、臣卬昧死言皇太后陛下：臣敞等頓首
死罪。天子所以永保宗廟總一海內者，以慈孝、禮誼、賞罰為本。孝昭皇帝早棄天下，
亡嗣，臣敞等議，禮曰「為人後者為之子也」，昌邑王宜嗣後，遣宗正、大鴻臚、光祿
大夫奉節使征昌邑王典喪。服斬縗，亡悲哀之心，廢禮誼，居道上不素食，使從官略女
子載衣車，內所居傳舍。始至謁見，立為皇太子，常私買雞豚以食。受皇帝信璽、行璽
大行前，就次發璽不封。從官更持節，引內昌邑從官騶宰官奴二百余人，常與居禁闥內
敖戲。自之符璽取節十六，朝暮臨，令從官更持節從。為書曰：「皇帝問侍中君卿：使
中禦府令高昌奉黃金千斤，賜君卿取十妻。」大行在前殿，發樂府樂器，引內昌邑樂人
，擊鼓歌吹作俳倡。會下還，上前殿，擊鐘磬，召內泰壹宗廟樂人輦道牟首，鼓吹歌舞
，悉奏眾樂。發長安廚三太牢具祠閣室中，祀已，與從官飲啖。駕法駕，皮軒鸞旗，驅
馳北官、桂宮，弄彘鬥虎。召皇太后禦小馬車，使官奴騎乘，遊戲掖庭中。與孝昭皇帝
宮人蒙等淫亂，詔掖庭令敢泄言要斬。
　　太后曰：「止！為人臣子當悖亂如是邪！」王離席伏。尚書令複讀曰：
　　取諸侯王、列侯、二千石綬及墨緩、黃綬以並佩昌邑郎官者免奴。變易節上黃旄以
赤。發禦府金錢、刀劍、玉器、采繒、賞賜所與遊戲者。與從官官奴夜飲，湛沔於酒。
詔太官上乘輿食如故。食監奏未釋服未可禦故食，複詔太官趣具，無關食鹽。太官不敢
具，即使從官出買雞豚，詔殿門內，以為常。獨夜設九賓溫室，延見姊夫昌邑關內侯。
祖宗廟祠未舉，為璽書使使者持節，以三太牢祠昌邑哀王園廟，稱嗣子皇帝。受璽以來
二十七日，使者旁午，持節詔諸官署徵發，凡一千一百二十七事。文學、光祿大夫夏侯
勝等及侍中傅嘉數進諫以過失，使人簿責勝，縛嘉系獄。荒淫迷惑，失帝王禮誼，亂漢
制度。臣敞等數進諫，不變更，日以益甚，恐危社稷，天下不安。
　　臣敞等謹與博士臣霸、臣雋舍、臣德、臣虞舍、臣射、臣倉議，皆曰：「高皇帝建
功業為漢太祖，孝文皇帝慈仁節儉為太宗，今陛下嗣孝昭皇帝後，行淫辟不軌。《詩》
雲：『籍曰未知，亦既抱子。』五辟之屬，莫大不孝。周襄王不能事母，《春秋》曰『
天王出居於鄭』，繇不孝出之，絕之於天下也。宗廟重于君，陛下未見命高廟，不可以
承天序，奉祖宗廟，子萬姓，當廢。」臣請有司御史大夫臣誼、宗正臣德、太常臣昌與
太祝以一太牢具，告祠高廟。臣敞等昧死以聞。
　　皇太后詔曰：「可。」光令王起拜受詔，王曰：「聞天子有爭臣七人，雖亡道不失
天下。」光曰：「皇太后詔廢，安得天子！」乃即持其手，解脫其璽組，奉上太后，扶
王下殿，出金馬門，群臣隨送。王西面拜，曰：「愚戇不任漢事。」起就乘輿副車。大
將軍光送至昌邑邸，光謝曰：「王行自絕於天，臣等駑怯，不能殺身報德。臣甯負王，
不敢負社稷。願王自愛，臣長不復見左右。」光涕泣而去。群臣奏言：「古者廢放之人
屏于遠方，不及以政，請徙王賀漢中房陵縣。」太后詔歸賀昌邑，賜湯沐邑二千戶。昌
邑群臣坐亡輔導之誼，陷王於惡，光悉誅殺二百餘人。出死，號呼市中曰：「當斷不斷
，反受其亂。」
　　光坐庭中，會丞相以下議定所立。廣陵王已前不用，及燕刺王反誅，其子不在議中
。近親唯有衛太子孫號皇曾孫在民間，鹹稱述焉。光遂複與丞相敞等上奏曰：「《禮》
曰：『人道親親故尊祖，尊祖故敬宗。』大宗亡嗣，擇支子孫賢者為嗣。孝武皇帝曾孫
病已，武帝時有詔掖庭養視，至今年十八，師受《詩》、《論語》、《孝經》，躬行節
儉，慈仁愛人，可以嗣孝昭皇帝後，奉承祖宗廟，子萬姓。臣昧死以聞。」皇太后詔曰
：「可。」光遣宗正劉德至曾孫家尚冠裏，洗沐賜禦衣，太僕以軨獵車迎曾孫就齋宗正
府，入未央宮見皇太后，封為陽武侯。已而光奉上皇帝璽綬，謁于高廟，是為孝宣皇帝
。明年，下詔曰：「夫褒有德，賞元功，古今通誼也。大司馬、大將軍光宿衛忠正，宣
德明恩，守節乘誼，以安宗廟。其以河北、東武陽益封光萬七千戶。」與故所食凡二萬
戶。賞賜前後黃金七千斤，錢六千萬，雜繒三萬匹，奴婢百七十人，馬二千匹，甲第一
區。
　　自昭帝時，光子禹及兄孫雲皆中郎將，雲弟山奉車都尉、侍中，鄰胡、越兵。光兩
女婿為東西宮衛尉，昆弟諸婿外孫皆奉朝請，為諸曹大夫、騎都尉，給事中。党親連體
，根據於朝廷。光自後元秉持萬機，及上即位，乃歸政。上廉讓不受，諸事皆先關白光
，然後奏禦天子。光每朝見，上虛己斂容，禮下之已甚。
　　光秉政前後二十年，地節二年春病篤，車駕自臨問光病，上為之涕泣。光上書謝恩
曰：「願分國邑三千戶，以封兄孫奉車都尉山為列侯，奉兄票騎將軍去病祀。」事下丞
相、禦史，即日拜光子禹為右將軍。
　　光薨，上及皇太后親臨光喪。太中大夫任宣與侍御史五人持節護喪事。中二千石治
莫府塚上。賜金錢、繒絮、繡被百領，衣五十篋，璧珠璣玉衣，梓宮、便房、黃腸題湊
各一具，樅木外臧槨十五具。東園溫明，皆如乘輿制度。載光屍柩以□輬車，黃屋在纛
，發材官輕車北軍五校士軍陳至茂陵，以送其葬。諡曰宣成侯。發三河卒穿複士，起塚
祠堂。置園邑三百家，長丞奉守如舊法。
　　既葬，封山為樂平侯，以奉車都尉領尚書事。天子思光功德，下詔曰：「故大司馬
、大將軍、博陸侯宿衛孝武皇帝三十有餘年，輔孝昭皇帝十有餘年，遭大難，躬秉誼，
率三公、九卿、大夫定萬世冊，以安社稷，天下蒸庶咸以康寧。功德茂盛，朕甚嘉之。
複其後世，疇其爵邑，世世無有所與，功如蕭相國。」明年夏，封太子外祖父許廣漢為
平恩侯。複下詔曰：「宣成侯光宿衛忠正，勤勞國家，善善及後世，其封光兄孫中郎將
雲為冠陽侯。」
　　禹既嗣為博陸侯，太夫人顯改光時所自造塋制而侈大之。起三出闕，築神道，北臨
昭靈，南出承恩，盛飾祠室，輦閣通屬永巷，而幽良人婢妾守之。廣治第室，作乘輿輦
，加畫繡茵馮，黃金塗，韋絮薦輪，侍婢以五采絲挽顯，遊戲第中。初，光愛幸監奴馮
子都，常與計事，及顯寡居，與子都亂。而禹、山亦並繕治第宅，走馬馳逐平樂館。雲
當朝請，數稱病私出，多從賓客，張圍獵黃山苑中，使蒼頭奴上朝謁，莫敢譴者。而顯
及諸女，晝夜出入長信宮殿中，亡期度。
　　宣帝自在民間聞知霍氏尊盛日久，內不能善。光薨，上始躬親朝政，御史大夫魏相
給事中。顯謂禹、雲、山：「女曹不務奉大將軍余業，今大夫給事中，他人一間，女能
複自救邪？」後兩家奴爭道，霍氏奴入禦史府，欲蹋大夫門，禦史為叩頭謝，乃去。人
以謂霍氏，顯等始知憂。會魏大夫為丞相，數燕見言事。平恩侯與侍中金安上等徑出入
省中。時，霍山自若領尚書，上令吏民得奏封事，不關尚書，群臣進見獨往來，於是霍
氏甚惡之。
　　宣帝始立，立微時許妃為皇后。顯愛小女成君，欲遣之，私使乳醫淳於衍行毒藥殺
許後，因勸光內成君，代立為後，語在《外戚傳》。始，許後暴崩，吏捕諸醫，劾衍侍
疾亡狀不道，下獄。吏簿問急，顯恐事敗，即具以實語光。光大驚，欲自發舉，不忍，
猶與。會奏上，因署衍勿論。光薨後，語稍泄。於是上始聞之而未察，乃徙光女婿度遼
將軍、未央衛尉、平陵侯范明友為光祿勳，次婿諸吏中郎將、羽林監任勝出為安定太守
。數月，複出光姊婿給事中光祿大夫張朔為蜀郡太守，群孫婿中郎將王漢為武威太守。
頃之，複徙光長女婿長樂衛尉鄧廣漢為少府。更以禹為大司馬，冠小冠，亡印綬，罷其
右將軍屯兵官屬，特使禹官名與光俱大司馬者。又收范明友度遼將軍印綬，但為光祿勳
。及光中女婿趙平為散騎、騎都尉、光祿大夫將屯兵，又收平騎都尉印綬。諸領胡越騎
、羽林及兩宮衛將屯兵，悉易以所親信許、史子弟代之。
　　禹為大司馬，稱病。禹故長史任宣候問，禹曰：「我何病？縣官非我家將軍不得至
是，今將軍墳墓未幹，盡外我家，反任許、史，奪我印綬，令人不省死。」宣見禹恨望
深，乃謂曰：「大將軍時何可複行！持國權柄，殺生在手中。廷尉李種、王平、左馮翊
賈勝胡及車丞相女婿少府徐仁皆坐逆將軍意下獄死。使樂成小家子得幸將軍，至九卿封
侯。百官以下但事馮子都、王子方等，視丞相亡如也。各自有時，今許、史自天子骨肉
，貴正宜耳。大司馬欲用是怨恨，愚以為不可。」禹默然。數日，起視事。
　　顯及禹、山、雲自見日侵削，數相對啼泣，自怨。山曰：「今丞相用事。縣官信之
，盡變易大將軍時法令，以公田賦與貧民，發揚大將軍過失。又諸儒生多窶人子，遠客
饑寒，喜妄說狂言，不避忌諱，大將軍常仇之，今陛下好與諸儒生語，人人自使書對事
，多言我家者。嘗有上書言大將軍時主弱臣強，專制擅權，今其子孫用事，昆弟益驕恣
，恐危宗廟，災異數見，盡為是也。其言絕痛，山屏不奏其書。後上書者益黠，盡奏封
事，輒下中書令出取之，不關尚書，益不信人。」顯曰：「丞相數言我家，獨無罪乎？
」山曰：「丞相廉正，安得罪？我家昆弟諸婿多不謹。又聞民間訁雚言霍氏毒殺許皇后
，甯有是邪？」顯恐急，即具以實告山、雲、禹。山、雲、禹驚曰：「如是，何不早告
禹等！縣官離散斥逐諸婿，用是故也。此大事，誅罰不小，奈何？」於是始有邪謀矣。
　　初，趙平客石夏善為天官，語平曰：「熒惑守禦星，禦星，太僕奉車都尉也，不黜
則死。」平內憂山等。雲舅李竟所善張赦見雲家卒卒，謂竟曰：「今丞相與平恩侯用事
，可令太夫人言太后，先誅此兩人。移徙陛下，在太后耳。」長安男子張章告之，事下
廷尉。執金吾捕張赦、石夏等，後有詔止勿捕。山等愈恐，相謂曰：「此縣官重太后，
故不竟也。然惡端已見，又有弑許後事，陛下雖寬仁，恐左右不聽，久之猶發，發即族
矣，不如先也。」遂令諸女各歸報其夫，皆曰：「安所相避？」
　　會李竟坐與諸侯王交通，辭語及霍氏，有詔雲、山不宜宿衛，免，就第。光諸女遇
太后無禮，馮子都數犯法，上並以為讓，山、禹等甚恐，顯夢第中井水溢流庭下，灶居
樹上，又夢大將軍謂顯曰：「知捕兒不？亟下捕之。」第中鼠暴多，與人相觸，以尾畫
地。鴞數鳴殿前樹上。第門自壞。雲尚冠裏宅中門亦壞。巷端人共見有人居雲屋上，徹
瓦投地，就視，亡有，大怪之。禹夢車騎聲正訁雚來捕禹，舉家憂愁。山曰：「丞相擅
減宗廟羔、菟、蛙，可以此罪也。」謀令太后為博平君置酒，召丞相、平恩侯以下，使
范明友、鄧廣漢承太后制引斬之，因廢天子而立禹。約定未發，雲拜為玄菟太守，太中
大夫任宣為代郡太守。山又坐寫秘書，顯為上書獻城西第，八馬千匹，以贖山罪。書報
聞，會事發覺，雲、山、明友自殺，顯、禹、廣漢等捕得。禹要斬，顯及諸女昆弟皆棄
市。唯獨霍後廢處昭台宮，與霍氏相連坐誅滅者數千家。
　　上乃下詔曰：「乃者東織室令史張赦使魏郡豪李竟報冠陽侯雲謀為大逆，朕以大將
軍故，抑而不揚，冀其自新。今大司馬博陸侯禹與母宣成侯夫人顯及從昆弟子冠陽侯雲
、樂平侯山諸姊妹婿謀為大逆，欲詿誤百姓。賴宗廟神靈，先發得，咸伏其辜，朕甚悼
之。諸為霍氏所詿誤，事在丙申前，未發覺在吏者，皆赦除之。男子張章先發覺，以語
期門董忠，忠告在曹楊惲，惲告侍中金安上。惲召見對狀，後章上書以聞。侍中史高與
金安上建發其事，言無入霍氏禁闥，卒不得遂其謀，皆讎有功。封章為博成侯，忠高昌
侯，惲平通侯，安上都成侯，高樂陵侯。」
　　初，霍氏奢侈，茂陵徐生曰：「霍氏必亡。□奢則不遜，不遜必侮上。侮上者，逆
道也。在人之右，眾必害之。霍氏秉權日久，害之者多矣。天下害之，而又行以逆道，
不亡何待！」乃上疏言：「霍氏泰盛，陛下即愛厚之，宜以時抑制，無使至亡。」書三
上，輒報聞。其後霍氏誅滅，而告霍氏者皆封。人為徐生上書曰：「臣聞客有過主人者
，見其灶直突，傍有積薪，客謂主人，更為曲突，遠徙其薪，不者且有火患。主人嘿然
不應。俄而家果失火，鄰里共救之，幸而得息。於是殺牛置酒，謝其鄰人，灼爛者在於
上行，餘各以功次坐，而不錄言曲突者。人謂主人曰：『鄉使聽客之言，不費牛、酒，
終亡火患。今論功而請賓，曲突徙薪亡恩澤，焦頭爛額為上客耶？』主人乃寤而請之，
今茂陵徐福數上書言霍氏且有變，宜防絕之。鄉使福說得行，則國亡裂土出爵之費，臣
亡逆亂誅滅之敗。往事既已，而福獨不蒙其功，唯陛下察之，貴徙薪曲突之策，使居焦
發灼爛之右。」上乃賜福帛十匹，後以為郎。
　　宣帝始立，謁見高廟，大將軍光從驂乘，上內嚴憚之，若有芒刺在背。後車騎將軍
張安世代光驂乘，天子從容肆體，甚安近焉。及光身死而宗族竟誅，故俗傳之曰：「威
震主者不畜，霍氏之禍萌於驂乘。」
　　至成帝時，為光置守塚百家，吏卒奉詞焉。元始二年，封光從父昆弟曾孫陽為博陸
侯，千戶。
　　金日磾字翁叔，本匈奴休屠王太子也。武帝元狩中，票騎將軍霍去病將兵擊匈奴右
地，多斬首，虜獲休屠王祭天金人。其夏，票騎複西過居延，攻祁連山，大克獲。於是
單于怨昆邪、休屠居西方多為漢所破，召其王欲誅之。昆邪、休屠恐，謀降漢。休屠王
後悔，昆邪王殺之，並將其眾降漢。封昆邪王為列侯。日磾以父不降見殺，與母閼氏、
弟倫俱沒入官，輸黃門養馬，時年十四矣。
　　久之，武帝游宴見馬，後宮滿側。日磾等數十人牽馬過殿下，莫不竊視，至日磾獨
不敢。日磾長八尺二寸，容貌甚嚴，馬又肥好，上異而問之，具以本狀對。上奇焉，即
日賜湯沐衣冠，拜為馬監，遷侍中、駙馬都尉、光祿大夫。日磾既親近，未嘗有過失，
上甚信愛之，賞賜累千金，出則驂乘，入侍左右。貴戚多竊怨，曰：「陛下妄得一胡兒
，反貴重之！」上聞，愈厚焉。
　　日磾母教誨兩子，甚有法度，上聞而嘉之。病死，詔圖畫于甘泉宮，署曰「休屠王
閼氏」。日磾每見畫常拜，鄉之涕泣，然後乃去。日磾子二人皆愛，為帝弄兒，常在旁
側。弄兒或自後擁上項，日磾在前，見而目之。弄兒走且啼曰：「翁怒。」上謂日磾「
何怒吾兒為？」其後弄兒壯大，不謹，自殿下與宮人戲，日磾適見之，惡其淫亂，遂殺
弄兒。弄兒即日磾長子也。上聞之大怒，日磾頓首謝，具言所以殺弄兒狀。上甚哀，為
之泣，已而心敬日磾。
　　初，莽何羅與江充相善，及充敗衛太子，何羅弟通用誅太子時力戰得封。後上知太
子冤，乃夷滅充宗族黨與。何羅兄弟懼及，遂謀為逆。日磾視其志意有非常，心疑之，
陰獨察其動靜，與俱上下。何羅亦覺日磾意，以故久不得發。是時，上行幸林光宮，日
磾小疾臥廬。何羅與通及小弟安成矯制夜出，共殺使者，發兵。明旦，上未起，何羅亡
何從外入。日磾奏廁心動，立入坐內戶下。須臾，何羅袖白刃從東箱上，見日磾，色變
，走趨臥內欲入，行觸寶瑟，僵。日磾得抱何羅，因傳曰：「莽何羅反！」上驚起，左
右拔刃欲格之，上恐並中日磾，止勿格。日磾捽胡投何羅殿下，得禽縛之，窮治，皆伏
辜。由是著忠孝節。
　　日磾自在左右，目不忤視者數十年。賜出宮女，不敢近。上欲內其女後宮，不肯。
其篤慎如此，上尤奇異之。及上病，屬霍光以輔少主，光讓日磾。日磾曰：「臣外國人
，且使匈奴輕漢。」於是遂為光副。光以女妻日磾嗣子賞。初，武帝遺詔以討莽何羅功
封日磾為秺侯，日磾以帝少不受封。輔政歲餘，病困，大將軍光白封日磾，臥授印綬。
一日，薨，賜葬具塚地，送以輕車介士，軍陳至茂陵，諡曰敬侯。
　　日磾兩子，賞、建，俱侍中，與昭帝略同年，共臥起。賞為奉車，建駙馬都尉。及
賞嗣侯，佩兩綬。上謂霍將軍曰：「金氏兄弟兩人不可使俱兩綬邪？」霍光對曰：「賞
自嗣父為侯耳。」上笑曰：「侯不在我與將軍乎？」光曰：「先帝之約，有功乃得封侯
。」時年俱八九歲。宣帝即位，賞為太僕，霍氏有事萌牙，上書去妻。上亦自哀之，獨
得不坐。元帝時為光祿勳，薨，亡子，國除。元始中繼絕世，封建孫當為秺侯，奉日磾
後。
以興之狀。」書奏，天子征敞，拜膠東相，賜黃金三十斤。敞辭之官，自請治劇郡非賞
罰無以勸善懲惡，吏追捕有功效者，願得一切比三輔尤異。天子許之。
　　敞到膠東，明設購賞，開群盜令相捕斬除罪。吏追捕有功，上名尚書調補縣令者數
十人。由是盜賊解散，傳相捕斬。吏民歙然，國中遂平。
　　居頃之，王太后數出遊獵，敞奏書諫曰：「臣聞秦王好淫聲，葉陽後為不聽鄭、衛
之樂；楚嚴好田獵，樊□為不食鳥獸之肉。口非惡旨甘，耳非憎絲竹也，所以抑心意，
絕耆欲者，將以率二君而全宗祀也。禮，君母出門則乘輜軿，下堂則從傅母，進退則鳴
玉佩，內飾則結綢繆。此言尊貴所以自斂制，不從恣之義也。今太后資質淑美，慈愛寬
仁，諸侯莫不聞，而少以田獵縱欲為名，于以上聞，亦未宜也。唯觀覽于往古，全行乎
來今，令後□得有所法則，下臣有所稱誦，臣敞幸甚！」書奏，太后止不復出。
　　是時，潁川太守黃霸以治行第一入守京兆尹。霸視事數月，不稱，罷歸穎川。於是
制詔禦史：「其以膠東相敞守京兆尹。」自趙廣漢誅後，比更守尹，如霸等數人，皆不
稱職。京師浸廢，長安市偷盜尤多，百賈苦之。上以問敞，敞以為可禁。敞既視事，求
問長安父老，偷盜酋長數人，居皆溫厚，出從童騎，閭裏以為長者。敞皆召見責問，因
貰其罪，把其宿負，令致諸偷以自贖。偷長曰：「今一旦召詣府，恐諸偷驚駭，願一切
受署。」敞皆以為吏，遣歸休。置酒，小偷悉來賀，且飲醉，偷長以赭汙其衣裾。吏坐
裏閭閱出者，汙赭輒收縛之，一日捕得數百人。窮治所犯，或一人百餘發，盡行法罰。
由是□鼓稀鳴，市無偷盜，天子嘉之。
　　敞為人敏疾，賞罰分明，見惡輒取，時時越法縱舍，有足大者。其治京兆，略循趙
廣漢之跡。方略耳目，發伏禁奸，不如廣漢，然敞本治《春秋》，以經術自輔，其政頗
雜儒雅，往往表賢顯善，不醇用誅罰，以此能自全，竟免于刑戮。
　　京兆典京師，長安中浩穰，于三輔尤為劇。郡國二千石以高弟入守，及為真，久者
不過二三年，近者數月一歲，輒毀傷失名，以罪過罷。唯廣漢及敞為久任職。敞為京兆
，朝廷每有大議，引古今，處便宜，公卿皆服，天子數從之。然敞無威儀，時罷朝會，
過走馬章台街，使禦吏驅，自以便面拊馬。又為婦畫眉，長安中傳張京兆眉憮。有司以
奏敞。上問之，對曰：「臣聞閨房之內，夫婦之私，有過於畫眉者。」上愛其能，弗備
責也。然終不得大位。
　　敞與蕭望之、于定國相善。始敞與定國俱以諫昌邑王超遷。定國為大夫平尚書事，
敞出為刺史，時望之為大行丞。後望之先至御史大夫，定國後至丞相，敞終不過郡守。
為京兆九歲，坐與光祿勳楊惲厚善，後惲坐大逆誅，公卿奏惲党友，不宜處位，等比皆
免，而敞奏獨寢不下。敞使賊捕掾絮舜有所案驗。舜以敞劾奏當免，不肯為敞竟事，私
歸其家。人或諫舜，舜曰：「吾為是公盡力多矣，今五日京兆耳，安能複案事？」敞聞
舜語，即部吏收舜系獄。是時，冬月未盡數日，案事吏晝夜驗治舜，竟致其死事。舜當
出死，敞使主簿持教告舜曰：「五日京兆竟何如？冬月已盡，延命乎？」乃棄舜市。會
立春，行冤獄使者出，舜家載屍，並編敞教，自言使者。使者奏敞賊殺不辜。天子薄其
罪，欲令敞得自便利，即先下敞前坐楊惲不宜處位奏，免為庶人。敞免奏既下，詣闕上
印綬，便從闕下亡命。
　　數月，京師吏民解弛，□鼓數起，而翼州部中有大賊。天子思敞功效，使使者即家
在所召敞。敞身被重劾，及使者至，妻子家室皆泣惶懼，而敞獨笑曰：「吾身亡命為民
，郡吏當就捕，今使者來，此天子欲用我也。」即裝隨使者詣公車上書曰：「臣前幸得
備位列卿，待罪京兆，坐殺賊捕掾絮舜。舜本臣敞素所厚吏，數蒙恩貸，以臣有章劾當
免，受記考事，便歸臥家，謂臣『五日京兆』，背恩忘義，傷化薄俗。臣竊以舜無狀，
枉法以誅之。臣敞賊殺無辜，鞠獄故不直，雖伏明法，死無所恨。」天子引見敞，拜為
冀州刺史。敞起亡命，複奉使典州。既到部，而廣川王國群輩不道，賊連發，不得。敞
以耳目發起賊主名區處，誅其渠帥。廣川王□昆弟及王同族宗室劉調等通行為之囊橐，
吏逐捕窮窘，蹤跡皆入王宮。敞自將郡國吏，車數百輛，圍守王宮，搜索調等，果得之
殿屋重□中。敞傅吏皆捕格斷頭，縣其頭王宮門外。因劾奏廣川王。天子不忍致法，削
其戶。敞居部歲余，冀州盜賊禁止。守太原太守，滿歲為真，太原郡清。
　　頃之，宣帝崩。元帝初即位，待詔鄭朋薦敞先帝名臣，宜傅輔皇太子。上以問前將
軍蕭望之，望之以為敞能吏，任治煩亂，材輕，非師傅之器。天子使使者征敞，欲以為
左馮翊。會病卒。敞所誅殺太原吏，吏家怨敞，隨至杜陵刺殺敞中子璜。敞三子官皆至
都尉。
　　初，敞為京兆尹，而敞弟武拜為梁相。是時，梁王驕貴，民多豪強，號為難治。敞
問武：「欲何以治梁？」武敬憚兄，謙不肯言。敞使吏送至關，戒吏自問武。武應曰：
「馭黠馬者利其銜策，梁國大都，吏民凋敝，且當以柱後惠文彈治之耳。」秦時獄法吏
冠柱後惠文，武意欲以刑法治梁。吏還道之，敞笑曰：「審如掾言，武必辨治梁矣。」
武既到官，其治有跡，亦能吏也。
　　敞孫竦，王莽時至郡守，封侯，博學文雅過於敞，然政事不及也。竦死，敞無後。
　　王尊字子贛，涿郡高陽人也。少孤，歸諸父，使牧羊澤中。尊竊學問，能史書。年
十三，求為獄小吏。數歲，給事太守府，問詔書行事，尊無不對。太守奇之，除補書佐
，署守屬監獄。久之，尊稱病去，事師郡文學官，治《尚書》、《論語》，略通大義。
複召署守屬治獄，為郡決曹史。數歲，以令舉幽州刺史從事。而太守察尊廉，補遼西鹽
官長。數上書言便言事，事下丞相、禦史。
　　初元中，舉直言，遷虢令，轉守槐裏，兼行美陽令事。春正月，美陽女子告假子不
孝，曰：「兒常以我為妻，妒笞我。」尊聞之，遣吏收捕驗問，辭服。尊曰：「律無妻
母之法，聖人所不忍書，此經所謂造獄者也。」尊於是出坐廷上，取不孝子懸磔著樹，
使騎吏五人張弓射殺之，吏民驚駭。
　　後上行幸雍，過虢，尊供張如法而辦。以高弟擢為安定太守。到官，出教告屬縣曰
：「令長丞尉奉法守城，為民父母，抑強扶弱，宣恩廣澤，甚勞苦矣。太守以今日至府
，願諸君卿勉力正身以率下。故行貪鄙，能變更者與為治。明慎所職，毋以身試法。」
又出教敕掾功曹「各自□厲，助太守為治。其不中用，趣自避退，毋久妨賢。夫羽翮不
修，則不可以致千里；□內不理，無以整外。府丞悉署吏行能，分別白之。賢為上，毋
以富。賈人百萬，不足與計事。昔孔子治魯，七日誅少正卯，今太守視事已一月矣，五
月掾張輔懷虎狼之心，貪污不軌，一郡之錢盡入輔家，然適足以葬矣。今將輔送獄，直
符吏詣閣下，從太守受其事。丞戒之戒之！相隨入獄矣！」輔系獄數日死，盡得其狡猾
不道，百萬奸臧。威震郡中，盜賊分散，入傍郡界。豪強多誅傷伏辜者。坐殘賊免。
　　起家，複為護羌將軍轉校尉，護送軍糧委輸。而羌人反，絕轉道，兵數萬圍尊。尊
以千餘騎奔突羌賊。功未列上，坐擅離部署，會赦，免歸家。
　　涿郡太守徐明薦尊不宜久在閭巷，上以尊為□令，遷益州刺史。先是。琅邪王陽為
益州刺史，行部至邛郲九折阪，歎曰：「奉先人遺體，奈何數乘此險！」後以病去。及
尊為刺史，至其阪，問吏曰：「此非王陽所畏道耶？」吏對曰：「是。」尊叱其馭曰：
「驅之！王陽為孝子，王尊為忠臣。」尊居部二歲，懷來徼外，蠻夷歸附其威信。博士
鄭寬中使行風俗，舉奏尊治狀，遷為東平相。
　　是時，東平王以至親驕奢不奉法度，傅相連坐。及尊視事，奉璽書至庭中，王未及
出受詔，尊持璽書歸舍，食已乃還。致詔後，竭見王，太傅在前說《相鼠》之詩。尊曰
：「毋持布鼓過雷門！」王怒，起入後宮。尊亦直趨出就舍。先是，王數私出入，驅馳
國中，與後□家交通。尊到官。召敕廄長：「大王當從官屬，鳴和鸞乃出，自今有令駕
小車，叩頭爭之，言相教不得。」後尊朝王，王複延請登堂。尊謂王曰：「尊來為相，
人皆吊尊也，以尊不容朝廷，故見使相王耳。天下皆言王勇，顧但負責，安能勇？如尊
乃勇耳。」王變色視尊，意欲格殺之，即好謂尊曰：「願觀相君佩刀。」尊舉掖，顧謂
傍侍郎：「前引佩刀視王，王欲誣相拔刀向王邪？」王情得，又雅聞尊高名，大為尊屈
，酌酒具食，相對極歡。太后徵史奏尊：「為相倨慢不臣，王血氣未定，不能忍。愚誠
恐母子俱死。今妾不得使王複見尊。陛下不留意，妾願先自殺，不忍見王之失義也。」
尊竟坐免為庶人。大將軍王鳳奏請尊補軍中司馬，擢為司隸校尉。
　　初，中書謁者令石顯貴幸，專權為奸邪。丞相匡衡、御史大夫張譚皆阿附畏事顯，
不敢言。久之，元帝崩，成帝初即位，顯徙為中太僕，不復典權。衡、譚乃奏顯舊惡，
請免顯等。尊於是劾奏：「丞相衡、御史大夫譚位三公，典五常九德，以總方略、一統
類、廣教化、美風俗為職。知中書謁者令顯等專權擅勢，大作威福，縱恣不制，無所畏
忌，為海內患害，不以時白奏行罰，而阿諛曲從，附下罔上，懷邪迷國，無大臣輔政之
義也，皆不道，在赦令前。赦後，衡、譚舉奏顯，不自陳不忠之罪，而反揚著先帝任用
傾覆之徒，妄言百官畏之。甚於主上。卑君尊臣，非所宜稱，失大臣體。又正月行幸典
台，臨饗罷衛士，衡與中二千石大鴻臚賞等會坐殿門下，衡南鄉，賞等西鄉。衡更為賞
布東鄉席，起立延賞坐，私語如食頃。衡知行臨，百官共職，萬眾會聚，而設不正之席
，使下坐上，相比為小惠於公門之下，動不中禮，亂朝廷爵秩之位。衡又使官大奴入殿
中，問行起居，還言：『漏上十四刻行。』臨到，衡安坐，不變色改容。無怵惕肅敬之
心，驕慢不謹，皆不敬。」有詔勿治。於是衡慚懼，免冠謝罪，上丞相、侯印綬。天子
以新即位，重傷大臣，乃下禦史丞問狀。劾奏尊：「妄詆欺非謗赦前事，猥曆奏大臣，
無正法，飾成小過，以塗汙宰相，摧辱公卿，輕薄國家，奉使不敬。」有詔左遷尊為高
陵令，數月，以病免。
　　會南山群盜傰宗等數百人為吏民害，拜故弘農太守傅剛為校尉，將跡射士千人逐捕
，歲餘不能禽。或說大將軍鳳：「賊數百人在轂下，發軍擊之不能得，難以視四夷。獨
選賢京兆尹乃可。」於是鳳薦尊，往為諫大夫，守京輔都尉，行京兆尹事。旬月間盜賊
清。遷光祿大夫，守京兆尹，後為真，凡三歲。坐遇使者無禮。司隸遣假佐放奉詔書白
尊發吏捕人，放謂尊：「詔書所捕宜密。」尊曰：「治所公正，京兆善漏泄人事。」放
曰：「所捕宜令發吏。」尊又曰：「詔書無京兆文，不當發吏。」及長安系者三月間千
人以上。尊出行縣，男子郭賜自言尊：「許仲家十餘人共殺賜兄賞，公歸舍。」吏不敢
捕。尊行縣還，上奏曰：「強不陵弱，各得其所，寬大之政行，和平之氣通。」御史大
夫中奏尊暴虐不改，外為大言，倨嫚姍上，威信日廢，不宜備位九卿。尊坐免，吏民多
稱惜之。
　　湖三老公乘興等上書訟尊治京兆功效日著：「往者南山盜賊阻山橫行，剽劫良民，
殺奉法吏，道路不通，城門至以警戒。步兵校尉使逐捕，暴師露眾，曠日煩費，不能禽
制。二卿坐黜，群盜浸強，吏氣傷沮，流聞四方，為國家憂。當此之時，有能捕斬，不
愛金爵重賞。關內侯寬中使問所征故司隸校尉王尊捕群盜方略，拜為諫大夫，守京輔都
尉，行京兆尹事。尊盡節勞心，夙夜思職，卑體下士，厲奔北之吏，起沮傷之氣，二旬
之間，大黨震懷，渠率效首。賊亂蠲除，民反農業，拊循貧弱，鋤耘豪強。長安宿豪大
猾東市賈萬、城西□章、剪張禁、酒趙放、杜陵楊章等皆通邪結黨，挾養奸軌，上幹王
法，下亂吏治，並兼役使，浸漁小民，為百姓豺狼。更數二千石，二十年莫能禽討，尊
以正法案誅，皆伏其辜。奸邪銷釋，吏民說服。尊撥劇整亂，誅暴禁邪，皆前所稀有，
名將所不及。雖拜為真，未有殊絕褒賞加於尊身。今御史大夫奏尊『傷害陰陽，為國家
憂，亦承用詔書之意，靖言庸違，象龔滔天』。原其所以，出禦史丞楊輔，故為尊書佐
，素行陰賊，惡口不信，好以刀筆陷人於法。輔常醉過尊大奴利家，利家□搏其頰，兄
子閎拔刀欲剄之。輔以故深怨疾毒，欲傷害尊。疑輔內懷怨恨，外依公事，建畫為此議
，傅致奏文，浸潤加誣，以複私怨。昔白起為秦將，東破韓、魏，南拔郢都，應侯譖之
，賜死杜郵；吳起為魏守西河，而秦、韓不敢犯，讒人間焉，斥逐奔楚。秦聽浸潤以誅
良將，魏信讒言以逐賢守，此皆偏聽不聰，失人之患也。臣等竊痛傷尊修身潔己，砥節
首公，刺譏不憚將相，誅惡不避豪強，誅不制之賊，解國家之憂，功著職修，威信不廢
，誠國家爪牙之吏，折沖之臣，今一旦無辜制于仇人之手，傷於詆欺之文，上不得以功
除罪，下不得蒙棘木之聽，獨掩怨仇之偏奏，被共工之大惡，無所陳怨訴罪。尊以京師
廢亂，群盜並興，選賢徵用，起家為卿，賊亂既除，豪猾伏辜，即以佞巧廢黜。一尊之
身，三期之間，乍賢乍佞，豈不甚哉！孔子曰：『愛之欲其生，惡之欲其死，是惑也。
』『浸潤之譖不行焉，可謂明矣。』願下公卿、大夫、博士、議郎，定尊素行。夫人臣
而傷害陰陽，死誅之罪也；靖言庸違，放殛之刑也。審如禦史章，尊乃當伏觀闕之誅，
放于無人之域，不得苟免。及任舉尊者，當獲選舉之辜，不可但已。即不如章，飾文深
詆以訴無罪，亦宜有誅，以懲讒賊之口，絕詐欺之路。唯明主參詳，使白黑分別。」書
奏，天子複以尊為徐州刺史，遷東郡太守。
　　久之，河水盛溢，泛浸瓠子金堤，老弱奔走，恐水大決為害。尊躬率吏民，投沉白
馬，祀水神河伯。尊親執圭璧，使巫策祝，請以身填金堤，因止宿，廬居堤上。吏民數
千萬人爭叩頭救止尊，尊終不肯去。及水盛堤壞，吏民皆奔走。唯一主簿泣在尊旁，立
不動。而水波稍卻回還。吏民嘉壯尊之勇節，白馬三老硃英等奏其狀。下有司考，皆如
言。於是制詔禦史：「東郡河水盛長，毀壞金堤，未決三尺，百姓惶恐奔走。太守身當
水沖，履咫尺之難，不避危殆，以安眾心，吏民複還就作，水不為災，朕甚嘉之。秩尊
中二千石，加賜黃金二十斤。」
　　數歲，卒官，吏民紀之。尊子伯亦為京兆尹，坐耎弱不勝任免。
　　王章字仲卿，泰山巨平人也。少以文學為官，稍遷至諫大夫，在朝廷名敢直言。元
帝初，擢為左曹中郎將，與禦史中丞陳鹹相善，共毀中書令石顯，為顯所陷，鹹減死髡
，章免官。成帝立，征章為諫大夫，遷司隸校尉，大臣貴戚敬憚之。王尊免後，代者不
稱職，章以選為京兆尹。時，帝舅大將軍王鳳輔政，章雖為鳳所舉，非鳳專權，不親附
鳳。會日有蝕之，章奏封事，召見，言鳳不可任用，宜更選忠賢。上初納受章言，後不
忍退鳳。章由是見疑，遂為鳳所陷，罪至大逆。語在《元後傳》。
　　初，章為諸生學長安，獨與妻居。章疾病，無被，臥牛衣中，與妻決，涕泣。其妻
呵怒之曰：「仲卿！京師尊貴在朝廷人誰逾仲卿者？今疾病困厄，不自激卬，乃反涕泣
，何鄙也！」
　　後章任官，曆位及為京兆，欲上封事，妻又止之曰：「人當知足，獨不念牛衣中涕
泣時邪？」章曰：「非女子所知也。」書遂上，果下廷尉獄，妻子皆收系。章小女年可
十二，夜起號哭曰：「平生獄上呼囚，數常至九，今八而止。我君素剛，先死者必君。
」明日問之，章果死。妻子皆徙合浦。
  大將軍鳳薨後，弟成都侯商複為大將軍輔政，白上還章妻子故郡。其家屬皆完具，

采珠致產數百萬。時，蕭育為泰山太守，皆令贖還故田宅。

  章為京兆二歲，死不以其罪，眾庶冤紀之，號為三王。王駿自有傳。駿即王陽子也

。

　　贊曰：自孝武置左馮翊、右扶風、京兆尹，而吏民為之語曰：「前有趙、張，後有
三王。」然劉向獨序趙廣漢、尹翁歸、韓延壽，馮商傳王尊，楊雄亦如之。廣漢聰明，
下不能欺，延壽厲善，所居移風，然皆訐上不信，以失身墮功。翁歸抱公潔己，為近世
表。張敞衎衎，履忠進言，緣飾儒雅，刑罰必行，縱赦有度，條教可觀，然被輕惰之名
。王尊文武自將，所在必發，譎詭不經，好為大言。王章剛直守節，不量輕重，以陷刑
戮，妻子流遷，哀哉！
漢書　卷七十七
【蓋諸葛劉鄭孫毋將何傳第四十七】
　　蓋寬饒字次公，魏郡人也。明經為郡文學，以孝廉為郎。舉方正，對策高第，遷諫
大夫，行郎中戶將事。劾奏衛將軍張安世子侍中陽都侯彭祖不下殿門，並連及安世居位
無補。彭祖時實下門，寬饒坐舉奏大臣非是，左遷為衛司馬。
　　先是時，衛司馬在部，見衛尉拜謁，常為衛官繇使市買。寬饒視事，案舊令，遂揖
官屬以下行衛者。衛尉私使寬饒出，寬饒以令詣官府門上謁辭。尚書責問衛尉，由是衛
官不復私使候、司馬。候、司馬不拜，出先置衛，輒上奏辭，自此正焉。
　　寬饒初拜為司馬，未出殿門，斷其禪衣，令短離地，冠大冠，帶長劍，躬案行士卒
廬室，視其飲食居處，有疾病者身自撫循臨問，加致醫藥，遇之甚有恩。及歲盡交代，
上臨饗罷衛卒，衛卒數千人皆叩頭自請，願複留共更一年，以報寬饒厚德。宣帝嘉之，
以寬饒為太中大夫，使行風俗，多所稱舉貶黜，奉使稱意。擢為司隸校尉，刺舉無所回
避，小大輒舉，所劾奏眾多，廷尉處其法，半用半不用，公卿貴戚及郡國吏繇使至長安
，皆恐懼莫敢犯禁，京師為清。
　　平恩侯許伯入第，丞相、禦史、將軍、中二千石皆賀，寬饒不行。許伯請之，乃往
，從西階上，東鄉特坐。許伯自酌曰：「蓋君後至。」寬饒曰：「無多酌我，我乃酒狂
。」丞相魏侯笑曰：「次公醒而狂，何必酒也？」坐者畢屬目卑下之。酒酣樂作，長信
少府檀長卿起舞，為沐猴與狗鬥，坐皆大笑。寬饒不說，卬視屋而歎曰：「美哉！然富
貴無常，忽則易人，此如傳舍，所閱多矣。唯謹慎為得久，君侯可不戒哉！」因起趨出
，劾奏長信少府以列卿而沐猴舞，失禮不敬。上欲罪少府，許伯為謝，良久，上乃解。
　　寬饒為人剛直高節，志在奉公。家貧。奉錢月數千，半以給吏民為耳目言事者。身
為司隸，子常步行自戍北邊，公廉如此。然深刻喜陷害人，在位及貴戚人與為怨，又好
言事刺譏，奸犯上意。上以其儒者，優容之，然亦不得遷。同列後進或至九卿，寬饒自
以行清能高，有益於國，而為凡庸所越，愈失意不快，數上疏諫爭。太子庶子王生高寬
饒節，而非其如此，予書曰：「明主知君潔白公正，不畏強禦，故命君以司察之位，擅
君以奉使之權，尊官厚祿已施於君矣。君宜夙夜惟思當世之務，奉法宣化，憂勞天下，
雖日有益，月有功，猶未足以稱職而報恩也。自古之治，三王之術各有制度。今君不務
循職而已，乃欲以太古久遠之事匡拂天子，數進不用難聽之語以摩切左右，非所以揚令
名全壽命者也。方今用事之人皆明習法令，言足以飾君之辭，文足以成君之過，君不惟
蘧氏之高蹤，而慕子胥之末行，用不訾之軀，臨不測之險，竊為君痛之。夫君子直而不
挺，曲而不詘。《大雅》雲：『既明且哲，以保其身。』狂夫之言，聖人擇焉。唯裁省
覽。」寬饒不納其言。
　　是時，上方用刑法，信任中尚書宦官，寬饒奏封事曰：「方今聖道浸廢，儒術不行
，以刑余為周、召，以法律為《詩》、《書》。」又引《韓氏易傳》言：「五帝官天下
，三王家天下，家以傳子，官以傳賢，若四時之運，功成者去，不得其人則不居其位。
」書奏，上以寬饒怨謗終不改，下其書中二千石。時，執金吾議，以為寬饒指意欲求禪
，大逆不道。諫大夫鄭昌湣傷寬饒忠直憂國，以言事不當意而為文吏所詆挫，上書頌寬
饒曰：「臣聞山有猛獸，藜藿為之不采；國有忠臣，奸邪為之不起。司隸校尉寬饒居不
求安，食不球飽，進有憂國之心，退有死節之義，上無許、史之屬，下無金、張之托，
職在司察，直道而行，多仇少與，上書陳國事，有司劾以大辟，臣幸得從大夫之後，官
以諫為名，不敢不言。」上不聽，遂下寬饒吏。寬饒引佩刀自剄北闕下，眾莫不憐之。
　　諸葛豐字少季，琅邪人也。以明經為郡文學，名特立剛直。貢禹為御史大夫，除豐
為屬，舉侍御史。元帝擢為司隸校尉，刺舉無所避，京師為之語曰：「間何闊，逢諸葛
。」上嘉其節，加豐秩光祿大夫。
　　時，侍中許章以外屬貴幸，奢淫不奉法度，賓客犯事，與章相連。豐案劾章，欲奉
其事，適逢許侍中私出，豐駐車舉節詔章曰：「下！」欲收之。章迫窘，馳車去，豐追
之。許侍中因得入宮門，自歸上。豐亦上奏，於是收豐節。司隸去節自豐始。
　　豐上書謝曰：「臣豐駑怯，文不足以勸善，武不足以執邪。陛下不量臣能否，拜為
司隸校尉，未有以自效，複秩臣為光祿大夫，官尊責重，非臣所當處也。又迫年歲衰暮
，常恐卒填溝渠，無以報厚德，使論議士譏臣無補，長獲素餐之名。故常願捐一旦之命
，不待時而斷奸臣之首，懸於都市，編書其罪，使四方明知為惡之罰，然後卻就斧鉞之
誅，誠臣所甘心也。夫以布衣之士，尚猶有刎頸之交，今以四海之大，曾無伏節死誼之
臣，率盡苟合取容，阿黨相為，念私門之利，忘國家之政。邪穢濁混之氣上感於天，是
以災變數見，百姓困乏。此臣下不忠之效也，臣誠恥之亡已。凡人情莫不欲安存而惡危
亡，然忠臣直士不避患害者，誠為君也。今陛下天覆地載，物無不容，使尚書令堯賜臣
豐書曰：『夫司隸者刺舉不法，善善惡惡，非得顓之也。勉處中和，順經術意。』恩深
德厚，臣豐頓首幸甚。臣竊不勝憤懣，願賜清宴，唯陛下裁幸。」上不許。
　　是後，所言益不用，豐複上書言：「臣聞伯奇孝而棄於親，子胥忠而誅於君，隱公
慈而殺于弟，叔武弟而殺于兄。夫以四子之行，屈平之材，然猶不能自顯而被刑戮，豈
不足以觀哉！使臣殺身以安國，蒙誅以顯君，臣誠願之。獨恐未有雲補，而為眾邪所排
，令讒夫得遂，正直之路雍塞，忠臣沮心，智士杜口，此愚臣之所懼也。」
　　豐以春夏系治人，在位多言其短。上徙豐為城門校尉，豐上書告光祿勳周堪、光祿
大夫張猛。上不直豐，乃制詔禦史：「城門校尉豐，前與光祿勳堪、光祿大夫猛在朝之
時，數稱言堪、猛之美。豐前為司隸校尉，不順四時，修法度，專作苛暴，以獲虛威，
朕不忍下吏，以為城門校尉。不內省諸己。而反怨堪、猛，以求報舉，告案無證之辭，
暴揚難驗之罪，毀譽恣意，不顧前言，不信之大者也。朕憐豐之耆老，不忍加刑，其免
為庶人。」終於家。
　　劉輔，河間宗室人也。舉孝廉，為襄賁令。上書言得失，召見，上美其材，擢為諫
大夫。會成帝欲立趙婕妤為皇后，先下詔封婕妤父臨為列侯。輔上書言：「臣聞天之所
與，必先賜以符瑞；天之所違，必先降以災變：此神明之征應，自然之占驗也。昔武王
、周公承順天地，以饗魚烏之瑞，然猶君臣□懼，動色相戒，況于季世，不蒙繼嗣之福
，屢受威怒之異者虖！雖夙夜自責，改過易行，畏天命，念祖業，妙選有德之世，考蔔
窈窕之女，以承宗廟，順神□心，塞天下望，子孫之詳猶恐晚暮，今乃觸情縱欲，傾於
卑賤之女，欲以母天下，不畏於天，不愧於人，惑莫大焉。裏語曰：『腐木不可以為柱
，卑人不可以為主。』天人之所不予，必有禍而無福，市道皆共知之，朝廷莫肯一言，
臣竊傷心。自念得以同姓拔擢，屍祿不忠，污辱諫爭之官，不敢不盡死，唯陛下深察。
」書奏，上使侍御史收縛輔，系掖庭秘獄，群臣莫知其故。
　　於是中朝左將軍辛慶忌、右將軍廉褒、光祿勳師丹、太中大夫谷永俱上書曰：「臣
聞明王垂寬容之聽，崇諫爭之官，廣開忠直之路，不罪狂狷之言，然後百僚在位，竭忠
盡謀，不懼後患，朝廷無諂諛之士，元首無失道之愆。竊見諫大夫劉輔，前以縣令求見
，擢為諫大夫，此其言必有卓詭切至，當聖心者，故得拔至於此。旬日之間，收下秘獄
，臣等愚，以為輔幸得托公族之親，在諫臣之列，新從下土來，未知朝廷體，獨觸忌諱
，不足深過。小罪宜隱忍而已，如有大惡，宜暴治理官，與眾共之。昔趙簡子殺其大夫
鳴犢，孔子臨河而還。今天心未豫，災異屢降，水旱迭臻，方當隆寬廣問，褒直盡下之
時也。而行慘急之誅於諫爭之臣，震驚群下，失忠直心。假令輔不坐直言，所坐不著，
天下不可戶曉。同姓近臣本以言顯，其於治親養忠之義誠不宜幽囚於掖庭獄。公卿以下
見陛下進用輔亟，而折傷之暴，人有懼心，精銳銷耎，莫敢盡節正言，非所以昭有虞之
聽，廣德美之風也。臣等竊深傷之，唯陛下留神省察。」
　　上乃徙系輔共工獄，減死罪一等，論為鬼薪。終於家。
　　鄭崇字子游，本高密大族，世與王家相嫁娶。祖父以訾徙平陵。父賓明法令，為禦
史，事貢公，名公直。崇少為郡文學史，至丞相大車屬。弟立與高武侯傅喜同門學，相
友善。喜為大司馬，薦崇，哀帝擢為尚書僕射。數求見諫爭，上初納用之。每見曳革履
，上笑曰：「我識鄭尚書履聲。」
　　久之，上欲封祖母傅太后從弟商，崇諫曰：「孝成皇帝封親舅五侯，天為赤黃晝昏
，日中有黑氣。今祖母從昆弟二人已侯。孔鄉侯，皇后父；高武侯以三公封，尚有因緣
。今無故欲複封商，壞亂制度，逆天人之心，非傅氏之福也。臣聞師曰：『逆陽者厥極
弱，逆陰者厥極凶短折，犯人者有亂亡之患，犯神者有疾夭之禍。』故周公著戒曰：『
惟王不知艱難，唯耽樂是從，時亦罔有克壽。』故衰世之君夭折蚤沒，此皆犯陰之害也
。臣願以身命當國咎。」崇因持詔書案起。傅太后大怒曰：「何有為天子乃反為一臣所
顓制邪！」上遂下詔曰：「朕幼而孤，皇太太後躬自養育，免於繈褓，教道以禮，至於
成人，惠澤茂焉。『欲報之德，昊天罔極。』前追號皇太太後父為崇祖侯，惟念德報未
殊，朕甚恧焉。侍中光祿大夫商，皇太太後父同產子，小自保大，恩義最親。其封商為
汝昌侯，為崇祖侯後，更號崇祖侯為汝昌哀侯。」
　　崇又以董賢貴寵過度諫，由是重得罪。數以職事見責，發疾頸癰，欲乞骸骨，不敢
。尚書令趙昌佞諂，素害崇，知其見疏，因奏崇與宗族通，疑有奸，請治。上責崇曰：
「君門如市人，何以欲禁切主上？」崇對曰：「臣門如市，臣心如水，願得考覆。」上
怒，下崇獄，窮治，死獄中。
　　孫寶字子嚴，潁川鄢陵人也，以明經為郡吏。御史大夫張忠辟寶為屬，欲令授子經
，更為除舍，設儲偫。寶自劾去，忠固還之，心內不平。後署寶主簿，寶徙入舍，祭灶
請比鄰。忠陰察，怪之，使所親問寶：「前大夫為君設除大舍，子自劾去者，欲為高節
也。今兩府高士俗不為主簿，子既為之，徙舍甚說，何前後不相副也？」寶曰：「高士
不為主簿，而大夫君以寶為可，一府莫言非，士安得獨自高？前日君男欲學文，而移寶
自近。禮有來學，義無往教；道不可詘，身詘何傷？且不遭者可無不為，況主簿乎！」
忠聞之，甚慚，上書薦寶經明質直，宜備近臣。為議郎，遷諫大夫。
　　鴻嘉中，廣漢群盜起，選為益州刺史。廣漢太守扈商者，大司馬車騎將軍王音姊子
，軟弱不任職。寶到部，親入山谷，諭告群盜，非本造意。渠率皆得悔過自出，遣歸田
裏。自劾矯制，奏商為亂首，《春秋》之義，誅首惡而已。商亦奏寶所縱或有渠率當坐
者。商征下獄，寶坐失死罪免。益州吏民多陳寶功效，言為車騎將軍所排。上複拜寶為
冀州刺史，遷丞相司直。
　　時，帝舅紅陽侯立使客因南郡太守李尚占墾草田數百頃，頗有民所假少府陂澤，略
皆開發，上書願以入縣官。有詔郡平田予直，錢有貴一萬萬以上。寶聞之，遣丞相史按
驗，發其奸，劾奏立、尚懷奸罔上，狡猾不道。尚下獄死。立雖不坐，後兄大司馬衛將
軍商薨，次當代商，上度立而用其弟曲陽侯根為大司馬票騎將軍。會益州蠻夷犯法，巴
、蜀頗不安，上以寶著名西州，拜為廣漢太守，秩中二千石，賜黃金三十斤。蠻夷安輯
，吏民稱之。
　　征為京兆尹。故吏侯文以剛直不苟合，常稱疾不肯仕，寶以恩禮請文，欲為布衣友
，日設酒食，妻子相對。文求受署為掾，進見如賓禮。數月，以立秋日署文東部督郵。
入見，敕曰：「今日鷹隼始擊，當順天氣取奸惡，以成嚴霜之誅，掾部渠有其人乎？」
文卬曰：「無其人不敢空受職。」寶曰：「誰也？」文曰：「霸陵杜稚季。」寶曰：「
其次？」文曰：「豺狼橫道，不宜複問狐狸。」寶默然。稚季者大俠，與衛尉淳於長、
大鴻臚蕭育等皆厚善。寶前失車騎將軍，與紅陽侯有隙，自恐見危，時淳于長方貴幸，
友寶，寶亦欲附之，始視事而長以稚季托寶，故寶窮，無以複應文。文怪寶氣索，知其
有故，因曰：「明府素著威名，今下敢取稚季，當且闔閣，勿有所問。如此竟歲，吏民
未敢誣明府也。即度稚季而譴它事，眾口訁雚嘩，終身自墮。」寶曰：「受教。」稚季
耳目長，聞知之，杜門不通水火，穿舍後牆為小戶，但持鋤自治園，因文所厚自陳如此
。文曰：「我與稚季幸同土壤，素無睚□，顧受將命，分當相直。誠能自改，嚴將不治
前事，即不更心，但更門戶，適趣禍耳。」稚季遂不敢犯法，寶亦竟歲無所譴。明年，
稚季病死。寶為京兆尹三歲，京師稱之。會淳於長敗，寶與蕭育等皆坐免官。文複去吏
，死於家。稚季子杜蒼，字君敖，名出稚季右，在遊俠中。
　　哀帝即位，征寶為諫大夫，遷司隸。初，傅太后與中山孝王母馮太后俱事元帝，有
隙，傅太后使有司考馮太后，令自殺，眾庶冤之。寶奏請覆治，傅太后大怒，曰：「帝
置司隸，主使察我。馮氏反事明白，故欲□觖以揚我惡。我當坐之。」上乃順指下寶獄
。尚書僕射唐林爭之，上以林朋黨比周，左遷敦煌魚澤障候。大司馬傅喜、光祿大夫龔
勝固爭，上為言太后，出寶複官。
　　頃之，鄭崇下獄，寶上書曰：「臣聞疏不圖親，外不慮內。臣幸得銜命奉使，職在
刺舉，不敢避貴幸之勢，以塞視聽之明。按尚書令昌奏僕射崇，下獄複治，榜掠將死，
卒無一辭，道路稱冤。疑昌與崇內有纖介，浸潤相陷，自禁門內樞機近臣，蒙受冤譖，
虧損國家，為謗不小。臣請治昌，以解眾心。」書奏，天子不說，以寶名臣不忍誅，乃
制詔丞相、大司空：「司隸寶奏故尚書僕射崇冤，請獄治尚書令昌。案崇近臣，罪惡暴
著，而寶懷邪，附下罔上，以春月作詆欺，遂其奸心，蓋國之賊也。傳不雲乎？『惡利
口之覆國家。』其免寶為庶人。」
　　哀帝崩，王莽白王太后征寶以為光祿大夫，與王舜等俱迎中山王。平帝立，寶為大
司農。會越巂郡上黃龍游江中，太師孔光、大司徒馬宮等咸稱莽功德比周公，宜告祠宗
廟。寶曰：「周公上聖，召公大賢，尚猶有不相說，著於經典，兩不相損。今風雨未時
，百姓不足，每有一事，群臣同聲，得無非其美者。」時，大臣皆失色，侍中奉車都尉
甄邯即時承制罷議者。會寶遣吏迎母，母道病，留弟家，獨遣妻子。司直陳崇以奏寶，
事下三公即訊。寶對曰：「年七十悖眊，恩衰共養，營妻子，如章。」寶坐免，終於家
。建武中，錄舊德臣，以寶孫伉為諸長。
　　□將隆字君房，東海蘭陵人也。大司馬車騎將軍王音內領尚書，外典兵馬，踵故選
置從事中郎與參謀議，奏請隆為從事中郎，遷諫大夫。成帝末，隆奏封事言：「古老選
諸侯入為公卿，以褒功德，宜征定陶王使在國邸，以填萬方。」其後上竟立定陶王為太
子，隆遷翼州牧、潁川太守。哀帝即位，以高第入為京兆尹，遷執金吾。
　　時，侍中董賢方貴，上使中黃門發武庫兵，前後十輩，送董賢及上乳母王阿舍。隆
奏曰：「武庫兵器，天下公用，國家武備，繕治造作，皆度大司農錢。大司農錢自乘輿
不以給共養，共養勞賜，一出少府。蓋不以本臧給末用，不以民力共浮費，別公私，示
正路也。古者諸侯方伯得顓征伐，乃賜斧鉞，漢家邊吏，職在距寇，亦賜武庫兵，皆任
其事然後蒙之。《春秋》之誼，家不臧甲，所以抑臣威，損私力也。今賢等便僻弄臣，
私恩微妾，而以天下公用給其私門，契國威器共其家備。民力分于弄臣，武兵設於微妾
，建立非宜，以廣驕僭，非所以示四方也。孔子曰：『奚取於三家之堂！』臣請收還武
庫。」上不說。
　　頃之，傅太后使謁者買諸官婢，賤取之，複取執金吾官婢八人。隆奏言賈賤，請更
平直。上於是制詔丞相、御史大夫：「交讓之禮興，則虞、芮之訟息。隆位九卿，既無
以匡朝廷之不逮，而反奏請與永信宮爭貴賤之賈，程奏顯言，眾莫不聞。舉錯不由誼理
，爭求之名自此始，無以示百僚，傷化失俗。」以隆前有安國之言，左遷為沛郡都尉，
遷南郡太守。
　　王莽少時，慕與隆交，隆不甚附。哀帝崩，莽秉政，使大司徒孔光奏隆前為冀州牧
治中山馮太后獄冤陷無辜，不宜處位在中土。本中謁者令史立、侍御史丁玄自典考之，
但與隆連名奏事。史立時為中太僕，丁玄奏山太守，及尚書令趙昌譖鄭崇者為河內太守
，皆免官，徙合浦。
　　何並字子廉，祖父以吏二千石自平輿徙平陵。並為郡吏，至大司空掾，事何武。武
高其志節，舉能治劇，為長陵令，道不拾遺。
　　初，邛成太后外家王氏貴，而侍中王林卿通輕俠，傾京師。後坐法免，賓客愈盛，
歸長陵上塚，因留飲連日。並恐其犯法，自造門上謁，謂林卿曰：「塚間單外，君宜以
時歸。」林卿曰：「諾。」先是，林卿殺婢婿埋塚舍，並具知之，以非己時，又見其新
免。故不發舉，欲無令留界中而已，即且遣吏奉謁傳送。林卿素驕，慚於賓客，並度其
為變，儲兵馬以待之。林卿既去，北度涇橋，令騎奴還至寺門，拔刀剝其建鼓。並自從
吏兵追林卿。行數十裏，林卿迫窘，及令奴冠其冠被其襜褕自代，乘車從童騎，身變服
從間徑馳去。會日暮追及，收縛冠奴，奴曰：「我非侍中，奴耳。」並自知已失林卿，
乃曰：「王君困，自稱奴，得脫死邪？」叱吏斷頭持還，縣所剝鼓置都亭下，署曰；「
故侍中王林卿坐殺人埋塚舍，使奴剝寺門鼓。」吏民驚駭。林卿因亡命，眾庶訁雚嘩，
以為實死。成帝太后以邛成太后愛林卿故，聞之涕泣，為言哀帝。哀帝問狀而善之，遷
並隴西太守。
　　徙潁川太守，代陵陽嚴詡。詡本以孝行為官，謂掾史為師友，有過輒閉閣自責，終
不大言。郡中亂，王莽遣使征詡，官屬數百人為設祖道，詡據地哭。掾史曰：「明府吉
征，不宜若此。」詡曰：「吾哀潁川士，身豈有憂哉！我以柔弱征，必選剛猛代。代到
，將有僵僕者，故相吊耳。」詡至，拜為美俗使者。是時，潁川鐘元為尚書令，領廷尉
，用事有權。弟威為郡掾，臧千金。並為太守，過辭鐘廷尉，廷尉免冠為弟請一等之罪
，願蚤就髡鉗。並曰：「罪在弟身與君律，不在於太守。」元懼，馳遣人呼弟。陽翟輕
俠趙季、李款多畜賓客，以氣力漁食閭裏，至奸人婦女，持吏長短，從橫郡中，聞並且
至，皆亡去。並下車求勇猛曉文法吏且十人，使文吏治三人獄，武吏往捕之，各有所部
。敕曰：「三人非負太守，乃負王法，不得不治。鐘威所犯多在赦前，驅使入函谷關，
勿令汙民間；不入關，乃收之。趙、李桀惡，雖遠去，當得其頭，以謝百姓。」鐘威負
其兄，止雒陽，吏格殺之。亦得趙、李它郡，持頭還，並皆懸頭及其具獄於市。郡中清
靜，表善好士，見紀潁川，名次黃霸。性清廉，妻子不至官舍。數年，卒。疾病，召丞
掾作先令書，曰：「告子恢，吾生素餐日久，死雖當得法賻，勿受。葬為小槨，亶容下
棺。」恢如父言。王莽擢恢為關都尉。建武中以並孫為郎。
　　贊曰：蓋寬饒為司臣，正色立於朝，雖《詩》所謂「國之司直」無以加也。若采王
生之言以終其身，斯近古之賢臣矣。諸葛、劉、鄭雖雲狂瞽，有異志焉。孔子曰：「吾
未見剛者。」以數子之名跡，然□將汙于冀州，孫寶橈于定陵，況俗人乎！何並之節，
亞尹翁歸雲。
漢書　卷七十八
【蕭望之傳第四十八】
　　蕭望之字長倩，東海蘭陵人也，徙杜陵。家世以田為業，至望之，好學，治《齊詩
》，事同縣後倉且十年。以令詣太常受業，複事同學博士白奇，又從夏侯勝問《論語》
、《禮服》。京師諸儒稱述焉。
　　是時，大將軍霍光秉政，長史丙吉薦儒生王仲翁與望之等數人，皆召見。先是，左
將軍上官桀與蓋主謀殺光，光既誅桀等，後出入自備。吏民當見者，露索去刀兵，兩吏
挾持。望之獨不肯聽，自引出閣曰：「不願見。」吏牽持匈匈。光聞之，告吏勿持。望
之既至前，說光曰：「將軍以功德輔幼主，將以流大化，致于洽平，是以天下之士延頸
企踵，爭願自效，以輔高明。今士見者皆先露索挾持，恐非周公相成王躬吐握之禮，致
白屋之意。」於是光獨不除用望之，而仲翁等皆補大將軍史。三歲間，仲翁至光祿大夫
、給事中，望之以射策甲科為郎，署小苑東門候。仲翁出入從倉頭廬兒，下車趨門，傳
呼甚寵，顧謂望之曰：「不肯錄錄，反抱關為？」望之曰：「各從其志。」
　　後數年，坐弟犯法，不得宿衛，免歸為郡吏。御史大夫魏相除望之為屬，察廉為大
行治禮丞。
　　時，大將軍光薨，子禹複為大司馬，兄子山領尚書，親屬皆宿衛內侍。地節三年夏
，京師雨雹，望之因是上疏，願賜清閒之宴，口陳災異之意。宣帝自在民間聞望之名，
曰：「此東海蕭生邪？下少府宋畸問狀，無有所諱。」望之對，以為：「《春秋》昭公
三年大雨雹，是時季氏專權，卒逐昭公。鄉使魯君察於天變，宜無此害。今陛下以聖德
居位，思政求賢，堯、舜之用心也。然而善祥未臻，陰陽不和，是大臣任政，一姓擅勢
之所致也。附枝大者賊本心，私家盛者公室危。唯明主躬萬機，選同姓，舉賢材，以為
腹心，與參政謀，令公卿大臣朝見奏事，明陳其職，以考功能。如是，則庶事理，公道
立，奸邪塞，私權廢矣。」對奏，天子拜望之為謁者。時，上初即位，思進賢良，多上
書言便宜，輒下望之問狀，高者請丞相禦史，次者中二千石試事，滿歲以狀聞，下者報
聞，或罷歸田裏，所白處奏皆可。累遷諫大夫，丞相司直，歲中三遷，官至二千石。其
後霍氏竟謀反誅，望之浸益任用。
　　是時，選博士、諫大夫通政事者補郡國守、相，以望之為平原太守。望之雅意在本
朝，遠為郡守，內不自得，乃上疏曰：「陛下哀湣百姓，恐德化之不究，悉出諫官以補
郡吏，所謂憂其末而忘其本者也。朝無爭臣則不知過，國無達士則不聞善。願陛下選明
經術，溫故知新，通於幾微謀慮之士以為內臣，與參政事。諸侯聞之，則知國家納諫憂
政，亡有闕遺。若此不怠，成、康之道其庶幾乎！外郡不治，豈足憂哉？」書聞，征入
守少府。宣帝察望之經明持重，論議有餘，材任宰相，欲詳試其政事，複以為左馮翊。
望之從少府出為左遷，恐有不合意，即移病。上聞之，使侍中、成都侯金安上諭意曰：
「所用皆更治民以考功。君前為平原太守日淺，故復試之於三輔，非有所聞也。」望之
即視事。
　　是歲，西羌反，漢遣後將軍征之。京兆尹張敞上書言：「國兵在外，軍以夏發，隴
西以北，安定以西，吏民並給轉輸，田事頗廢，素無餘積，雖羌虜以破，來春民食必乏
。窮辟之處，買亡所得，縣官谷度不足以振之。願令諸有罪，非盜受財殺人及犯法不得
赦者，皆得以差入穀此八郡贖罪。務益致穀以豫備百姓之急。」事下有司，望之與少府
李強議，以為：「民函明陽之氣，有好義欲利之心，在教化之所助。堯在上，不能去民
欲利之心，而能令其欲利不勝其好義也；雖桀在上，不能去民好義之心，而能令其好義
不勝其欲利也。故堯、桀之分，在於義利而已，道民不可不慎也。今欲令民量粟以贖罪
，如此則富者得生，貧者獨死，是貧富異刑而法不一也。人情，貧窮，父兄囚執，聞出
財得以生活，為人子弟者將不顧死亡之患，敗亂之行，以赴財利，求救親戚。一人得生
，十人以喪，如此，伯夷之行壞，公綽之名滅。政教一傾，雖有周、召之佐，恐不能複
。古者臧於民，不足則取，有餘則予。《詩》曰『爰及矜人，哀此鰥寡』，上惠下也。
又曰『雨我公田，遂及我私』，下急上也。今有西邊之役，民失作業，雖戶賦口斂以贍
其困乏，古之通義，百姓莫以為非。以死救生，恐未可也。陛下布德施教，教化既成，
堯、舜亡以加也。今議開利路以傷既成之化，臣竊痛之。」
　　於是天子複下其議兩府，丞相、禦史以難問張敞。敞曰：「少府左馮翊所言，常人
之所守耳。昔先帝征四夷，兵行三十餘年，百姓猶不加賦，而軍用給。今羌虜一隅小夷
，跳樑於山谷間，漢但令罪人出財減罪以誅之，其名賢于煩擾良民橫興賦斂也。又諸盜
及殺人犯不道者，百姓所疾苦也，皆不得贖；首匿、見知縱、所不當得為之屬，議者或
頗言其法可蠲除，今因此令贖，其便明甚，何化之所亂？《甫刑》之罰，小過赦，薄罪
贖，有金選之品，所從來久矣，何賊之所生？敞備皁衣二十餘年，嘗聞罪人贖矣，未聞
盜賊起也。竊憐涼州被寇，方秋饒時，民尚有饑乏，病死于道路，況至來春將大困乎！
不早慮所以振救之策，而引常經以難，恐後為重責。常人可與守經，未可與權也。敞幸
得備列卿，以輔兩府為職，不敢不盡愚。」
　　望之、強複對曰：「先帝聖德，賢良在位，作憲垂法，為無窮之規，永惟邊竟之不
贍，故《金布令甲》曰『邊郡數被兵，離饑寒，夭絕天年，父子相失，令天下共給其費
』，固為軍旅卒暴之事也。聞天漢四年，常使死罪人入五十萬錢減死罪一等，豪強吏民
請奪假□，至為盜賊以贖罪。其後奸邪橫暴，群盜並起，至攻城邑，殺郡守，充滿山谷
，吏不能禁，明詔遣繡衣使者以興兵擊之，誅者過半，然後衰止。愚以為此使死罪贖之
敗也，故曰不便。」時，丞相魏相、御史大夫丙吉亦以為羌虜且破，轉輸略足相給，遂
不施敞議。望之為左馮翊三年，京師稱之，遷大鴻臚。
　　先是，烏孫昆彌翁歸靡因長羅侯常惠上書，願以漢外孫元貴靡為嗣，得複尚少主，
結婚內附，畔去匈奴。詔下公卿議，望之以為：烏孫絕域，信其美言，萬里結婚，非長
策也。天子不聽。神爵二年，遣長羅侯惠使送公主配元貴靡。未出塞，翁歸靡死，其兄
子狂王背約自立。惠從塞下上書，願留少主敦煌郡。惠至烏孫，責以負約，因立元貴靡
，還迎少主。詔下公卿議，望之複以為：「不可。烏孫持兩端，亡堅約，其效可見。前
少主在烏孫四十餘年，恩愛不親密，邊境未以安，此已事之驗也。今少主以元貴靡不得
立而還，信無負於四夷，此中國之大福也。少主不止，繇役將興，其原起此。」天子從
其議，征少主還。後烏孫雖分國兩立，以元貴靡為大昆彌，漢遂不復與結婚。
　　三年，代丙吉為御史大夫。五鳳中匈奴大亂，議者多曰匈奴為害日久，可因其壞亂
舉兵滅之。詔遣中朝大司馬車騎將軍韓增、諸吏富平侯張延壽、光祿勳楊惲、太僕戴長
樂問望之計策，望之對曰：「《春秋》惡士□帥師侵齊，聞齊侯卒，引師而還，君子大
其不伐喪，以為恩足以服孝子，誼足以動諸侯。前單于慕化鄉善稱弟，遣使請求和親，
海內欣然，夷狄莫不聞。未終奉約，不幸為賊臣所殺，今而伐之，是乘亂而幸災也，彼
必奔走遠遁。不以義動兵，恐勞而無功。宜遣使者吊問，輔其微弱，救其災患，四夷聞
之，鹹貴中國之仁義。如遂蒙恩得複其位，必稱臣服從，此德之盛也。」上從其議，後
竟遣兵護輔呼韓邪單于定其國。
　　是時，大司農、中丞耿壽昌奏設常平倉，上善之，望之非壽昌。丞相丙吉年老，上
重焉，望之又奏言：「百姓或乏困，盜賊未止，二千石多材下不任職。三公非其人，則
三光為之不明，今首歲日月少光，咎在臣等。」上以望之意輕丞相，乃下侍中建章衛尉
金安上、光祿勳楊惲、禦史中丞王忠，並詰問望之。望之免冠置對，天子由是不說。
　　後丞相司直緐延壽奏：「侍中謁者良使承制詔望之，望之再拜已。良與望之言，望
之不起，因故下手，而謂禦史曰『良禮不備』。故事丞相病，明日御史大夫輒問病；朝
奏事會庭中，差居丞相後，丞相謝，大夫少進，揖。今丞相數病，望之不問病；會庭中
，與丞相鈞禮。時議事不合意，望之曰：『侯年甯能父我邪！』知禦史有令不得擅使，
望之多使守史自給車馬，之杜陵護視家事。少史冠法冠，為妻先引，又使賣買，私所附
益凡十萬三千。案望之大臣，通經術，居九卿之右，本朝所仰，至不奉法自修，踞慢不
遜攘，受所監臧二百五十以上，請逮捕系治。」上於是策望之曰：「有司奏君責使者禮
，遇丞相亡禮，廉聲不聞，敖慢不遜，亡以扶政，帥先百僚。君不深思，陷於茲穢，朕
不忍致君於理，使光祿勳惲策詔，左遷君為太子太傅，授印。其上故印使者，便道之官
。君其秉道明孝，正直是與，帥意亡愆，靡有後言。」
　　望之既左遷，而黃霸代為御史大夫。數月間，丙吉薨，霸為丞相。霸薨，于定國複
代焉。望之遂見廢，不得相。為太傅，以《論語》、《禮服》授皇太子。
　　初，匈奴呼韓邪單于來朝，詔公卿議其儀，丞相霸、御史大夫定國議曰：「聖王之
制，施德行禮，先京師而後諸夏，先諸夏而後夷狄。《詩》雲：『率禮不越，遂視既發
；相士烈烈，海外有截。』陛下聖德充塞天地，光被四表，匈奴單于鄉風慕化，奉珍朝
賀，自古未之有也。其禮儀宜如諸侯王，位次在下。」望之以為：「單于非正朔所加，
故稱敵國，宜待以不臣之禮，位在諸侯王上。外夷稽首稱籓，中國讓而不臣，此則羈縻
之誼，謙亨之福也。《書》曰『戎狄荒服』，言其來服，荒忽亡常。如使匈奴後嗣卒有
鳥竄鼠伏，闕如朝享，不為畔臣。信讓行乎蠻貉，福祚流於亡窮，萬世之長策也。」天
子采之，下詔曰：「蓋聞五帝、三王教化所不施，不及以政。今匈奴單于稱北籓，朝正
朔，朕之不逮，德不能弘覆。其以客禮待之，令單于位在諸侯王上，贊謁稱臣而不名。
」
　　及宣帝寢疾，選大臣可屬者，引外屬侍中樂陵侯史高、太子太傅望之、少傅周堪至
禁中，拜高為大司馬車騎將軍，望之為前將軍光祿勳，堪為光祿大夫，皆受遺詔輔政，
領尚書事。宣帝崩，太子襲尊號，是為孝元帝。望之、堪本以師傅見尊重，上即位，數
宴見，言治亂，陳王事。望之選白宗室明經達學散騎、諫大夫劉更生給事中，與侍中金
敞並拾遺左右。四人同心謀議，勸道上以古制，多所欲匡正，上甚鄉納之。
　　初，宣帝不甚從儒術，任用法律，而中書宦官用事。中書令弘恭、石顯久典樞機，
明習文法，亦與車騎將軍高為表裏，論議常獨持故事，不從望之等。恭、顯又時傾仄見
詘。望之以為中書政本，宜以賢明之選，自武帝遊宴後庭，故用宦者，非國舊制，又違
古不近刑人之義，白欲更置士人，由是大與高、恭、顯忤。上初即位，謙讓重改作，議
久不定，出劉更生為宗正。
　　望之、堪數薦名儒茂才以備諫官。會稽鄭朋陰欲附望之，上疏言車騎將軍高遣客為
奸利郡國，及言許、史子弟罪過。章視周堪，堪白令朋待詔金馬門。朋奏記望之曰：「
將軍體周、召之德，秉公綽之質，有卞莊之威。至乎耳順之年，履折沖之位，號至將軍
，誠士之高致也。窟穴黎庶莫不歡喜，咸曰將軍其人也。今將軍規□雲若管、晏而休，
遂行日仄至周、召乃留乎？若管、晏而休，則下走將歸延陵之皋，修農圃之疇，畜雞種
黍，俟見二子，沒齒而已矣。如將軍昭然度行，積思塞邪枉之險蹊，宣中庸之常政，興
周、召之遺業，親日仄之兼聽，則下走其庶幾願竭區區，底厲鋒鍔，奉萬分之一。」望
之見納朋，接待以意。朋數稱述望之，短車騎將軍，言許、史過失。
　　後朋行傾邪，望之絕不與通。朋與大司農史李官俱待詔，堪獨白宮為黃門郎。朋，
楚士，怨恨，更求入許、史，推所言許、史事曰：「皆周堪、劉更生教我，我關東人，
何以知此？」於是侍中許章白見朋。朋出揚言曰：「我見，言前將軍小過五，大罪一。
中書令在旁，知我言狀。」望之聞之，以問弘恭、石顯。顯、恭恐望之自訟，下於它吏
，即挾朋及待詔華龍。龍者，宣帝時與張子蟜等待詔，以行污穢不進，欲入堪等，堪等
不納，故與朋相結。恭、顯令二人告望之等謀欲罷車騎將軍疏退許、史狀，候望之出休
日，令朋、龍上之。事下弘恭問狀，望之對曰：「外戚在位多奢淫，欲以匡正國家，非
為邪也。」恭、顯奏：「望之、堪、更生朋黨相稱舉，數譖訴大臣，毀離親戚，欲以專
擅權勢，為臣不忠，誣上不道，請謁者召致廷尉。」時上初即位，不省「謁者召致廷尉
」為下獄也。可其奏。後上召堪、更生，曰系獄。上大驚曰：「非但廷尉問邪？」以責
恭、顯，皆叩頭謝。上曰：「令出視事。」恭、顯因使高言：「上新即位，未以德化聞
於天下，而先驗師傅，既下九卿大夫獄，宜因決免。」於是制詔丞相禦史：「前將軍望
之傅朕八年，亡它罪過，今事久遠，識忘難明。其赦望之罪，收前將軍光祿勳印綬，及
堪、更生皆免為庶人。」而朋為黃門郎。
　　後數月，制詔禦史：「國之將興，尊師而重傅。故前將軍望之傅朕八年，道以經術
，厥功茂焉。其賜望之爵關內侯，食邑六百戶，給事中，朝朔望，坐次將軍」天子方倚
欲以為丞相，會望之子散騎中郎亻及上書訟望之前事，事下有司，複奏：「望之前所坐
明白，無譖訴者，而教子上書，稱引亡辜之《詩》，失大臣體，不敬，請逮捕。」弘恭
、石顯等知望之素高節，不詘辱，建白：「望之前為將軍輔政，欲排退許、史，專權擅
朝。幸得不坐，複賜爵邑，與聞政事，不悔過服罪，深懷怨望，教子上書，歸非於上，
自以托師傅，懷終不坐。非頗詘望之於牢獄，塞其怏怏心，則聖朝亡以施恩厚。」上曰
：「蕭太傅素剛，安肯就吏？」顯等曰：「人命至重，望之所坐，語言薄罪，必亡所憂
。」上乃可其奏。
　　顯等封以付謁者，敕令召望之手付，因令太常急發執金吾車騎馳圍其第。使者至，
召望之。望之欲自殺，其夫人止之，以為非天子意。望之以問門下生硃雲。雲者好節士
，勸望之自裁。於是望之仰天歎曰：「吾嘗備位將相，年逾六十矣，老入牢獄，苟求生
活，不亦鄙乎！」字謂雲曰：「遊，趣和藥來，無久留我死！」竟飲鴆自殺。天子聞之
驚，拊手曰：「曩固疑其不就牢獄，果然殺吾賢傅！」是時，太官方上晝食，上乃卻食
，為之涕泣，哀慟左右。於是召顯等責問以議不詳。皆免冠謝，良久然後已。
　　望之有罪死，有司請絕其爵邑。有詔加恩，長子亻及嗣為關內侯。天子追念望之，
不忘每歲時遣使者祠祭望之塚，終元帝世。望之八子，至大官者育、鹹、由。
　　育字次君，少以父任為太子庶子。元帝即位，為郎，病免，後為禦史。大將軍王鳳
以育名父子，著材能，除為功曹，遷謁者，使匈奴副校尉。後為茂陵令，會課，育第六
。而漆令郭舜殿，見責問，育為之請，扶風怒曰：「君課第六，裁自脫，何暇欲為左右
言？」及罷出，傳召茂陵令詣後曹，當以職事對。育徑出曹，書佐隨牽育，育案佩刀曰
：「蕭育杜陵男子，何詣曹也！」遂趨出，欲去官。明旦，詔召入，拜為司隸校尉。育
過扶風府門，官屬掾史數百人拜謁車下。後坐失大將軍指免官。複為中郎將使匈奴。曆
冀州、青州兩部刺史，長水校尉，泰山太守。入守大鴻臚。以鄠名賊梁子政阻山為害，
久不伏辜，育為右扶風數月，盡誅子政等。坐與定陵侯淳於長厚善免官。
　　哀帝時，南郡江中多盜賊，拜育為南郡太守。上以育耆舊名臣，乃以三公使車載育
入殿中受策，曰：「南郡盜賊群輩為害，朕甚憂之。以太守威信素著，故委南郡太守，
之官，其于為民除害，安元元而已，亡拘于小文。」加賜黃金二十斤。育至南郡，盜賊
靜。病去官，起家複為光祿大夫執金吾，以壽終於官。
　　育為人嚴猛尚威，居官數免，稀遷。少與陳鹹、硃博為友，著聞當世。往者有王陽
、貢公，故長安語曰「蕭、硃結綬，王、貢彈冠」，言其相薦達也。始育與陳鹹俱以公
卿子顯名，咸最先進，年十八，為左曹，二十余，禦史中丞。時，硃博尚為杜陵亭長，
為鹹、育所攀援，入王氏。後遂並曆刺史、郡守相，及為九卿，而博先至將軍上卿，曆
位多於鹹、育，遂至丞相。育與博後有隙，不能終，故世以交為難。
　　咸字仲君，為丞相史，舉茂材，好畤令，遷淮陽、泗水內史，張掖、弘農、河東太
守。所居有跡，數增秩賜金。後免官，複為越騎校尉、護軍都尉、中郎將，使匈奴，至
大司農，終官。
　　由字子驕，為丞相西曹衛將軍掾，遷謁者，使匈奴副校尉。後舉賢良，為定陶令，
遷太原都尉，安定太守。治郡有聲，多稱薦者。初，哀帝為定陶王時，由為定陶令，失
王指，頃之，制書免由為庶人。哀帝崩，為複土校尉、京輔左輔都尉，遷江夏太守。平
江賊成重等有功，增秩為陳留太守，元始中，作明堂辟雍，大朝諸侯，征由為大鴻臚，
會病，不及賓贊，還歸故官，病免。複為中散大夫，終官。家至吏二千石者六七人。
　　贊曰：蕭望之曆位將相，籍師傅之恩，可謂親昵亡間。及至謀泄隙開，讒邪構之，
卒為便嬖宦豎所圖，哀哉！不然，望之堂堂，折而不橈，身為儒宗，有輔佐之能，近古
社稷臣也。
漢書　卷七十九
【馮奉世傳第四十九】
　　馮奉世字子明，上黨潞人也，徙杜陵。其先馮亭，為韓上黨守。秦攻上黨，絕太行
道，韓不能守，馮亭乃入上党城守于趙。趙封馮亭為華陽君，與趙將括距秦，戰死于長
平。宗族由是分散，或留潞，或在趙。在趙者為官帥將，官帥將子為代相。及秦滅六國
，而馮亭之後馮毋擇、馮去疾、馮劫皆為秦將相焉。
　　漢興，文帝時馮唐顯名，即代相子也。至武帝末，奉世以良家子選為郎。昭帝時，
以功次補武安長。失官，年三十餘矣，乃學《春秋》涉大義，讀兵法明習，前將軍韓增
奏以為軍司空令。本始中，從軍擊匈奴。軍罷，複為郎。
　　先是時，漢數出使西域，多辱命不稱，或貪污，為外國所苦。是時，烏孫大有擊匈
奴之功，而西域諸國新輯，漢方善遇，欲以安之，選可使外國者。前將軍增舉奉世以衛
候使持節送大宛諸國客。至伊脩城，都尉宋將言莎車與旁國共攻殺漢所置莎車王萬年，
並殺漢使者奚充國。時，匈奴又發兵攻車師城，不能下而去。莎車遣使揚言北道諸國已
屬匈奴矣，於是攻劫南道，與歃盟畔漢，從鄯善以西皆絕不通。都護鄭吉、校尉司馬意
皆在北道諸國間。奉世與其副嚴昌計，以為不亟擊之則莎車日強，其勢難制，必危西域
。遂以節諭告諸國王，因發其兵，南北道合萬五千人進擊莎車，攻拔其城。莎車王自殺
，傳其首詣長安。諸國悉平，威振西域。奉世乃罷兵以聞。宣帝召見韓增，曰：「賀將
軍所舉得其人。」奉世遂西至大苑。大苑聞其斬莎車王，敬之異於它使。得其名馬象龍
而還。上甚說，下議封奉世。丞相、將軍皆曰：「《春秋》之義，大夫出疆，有可以安
國家，則顓之可也。奉世功效尤著，宜加爵士之賞。」少府蕭望之獨以奉世奉使有指，
而擅矯制違命，發諸國兵，雖有功效，不可以為後法。即封奉世，開後奉使者利，以奉
世為比，爭逐發兵，要功萬里之外，為國家生事于夷狄。漸不可長，奉世不宜受封。上
善望之議，以奉世為光祿大夫、水衡都尉。
　　元帝即位，為執金吾。上郡屬國歸義降胡萬餘人反去。初，昭帝末，西河屬國胡伊
酋若王亦將眾數千人畔，奉世輒持節將兵追擊。右將軍典屬國常惠薨，奉世代為右將軍
典屬國，加諸吏之號。數歲，為光祿勳。
　　永光二年秋，隴西羌彡姐旁種反，詔召丞相韋玄成、御史大夫鄭弘、大司馬車騎將
軍王接、左將軍許嘉、右將軍奉世入議。是時，歲比不登，京師谷石二百余，邊郡四百
，關東五百。四方饑饉，朝廷方以為憂，而遭羌變。玄成等漠然莫有對者。奉世曰：「
羌虜近在境內背畔，不以時誅，亡以威制遠蠻。臣願帥師討之。」上問用兵之數，對曰
：「臣聞善用兵者，役不再興，糧不三載，故師不久暴而天誅亟決。往者數不料敵，而
師至於折傷；再三發軵，則曠日煩費，威武虧矣。今反虜無慮三萬人，法當倍用六萬人
。然羌戎弓矛之兵耳，器不犀利，可用四萬人，一月足以決。」丞相、禦史、兩將軍皆
以為民方收斂時，未可多發；萬人屯守之，且足。奉世曰：「不可。天下被饑饉，士馬
羸秏，守戰之備久廢不簡，夷狄皆有輕邊吏之心，而羌首難。今以萬人分屯數外，虜見
兵少，必不畏懼，戰則挫兵病師，守則百姓不救。如此，怯弱之形見，羌人乘利，諸種
並和，相扇而起，臣恐中國之役不得止于四萬，非財幣所能解也。故少發師而曠日，與
一舉而疾決，利害相萬也。」固爭之，不能得。有詔益二千人。
　　於是遣奉世將萬二千人騎，以將屯為名。典屬國任立、護軍都尉韓昌為偏裨，到隴
西，分屯三處。典屬國為右軍，屯白石；護軍都尉為前軍，屯臨洮；奉世為中軍，屯首
陽西極上。前軍到降同阪，先遣校尉在前與羌爭地利，又別遣校尉救民于廣陽穀。羌虜
盛多，皆為所破，殺兩校尉。奉世具上地形部眾多少之計，願益三萬六千人乃足以決事
。書奏，天子大為發兵六萬餘人，拜太常弋陽侯任千秋為奮武將軍以助焉。奉世上言：
「願得其眾，不須煩大將。」因陳轉輸之費。
　　上於是以璽書勞奉世，且讓之，曰：「皇帝問將兵右將軍，甚苦暴露。羌虜侵邊境
，殺吏民，甚逆天道，故遣將軍帥士大夫行天誅。以將軍材質之美，奮精兵，誅不軌，
百下百全之道也。今乃有畔敵之名，大為中國羞。以昔不閑習之故邪？以恩厚未洽，信
約不明也？朕甚怪之。上書言羌虜依深山，多徑道，不得不多分部遮要害，須得後發營
士，足以決事，部署已定，勢不可複置大將，聞之。前為將軍兵少，不足自守，故發近
所騎，日夜詣，非為擊也。今發三輔、河東、弘農越騎、跡射、佽飛、彀者、羽林孤兒
及呼速累、嗕種，方急遣。且兵，兇器也，必有成敗者，患策不豫定，料敵不審也，故
複遣奮武將軍。兵法曰大將軍出必有偏裨，所以揚威武，參計策，將軍又何疑焉？夫愛
吏士，得眾心，舉而無悔，禽敵必全，將軍之職也。若乃轉輸之費，則有司存，將軍勿
憂。須奮武將軍兵到，合擊羌虜。」
　　十月，兵畢至隴西。十一月，並進。羌虜大破，斬首數千級，餘皆走出塞。兵未決
間，漢復發募士萬人，拜定襄太守韓安國為建威將軍。未進，聞羌破，還。上曰：「羌
虜破散創艾，亡逃出塞，其罷吏士，頗留屯田，備要害處。」
　　明年二月，奉世還京師，更為左將軍光祿勳如故。其後錄功拜爵，下詔曰：「羌虜
桀黠，賊害吏民，攻隴西府寺，燔燒置亭，絕道橋，甚逆天道。左將軍光祿勳奉世前將
兵征討，斬捕首虜八千餘級，鹵馬、牛、羊以萬數。賜奉世爵關內侯，良邑五百戶，黃
金六十斤。」裨將、校尉三十余人，皆拜。
　　後歲餘，奉世病卒。居爪牙官前後十年，為折沖宿將，功名次趙充國。
　　奮武將軍任千秋者，其父宮，昭帝時以丞相征事捕斬反者左將軍上官桀，封侯，宣
帝時為太常，薨。千秋嗣後，複為太常。成帝時，樂昌侯王商代奉世為左將軍，而千秋
為右將軍，後亦為左將軍。子孫傳國，至王莽乃絕雲。
　　奉世死後二年，西域都護甘延壽以誅郅支單于封為列侯。時，丞相匡衡亦用延壽矯
制生事，據蕭望之前議，以為不當封，而議者鹹美其功，上從眾而侯之。於是杜欽上疏
，追訟奉世前功曰：「前莎車王殺漢使者，約諸國背畔。左將軍奉世以衛候便宜發兵誅
莎車王，策定城郭，功施邊境。議者以奉世奉使有指，《春秋》之義亡遂事，漢家之法
有矯制，故不得侯。令匈奴郅支單于殺漢使者，亡保康居，都護延壽發城郭兵屯田吏士
四萬餘人以誅斬之，封為列侯。臣愚以為比罪則郅支薄，量敵則莎車眾，用師則奉世寡
，計勝則奉世為功于邊境安，慮敗則延壽為禍於國家深。其違命而擅生事同，延壽割地
封，而奉世獨不錄。臣聞功同賞異則勞臣疑，罪鈞刑殊則百姓惑；疑生無常，惑生不知
所從；亡常則節趨不立，不知所從則百姓無所措手足。奉世圖難忘死，信命殊俗，威功
白著，為世使表，獨抑厭而不揚，非聖主所以塞疑厲節之意也。願下有司議。」上以先
帝時事，不復錄。
　　奉世有子男九人，女四人。長女媛以選充兵宮，為元帝昭儀，產中山孝王。元帝崩
，媛為中山太后，隨王就國。奉世長子譚，太常舉孝廉為郎，功次補天水司馬。奉世擊
西羌，譚為校尉，隨父從軍有功，未拜病死。譚弟野王、逡、立、參至大官。
　　野王字君卿，受業博士，通《詩》。少以父任為太子中庶子。年十八，上書願試守
長安令。宣帝奇其志，問丞相魏相，相以為不可許。後以功次補當陽長，遷為櫟陽令，
徙夏陽令。元帝時，遷隴西太守，以治行高，入為左馮翊。歲余，而池陽令並素行貪污
，輕野王外戚年少，治行不改。野王部督郵掾礻殳祤趙都案驗，得其主守盜十金罪，收
捕。並不首吏，都格殺。並家上書陳冤，事下廷尉。都詣吏自殺以明野王，京師稱其威
信，遷為大鴻臚。
　　數年，御史大夫李延壽病卒，在位多舉野王。上使尚書選第中二千石，而野王行能
第一。上曰：「吾用野王為三公，後世必謂我私後宮親屬，以野王為比。」乃下詔曰：
「剛強堅固，確然亡欲，大鴻臚野王是也。心辨善辭，可使四方，少府五鹿充宗是也。
廉潔節儉，太子少傅張譚是也。其以少傅為御史大夫。」上繇下第而用譚，越次避嫌不
用野王，以昭儀兄故也。野王乃歎曰：「人皆以女寵貴，我兄弟獨以賤！」野王雖不為
三公，甚見器重，有名當世。
　　成帝立，有司奏野王王舅，不宜備九卿，以秩出為上郡太守，加賜黃金百斤。朔方
刺史蕭育奏封事，薦言：「野王行能高妙，內足與圖身，外足以慮化。竊惜野王懷國之
寶，而不得陪朝廷與朝者並。野王前以王舅出，以賢複入，明國家樂進賢也。」上自為
太子時聞知野王。會其病免，複以故二千石使行河堤，因拜為琅邪太守。是時，成帝長
舅陽平侯王鳳為大司馬大將軍，輔政八九年矣，時數有災異，京兆尹王章譏鳳專權不可
任用，薦野王代鳳。上初納其言，而後誅章，語在《元後傳》。於是野王懼不自安，遂
病，滿三月賜告，與妻子歸杜陵就醫藥。大將軍鳳風禦史中丞劾奏野王賜告養病而私自
便，持虎符出界歸家，奉詔不敬。杜欽時在大將軍莫府，欽素高野王父子行能，奏記於
鳳，為野王言曰：「竊見令曰，吏二千石告，過長安謁，不分別予賜。今有司以為予告
得歸，賜告不得，是一律兩科，失省刑之意。夫三最予告，令也；病滿三月賜告，詔恩
也。令告則得，詔恩不得，失輕重之差。又二千石病賜告得歸有故事，不得去郡亡著令
。傳曰：『賞疑從予，所以廣恩勸功也；罰疑從去，所以慎刑，闕難知也。』今釋令與
故事而假不敬之法，甚違闕疑從去之意。即以二千石守千里之地，任兵馬之重，不宜去
郡，將以制刑為後法者，則野王之罪，在未制令前也。刑賞大信，不可不慎。」鳳不聽
，竟免野王。郡國二千石病賜告不得歸家，自此始。
　　初，野王嗣父爵為關內侯，免歸。數年，年老，終於家。子座嗣爵，至孫坐中山太
后事絕。
　　逡字子產，通《易》，太常察孝廉為郎，補謁者。建昭中，選為複土校尉。光祿勳
於永舉茂材，為美陽令。功次遷長樂屯衛司馬，清河都尉，隴西太守。治行廉平，年四
十餘卒。為都尉時，言河堤方略，在《溝洫志》。
　　立字聖卿，通《春秋》。以父任為郎，稍遷諸曹。竟甯中，以王舅出為五原屬國都
尉。數年，遷五原太守，徙西河、上郡。立居職公廉，治行略與野王相似，而多知有恩
貸，好為條教。吏民嘉美野王、立相代為太守，歌之曰：「大馮君，小馮君，兄弟繼踵
相因循，聰明賢知惠吏民，政如魯、衛德化鈞，周公、康叔猶二君。」後遷為東海太守
，下濕病痹。天子聞之，徙立為太原太守。更曆五郡，所居有跡。年老卒官。
　　參字叔平，學通《尚書》。少為黃門郎給事中，宿衛十餘年，參為人矜嚴，好修容
儀，進退恂恂，甚可觀也。參，昭儀少弟，行又敕備，以嚴見憚，終不得親近侍帷幄。
竟甯中，以王舅出補渭陵食官令。以數病徙為寢中郎，有詔勿事。陽朔中，中山王來朝
，參擢為上河農都尉。病免官，複為渭陵寢中郎。永始中，超遷代郡太守。以邊郡道遠
，徙為安定太守。數歲，病免，複為諫大夫，使領護左馮翊都水。綏和中，立定陶王為
皇太子，以中山王見廢，故封王舅參為宜鄉侯，以慰王意。參之國，上書願至中山見王
、太后。行未到而王薨。王病時，上奏願貶參爵以關內侯食邑留長安。上憐之，下詔曰
：「中山孝王短命早薨，願以舅宜鄉侯參為關內侯，歸家，朕甚湣之。其還參京師，以
列侯奉朝請。」五侯皆敬憚之。丞相翟方進亦甚重焉，數謂參：「物禁太甚。君侯以王
舅見廢，不得在公卿位，今五侯至尊貴也，與之並列，宜少詘節卑體，視有所宗。而君
侯盛修容貌以威嚴加之，此非所以下五侯而自益者也。」參性好禮儀，終不改其恒操。
　　頃之，哀帝即位，帝祖母傅太后用事，追怨參姊中山太后，陷以祝詛大逆之罪，語
在《外戚傳》。參以同產當相坐，謁者承制召參詣廷尉，參自殺。且死，仰天歎曰：「
參父子兄弟皆備大位，身至封侯，今被惡名而死，姊弟不敢自惜，傷無以見先人於地下
！」死者十七人，眾莫不憐之。宗族徙歸故郡。
　　贊曰：《詩》稱「抑抑威儀，惟德之隅。」宜鄉侯參鞠躬履方，擇地而行，可謂淑
人君子，然卒死於非罪，不能自免，哀哉！讒邪交亂，貞良被害，自古而然。故伯奇放
流，孟子宮刑，申生雉經，屈原赴湘，《小弁》之詩作，《離騷》之辭興。經曰：「心
之憂矣，涕既隕之。」馮參姊弟，亦雲悲矣！
漢書　卷八十
【宣元六王傳第五十】
　　孝宣皇帝五男。許皇后生孝元帝，張婕妤生淮陽憲王欽，衛婕妤生楚孝王囂，公孫
婕妤生東平思王宇，戎婕妤生中山哀王竟。
　　淮陽憲王欽，元康三年立，母張婕妤有寵于宣帝。霍皇后廢後，上欲立張婕妤為後
。久之，懲艾霍氏欲害皇太子，乃更選後宮無子而謹慎者，乃立長陵王婕妤為後，令母
養太子。後無寵，希禦見，唯張婕妤最幸。而憲王壯大，好經書、法律，聰達有材，帝
甚愛之。太子寬仁，喜儒術，上數嗟歎憲王，輔曰：「真我子也！」常有意欲立張婕妤
與憲王，然用太子起于微細，上少依倚許氏，及即位而許後以殺死，太子蚤失母，故弗
忍也。久之，上以故丞相韋賢子玄成陽狂讓侯兄，經明行高，稱於朝廷，乃召拜玄成為
淮陽中尉，欲感諭憲王，輔以推讓之臣，由是太子遂安。宣帝崩，元帝即位，乃遣憲王
之國。
　　時，張婕妤已卒，憲王有外祖母，舅張博兄弟三人歲至淮陽見親，輒受王賜。後王
上書，請徙外家張氏于國。博上書，願留守墳墓，獨不徙。王恨之。後博至淮陽，王賜
之少。博言：「負責數百萬，願王為償。」王不許，博辭去，令弟光恐雲王遇大人益解
，博欲上書為大人乞骸骨去。王乃遣人持黃金五十斤送博。博喜，還書謝，為諂語盛稱
譽王，因言：「當今朝廷無賢臣，災變數見，足為寒心。萬姓咸歸望于大王，大王奈何
恬然不求入朝見，輔助主上乎？」使弟光數說王宜聽博計，令于京師說用事貴人為王求
朝。許不納其言。
　　後光欲至長安，辭王，複言「願盡力與博共為王求朝。王即日至長安，可因平陽侯
。」光得王欲求朝語，馳使人語博。博知王意動，複遺王書曰：「博幸得肺腑，數進愚
策，未見省察。北游燕、趙，欲循行郡國求幽隱之士，聞齊有駟先生者，善為《司馬兵
法》，大將之材也，博得謁見，承間進問五帝、三王究竟要道，卓爾非世俗之所知。今
邊境不安，天下騷動，微此人其莫能安也。又聞北海之瀕有賢人焉，累世不可逮，然難
致也。得此二人而薦之，功亦不細矣。博願馳西以此赴助漢急，無財幣以通顯之。趙王
使謁者持牛、酒，黃金三十斤勞博，博不受；複使人願尚女，聘金二百斤，博未許。會
得光書雲大王已遣光西，與博並力求朝。博自以棄捐，不意大王還意反義，結以硃顏，
願殺身報德。朝事何足言！大王誠賜咳唾，使得盡死，湯、禹所以成大功也。駟先生蓄
積道術，書無不有，願知大王所好，請得輒上。」王得書喜說，報博書曰：「子高乃幸
左顧存恤，發心惻隱，顯至誠，納以嘉謀，語以至事，雖亦不敏，敢不諭意！今遣有司
為子高償責二百萬。」
　　是時，博女婿京房以明《易》陰陽得幸於上，數召見言事。自謂為石顯、五鹿充宗
所排，謀不得用，數為博道之。博常欲誑耀淮陽王，即具記房諸所說災異及召見密語，
持予淮陽王以為信驗，詐言：「已見中書令石君求朝，許以金五百斤。賢聖制事，蓋慮
功而不計費。昔禹治鴻水，百姓罷勞，成功既立，萬世賴之。今聞陛下春秋未滿四十，
發齒墮落，太子幼弱，佞人用事，陰陽不調，百姓疾疫饑饉死者且半，鴻水之害殆不過
此。大王緒欲救世，將比功德，何可以忽？博已與大儒知道者為大王為便宜奏，陳安危
，指災異，大王朝見，先口陳其意而後奏之，上必大說。事成功立，大王即有周、邵之
名，邪臣散亡，公卿變節，功德亡比，而梁、趙之寵必歸大王，外家亦將富貴，何複望
大王之金錢？」王喜說，報博書曰：「乃者詔下，止諸侯朝者，寡人□然不知所出。子
高素有顏、冉之資，臧武之智，子貢之辯，卞莊子之勇，兼此四者，世之所鮮。既開端
緒，願卒成之。求朝，義事也，奈何行金錢乎！」博報曰：「已許石君，須以成事。」
王以金五百斤予博。
　　會房出為郡守，離左右，顯具有此事告之。房漏泄省中語，博兄弟詿誤諸侯王，誹
謗政治，狡猾不道，皆下獄。有司奏請逮捕欽，上不忍致法，遣諫大夫王駿賜欽璽書曰
：「皇帝問淮陽王。有司奏王，王舅張博數遺王書，非毀政治，謗訕天子，褒舉諸侯，
稱引周、湯，以諂惑王，所言尤惡，悖逆無道。王不舉奏而多與金錢，報以好言，罪至
不赦，朕惻焉不忍聞，為王傷之。推原厥本，不祥自博，惟王之心，匪同於凶。已詔有
司勿治王事，遣諫大夫駿申諭朕意。《詩》不雲乎？『靖恭爾位，正直是與。』王其勉
之！」
　　駿諭指曰：「禮為諸侯制相朝聘之義，蓋以考禮一德，尊事天子也。且王不學《詩
》乎？《詩》雲：『俾侯于魯，為周室輔。』今王舅博數遺王書，所言悖逆。王幸受詔
策，通經術，知諸侯名譽不當出竟。天子普覆，德布於朝，而恬有博言，多予金錢，與
相報應，不忠莫大焉。故事，諸侯王獲罪京師，罪惡輕重，縱不伏誅，必蒙遷削貶黜之
罪，未有但已者也。今聖主赦王之罪，又憐王失計忘本，為博所惑，加賜璽書，使諫大
夫申諭至意，殷勤之恩，豈有量哉！博等所犯惡大，群下之所共攻，王法之所不赦也。
自今以來，王毋複以博等累心，務與眾棄之。《春秋》之義，大能變改。《易》曰『借
用白茅，無咎』，言臣子之道，改過自新，潔己以承上，然後免於咎也。王其留意慎戒
，惟思所以悔過易行，塞重責，稱厚恩者。如此，則長有富貴，社稷安矣。」
　　於是淮陽王欽免冠稽首謝曰：「奉籓無狀，過惡暴列，陛下不忍致法，加大恩，遣
使者申諭道術守籓之義。伏念博罪惡尤深，當伏重誅。臣欽願悉心自新，奉承詔策。頓
首死罪。」
　　京房及博兄弟三人皆棄市，妻子徙邊。
　　至成帝即位，以淮陽王屬為叔父，敬寵之，異于它國。王上書自陳舅張博時事，頗
為石顯等所侵，因為博家屬徙者求還。丞相、禦史複劾欽：「前與博相遺私書，指意非
諸侯王所宜，蒙恩勿治，事在赦前。不悔過而複稱引，自以為直，失籓臣禮，不敬。」
上加恩，許王還徙者。
　　三十六年薨。子文王玄嗣，二十六年薨。子縯嗣，王莽時絕。
　　楚孝王囂，甘露二年立為定陶王，三年徙楚，成帝河平中入朝，時被疾，天子閔之
，下詔曰：「蓋聞『天地之性人為貴，人之行莫大於孝』。楚王囂素行孝順仁慈，之國
以來二十餘年，□介之過未嘗聞，朕甚嘉之。今乃遭命，離于惡疾，夫子所痛，曰：『
蔑之，命矣夫！斯人也而有斯疾也！』朕甚閔焉。夫行純茂而不顯異，則有國者將何勖
哉？《書》不雲乎？『用德章厥善。』今王朝正月，詔與子男一人俱，其以廣戚縣戶四
千三百封其子勳為廣戚侯。」明年，囂薨。子懷王文嗣，一年薨，無子，絕。明年，成
帝複立文弟平陸侯衍，是為思王。二十一年薨，子紆嗣，王莽時絕。
　　初，成帝時又立紆弟景為定陶王。廣戚侯勳薨，諡曰煬侯，子顯嗣。平帝崩，無子
，王莽立顯子嬰為孺子，奉平帝后。莽篡位，以嬰為定安公。漢既誅莽，更始時嬰在長
安，平陵方望等頗知天文，以為更始必敗，嬰本統當立者也，共起兵將嬰至臨涇，立為
天子。更始遣丞相李松擊破殺嬰雲。
　　東平思王宇，甘露二年立。元帝即位，就國。壯大，通姦犯法，上以至親貰弗罪，
傅相連坐。
　　久之，事太后，內不相得，太后上書言之，求守杜陵園。上於是遣太中大夫張子蟜
奉璽書敕諭之，曰：「皇帝問東平王。蓋聞親親之恩莫重於孝，尊尊之義莫大於忠，故
諸侯在位不驕以致孝道，制節謹度以冀天子，然後富貴不離於身，而社稷可保。今聞王
自修有闕，本朝不和，流言紛紛，謗自內興，朕甚僭焉，為王懼之。《詩》不雲乎？『
毋念爾祖，述修厥德，永言配命，自求多福』。朕惟王之春秋方剛，忽于道德，意有所
移，忠言未納，故臨遣太中大夫子蟜諭王朕意。孔子曰：『過而不改，是謂過矣。』王
其深惟孰思之，無違朕意。」
　　又特以璽書賜王太后，曰：「皇帝使諸吏宦者令承問東平王太后。朕有聞，王太后
少加意焉。夫福善之門莫美於和睦，患咎之首莫大於內離。今東平王出繈褓之中而托於
南面之位，以年齒方剛，涉學日寡，驁忽臣下，不自它于太后，以是之間，能無失禮義
者，其唯聖人乎！傳曰：『父為子隱，直在其中矣。』王太后明察此意，不可不詳。閨
門之內，母子之間，同氣異息，骨肉之恩，豈可忽哉！豈可忽哉！昔周公戒伯禽曰：『
故舊無大故，則不可棄也，毋求備於一人。』夫以故舊之恩，猶忍小惡，而況此乎！已
遣使者諭王，王既悔過服罪，太后寬忍以貰之，後宜不敢。王太后強餐，止思念，慎疾
自愛。」
　　字慚俱，因使者頓首謝死罪，願灑心自改。詔書又敕傅相曰：「夫人之性皆有五常
，及其少長，耳目牽於耆欲，故五常銷而邪心作，情亂其性，利勝其義，而不失厥家者
，未之有也。今王富於春秋，氣力勇武，獲師傅之教淺，加以少所聞見，自今以來，非
《五經》之正術，敢以遊獵非禮道王者，輒以名聞。」
　　宇立二十年，元帝崩。宇謂中謁者信等曰：「漢大臣議天子少弱，未能治天下，以
為我知文法，建欲使我輔佐天子。我見尚書晨夜極苦，使我為之，不能也。今暑熱，縣
官年少，持服恐無處所，我危得之！」比至下，宇凡三哭，飲酒食肉，妻妾不離側。又
姬朐臑故親幸，後疏遠，數歎息呼天。宇聞，斥朐臑為家人子，掃除永巷，數笞擊之。
朐臑私疏宇過失，數令家告之。宇覺知，絞殺朐臑。有司奏請逮捕，有詔削樊、亢父二
縣。後三歲，天子詔有司曰：「蓋聞仁以親親，古之道也。前東平王有闕，有司請廢，
朕不忍。又請削，朕不敢專。惟王之至親，未嘗忘於心。今聞王改行自新，尊修經術，
親近仁人，非法之求，不以奸吏，朕甚嘉焉。傳不雲乎？朝過夕改，君子與之。其複前
所削縣如故。」
　　後年來朝，上疏求諸子及《太史公書》，上以問大將軍王鳳，對曰：「臣聞諸侯朝
聘，考文章，正法度，非禮不言。今東平王幸得來朝，不思制節謹度，以防危失，而求
諸書，非朝聘之義也。諸子書或反經術，非聖人；或明鬼神，信物怪；《太史公書》有
戰國縱橫權譎之謀，漢興之初謀臣奇策，天官災異，地形厄塞：皆不宜在諸侯王。不可
予。不許之辭宜曰：『《五經》聖人所制，萬事靡不畢載。王審樂道，傅相皆儒者，旦
夕講誦，足以正身虞意。夫小辯破義，小道不通，致遠恐泥，皆不足以留意。諸益於經
術者，不愛于王。』」對奏，天子如鳳言，遂不與。
　　立三十三年薨，子煬王雲嗣。哀帝時，無鹽危山土自起覆草，如馳道狀，又瓠山石
轉立。雲及後謁自之石所祭，治石象瓠山立石，束倍草，並祠之。建平三年，息夫躬、
孫寵等共因幸臣董賢告之。是時，哀帝被疾，多所惡，事下有司，逮王、後謁下獄驗治
，言使巫傅恭、婢合歡等祠祭詛祝上，為雲求為天子。雲又與知災異者高尚等指星宿，
言上疾必不愈，雲當得天下。石立，宣帝起之表也。有司請誅王，有詔廢徙房陵。雲自
殺，謁棄市。立十七年，國除。
　　元始元年，王莽欲反哀帝政，白太皇太后，立雲太子開明為東平王，又立思王孫成
都為中山王。開明立三年，薨，無子。複立開明兄嚴鄉侯信子匡為東平王，奉開明後。
王莽居攝，東郡太守翟義與嚴鄉侯信謀舉兵誅莽，立信為天子。兵敗，皆為莽所滅。
　　中山哀王竟，初元二年立為清河王。三年，徙中山，以幼少未之國。建昭四年，薨
邸，葬杜陵，無子，絕。太后歸居外家戎氏。
　　孝元皇帝三男。王皇后生孝成帝，傅昭儀生定陶共王康，馮昭儀生中山孝王興。
　　定陶共王康，永光三年立為濟陽王。八年，徙為山陽王。八年，徙定陶。王少而愛
，長多材藝，習知音聲，上奇器之。母昭儀又幸，幾代皇后太子。語在《元後》及《史
丹傳》。
　　成帝即位，緣先帝意，厚遇異于它王。十九年薨，子欣嗣。十五年，成帝無子，征
入為皇太子。上以太子奉大宗後，不得顧私親，乃立楚思王子景為定陶王，奉共王后。
成帝崩，太子即位，是為孝哀帝。即位二年，追尊共王為共皇帝，置寢廟京師，序昭穆
，儀如孝元帝。徙定陶王景為信都王雲。
　　中山孝王興，建昭二年立為信都王。十四年，徙中山。成帝之議立太子也，御史大
夫孔光以為《尚書》有殷及王，兄終弟及，中山王元帝之子，宜為後。成帝以中山王不
材，又兄弟，不得相入廟。外家王氏與趙昭儀皆欲用哀帝為太子，故遂立焉。上乃封孝
王舅馮參為宜鄉侯，而益封孝王萬戶，以尉其意。三十年，薨，子□嗣。七年，哀帝崩
，無子，征中山王衎入即位，是為平帝。太皇太后以帝為成帝后，故立東平思王孫桃鄉
頃侯子成都為中山王，奉孝王后。王莽時絕。
　　贊曰：孝元之後，遍有天下，然而世絕于孫，豈非天哉！淮陽憲王于時諸侯為聰察
矣，張博誘之，幾陷無道。《詩》雲「貪人敗類」，古今一也。
漢書　卷八十一
【匡張孔馬傳第五十一】
　　匡衡字稚圭，東海承人也。父世農夫，至衡好學，家貧，庸作以供資用，尤精力過
絕人。諸儒為之語曰：「無說《詩》，匡鼎來；匡語《詩》，解人頤。」
　　衡射策甲科，以不應令除為太常掌故，調補平原文學。學者多上書薦衡經明，當世
少雙，令為文學就官京師；後進皆欲從衡平原，衡不宜在遠方。事下太子太傅蕭望之、
少府梁丘賀問，衡對《詩》諸大義，其對深美。望之奏衡經學精習，說有師道，可觀覽
。宣帝不甚用儒，遣衡歸官。而皇太子見衡對，私善之。
　　會宣帝崩，元帝初即位，樂陵侯史高以外屬為大司馬車騎將軍，領尚書事，前將軍
蕭望之為副。望之名儒，有師傅舊恩，天子任之，多所貢薦。高充位而已，與望之有隙
。長安令楊興說高曰：「將軍以親戚輔政，貴重於天下無二，然眾庶論議令問休譽不專
在將軍者何也？彼誠有所聞也。以將軍之莫府，海內莫不卬望。而所舉不過私門賓客，
乳母子弟，人情忽不自知，然一夫竊議，語流天下。夫富貴在身而列士不譽，是有狐白
之裘而反衣之也。古人病其若此，故卑體勞心，以求賢為務。傳曰：以賢難得之故因曰
事不待賢，以食難得之故而曰飽不待食，或之甚者也。平原文學匡衡材智有餘，經學絕
倫，但以無階朝廷，故隨牒在遠方。將軍誠召置莫府，學士歙然歸仁，與參事議，觀其
所有，貢之朝廷，必為國器，以此顯示眾庶，名流于世。」高然其言，辟衡為議曹史，
薦衡於上，上以為郎中，遷博士，給事中。
　　是時，有日蝕、地震之變，上問以政治得失，衡上疏曰：
　　臣聞五帝不同禮，三王各異教，民俗殊務，所遇之時異也。陛下躬聖德，開太平之
路，閔愚吏民觸法抵禁，比年大赦，使百姓得改行自新，天下幸甚。臣竊見大赦之後，
奸邪不為衰止，今日大赦，明日犯法，相隨入獄，此殆導之未得其務也。蓋保民者，「
陳之以德義」，「示之以好惡」，觀其失而制其宜，故動之而和，綏之而安。今天下俗
貪財賤義，好聲色，上侈靡，廉恥之節薄，淫辟之意縱，綱紀失序，疏者逾內，親戚之
恩薄，婚姻之党隆，苟合僥倖，以身設利。不改其原，雖歲赦之，刑猶難使錯而不用也
。
　　臣愚以為宜一曠然大變其俗。孔子曰：「能以禮讓為國乎，何有？」朝廷者，天下
之楨□也。公卿大夫相與循禮恭讓，則民不爭；好仁樂施，則下不暴；上義高節，則民
興行；寬柔和惠，則眾相愛。四者，明王之所以不嚴而成化也。何者？朝有變色之言，
則下有爭鬥之患；上有自專之士，則下有不讓之人；上有克勝之佐，則下有傷害之心；
上有好利之臣，則下有盜竊之民：此其本也。今俗吏之治，皆不本禮讓，而上克暴，或
忮害好陷人於罪，貪財而慕勢，故犯法者眾，奸邪不止，雖嚴刑峻法，猶不為變。此非
其天性，有由然也。
　　臣竊考《國風》之詩，《周南》、《召南》被賢聖之化深，故篤于行而廉於色。鄭
伯好勇，而國人暴虎；秦穆貴信，而士多從死；陳夫人好巫，而民淫祀；晉侯好儉，而
民畜聚；太王躬仁，邠國貴恕。由此觀之，治天下者審所上而已。今之偽薄忮害，不讓
極矣。臣聞教化之流，非家至而人說之也。賢者在位，能者布職，朝廷崇禮，百僚敬讓
，道德之行，由內及外，自近者始，然後民知所法，遷善日進而不自知。是以百姓安，
陰陽和，神靈應，而嘉祥見。《詩》曰：「商邑翼翼，四方之極；壽考且寧，以保我後
生」此成湯所以建至治，保子孫，化異俗而懷鬼方也。今長安天子之都，親承聖化，然
其習俗無以異于遠方，郡國來者無所法則，或見侈靡而放效之。此教化之原本，風俗之
樞機，宜先正者也。
　　臣聞天人之際，精□有以相蕩，善惡有以相推，事作乎下者象動乎上，陰陽之理各
應其感，陰變則靜者動，陽蔽則明者暗，水旱之災隨類而至。今關東連年饑饉，百姓乏
困，或至相食，此皆生於賦斂多，民所共者大，而吏安集之不稱之效也。陛下祗畏天戒
，哀閔元元，大自減損，省甘泉、建章官衛，罷珠崖，偃武行文，將欲度唐、虞之隆，
絕殷、周之衰也。諸見罷珠崖詔書者，莫不欣欣，人自以將見太平也。宜遂減官室之度
，省靡麗之飾，考制度，修外內，近忠正，遠巧佞，放鄭、衛，進《雅》、《頌》，舉
異材，開直言，任溫良之人，退刻薄之吏，顯潔白之士，昭無欲之路，覽《六藝》之意
，察上世之務，明自然之道，博和睦之化，以崇至仁，匡失俗，易民視，令海內昭然鹹
見本朝之所貴，道德弘于京師，淑問揚乎疆外，然後大化可成，禮讓可興也。
　　上說其言，遷衡為光祿大夫、太子少傅。
　　時，上好儒術文辭，頗改宣帝之政，言事者多進見，人人自以為得上意。又傅昭儀
及子定陶王愛幸，寵于皇后、太子。衡複上疏曰：
　　臣聞治亂安危之機，在乎審所用心。蓋受命之王務在創業垂統傳之無窮，繼體之君
心存于承宣先王之德而褒大其功。昔者成王之嗣位，思述文、武之道以養其心，休烈盛
美皆歸之二後而不敢專其名，是以上天歆享，鬼神祐焉。其《詩》曰：「念我皇祖，陟
降廷止。」言成王常思祖考之業，而鬼神祐助其治也。
　　陛下聖德天覆，子愛海內，然陰陽未和，奸邪未禁者，殆論議者未丕揚先帝之盛功
，爭言制度不可用也，務變更之，所更或不可行，而複複之，是以群下更相是非，吏民
無所信。臣竊恨國家釋樂成之業，而虛為此紛紛也。願陛下詳覽統業之事，留神於遵制
揚功，以定群下之心。《大雅》曰：「無念爾祖，聿修厥德。」孔子著之《孝經》首章
，蓋至德之本也。傳曰：「審好惡，理情性，而王道畢矣。」能盡其性，然後能盡人物
之性；能盡人物之性，可以贊天地之化。治性之道，必審已之所有餘，而強其所不足。
蓋聰明疏通者戒於大察，寡聞少見者戒於雍蔽，勇猛剛強者戒於大暴，仁愛溫良者戒於
無斷，湛靜安舒者戒于後時，廣心浩大者戒於遺忘。必審己之所當戒，而齊之以義，然
後中和之化應，而巧偽之徒不敢比周而望進。唯陛下戒所以崇聖德。
　　臣又聞室家之道修，則天下之理得，故《詩》始《國風》，《禮》本《冠》、《婚
》。始乎《國風》，原情性而明人倫也；本乎《冠》、《婚》，正基兆而防未然也。福
之興莫不本乎室家。道之衰莫不始乎閫內。故聖王必慎妃後之際，別適長之位。禮之於
內也。卑不逾尊，新不先故，所以統人情而理陰氣也。其尊適而卑庶也，適子冠乎阼，
禮之用醴，眾子不得與列，所以貴正體而明嫌疑也。非虛加其禮文而已，乃中心與之殊
異，故禮探其情而見之外也。聖人動靜游燕，所親物得其序；得其序，則海內自修，百
姓從化。如當親者疏，當尊者卑，則佞巧之奸因時而動，以亂國家。故聖人慎防其端，
禁于未然，不以私恩害公義。陛下聖德純備，莫不修正，則天下無為而治。《詩》雲：
「于以四方，克定厥家。」傳曰：「正家而天下定矣。」
　　衡為少傅數年，數上疏陳便宜，及朝廷有政議，傅經以對，言多法義。上以為任公
卿，由是為光祿勳、御史大夫。建昭三年，代韋玄成為丞相，封樂安侯，食邑六百戶。
　　元帝崩，成帝即位，衡上疏戒妃匹，勸經學威儀之則，曰：
　　陛下秉至考，哀傷思慕不絕於心，未有游虞弋射之宴，誠隆於慎終追遠，無窮已也
。竊願陛下雖聖性得之，猶複加聖心焉。《詩》雲「煢煢在疚」，言成王喪畢思慕，意
氣未能平也，蓋所以就文、武之業，崇大化之本也。
　　臣又聞之師曰：「妃匹之際，生民之始，萬福之原。」婚姻之禮正，然後品物遂而
天命全。孔子論《詩》以《關睢》為始，言太上者民之父母，後夫人之行不侔乎天地，
則無以奉神靈之統而理萬物之宜。故《詩》曰：「窈窕淑女，君子好仇。」言能致其貞
淑，不貳其操，情欲之感無介乎容儀，宴私之意不形乎動靜，夫然後可以配至尊而為宗
廟主。此綱紀之首，王教之端也。自上世已來，三代興廢，未有不由此者也。願陛下詳
覽得失盛衰之效以定大基，采有德，戒聲色，近嚴敬，遠技能。
　　竊見聖德純茂，專精《詩》、《書》，好樂無厭。臣衡材駑，無以輔相善義，宣揚
德音。臣聞《六經》者，聖人所以統天地之心，著善惡之歸，明吉凶之分，通人道之正
，使不悖于其本性者也。故審《六藝》之指，則天人之理可得而和，草木昆蟲可得而育
，此永永不易之道也。及《論語》、《孝經》，聖人言行之要，宜究其意。
　　臣又聞聖王之自為動靜周旋，奉天承親，臨朝享臣，物有節文，以章人倫。蓋欽翼
祗栗，事天之容也；溫恭敬遜，承親之禮也；正躬嚴恪，臨眾之儀也；嘉惠和說，饗下
之顏也。舉錯動作，物遵其儀，故形為仁義，動為法則。孔子曰：「德義可尊，容止可
觀，進退可度，以臨其民，是以其民畏而愛之，則而象之。」《大雅》雲：「敬慎威儀
，惟民之則。」諸侯正月朝覲天子，天子惟道德，昭穆穆以視之，又觀以禮樂，饗醴乃
歸。故萬國莫不獲賜祉福，蒙化而成俗。今正月初幸路寢，臨朝賀，置酒以饗萬方，傳
曰「君子慎始」，願陛下留神動靜之節，使群下得望盛德休光，以立基楨，天下幸甚！
　　上敬納其言。頃之，衡複奏正南北郊，罷諸淫祀，語在《郊祀志》。
　　初，元帝時，中書令石顯用事，自前相韋玄成及衡皆畏顯，不敢失其意。至成帝初
即位，衡乃與御史大夫甄譚共奏顯，追條其舊惡，並及黨與。於是司隸校尉王尊劾奏：
「衡、譚居大臣位，知顯等專權勢，作威福，為海內患害，不以時白奏行罰，而阿諛曲
從，附下罔上，無大臣輔政之義。既奏顯等，不自陳不忠之罪，而反揚著先帝任用傾覆
之徒，罪至不道。」有詔勿劾。衡慚懼，上疏謝罪。因稱病乞骸骨，上丞相樂安侯印綬
。上報曰：「君以道德修明，位在三公，先帝委政，遂及朕躬。君遵修法度，勤勞公家
，朕嘉與君同心合意，庶幾有成。今司隸校尉尊妄詆欺，加非於君，朕甚閔焉。方下有
司問狀，君何疑而上書歸侯乞骸骨，是章朕之未燭也。傳不雲乎？『禮義不愆，何恤人
之言！』君其察焉。專精神，近醫藥，強食自愛。」因賜上尊酒、養牛。衡起視事。上
以新即位，褒優大臣，然群下多是王尊者。衡嘿嘿不自安，每有水旱，風雨不時，連乞
骸骨讓位。上輒以詔書慰撫，不許。
　　久之，衡子昌為越騎校尉，醉殺人，系詔獄。越騎官屬與昌弟且謀篡昌。事發覺，
衡免冠徒跣待罪，天子使謁者詔衡冠履。而有司奏衡專地盜土，衡竟坐免。
　　初，衡封僮之樂安鄉，鄉本田堤封三千一百頃，南以閩佰為界。初元元年，郡圖誤
以閩佰為平陵佰。積十余歲，衡封臨淮郡，遂封真平陵佰以為界，多四百頃。至建始元
年，郡乃定國界，上計簿，更定圖，言丞相府。衡謂所親吏趙殷曰：「主簿陸賜故居奏
曹，習事，曉知國界，署集曹掾。」明年治計時，衡問殷國界事：「曹欲奈何？」殷曰
：「賜以為舉計，令郡實之。恐郡不肯從實，可令家丞上書。」衡曰：「顧當得不耳，
何至上書？」亦不告曹使舉也，聽曹為之。後賜與屬明舉計曰：「案故圖，樂安鄉南以
平陵佰為界，不從故而以閩佰為界，解何？」郡即複以四百頃付樂安國。衡遣從史之僮
，收取所還田租谷千余石入衡家。司隸校尉駿、少府忠行廷尉事劾奏「衡監臨盜所主守
直十金以上。《春秋》之義，諸侯不得專地，所以一統尊法制也。衡位三公，輔國政，
領計簿，知郡實，正國界，計簿已定而背法制，專地盜土以自益，及賜、明阿承衡意，
猥舉郡計，亂減縣界，附下罔上，擅以地附益大臣，皆不道。」於是上可其奏，勿治，
丞相免為庶人，終於家。
　　子鹹亦明經，曆位九卿。家世多為博士者。
　　張禹字子文，河內軹人也。至禹父徙家蓮勺。禹為兒，數隨家至市，喜觀于蔔相者
前。久之，頗曉其別蓍布卦意，時從旁言。蔔者愛之，又奇其面貌，謂禹父：「是兒多
知，可令學經。」及禹壯，至長安學，從沛郡施讎受《易》，琅邪王陽、膠東庸生問《
論語》，既皆明習，有徒眾，舉為郡文學。甘露中，諸儒薦禹，有詔太子太傅蕭望之問
。禹對《易》及《論語》大義，望之善焉，奏禹經學精習，有師法，可試事。奏寢，罷
歸故宮。久之，試為博士。初元中，立皇太子，而博士鄭寬中以《尚書》授太子，薦言
禹善說《論語》。詔令禹授太子《論語》，由是遷光祿大夫。數歲，出為東平內史。
　　元帝崩，成帝即位，征禹、寬中，皆以師賜爵關內侯，寬中食邑八百戶，禹六百戶
。拜為諸吏光祿大夫，秋中二千石，給事中，領尚書事。是時，帝舅陽平侯王鳳為大將
軍，輔政專權。而上富於春秋，謙讓，方鄉經學，敬重師傅。而禹與鳳並領尚書，內不
相安，數病，上書乞骸骨，欲退避鳳。上報曰：「朕以幼年執政，萬機懼失其中，君以
道德為師，故委國政。君何疑而數乞骸骨，忽忘雅素，欲避流言？朕無聞焉。君其固心
致思，總秉諸事，推以孳孳，無違朕意。」加賜黃金百斤、養牛、上尊酒，太官致餐，
侍醫視疾，使者臨問。禹惶恐，複起視事，河平四年代王商為丞相，封安昌侯。
　　為相六歲，鴻嘉元年以老病乞骸骨，上加優再三，乃聽許。賜安車駟馬，黃金百斤
，罷就第，以列侯朝朔望，位特進，見禮如丞相，置從事史五人，益封四百戶。天子數
加賞賜，前後數千萬。
　　禹為人謹厚，內殖貨財，家以田為業。及富貴，多買田至四百頃，皆涇、渭溉灌，
極膏腴上賈。它財物稱是。禹性習知音聲，內奢淫，身居大第，後堂理絲竹管弦。
　　禹成就弟子尤著者，淮陽彭宣至大司空，沛郡戴崇至少府九卿。宣為人恭儉有法度
，而崇愷弟多智，二人異行，禹心親愛崇，敬宣而疏之。崇每候禹，常責師宜置酒設樂
與弟子相娛。禹將崇入後堂飲食，婦女相對，優人管弦鏗鏘極樂，昏夜乃罷。而宣之來
也，禹見之於便坐，講論經義，日晏賜食，不過一肉卮酒相對。宣未嘗得至後堂。及兩
人皆聞知，各自得也。
　　禹年老，自治塚塋，起祠室，好平陵肥牛亭部處地，又近延陵，奏請求之，上以賜
禹，詔令平陵徙亭它所。曲陽侯根聞而爭之：「此地當平陵寢廟衣冠所出遊道，禹為師
傅，不遵謙讓，至求衣冠所遊之道，又徙壞舊亭，重非所宜。孔子稱『賜愛其羊，我愛
其禮』，宜更賜禹它地。」根雖為舅，上敬重之不如禹，根言雖切，猶不見從，卒以肥
牛亭地賜禹。根由是害禹寵，數毀惡之。天子愈益敬厚禹。禹每病，輒以起居聞，車駕
自臨問之。上親拜禹床下，禹頓首謝恩，因歸誠，言：「老臣有四男一女，愛女其于男
，遠嫁為張掖太守蕭咸妻，不勝父子私情，思與相近。」上即時徙咸為弘農太守。又禹
小子未有宮，上臨候禹，禹數視其小子，上即禹床下拜為黃門郎，給事中。
　　禹雖家居，以特進為天子師，國家每有大政，必與定議。永始、元延之間，日蝕、
地震尤數，吏民多上書言災異之應，譏切王氏專政所致。上懼變異數見，意頗然之，而
未有以明見，乃車駕至禹弟，辟左右，親問禹以天變，因用吏民所言王氏事示禹。禹自
見年老，子孫弱，又與曲陽侯不平，恐為所怨。禹則謂上曰：「春秋二百四十二年間，
日蝕三十餘，地震五，或為諸侯自殺，或夷狄侵中國，災變之異深遠難見，故聖人罕言
命，不語怪神。性與天道，自子贛之屬不得聞，何況淺見鄙儒之所言！陛下宜修政事以
善應之，與下同其福喜，此經義意也。新學小生，亂道誤人，宜無信用，以經術斷之。
」上雅信愛禹，曲此不疑王氏。後曲陽侯根及諸王子弟聞知禹言，皆喜說，遂親就禹。
禹見時有變異，若上體不安，常擇日潔齋露蓍，正衣冠立筮，得吉卦則獻其占，如有不
吉，禹為感動有憂色。
　　成帝崩，禹及事哀帝，建平二年薨，諡曰節侯。禹四子，長子宏嗣侯。官至太常，
列於九卿。三弟皆為校尉、散騎、諸曹。
　　初，禹為師，以上難數對己問經，為《論語章句》獻之。始，魯扶卿及夏侯勝、王
陽、蕭望之、韋玄成皆說《論語》，篇第或異。禹先事王陽，後從庸生，采獲所安，最
後出而尊貴。諸儒為之語曰：「欲為《論》，念張文。」由是學者多從張氏，餘家寢微
。
　　孔光字子夏，孔子十四世之孫也。孔子生伯魚鯉，鯉生子思□，□生子上帛，帛生
子家求，求生子真箕，箕生子高穿。穿生順，順為魏相。順生鮒，鮒為陳涉博士，死陳
下。鮒弟子襄為孝惠博士、長沙太博。襄生忠，忠生武及安國，武生延年。延年生霸，
字次儒。霸生光焉。安國、延年皆以治《尚書》為武帝博士。安國至臨淮太守。霸亦治
《尚書》，事太傅夏侯勝，昭帝末年為博士，宣帝時為太中大夫，以選授皇太子經，遷
詹事、高密相。是時，諸侯王相在郡守上。
　　元帝即位，征霸，以師賜爵關內侯，食邑八百戶，號褒成君，給事中，加賜黃金二
百斤，第一區，徙名數于長安。霸為人謙退，不好權勢，常稱爵位泰過，何德以堪之！
上欲致霸相位，自御史大夫貢禹卒，及薛廣德免，輒欲拜霸。霸讓位，自陳至三，上深
知其至誠，乃弗用。以是敬之，賞賜甚厚。及霸薨，上素服臨吊者再，至賜東園秘器、
錢、帛，策贈以列侯禮，諡曰烈君。
　　霸四子，長子福嗣關內侯。次子捷、捷弟喜皆列校尉、諸曹。光，最少子也，經學
尤明，年未二十，舉為議郎。光祿勳匡衡舉光方正，為諫大夫。坐議有不合，左遷虹長
，自免歸教授。成帝初即位，舉為博士，數使錄冤獄，行風俗，振贍流民，奉使稱旨，
由是知名。是時，博士選三科，高為尚書，次為刺史，其不通政事，以久次補諸侯太傅
。光以高第為尚書，觀故事品式，數歲明習漢制及法令。上甚信任之，轉為僕射、尚書
令。有詔光周密謹慎，未嘗有過，加諸吏官，以子男放為侍郎，給事黃門。數年，遷諸
吏光祿大夫，秩中二千石，給事中，賜黃金百斤，領尚書事。後為光祿勳，複領尚書，
諸吏給事中如故，凡典樞機十餘年，守法度，修故事。上有所問，據經法以心所安而對
，不希指苟合；如或不從，不敢強諫爭，以是久而安。時有所言，輒削草稿，以為章主
之過，以奸忠直，人臣大罪也。有所薦舉，唯恐其人之聞知。沐日歸休，兄弟妻子燕語
，終不及朝省政事。或問光：「溫室省中樹皆何木也？」光嘿不應，更答以他語，其不
泄如是。光，帝師傅子，少以經行自著，進官蚤成。不結党友，養遊說，有求於人。既
性自守，亦其勢然也。徙光祿勳為御史大夫。
　　綏和中，上即位二十五年，無繼嗣，至親有同產弟中山孝王及同產弟子定陶王在。
定陶王好學多材，子帝子行。而王祖母傅太后陰為王求漢嗣，私事趙皇后、昭儀及帝舅
大司馬驃騎將軍王根，故皆勸上。上於是召丞相翟方進、御史大夫光、右將軍廉褒、後
將軍硃博，皆引入禁中，議中山、定陶王誰宜為嗣者。方進、根以為：「定陶王帝弟之
子，《禮》曰：『昆弟之子猶子也』，『為其後者為之子也』，定陶王宜為嗣。」褒、
傅皆如方進、根議。光獨以為禮立嗣以親，中山王先帝之子，帝親弟也，以《尚書•盤庚
》殷之及王為比，中山王宜為嗣。上以《禮》兄弟不相入廟，又皇后、昭儀欲立定陶王
，故遂立為太子。光以議不中意，左遷廷尉。
　　光久典尚書，練法令，號稱詳平。時定陵侯淳於長坐大逆誅，長小妻□始等六人皆
以長事未發覺時棄去，或更嫁。用長事發，丞相方進，大司空武議，以為：「令，犯法
者各以法時律令論之，明有所訖也，長犯大逆時，□始等見為長妻，已有當坐之罪，與
身犯法無異。後乃棄去，於法無以解。請論。」光議以為：「大逆無道，父母妻子同產
無少長皆棄市，欲懲後犯法者也。夫婦之道，有義則合，無義則離。長未自知當坐大逆
之法，而棄去□始等，或更嫁，義已絕，而欲以為長妻論殺之，名不正，不當坐。」有
詔「光議是」。
　　是歲，右將軍褒、後將軍博坐定陵、紅陽侯皆免為庶人。以光為左將軍，居右將軍
官職，執金吾王咸為右將軍，居後將軍官職。罷後將軍官。數月，丞相方進薨，召左將
軍光，當拜，已刻侯印書贊，上暴崩，即其夜於大行前拜受丞相、博山侯印綬。
　　哀帝初即位，躬行儉約，省減諸用，政事由己出，朝廷翕然，望至治焉。褒賞大臣
，益封光千戶。時，成帝母太皇太后自居長樂宮，而帝祖母定陶傅太后在國邸，有詔問
丞相、大司空：「定陶共王太后宜當何居？」光素聞傅太后為人剛暴，長於權謀，自帝
在繈褓而養長教道至於成人，帝之立又有力。光心恐傅太后與政事，不欲令與帝旦夕相
近，即議以為定陶太后宜改築宮。大司空何武曰：「可居北宮。」上從武言。北宮有紫
房複道通未央宮，傅太後果從複道朝夕至帝所，求欲稱尊號，貴寵其親屬，使上不得直
道行。頃之，太后從弟子傅遷在左右尤傾邪，上免官遣歸故郡。傅太后怒，上不得已複
留遷。光與大司空師丹奏言：「詔書『侍中、駙馬都尉遷巧佞無義，漏泄不忠，國之賊
也，免歸故郡。』複有詔止。天下疑惑，無所取信，虧損聖德，誠不小愆。陛下以變異
連見，避正殿，見群臣，思求其故，至今未有所改。臣請歸遷故郡，以銷奸党，應天戒
。」卒不得遣，複為侍中。脅于傅太后，皆此類也。
　　又傅太后欲與成帝母俱稱尊號，群下多順詣，言母以子貴，宜立尊號以厚孝道。唯
師丹與光持不可。上重違大臣正議，又內迫傅太后，猗違者連歲。丹以罪免，而硃博代
為大司空。光自先帝時議繼嗣有持異之隙矣，又重忤傅太后指，由是傅氏在位者與硃博
為表裏，共毀譖光。後數月遂策免光曰：「丞相者，朕之股肱，所與共承宗廟，統理海
內，輔朕之不逮以治天下也。朕既不明，災異重仍，日月無光，山崩河決，五星失行，
是章朕之不德而股肱之不良也。君前為御史大夫，輔翼先帝，出入八年，卒無忠言嘉謀
；今相朕，出入三年，憂國之風複無聞焉。陰陽錯謬，歲比不登，天下空虛，百姓饑饉
，父子分散，流離道路，以十萬數。而百官群職曠廢，奸軌放縱，盜賊並起，或攻官寺
，殺長吏。數以問君，君無怵惕憂懼之意，對毋能為。是以群卿大夫咸惰哉莫以為意，
咎由君焉。君秉社稷之重，總百僚之任，上無以匡朕之闕，下不能綏安百姓。《書》不
雲乎？『毋曠庶官，天工人其代之』。□虖！君其上丞相、博山侯印綬，罷歸。」
　　光退閭裏，杜門自守。而硃博代為丞相，數月，坐承傅太后指妄奏事自殺。平當代
為丞相，數月薨。王嘉複為丞相，數諫爭忤指。旬歲間閱三相，議者皆以為不及光。上
由是思之。
　　會元壽元年正月朔日有蝕之，後十余日傅太后崩。是月，征光詣公車，問日蝕事。
光對曰：「臣聞日者，眾陽之宗，人君之表，至尊之象。君德衰微，陰道盛強，侵蔽陽
明，則日蝕應之。《書》曰『羞用五事』，『建用皇極』。如貌、言、視、聽、思失，
大中之道不立，則咎征薦臻，六極屢降。皇之不極，是為大中不立，其傳曰『時則有日
月亂行』，謂朓、側匿，甚則薄蝕是也。又曰『六沴之作』，歲之朝曰三朝，其應至重
。乃正月辛醜朔日有蝕之，變見三朝之會。上天聰明，苟無其事，變不虛生。《書》曰
『惟先假王正厥事』，言異變之來，起事有不正也。臣聞師曰，天左與王者，故災異數
見，以譴告之，欲其改更。若不畏懼，有以塞除，而輕忽簡誣，則凶罰加焉，其至可必
。《詩》曰：『敬之敬之，天惟顯思，命不易哉！』又曰：『畏天之威，于時保之。』
皆謂不懼者凶，懼之則吉也。陛下聖德聰明，兢兢業業，承順天戒，敬畏變異，勤心虛
己，延見群臣，思求其故，然後敕躬自約，總正萬事，放遠讒說之黨，援納斷斷之介，
退去貪殘之徒，進用賢良之吏，平刑罰，薄賦斂，恩澤加于百姓，誠為政之大本，應變
之至務也。天下幸甚。《書》曰『天既付命正厥德』，言正德以順天也。又曰『天□諶
辭』，言有誠道，天輔之也。明承順天道在於崇德博施，加精至誠，孳孳而已。俗之祈
禳小數，終無益于應天塞異，銷禍興福，較然甚明，無可疑惑。」
　　書奏，上說，賜光束帛，拜為光祿大夫，秩中二千石，給事中，位次丞相。詔光舉
可尚書令者封上，光謝曰：「臣以朽材，前比曆位典天職，卒無尺寸之效，倖免罪誅，
全保首領，今複拔擢，備內朝臣，與聞政事。臣光智謀淺短，犬馬齒□，誠恐一旦顛僕
，無以報稱。竊見國家故事，尚書以久次轉遷，非有踔絕之能，不相逾越。尚書僕射敞
，公正勤職，通敏於事，可尚書令。謹封上。」敞以舉故，為東平太守。敞姓成公，東
海人也。
　　光為大夫月余，丞相嘉下獄死，御史大夫賈延免。光復為御史大夫，二月為丞相，
複故國博山侯。上乃知光前免非其罪，以過近臣毀短光者，複免傅嘉，曰：「前為侍中
，毀譖仁賢，誣訴大臣，令俊艾者久失其位。嘉傾覆巧偽，挾奸以罔上，崇黨以蔽朝，
傷善以肆意。《詩》不雲乎？『讒人罔極，交亂四國。』其免嘉為庶人，歸故郡。」
　　明年，定三公官，光更為大司徒。會哀帝崩，太皇太后以新都侯王莽為大司馬，征
立中山王，是為平帝。帝年幼，太后稱制，委政於莽。初，哀帝罷黜王氏，故太后與莽
怨丁、傅、董賢之黨。莽以光為舊相名儒，天下所信，太后敬之，備禮事光。所欲搏擊
，輒為草，以太后指風光令上之，睚眥莫不誅傷。莽權日盛，光憂懼不知所出，上書乞
骸骨。莽白太后：「帝幼少，宜置師傅。」徙光為帝太傅，位四輔，給事中，領宿衛供
養，行內署門戶，省服禦食物。明年，徙為太師，而莽為太傅。光常稱疾，不敢與莽並
。有詔朝朔望，領城門兵。莽又風群臣奏莽功德，稱宰衡，位在諸侯王上，百官統焉。
光愈恐，固稱疾辭位。太后詔曰：「太師光，聖人之後，先師之子，德行純淑，道不通
明，居四輔職，輔道於帝。今年耆有疾，俊艾大臣，惟國之重，其猶不可以闕焉。《書
》曰『無遺□老』，國之將興，尊師而重傅。其令太師毋朝，十日一賜餐。賜太師靈壽
杖，黃門令為太師省中坐置幾，太師入省中用杖，賜餐十七物，然後歸老於第，官屬按
職如故。」
　　光凡為御史大夫、丞相各再，一為大司徒、太傅、太師，曆三世，居公輔位前後十
七年。自為尚書，止不教授，後為卿，時會門下大生講問疑難，舉大義雲。其弟子多成
就為博士、大夫者，見師居大位，幾得其助力，光終無所薦舉，至或怨之。其公如此。
　　光年七十，元始五年薨。莽白太后，使九卿策贈乙太師、博山侯印綬，賜乘輿、秘
器、金錢、雜帛。少府供張，諫大夫持節與謁者二人使護喪事，博士護行禮。太后跡遣
中謁者持節視喪。公卿百官會吊送葬。載以乘輿□輬及副各一乘，羽林孤兒諸生合四百
人挽送。車萬余輛，道路皆舉音以過喪。將作穿複土，可甲卒五百人，起墳如大將軍王
鳳制度。諡曰簡烈侯。
　　初，光以丞相封，後益封，凡食邑萬一千戶。疾甚，上書讓還七千戶，及還所賜一
第。
　　子放嗣。莽篡位後，以光兄子永為大司馬，封侯。昆弟子至卿大夫四五人。始光父
霸以初元元年為關內侯食邑。霸上書求奉孔子祭祀，元帝下詔曰：「其令師褒成君關內
侯霸以所食邑八百戶祀孔子焉。」故霸還長子福名數于魯，奉夫子祀。霸薨，子福嗣。
福薨，子房嗣。房薨，子莽嗣。元始元年，封周公、孔子後為列侯，食邑各二千戶。莽
更封為褒成侯，後避王莽，更名均。
　　馬宮字遊卿，東海戚人也。治《春秋》嚴氏，以射策甲科為郎，遷楚長史，免官。
後為丞相史司直。師丹薦宮行能高潔，遷廷尉平，青州刺史，汝南、九江太守，所在見
稱。征為詹事，光祿勳，右將軍，代孔光為大司徒，封扶德侯。光為太師薨，宮複代光
為太師，兼司徒官。
　　初，宮哀帝時與丞相、禦史雜議帝祖母傅太后諡，及元始中，王莽發傅太后陵徙歸
定陶，以民葬之，追誅前議者。宮為莽所厚，獨不及，內慚懼，上書謝罪乞骸骨。莽乙
太皇太后詔賜宮策曰：
　　太師、大師徒、扶德侯上書言：「前以光祿勳議故定陶共王母諡，曰『婦人以夫爵
尊為號，諡宜曰孝元傅皇后，稱渭陵東園。』臣知妾不得體君，卑不得敵尊，而希指雷
同，詭經辟說，以惑誤上。為臣不忠，當伏斧鉞之誅，幸蒙灑心自新，又令得保首領。
伏自惟念，入稱四輔，出備三公，爵為列侯，誠無顏複望闕廷，無心複居官府，無宜複
食國邑。願上太師、大司徒、扶德侯印綬，避賢者路。」下君章有司，皆以為四輔之職
為國維綱，三公之任鼎足承君，不有鮮明固守，無以居位。如君言至誠可聽，惟君之惡
在灑心前，不敢文過，朕甚多之，不奪君之爵邑，以著「自古皆有死」之義。其上太師
、大司徒印綬使者，以侯就第。
　　王莽篡位，以宮為太子師，卒官。
　　本姓馬矢，宮仕學，稱馬氏雲。
　　贊曰：自孝武興學，公孫弘以儒相，其後蔡義、韋賢、玄成、匡衡、張禹、翟方進
、孔光、平當、馬宮及當子晏咸以儒宗居宰相位，服儒衣冠，傳先王語，其醖藉可也，
然皆持祿保位，被阿諛之譏。彼以古人之跡見繩，烏能勝其任乎！
漢書　卷八十二
【王商史丹傅喜傳第五十二】
　　王商字子威，涿郡蠡吾人也，徙杜陵。商公武、武兄無故，皆以宣帝舅封。無故為
平昌侯，武為樂昌侯。語在《外戚傳》。
　　商少為太子中庶子，以肅敬敦厚稱。父薨，商嗣為侯，推財以分異母諸弟，身無所
受，居喪哀戚。於是大臣薦商行可以厲群臣，義足以厚風俗，宜備近臣。繇是擢為諸曹
、侍中、中郎將。元帝時，至右將軍、光祿大夫。是時，定陶共王愛幸，幾代太子。商
為外戚重臣輔政，擁佑太子，頗有力焉。
　　元帝崩，成帝即位，甚敬重商，徙為左將軍。而帝元舅大司馬大將軍王鳳顓權，行
多驕僭。商論議不能平鳳，鳳知之，亦疏商。建始三年秋，京師民無故相驚，言大水至
，百姓奔走相蹂躪、老弱號呼，長安中大亂。天子親御前殿，召公卿議。大將軍鳳以為
太后與上及後宮可禦船，令吏民上長安城以避水。群臣皆從鳳議。左將軍商獨曰：「自
古無道之國，水猶不冒城郭。今政治和平，世無兵革，上下相安，何因當有大水一日暴
至？此必訛言也，不宜令上城，重驚百姓。」上乃止。有頃，長安中稍定，問之，果訛
言。上於是美壯商之固守，數稱其議。而鳳大慚，自恨失言。
　　明年，商代匡衡為丞相，益封千戶，天子甚尊任之。為人多質有威重，長八尺餘，
身體鴻大，容貌甚過絕人。河平四年，單于來朝，引見白虎殿。丞相商坐未央廷中，單
于前，拜謁商。商起，離席與言，單于仰視商貌，大畏之，遷延卻退。天子聞而歎曰：
「此真漢相矣！」
　　初，大將軍鳳連昏楊肜為琅邪太守，其郡有災害十四，已上。商部屬按問，鳳以曉
商曰：「災異天事，非人力所為。肜素善吏，宜以為後。」商不聽，竟奏免肜，奏果寢
不下，鳳重以是怨商，陰求其短，使人上書言商閨門內事。天子以為暗昧之過，不足以
傷大臣，鳳固爭，下其事司隸。
　　先是，皇太后嘗詔問商女，欲以備後宮。時女病，商意亦難之，以病對，不入。及
商以閨門事見考，自知為鳳所中，惶怖，更欲內女為援，乃因新幸李婕妤家白見其女。
　　會日有蝕之，太中大夫蜀郡張匡，其人佞巧，上書願對近臣陳日蝕咎。下朝者左將
軍丹等問匡，對曰：「竊見丞相商作威作福，從外制中，取必於上，性殘賊不仁，遣票
輕吏微求人罪，欲以立威，天下患苦之。前頻陽耿定上書言商與父傅通，及女弟淫亂，
奴殺其私夫，疑商教使。章下有司，商私怨懟。商子俊欲上書告商，俊妻左將軍丹女，
持其書以示丹，丹惡其父子乘迕，為女求去。商不盡忠納善以輔至德，知聖主崇孝，遠
別不親，後庭之事皆愛命皇太后，太后前聞商有女，欲以備後宮，商言有固疾，後有耿
定事，更詭道因李貴人家內女，執左道以亂政，誣罔悖大臣節，故應是而日蝕。《周書
》曰：『以左道事君者誅。』《易》曰：『日中見昧，則折其右肱。』往者丞相周勃再
建大功，及孝文時纖介怨恨，而日為之蝕，於是退勃使就國，卒無怵惕憂。今商無尺寸
之功，而有三世之寵，身位三公，宗族為列侯、吏二千石、侍中諸曹，給事禁門內，連
昏諸侯王，權寵至盛。審有內亂殺人怨懟之端，宜究竟考問。臣聞秦丞相呂不韋見王無
子，意欲有秦國，即求好女以為妻，陰知其有身而獻之王，產始皇帝。及楚相春申君亦
見王無子，心利楚國，即獻有身妻而產懷王。自漢興幾遭呂、霍之患，今商有不仁之性
，乃因怨以內女，其奸謀未可測度。前孝景世七國反，將軍周亞夫以為即得雒陽劇孟，
關東非漢之有。今商宗族權勢，合貲巨萬計，私奴以千數，非特劇孟匹夫之徒也。且失
道之至，親戚畔之，閨門內亂，父子相訐，而欲使之宜明聖化，調和海內，豈不謬哉！
商視事五年，官職陵夷而大惡著于百姓，甚虧損盛德，有鼎折足之凶。臣愚以為聖主富
於春秋，即位以來，未有懲奸之威，加以繼嗣未立，大異並見，尤宜誅討不忠，以遏未
然。行之一人，則海內震動，百奸之路塞矣。」
　　於是左將軍丹等奏：「商位三公，爵列侯，親受詔策為天下師，不遵法度以翼國家
，而回辟下媚以進其私，執左道以亂政，為臣不忠，罔上不道，《甫刑》之辟，皆為上
戮，罪名明白。臣請詔謁者召商詣若盧詔獄。」上素重商，知匡言多險，制曰「勿治」
。鳳固爭之，於是制詔禦史：「蓋丞相以德輔翼國家，典領百寮，協和萬國，為職任莫
重焉。今樂昌侯商為丞相，出入五年，未聞忠言嘉謀，而有不忠執左道之辜，陷於大辟
。前商女弟內行不修，奴賊殺人，疑商教使，為商重臣，故抑而不窮。今或言商不以自
悔而反怨懟，朕甚傷之。惟商與先帝有外親，未忍致於理。其赦商罪。使者收丞相印綬
。」
　　商免相三日，發病嘔血薨，諡曰戾侯。而商子弟親屬為駙馬都尉、侍中、中常侍、
諸曹大夫郎吏者，皆出補吏，莫得留給事宿衛者。有司奏商罪過未決，請除國邑。有詔
長子安嗣爵為樂昌侯，至長樂衛尉、光祿勳。
　　商死後，連年日蝕、地震，直臣京兆尹王章上封事召開，訟商忠直無罪，言鳳顓權
蔽主。鳳竟以法誅章，語在《元後傳》。至元始中，王莽為安漢公，誅不附己者，樂昌
侯安見被以罪，自殺，國除。
　　史丹字君仲，魯國人也，徙杜陵。祖父恭有女弟，武帝時為衛太子良娣，產悼皇考
。皇考者，孝宣帝父也。宣帝微時依倚史氏。語在《史良娣傳》。及宣帝即尊位，恭已
死，三子，高、曾、玄。曾、玄皆以外屬舊恩封：曾為將陵侯，玄平臺侯。高侍中，貴
幸，以發舉反者大司馬霍禹功封樂陵侯。宣帝疾病，拜高為大司馬、車騎將軍，領尚書
事。帝崩，太子襲尊號，是為孝元帝。高輔政五年，乞骸骨，賜安車駟馬、黃金，罷就
第。薨，諡曰安侯。
　　自元帝為太子時，丹以父高任為中庶子，侍從十餘年。元帝即位，為駙馬都尉侍中
，出常驂乘，甚有寵。上以丹舊臣，皇考外屬，親信之，詔丹護太子家。是時，傅昭儀
子定陶共王有材藝，子母俱愛幸，而太子頗有酒色之失，母王皇后無寵。
　　建昭之後，元帝被疾，不親政事，留好音樂。或置鼙鼓殿下，天子自臨軒檻上，隤
銅丸以□鼓，聲中嚴鼓之節。後宮及左右習知音者莫能為，而定陶王亦能之，上數稱其
材。丹進曰：「凡所謂材者，敏而好學，溫故知新，皇太了是也。若乃器人於絲竹鼓鼙
之間，則是陳惠、李微高於匡衡，可相國也。」於是上嘿然而笑。其後，中山哀王薨，
太子前吊。哀王者，帝之少弟，與太子遊學相長大。上望見太子，感念哀王，悲不能自
止。太子既至前，不哀。上大恨曰：「安有人不慈仁而可奉宗廟為民父母者乎！」上以
責謂丹。丹免冠謝上曰：「臣誠見陛下哀痛中山王，至以感損。向者太子當進見，臣竊
戒屬毋涕泣，感傷陛下。罪乃在臣，當死。」上以為然，意乃解。丹之輔相，皆此類也
。
　　竟甯元年，上寢疾，傅昭儀及定陶王常在左右，而皇后、太子希得進見。上疾稍侵
，意忽忽不平，數問尚書以景帝時立膠東王故事。是時，太子長舅陽平侯王鳳為衛尉、
侍中，與皇后、太子皆憂，不知所出。丹以親密臣得侍視疾，侯上間獨寢時，丹直入臥
內，頓首伏青蒲上，涕泣言曰：「皇太子以適長立，積十餘年，名號系于百姓，天下莫
不歸心臣子。見定陶王雅素愛幸，今者道路流言，為國生意，以為太子有動搖之議。審
若此，公卿以下必以死爭，不奉詔。臣願先賜死以示群臣！」天子素仁，不忍見丹涕泣
，言又切至，上意大感，喟然太息曰：「吾日困劣，而太子、兩王幼少，意中戀戀，亦
何不念乎！然無有此議。且皇后謹慎，先帝又愛太子，吾豈可違指！駙馬都尉安所受此
語？」丹即卻，頓首曰：「愚臣妾聞，罪當死！」上因納，謂丹曰：「吾病浸加，恐不
能自還。善輔道太子，毋違我意！」丹噓唏而起。太子由是遂為嗣矣。
　　元帝竟崩，成帝初即位，擢丹為長樂衛尉，遷右將軍，賜爵關內侯，食邑三百戶，
給事中，後徙左將軍、光祿大夫。鴻嘉元年，上遂下詔曰：「夫褒有德，賞元功，古今
通義也。左將軍丹往時導朕以忠正，秉義醇一，舊德茂焉。其封丹為武陽侯，國東海郯
之武強聚，戶千一百。」
　　丹為人足知，愷弟愛人，貌若儻蕩不備，然心甚謹密，故尤得信於上。丹兄嗣父爵
為侯，讓不受分。丹盡得父財，身又食大國邑，重以舊恩，數見褒賞，賞賜累千金，僮
奴以百數，後房妻妾數十人，內奢淫，好飲酒，極滋味聲色之樂。為將軍前後十六年，
永始中病乞骸骨，上賜策曰：「左將軍寢病不衰，願歸治疾，朕湣以官職之事久留將軍
，使躬不瘳。使光祿勳賜將軍黃金五十斤，安車駟馬，其上將軍印綬。宜專精神，務近
醫藥，以輔不衰。」
　　丹歸第數月薨，諡曰頃侯。有子男女二十人，九男皆以丹任並為侍中、諸曹，親近
在左右。史氏凡四人侯，至卿、大夫、二千石者十餘人，皆訖王莽乃絕，唯將陵侯曾無
子，絕於身雲。
　　傅喜字稚游，河內溫人也，哀帝祖母定陶傅太后從父弟。少好學問，有志行。哀帝
立為太子，成帝選喜為太子庶子。哀帝初即位，以喜為衛尉，遷右將軍。是時，王莽為
大司馬，乞骸骨，避帝外家。上既聽莽退，眾庶歸望於喜。喜從弟孔鄉侯晏親與喜等，
而女為皇后。又帝舅陽安侯丁明，皆親以外屬封。喜執謙稱疾。傅太后始與政事，喜數
諫之，由是傅太后不欲令喜輔政。上於是用左將軍師丹代王莽為大司馬，賜喜黃金百斤
、上將軍印綬，以光祿大夫養病。
　　大司空何武、尚書令唐林皆上書言：「喜行義修潔，忠誠憂國，內輔之臣也，今以
寢病，一旦遣歸，眾庶失望，皆曰傅氏賢子，以論議不合于定陶太后故退，百寮莫不為
國恨之。忠臣，社稷之衛，魯以季友治亂，楚以子玉輕重，魏以無忌折沖，項以範增存
亡。故楚跨有南土，帶甲百萬，鄰國不以為難，子玉為將，則文公側席而坐，及其死也
，君臣相慶。百萬之眾，不如一賢，故秦行千金以間廉頗，漢散萬金以疏亞父。喜立于
朝，陛下之光輝，傅氏之廢興也。」上亦自重之。明年正月，乃徙師丹為大司空，而拜
喜為大司馬，封高武侯。
　　丁、傅驕奢，皆嫉喜之恭儉。又傅太后欲求稱尊號，與成帝母齊尊，喜與丞相孔光
、大司空師丹共執正議。傅太后大怒，上不得已，先免師丹以感動喜，喜終不順。後數
月，遂策免喜曰：「君輔政出入三年，未有昭然匡朕不逮，而本朝大臣遂其奸心，咎由
君焉。其上大司馬印綬，就第。」傅太后又自詔丞相、禦史曰：「高武侯喜無功而封，
內懷不忠，附下罔上，與故大司空丹同心背畔，放命圮族，虧損德化，罪惡雖在赦前，
不宜奉朝請，其遣就國。」後又欲奪喜侯，上亦不聽。
　　喜在國三歲餘，哀帝崩，平帝即位，王莽用事，免傅氏宮爵歸故郡，晏將妻子徙合
浦。莽白太后下詔曰：「高武侯喜姿性端愨，論議忠直。雖與故定陶太后有屬，終不順
指從邪，介然守節，以故斥逐就國。傳不雲乎？『歲寒然後知松伯之後凋也』。其還喜
長安，以故高安侯莫府賜喜，位特進，奉朝請。」喜雖外見褒賞，孤立憂懼，後複遣就
國，以壽終。莽賜諡曰貞侯。子嗣，莽敗乃絕。
　　贊曰：自宜、元、成、哀外戚興者，許、史、三王、丁、傅之家，皆重侯累將，窮
貴極富，見其位矣，未見其人也。陽平之王多有材能，好事慕名，其勢尤盛，曠貴最久
。然至於莽，亦以覆國。王商有剛毅節，廢黜以憂死，非其罪也。史丹父子相繼，高以
重厚，位至三公。丹之輔道副主，掩惡揚美，傅會善意，雖宿儒達士無以加焉。及其曆
房闥，入臥內，推至誠，犯顏色，動寤萬乘，轉移大謀，卒成太子，安母后之位。「無
言不讎」，終獲忠貞之報。傅喜守節不傾，亦蒙後凋之賞。哀、平際會，禍福速哉！
漢書　卷八十三
【薛宣硃博傳第五十三】
　　薛宣字贛君，東海郯人也。少為廷尉書佐、都船獄吏。後以大司農鬥食屬察廉，補
不其丞。琅邪太守趙貢行縣，見宣，甚說其能。從宣曆行屬縣，還至府，令妻子與相見
，戒曰：「贛君至丞相，我兩子亦中丞相史。」察宣廉，遷樂浪都尉丞。幽州刺史舉茂
材，為宛句令。大將軍王鳳聞其能，薦宣為長安令，治果有名，以明習文法詔補禦史中
丞。
　　是時，成帝初即位，宣為中丞，執法殿中，外總部刺史，上疏曰：「陛下至德仁厚
，哀閔元元，躬有日仄之勞，而亡佚豫之樂，允執聖道，刑罰惟中，然而嘉氣尚凝，陰
陽不和，是臣下未稱，而聖化獨有不洽者也。臣竊伏思其一端，殆吏多苛政，政教煩碎
，大率咎在部刺史，或不循守條職，舉錯各以其意，多與郡縣事，至開私門，聽讒佞，
以求吏民過失，譴呵及細微，責義不量力。郡縣相迫促，亦內相刻，流至眾庶。是故鄉
党闕于嘉賓之歡，九族忘其親親之恩，飲食周急之厚彌衰，送往勞來之禮不行。夫人道
不通，則陰陽否隔，和氣不興，未必不由此也。《詩》雲：『民之失德，乾餱以愆。』
鄙語曰：『苛政不親，煩苦傷恩。』方刺史奏事時，宜明申敕，使昭然知本朝之要務。
臣愚不知治道，唯明主察焉。」上嘉納之。
　　宣數言政事便宜，舉奏部刺史郡國二千石，所貶退稱進，白黑分明，繇是知名。出
為臨淮太守，政教大行。會陳留郡有大賊廢亂，上徙宣為陳留太守，盜賊禁止，吏民敬
其威信。入守左馮翊，滿歲稱職為真。
　　始高陵令楊湛、櫟陽令謝遊皆貪猾不遜，持郡短長，前二千石數案不能竟。及宣視
事，詣府謁，宣設酒飯與相對，接待甚備。已而陰求其罪臧，具得所受取。宣察湛有改
節敬宣之效，乃手自牒書，條其奸臧，封與湛曰：「吏民條言君如牒，或議以為疑於主
守盜。馮翊敬重令，又念十金法重，不忍相暴章。故密以手書相曉，欲君自圖進退，可
複伸眉於後。即無其事，複封還記，得為君分明之。」湛自知罪臧皆應記，而宣辭語溫
潤，無傷害意。湛即時解印綬付吏，為記謝宣，終無怨言。而櫟陽令游自以大儒有名，
輕宣。宣獨移書顯，責之曰：「告櫟陽令：吏民言令治行煩苛，適罰作使千人以上；賊
取錢財數十萬，給為非法；賣買聽任富吏，賈數不可知。證驗以明白，欲遣吏考案，恐
負舉者，恥辱儒士，故使掾平鐫令。孔子曰：『陳力就列，不能者止。』令詳思之，方
調守。」游得檄，亦解印綬去。
　　又頻陽縣北當上郡、西河，為數郡湊，多盜賊。其令平陵薛恭本縣孝者，功次稍遷
，未嘗治民，職不辦。而栗邑縣小，辟在山中，民謹朴易治。令巨鹿尹賞久郡用事吏，
為樓煩長，舉茂材，遷在栗。宣即以令奏賞與恭換縣。二人視事數月，而兩縣皆治。宣
因移書勞勉之曰：「昔孟公綽優於趙魏而不宜滕薛，故或以德顯，或以功舉，『君子之
道，焉可憮也！』屬縣各有賢君，馮翊垂拱蒙成。願勉所職，卒功業。」
　　宣得郡中吏民罪名，輒召告其縣長吏，使自行罰。曉曰：「府所以不自發舉者，不
欲代縣治，奪賢令長名也。」長吏莫不喜懼，免冠謝宣歸恩受戒者。
　　宣為吏賞罰明，用法平而必行，所居皆有條教可紀，多仁恕愛利。池陽令舉廉吏獄
掾王立，府未及召，聞立受囚家錢。宣責讓縣，縣案驗獄掾，乃其妻獨受系者錢萬六千
，受之再宿，獄掾實不知。掾慚恐自殺。宣聞之，移書池陽曰：「縣所舉廉吏獄掾王立
，家私受賕，而立不知，殺身以自明，立誠廉士，甚可閔惜！其以府決曹掾書立之柩，
以顯其魂。府掾史素與立相知者，皆予送葬。」
　　及日至休吏，賊曹掾張扶獨不肯休，坐曹治事。宣出教曰：「蓋禮貫和，人道尚通
。日至，吏以令休，所繇來久。曹雖有公職事，家亦望私恩意。掾宜從眾，歸對妻子，
設酒肴，請鄰里，一笑相樂，斯亦可矣！」扶慚愧。官屬善之。
　　宣為人好威儀，進止雍容，甚可觀也。性密靜有思，思省吏職，求其便安。下至財
用筆研，皆為設方略，利用而省費。吏民稱之，郡中清靜。遷為少府，共張職辦。
　　月余，御史大夫于永卒，穀永上疏曰：
　　帝王之德莫大於知人，知人則百僚任職，天工不曠。故皋陶曰：「知人則哲，能官
人。」御史大夫內承本朝之風化，外佐丞相統理天下，任重職大，非庸材所能堪。今當
選於群卿，以充其缺。得其人則萬姓欣喜，百僚說服；不得其人則大職墮□，王功不興
。虞帝之明，在茲一舉，可不致詳！竊見少府宣，材茂行潔，達于從政，前為禦史中丞
，執憲轂下，不吐剛茹柔，舉錯時當；出守臨淮、陳留，二郡稱治；為左馮翊，崇教養
善，威德並行，眾職修理，奸軌絕息，辭訟者歷年不至丞相府，赦後余盜賊什分三輔之
一。功效卓爾，自左內史初置以來未嘗有也。孔子曰：「如有所譽，其有所試。」宣考
績功課，簡在兩府，不敢過稱以奸欺誣之罪。臣聞賢材莫大於治人，宣已有效。其法律
任廷尉有餘，經術文雅足以謀王體，斷國論；身兼數器，有「退食自公」之節。宣無私
黨遊說之助，臣恐陛下忽于《羔羊》之詩，舍公實之臣，任華虛之譽，是用越職，陳宣
行能，唯陛下留神考察。
　　上然之，遂以宣為御史大夫。
　　數月，代張禹為丞相，封高陽侯，食邑千戶。宣除趙貢兩子為史。貢者，趙廣漢之
兄子也，為吏亦有能名。宣為相，府辭訟例不滿萬錢不為移書，後皆遵用薛侯故事。然
官屬譏其煩碎無大體，不稱賢也。時天子好儒雅，宣經術又淺，上亦輕焉。
　　久之，廣漢郡盜賊群起，丞相、禦史遣掾史逐捕不能克。上乃拜河東都尉趙護為廣
漢太守，以軍法從事。數月，斬其渠帥鄭躬，降者數千人，乃平。會邛成太后崩，喪事
倉卒，吏賦斂以趨辦。其後上聞之，以過丞相、禦史，遂冊免宣曰：「君為丞相，出入
六年，忠孝之行，率先百僚，朕無聞焉。朕既不明，變異數見，歲比不登，倉廩空虛，
百姓饑饉，流離道路，疾疫死者以萬數，人至相食，盜賊並興，群職曠廢，是朕之不德
而股肱不良也。乃者廣漢群盜橫恣，殘賊吏民，朕惻然傷之，數以問君，君對輒不如其
實。西州隔絕，幾不為郡。三輔賦斂無度，酷吏並緣為奸，侵擾百姓，詔君案驗，複無
欲得事實之意。九卿以下，鹹承風指，同時陷於謾欺之辜，咎繇君焉！有司法君領職解
嫚，開謾欺之路，傷薄風化，無以帥示四方。不忍致君於理，其上丞相、高陽侯印綬，
罷歸。」
　　初，宣為丞相，而翟方進為司直。宣知方進名儒，有宰相器，深結厚焉。後方進竟
代為丞相，思宣舊恩，宣免後二歲，薦宣明習文法，練國制度，前所坐過薄，可複進用
。上征宣複爵高陽侯，加寵特進，位次師安昌侯，給事中，視尚書事。宣複尊重。任政
數年，後坐善定陵侯淳於長罷就第。
　　初，宣有兩弟，明、修：明至南陽太守；修曆郡守、京兆尹、少府，善交接，得州
裏之稱。後母常從修居官。宣為丞相時，修為臨菑令，宣迎後母，修不遣。後母病死，
修去官持服。宣謂修三年服少能行之者，兄弟相駁不可，修遂竟服，繇是兄弟不和。
　　久之，哀帝初即位，博士申咸給事中，亦東海人也，毀宣不供養行喪服，薄於骨肉
，前以不忠孝免，不宜複列封侯在朝省。宣子況為右曹侍郎，數聞其語，賕客楊明，欲
令創鹹面目，使不居位。會司隸缺，況恐鹹為之，遂令明遮斫咸宮門外，斷鼻脣，身八
創。
　　事不有司，禦史中丞眾等奏：「況朝臣，父故宰相，再封列侯，不相敕丞化，而骨
肉相疑，疑咸受修言以謗毀宣。咸所言皆宣行跡，眾人所共見，公家所宜聞。況知鹹給
事中，恐為司隸舉奏宣，而公令明等迫切宮闕，要遮創戮近臣于大道人眾中，欲以隔塞
聰明，杜絕論議之端。桀黠無所畏忌，萬眾訁雚嘩，流聞四方，不與凡民忿怒爭鬥者同
。臣聞敬近臣，為近主也。禮，下公門，式路馬，君畜產且猶敬之。《春秋》之義，意
惡功遂，不免於誅，上浸之源不可長也，況首為惡，明手傷，功意俱惡，皆大不敬。明
當以重論，及況皆棄市。」廷尉直以為：「律曰『鬥以刃傷人，完為城旦，其賊加罪一
等，與謀者同罪。』詔書無以詆欺成罪。傳曰：『遇人不以義而見□者，與□人之罪鈞
，惡不直也。』咸厚善修，而數稱宣惡，流聞不誼，不可謂直。況以故傷鹹，計謀已定
，後聞置司隸，因前謀而趣明，非以恐咸為司隸故造謀也。本爭私變，雖於掖門外傷鹹
道中，與凡民爭鬥無異。殺人者死，傷人者刑，古今之通道，三代所不易也。孔子曰：
『必也正名。』名不正，則至於刑罰不中；刑罰不中，而民無所錯手足。今以況為首惡
，明手傷為大不敬，公私無差。《春秋》之義，原心定罪。原況以父見謗發忿怒，無它
大惡。加詆欺，輯小過成大辟，陷死刑，違明詔，恐非法意，不可施行。聖王不以怒增
刑。明當以賊傷人不直，況與謀者皆爵減完為城旦。」上以問公卿議臣。丞相孔光、大
司空師丹以中丞議是，自將軍以下至博士、議郎皆是廷尉。況竟減罪一等，徙敦煌。宣
坐免為庶人，歸故郡，卒於家。
　　宣子惠亦至二千石。始惠為彭城令，宣從臨淮遷至陳留，過其縣，橋樑、郵亭不修
。宣心知惠不能，留彭城數日，案行舍中，處置什器，觀視園菜，終不問惠以吏事。惠
自知治縣不稱宣意，遣門下掾送宣至陳留，令掾進見，自從其所問宣不教戒惠吏職之意
。宣笑曰：「吏道以法令為師，可問而知。及能與不能，自有資材，何可學也？」眾人
傳稱，以宣言為然。
　　初，宣複封為侯時，妻死，而敬武長公主寡居，上令宣尚焉。及宣免歸故郡，公主
留京師。後宣卒，主上書願還宣葬延陵，奏可。況私從敦煌歸長安，會赦，因留與主私
亂。哀帝外家丁、傅貴，主附事之，而疏王氏。元始中，莽自尊為安漢公，主又出言非
莽。而況與呂寬相善，及寬事覺時，莽並治況，發揚其罪，使使者乙太皇太后詔賜主藥
。主怒曰：「劉氏孤弱，王氏擅朝，排擠宗室，且嫂何與取妹披抉其閨門而殺之？」使
者迫守主，遂飲藥死。況梟首於市。白太后雲主暴病薨。太后欲臨其喪，莽固爭，乃止
。
　　硃博字子元，杜陵人也。家貧，少時給事縣為亭長，好客少年，捕搏敢行。稍遷為
功曹，伉俠好交，隨從士大夫，不避風雨。是時，前將軍望之子蕭育，御史大夫萬年子
陳鹹以公卿子著材知名，博皆友之矣。時，諸陵縣屬太常，博乙太常掾察廉，補安陵丞
。後去官入京兆，曆曹史列掾。出為督郵書掾，所部職辦，郡中稱之。
　　而陳咸為禦史中丞，坐漏泄省中語下獄。博去吏，間步至廷尉中，候伺鹹事。鹹掠
治困篤，博詐得為醫人獄，得見鹹，具知其所坐罪。博出獄，又變性名，為鹹驗治數百
，卒免鹹死罪。鹹得論出，而博以此顯名，為郡功曹。
　　久之，成帝即位，大將軍王鳳秉政，奏請陳咸為長史。咸薦蕭育、硃博除莫府屬，
鳳甚奇之，舉博櫟陽令，徙雲陽、平陵二縣，以高弟入為長安令。京師治理，遷冀州刺
史。
　　博本武吏，不更文法，及為刺史行部，吏民數百人遮道自言，官寺盡滿。從事白請
且留此縣錄見諸自言者，事畢乃發，欲以觀試博。博心知之，告外趣駕。既白駕辦，博
出就車見自言者，使從事明敕告吏民：「欲言縣丞尉者，刺史不察黃綬，各自詣郡。欲
言二千石墨綬長吏者，使者行部還，詣治所。其民為吏所冤，及言盜賊辭訟事，各使屬
其部從事。」博駐車決遣，四五百人皆罷去，如神。吏民大驚，不意博應事變乃至於此
。後博徐問，果老從事教民聚會。博殺此吏，州郡畏博威嚴。徙為並州刺史、護漕都尉
，遷琅邪太守。
　　齊舒緩養名，博新視事，右曹掾史皆移病臥。博問其故，對言：「惶恐！故事二千
石新到，輒遣吏存問致意，乃敢起就職。」博奮髯抵幾曰：「觀齊兒欲以此為俗邪！」
乃召見諸曹史書佐及縣大吏，選視其可用者，出教置之。皆斥罷諸病吏，白巾走出府門
。郡中大驚。頃之，門下掾贛遂耆老大儒，教授數百人，拜起舒遲。博出教主簿：「贛
老生不習吏禮，主簿且教拜起，閑習乃止。」又敕功曹：「官屬多褒衣大□，不中節度
，自今掾史衣皆令去地三寸。」博尤不愛諸生，所至郡輒罷去議曹，曰：「豈可複置謀
曹邪！」文學儒吏時有奏記稱說云云，博見謂曰：「如太守漢吏，奉三尺律令以從事耳
，亡奈生所言聖人道何也！且持此道歸，堯、舜君出，為陳說之。」其折逆人如此。視
事數年，大改其俗，掾史禮節如夢、趙吏。
　　博治郡，常令屬縣各用其豪桀以為大吏，文武從宜。縣有劇賊及它非常，博輒移書
以詭責之。其盡力有效，必加厚賞；懷詐不稱，誅罰輒行。以是豪強慹服。姑幕縣有群
輩八人報仇廷中，皆不得。長吏自系書言府，賊曹掾史自白請至姑幕。事留不出。功曹
諸掾即皆自白，複不出。於是府丞詣閣，博乃見丕丞掾曰：「以為縣自有長吏，府未嘗
與也，丞掾謂府當與之邪？」閣下書佐入，博口占檄文曰：「府告姑幕令丞：言賊發不
得，有書。檄到，令丞就職，游檄王卿力有餘，如律令！」王卿得敕惶怖，親屬失色，
晝夜馳鶩，十餘日間捕得五人。博複移書曰：「王卿憂公甚效！檄到，齎伐閱詣府。部
掾以下亦可用，漸盡其餘矣。」其操持下，皆此類也。
