# language_name_wals:	Sanuma
# language_name_glotto:	Sanumá
# iso639_3:	xsu
# year_composed:	NA
# year_published:	1997
# mode:	written
# genre_broad:	non-fiction
# genre_narrow:	religion
# writing_system:	Latn
# special_characters:	NA
# short_description:	The New Testament in Sanumá. Text of the Parallel Bible Corpus: Mayer, Thomas & Michael Cysouw. 2014. Creating a Massively Parallel Bible Corpus. Proceedings of the International Conference on Language Resources and Evaluation (LREC), Reykjavik, 3158-3163.
# source:	http://www.bible.is/XSUMEV/Matt/1
# copyright_short:	©  Wycliffe Bible Translators 1997
# copyright_long:	This Bible text is brought to you by Missão Evangélica da Amazôniay<br>TEXT: © 2007 Wycliffe Bible Translators in cooperation with Missão Evangélica da Amazônia FONT: © 1997-2013, SIL International http://bit.ly/1uKBBMx
# sample_type:	whole
# comments:	The first two digits of the identifier refer to the book, the next three digits to the chapter, and the last three digits to the verse. See Mayer & Cysouw (2014) for a list of book identifiers.

40001001	Jesus Cristo a hai ĩ kolo töpö kuo noai , ĩ na töpö a hilo kua wi töpö kuoma . Jesus Cristo a hai ĩ kolo Davi kaikana tä kuoma . Davi a hai ĩ kolo Abraão a pata kuoma .
40001002	Abraão a pata hai ĩ pelupö a hai , Isaki a hilo kuama . Isaki a hai ĩ pelupö a hai , Jacó a hilo kuama . Jacó anö , Jutá a hai ĩ pepala töpö , Jutá a , kama hai ĩ poose töpö , ĩ na töpö kui töpö thaköma .
40001003	Tamaasoma a na Jutá anö Petesö a , Seta a , ĩ na kilii töpö thaköma . Petesö a hai ĩ pelupö a hai , Esöhõ a hilo kuama . Esöhõ a hai ĩ pelupö a hai , Atão a hilo kuama .
40001004	Atão a hai ĩ pelupö a hai , Aminatapi a hilo kuama . Aminatapi a hai ĩ pelupö a hai , Nasõ a hilo kuama . Nasõ a hai ĩ pelupö a hai , Saumõ a hilo kuama .
40001005	Haapisoma a na Saumõ anö Poasö a thaköma . Husi a na Poasö anö Opesi a thaköma . Opesi a hai ĩ pelupö a hai , Jesé a hilo kuama .
40001006	Jesé anö Davi kaikana tä a thaköma . Utiasö a hai ĩ pusopö a kuo soma noai , Davi anö ĩ suö täa nömönö noai , ĩ a na Davi anö Salomão a thaköma .
40001007	Salomão a hai ĩ pelupö a hai , Hopoão a hilo kuama . Hopoão a hai ĩ pelupö a hai , Apiasö a hilo kuama . Apiasö a hai ĩ pelupö a hai , Asa a hilo kuama .
40001008	Asa a hai ĩ pelupö a hai , Josapá a hilo kuama . Josapá a hai ĩ pelupö a hai , Jotão a hilo kuama . Jotão a hai ĩ pelupö a hai , Usiasö a hilo kuama .
40001009	Usiasö a hai ĩ pelupö a hai , Jotão a hilo kuama . Jotão a hai ĩ pelupö a hai , Akasö a hilo kuama . Akasö a hai ĩ pelupö a hai , Esekiasö a hilo kuama .
40001010	Esekiasö a hai ĩ pelupö a hai , Manasésö a hilo kuama . Manasésö a hai ĩ pelupö a hai , Amõ a hilo kuama . Amõ a hai ĩ pelupö a hai , Josiasö a hilo kuama .
40001011	Josiasö anö Jekoniasö a , Jekoniasö a hai ĩ poose töpö , ĩ na töpö kui töpö thaköma . Ĩ tä , Papilônia tä uli hamö wasu töpönö isöhaeu töpö tälölöma .
40001012	Papilônia tä uli na wasu töpönö isöhaeu töpö tälölö noai ha , Jekoniasö anö Salasieu a thaköma . Salasieu a hai ĩ pelupö a hai , Sotopapeu a hilo kuama .
40001013	Sotopapeu a hai ĩ pelupö a hai , Apiusi a hilo kuama . Apiusi a hai ĩ pelupö a hai , Eliakĩ a hilo kuama . Eliakĩ a hai ĩ pelupö a hai , Asoo a hilo kuama .
40001014	Asoo a hai ĩ pelupö a hai , Satoki a hilo kuama . Satoki a hai ĩ pelupö a hai , Akĩ a hilo kuama . Akĩ a hai ĩ pelupö a hai , Eliusi a hilo kuama .
40001015	Eliusi a hai ĩ pelupö a hai , Eleasaa a hilo kuama . Eleasaa a hai ĩ pelupö a hai , Matã a hilo kuama . Matã a hai ĩ pelupö a hai , Jacó a hilo kuama .
40001016	Jacó anö Maria a hai ĩ peanopö José a thaköma . Ĩ Maria anö Jesus a , Cristo a hilo kua naine , ĩ a thapalöma .
40001017	Abraão a pata , Abraão a hai ĩ ola töpö toleaalö wi ĩ töpö , ĩ na töpö kui , 14 töpö kuoma . Ĩ tä noa ha , Davi a , Davi a hai ĩ ola töpö tolea nömöoonö wi ĩ töpö , ĩ na töpö kui , 14 töpö kuo nömöoma . Ĩ tä noa ha , Papilônia tä uli na wasu töpönö isöhaeu töpö tälölöma . Ĩ hamö isöhaeu töpö tälölö noai ha , ai 14 ola töpö kuo nömöo kõoma . Ĩ tä noa ha Cristo a kua nömöpasoma .
40001018	Jesus a kupaso noai , ĩ na pili tä kuama . Pöpönö Maria a lö kui , ĩ na a kua paioma . José a na a totoa waikiköma maaki , a höpöa mai ha , a sipinapia pälasoma . Teusö a õsi kua tolele , ĩ anö a sipinapimanöma .
40001019	A sipinapia pälasoma maaki , José a toita apö kutenö , Maria a kateha wanisala maama . ' Maria a wanisala apawöö ! ' ĩ na ai töpö pi thama wani ipö salo , a wäo mai ha , Maria a hosa pi topa hãto päoma .
40001020	' Maria sa hosa hãto pia kuleö ! ' ĩ na José a pi kuu tä , Teusö anö kama hai ĩ töpö simöta sinomo wi , ĩ ãju töpö a hilo wi , ĩ ai ãju tä mani waloiki nö , ' José ai . Maria a po kili tihöö ! A hosa tihöö ! Teusö a õsi kua tolele , ĩ anö a sipinapimanömaö ! ' ĩ na a kuuma .
40001021	Ĩ na a kuu nö , ' Maria anö wano tä ose thapali kitä . A thapali wi , ĩ anö kama hai ĩ sanöma töpö täapa kõa läli kitäö ! Kama hai ĩ töpönö hiopö tä thaa wi , ĩ tä na töpö täapa kõa läli kitä kutenö , Jesus ma wai a hila thaköö ! ' ĩ na José a na , ĩ na ãju tä mani kuuma .
40001022	Sutu upa Jesus a kupo paio mi tä , Teusö a kai wäsä sinomoti wi , ĩ a na Teusö a hapaloma . A hapalo nö , ' Waiha moko tä mamo tai mi ipii maaki , a sipinapilo nö , wano tä ose thapali kitä . “ Emanueu ” ma hila thaköpököö ! ' ĩ na Teusö a kuuma . ' Emanueu ' kuu pole , ' Kamakö na Teusö a kua kule ' ta kuu alu kule . ' “ Emanueu ” ma hila thaköpököö ! ' ĩ na Teusö a kuu noai , ĩ tä kua tolea totiatalo opapö , ai wano tänö Maria a nö thaa paia mane maaki , a sipinapia pälasoma .
40001023	
40001024	Ĩ na tä kua tä , José a naa kotalo nö , ' Maria a po kili tihöö ! ' ĩ na ãju tä mani kuuma ha , José anö Maria a sua totilöma .
40001025	A sua totilöma maaki , Maria anö wano tä ose thapa paio mi tä , a höpöa totio mai ha , José a pi motii kuo totio päoma . Ĩ na tä kua tä , wano tä ose thapali ha , José anö Jesus a hilaköma .
40002001	Etoosisö a pata kaikanamo tä , Jutéia tä uli pata na Pelẽi tä uli kule , ĩ tä uli na Jesus a thapalöma . A thapalö noai ha , ki hamö , motokö huumö kua wi hamö tä uli kulati , ĩ tä uli ha sitikali pö möö sinomo wi , ĩ töpö kuoma , Jetusalẽi tä uli hamö töpö walokö tasoma .
40002002	Töpö waloikitö nö , ' Ulu tä thapalö noai , juteu töpö na a kaikanamo piale , witi ha ĩ a wai kua ? Motokö huumö kua wi hamö tä uli kulati , ĩ tä uli ha samakö kua tä , sitikali a aipö öpii sitikali ma talali salo , “ Ã ãi . Ki sitikali a kuki ha , juteu töpö na a kaikanamo piale , ĩ a thaa hãtopalöma ” ĩ na samakö pi kuu nö , ĩ ulu sama wai möö pia salo , hisimö samakö walokö solö ke . Sama wai möö nö , ĩ ulu a wai na samakö hapalo nö , “ Wa kaikanamo piale , ĩ wa topa apa kuleö ! ” ĩ na samakö kuu pia salo ' ĩ na töpö kuuma .
40002003	Ĩ na töpö kuu ha , Etoosisö a kaikana pi pata honipo opama . Jetusalẽi tili töpö pi honipo opa naioma .
40002004	Ĩ na tä kua tä , Teusö a täpä sinomo wi ĩ pata töpö , Moisés a kai a wäsä sinomo wi ĩ töpö , ĩ na töpö kui , Etoosisö a patanö ĩ töpö pewö nakalö nö , töpö kokamomanö nö , ' Witi tä uli ha Cristo a thapali ? ' ĩ na a pata kuu ha ,
40002005	' Jutéia tä uli pata hakö . Pelẽi tä uli na a thapali kitä ' töpö kuu hö̃töoma . Töpö kuu hö̃töo nö , ' Pi naka . Sutu upa , Teusö a kai wäsä sinomo wi , ĩ anö tä sãököpalö nö ,
40002006	“ Jutéia tä uli pata na pelẽi tili makö pilile , ĩ pö ! Ai töpönö au Pelẽi tä uli komopama pasio mai kitä . Jutá tä uli na ai sai pö satehe epii sai pö hö̃kökö öpii sai pö kua kule maaki , au tä uli na kaikana tä thapali kitä . A thapali wi , ĩ anö ipa ai isöhaeu töpö nokapalama nö , ĩ töpö noama sinomo pia salo ” ĩ na sutu ha , ĩ na tä kuu wi , tä sãököpalöma ' ĩ na Etoosisö a pata na , ĩ na juteu pata töpö kuu hö̃töoma .
40002007	Ĩ na töpö kuu hö̃töoö ha , sitikali pö möö sinomo wi , Etoosisö a patanö ĩ töpö hama naka hãtolö nö , ' Sitikali a aipö öpii sitikali a kukö noai , ĩ tä , wi na pilipoma kökö kua waikia kule ? ' a pata kuu ha , ' Ĩ na pilipoma kökö kua waikia kule ' töpö kuu hö̃töoö ha ,
40002008	Pelẽi tä uli hamö Etoosisö a patanö ĩ töpö simönö nö , ' Makö hulolö nö , ulu ma tä kai tae nö , ma kai talali salo , lope epii makö waloa kõa haitakiso nö , ma ta wäsä kõosoö ! Ĩ hamö sa hua nömönonö nö , ĩ ulu a wai na , “ Wa kaikanapo piale , ĩ wa topa apa kuleö ! ” ĩ na sa kuu nömöo tasopöö ! ' ĩ na Etoosisö a pata kuuma .
40002009	Etoosisö a kaikana kuu pole , hama töpönö ĩ ta hininö nö , töpö hua soatasolöma . Töpö huu soalö tä , kama töpö sai pö na sitikali a tapa noai , ĩ a sitikali taa konanöma . Ĩ a sitikali taa konanö nö , töpö pi mönaha apa kopasoma . Piliso hamö töpö huulö pamö ĩ a sitikali huu paluapalo lätiolöma . Huu paluapalo lätiolö nö , ulu tä kule , ĩ tä hẽtu sai na sitikali a opitaköma .
40002010	
40002011	Sitikali a kua opitaki wi , ĩ a sai ha töpö lisipasoma . Töpö lisipalo nö , pöpönö Maria anö kama hai ulu a kai loa lätile , ĩ tä talalö nö , töpö loiki nö , pili töpö maekonö töpö hĩta thaiki nö , töpö mãi poiki nö , ' Wa kaikanapo piale , ĩ wa topa apa kuleö ! ' ulu tä na töpö kuu nö , wani tä pi hãkopalö nö , ulu tä na wani tä totoköma . Oto tä , hii ti hösösöpö nisamö toita apii hii ti hösösöpö , ai ti hösösöpö toita apii ti hösösöpö , ĩ na tä totoa thaköma .
40002012	Ĩ na tä kua tä , sitikali pö möö wi , ĩ hama töpö manimo tä , ' Etoosisö a pata na pö huu koonö tihöö ! ' Teusö a mani kuu nö kiliaö ha , tiko tiso hamö töpö hua konasolöma .
40002013	Töpö konasolö noai ha , José a na Teusö a hai ĩ ãju tä mani waloa haiki nö , ' A hoköpaloö ! Pöpönö a , ulu a , ĩ na kilii , Esitu tä uli pata hamö kawanö ĩ töpö kai tokölolöö ! Wa töpö kai tokölolö nö , Esitu tä uli pata ha makö kutiki nö , tiko hamö kamisanö makö simöa paio mi tä , ĩ ha makö kutiopöö ! Etoosisö a patanö au ulu a säpali pia salo , a tae kitäö ! ' ĩ na José a na ĩ na ãju tä mani kuuma .
40002014	Ĩ na a mani kuu ha , José a hoköa soatalo nö , Esitu tä uli pata hamö pöpönö a , ulu a , ĩ na töpö kai toköa kua halusolöma .
40002015	Etoosisö a pata noma paio mai ha , ĩ ha töpö kutioma . ' Esitu tä uli pata ha ipa ulu a kua tä , ĩ sa naka koni kitä ' Teusö a kuu noai , Teusö a kai wäsä sinomo wi , ĩ anö ĩ a kai sãököpalöma . Sutu ha ĩ na Teusö a kuu soatama kutenö , Esitu tä uli pata ha Jesus a kai pilioma .
40002016	Ĩ na tä kua tä , Etoosisö a pata aiki , ' Hama töpönö sa mönama hĩsua apa saio noai nököö ! ' a pi pata kuu nö , a pata hĩso opa haioma . A hĩso opa haio nö , Pelẽi tä uli na ulu töpö kai pilile ĩ töpö , Pelẽi tä uli kotö ha ulu töpö kai pililati ĩ töpö , ĩ na wano töpö ose wai kui töpö pewö namo wai simökö nö , töpö wai säpamanöma . ' Sitikali aipö öpii sitikali a kukö noai , ĩ na pilipoma kökö kua waikia kuleö ! ' ĩ na hama töpö kuuma ha , ĩ ulu töpö na polakapi inama tökö kua waikia wi , ĩ wano töpö ose pewö wai säpamanöma .
40002017	Teusö a kai wäsä sinomo wi , ĩ Jetemiasö aiki , ' Waiha ulu töpö satehe epii töpö wai säpamani kitäö ! ' sutu ha a kuu noai , ĩ pitili ta kuo totioma .
40002018	' Hamá tä uli ha ö̃kö lalupalo opa wi , ĩ ta hini kulaai . Kama ai ulu töpö na Hakeusoma a , suö töpö pewö , ĩ na töpö kui töpö ö̃köti kule . A ulu pö nomaso salo , “ Päla o ” a kuuto päo mai , a wani ö̃köti kule ' ĩ na tä kuu wi , Jetemiasö anö ĩ ta wäsä paioma .
40002019	Ĩ na tä kua tä , Etoosisö a pata nomasoö ha , Esitu tä uli pata ha José a na Teusö anö kama hai ĩ ãju tä mani waloa haia kõkö tasoma .
40002020	A mani waloa haia kõkitö nö , ' A huso kõoö ! Isöhaeu tä uli hamö pöpönö a , kama hai ulu a , ĩ na kilii töpö kai kononöö ! Au ulu a säpama pi topa noai , ĩ töpö noma waikisomaö ! ' ĩ na a kuu ha ,
40002021	Isöhaeu tä uli hamö pöpönö a , kama hai ulu a , ĩ na töpö kai kõa kulasolöma .
40002022	Töpö kai konasolöma maaki , ' Jutéia tä uli pata ha Etoosisö a pata hai ĩ pelupö Akelau a kaikanamo nömöa kuleö ! ' ai töpö kuu ha , ĩ hamö José a pilio kili ipama . Ĩ hamö a pilio kili ipaö ha , Teusö a mani hapalo kõoö ha , Kaliléia tä uli pata hamö José a hua nömösolöma .
40002023	A hulolö nö , Nasaté tä uli ha a talalo nö , ĩ ha a pilia nömököma . Nasaté tä uli ha a pilio wi , Teusö a kai wäsä sinomo noai , ĩ töpönö ĩ ta wäsä paioma . ' “ Nasaté tili tä ” töpö kuu kitä ' ĩ na töpö kuu paioma .
40003001	Ĩ na tä kua tä , Jutéia tä uli pata na ai töpö satehe epii töpö pilio taso maa pamö João anö töpö mãi õma sinomo wi , ĩ João Pasisöta a hilo kua naine , ĩ hamö ĩ a kukitö nö , Teusö ta wäsä kuköma .
40003002	Ta wäsä nö , ' Teusö anö sanöma makö simöa totio pia kuleö ! Makö simöa pia manu kule , makö wanisala sinomo wi ĩ ma tä hosalöö ! ' ĩ na João Pasisöta a kuuma .
40003003	Sutu upa Isaías anö Teusö a kai wäsä sinomo noai , ĩ anö João a katehama . A kateha nö , ĩ na a kuuma : ' “ Pata tä walo pia tä , pili ma tiso makokama kua wi na , ĩ na pata tä sai pata walo pia manu kule , ĩ na pö pi makokoa topa kua läikiö ! ” ĩ na ai töpö pilia taso mai ĩ tä uli na ta kuu tasoa ' ĩ na Isaías a kuuma .
40003004	João a hai haloi ösö hai , kamelu a kõikö hai , ĩ haloi ösö kuoma . Salo ösö hai , sita a kuoma . Kusuma a kui na , ĩ na a kui a oaö , puu oaö , ĩ na a kuatima .
40003005	Ĩ na tä kua tä , Jetusalẽi tä uli ha töpö pilile ĩ töpö , Jutéia tä uli pata pewö ha töpö pilile ĩ töpö , Johotão u pata ha tä uli kule , ĩ tä uli pewö ha töpö pilile ĩ töpö , ĩ na töpö kui , João a kuo pamö ĩ töpö asulöma .
40003006	Töpö alulö nö , töpö wanisala sinomo wi , ĩ ta wäsätimae . Ta wäsätihe nö , ' Sa tomöpalo pasitio mi ipöö ! Wanisala sa tä tha apatiwöö ! ' ĩ na tä kuu wi tä hasulupamanömae . Ĩ tä hasulupamani ha , João anö töpö mãi õmatima .
40003007	Töpö mãi õmati tä , patiseu töpö , satuseu töpö , ĩ na töpö kui töpö satehe epii töpö mãi õmamomö huimi , ĩ töpö na João a hapalo nö , ' Olö kökö wasu kui na , ĩ na makö kuö . Kamakö na ai tä aiki , “ Makö mãi õmamo saimo päköma , wanisala ma tä thaa noai , waiha ĩ tä noa na Teusö anö makö peama pasio mai kitäö ! ” ĩ na ai tä holisi wani a kuuma thali ?
40003008	Wanisala ma tä thaa noai , ĩ tä na makö pi tapomo sapao waikio kõoma kutenö , toitai tä thaa totioheö !
40003009	“ Abraão a hai , kamisamakö hai ĩ kolo tä kutenö , samakö topa waikia kuleö ! ” ĩ na pö pi kuu tihöö ! “ Hi maa mapö hilale , Teusö anö ĩ maa mapö tälö nö , Abraão a hai ĩ ola tolewö töpö thaa taö öpa kitäö ! ” kamakö na ĩ na sa kuu kuleö ! ' ĩ na João a kuuma .
40003010	Ĩ na João a kuu nö , ' Hanoko anö pili tiki kolo sai tusä kua piale na , Teusö anö ĩ na makö peama kua pialeö ! Ĩ ti mo lalo pasio mi ha , ĩ tiki pewö tusälö nö , koa taka na ĩ tiki pewö ĩsima pasio pia kuleö !
40003011	“ Wanisala sa tä tha apa kua noai na , ĩ na sa kua kota wani ipö saiö ! ” ĩ na makö pi kuu manu kule , kamisanö maa tuu na makö mãi õmati nö , makö saluti kule . Kamisanö makö saluti kule maaki , pata sa sai mai kitä . Ĩ pata tä sai huu noa haia soa kulatiö ! Ĩ a hai , ĩ pata tä sai kutenö , ĩ a na sa pakä kili ipaö . Pata sa pasi mi kutenö . A ami halole , ĩ sa tä kusöpa kili ipa naio soataöö ! Ĩ a patanö Teusö a õsi kua tolele , ĩ a na makö mãi õmamonö nö , makö õsi salua totipali kitäö ! Koa takanö söpala ösö ausipama kua wi na , ĩ na pata tänö makö õsi sami ipii , koa takanö ĩ tä pewö maa totipamani kitäö !
40003012	Ĩ na tä kua tä , wanisala ma tä thaa pi topa satimo opa wi , pi na pata tänö tä thama totio pasio kitäö ! Tötiiku mo hiki wi , ai tänö ĩ tä kai waloiki nö , tötiiku mopö hila pa a kalipalo nö , sai a õsimö ha tötiiku mo titia soka õsimöki , koa taka na sãko sãko tä ĩsia soka pasimani , ĩ na tä thama kua wi na , ĩ na pata tä sai waloköma , ĩ na ĩ a patanö tä thama tolea kuki kitäö ! Ai töpö noama asaö , koa taka hili mapo mai , ĩ taka ha ai töpö kea tolea totia pasimapi , ĩ na pata tänö tä thama kitäö ! ' ĩ na João a kuuma .
40003013	Ĩ na tä kua tä , Kaliléia tä uli pata ha Jesus a husosoma . A husolo nö , João a na a mãi õmamo pia salo , Johotão u pata hamö a hulolö nö , João a kuo pa , ĩ ha a walokö tasoma .
40003014	A waloikitö nö , João a na , ' Sa mãi õmanöö ! ' ĩ na a kuu ha , João aiki , ' Naiö ! “ Kamisanö João sa mãi õmanöpöö ” wa pi kuu totio mai , kamisa na , “ Sa mãi õmanöö ! ” ĩ na wa kuu pikile ' ĩ na João a kuuma .
40003015	Ĩ na João a kuu ha , Jesus aiki hö̃töwö , ' “ Naiö ! ” a kuu ti ! Teusö anö tä pii pole , ĩ ma tä thama hö̃töo nököö ! Sa mãi õmamonaso wi , Teusö anö ĩ tä pii salo , sa mãi õmanöö ! ' ĩ na Jesus a kuuma . Ĩ na Jesus a kuu ha , ' Awai ' João a kuu hö̃töoma .
40003016	Ĩ na João a kuu nö , Jesus a mãi õa soatamanöma . A mãi õa soatamani ha , Jesus a söposöa kõa soatasoma . A söposöa kõa soatasoö ha , hutu mosökö pata kaka soataso lasoma . Ĩ tökö soatawö , Jesus a mamo tetea soata tä , holeto a kui na , ĩ na Teusö a õsi kua tolele ĩ a ukutupö kui , Jesus a na a ithopaköma .
40003017	A ithopaköma , hi tä hẽtu ha ta pata hapalo nö , ' Ipa ulu wa . Wa pi ipawöö ! Kawa na sa pi mönaha apa kuleö ! ' ĩ na Teusö a kuuma .
40004001	Ĩ na tä kua tä , sanöma töpö pilia mai tä uli ha Teusö a õsi kua tolele , ĩ anö Jesus a hilakö tasoma . ' Sai tä sai patanö Jesus a wapapöö ! ' Teusö a õsi kua tolele , ĩ a pi kuu salo , Jesus a hilakö tasoma .
40004002	A hilakö tasoma , ĩ tä , Jesus a ia mai ha , 40 tä mumi hasua kua waikipasoma kutenö , a oio opama .
40004003	A oi ipö tä , Sai tä sai patanö wanisala tä na töpö wapa sinomo wi , ĩ a waloiki nö , ' Teusö ulupö wa kutenö , hi maa mapö na wa hapalo nö , “ Ĩsa ãi kupaloö ! ” a kuu ! ' ĩ na Sai tä sai pata kuuma .
40004004	A kuuma maaki , Jesus aiki , ' “ Nii tänö wa temöo totio mai kitä . Teusö a kainö wa temöo totio sisa kitä ” ĩ na Teusö a hai waheta tä kuu ' Jesus a kuuma .
40004005	Ĩ na tä kua tä , Jetusalẽi tä uli pata hamö Sai tä sai patanö Jesus a hila nömökö tasoma . A hila nömökötö nö , Teusömo wi a sai hösöka ha , ösöo opa laso pa Jesus a öpamakö lasoma .
40004006	A öpamakö nö , ' Pei . Teusö ulupö wa kutenö , a sutukiö ! Wa sutuiki nö , wa keelö tä , Teusö anö wa noama kitäö ! “ Teusö anö kama hai ĩ ãju töpö simöpalö nö , wa noama kitäö ! Wa noama salo , maa mapö na wa ami hami mai kitäö ! ” ĩ na Teusö a hai waheta tä kuu kule ta pi kuu mai ' Sai tä sai pata kuuma .
40004007	Ĩ na Sai tä sai pata kuu ha , ' “ Au Teusö pata tä wapa tihöö ! Wanisala tä na a wapa tihöö ! ” ĩ na Teusö tä waheta kuu hö̃töoö ' Jesus a kuuma .
40004008	Ĩ na Jesus a kuu ha , ösö hamö , maa makö hösöka pata ha Sai tä sai patanö Jesus a hila nömökö lasoma . A hilakölö nö , masita tä uli pewö hamö töpö pilipai , ĩ töpö na kaikana töpö simöo wi , Jesus a na ĩ töpö pewö mömama . Töpö uli toita apii , töpö uli möma naioma .
40004009	Töpö uli pewö möma nö , ' Wa mãi poiki nö , “ Sai wa pata lotete epö asawöö ! Wa totiatalo opawöö ! ” wa kuu ha , ki wa tä uli pewö tapa pole , kamisanö ĩ sa tä uli pewö totoki kitäö ! ' ĩ na Jesus a na ĩ na Sai tä sai pata kuuma .
40004010	Ĩ na a kuu ha , ' Mi hamököö ! A läapalo tihöö ! ' Jesus anö Sai tä noa pata thaa nö , ' “ ‘ Teusö wa lotete asawöö ! Teusö wa totiatalo opa asawöö ! ’ ĩ na a kuu sisaaö ! ” ĩ na Teusö a hai waheta tä kuu kuleö ! ' Jesus a kuuma .
40004011	Ĩ na a kuu ha , Sai tä sai pata konasolöma . A konasolö noai ha , Jesus a na ãju töpö waloa haiki nö , Jesus a pasilipoma .
40004012	Ĩ na tä kua tä , ' Titita wi a sai ha João a titiköma thaliö ! ' ĩ na ta kuu noai , Jesus anö ĩ ta hininö nö , Kaliléia tä uli pata hamö a hua soasolöma .
40004013	Kaliléia tä uli pata hamö a hulolö nö , Nasaté tä uli ha a konasolöma maaki , ĩ tä uli takölö nö , Sepulõ tä uli , Napötalii tä uli , ĩ na tökö uli kui tökö uli ha kosoto tuu kasö pata ha Kapahanaũ tä uli kule , ĩ tä uli ha Jesus a pilia nömökö tasoma .
40004014	Ĩ ha Jesus a piliköma kutenö , sutu ha Isaías anö Teusö a kai wäsä sinomo noai , ĩ anö ta wäsä noai , ĩ pitili tä sai a kuoma .
40004015	' Kosoto tuu pata kule , ĩ hamö Johotão u pökatö pata hamö Kaliléia tä uli pata kulali , ĩ tä uli ha juteu töpö kua sisa mai ha , ĩ ha ai tiko töpö satehe epii töpö pilia nainani , ĩ tä uli pata ha Sepulõ tä uli , Napötalii tä uli , ĩ na tökö uli kui , ĩ tökö uli kulali ha töpö pililali ,
40004016	mumi mumi tä na töpö pilile , waiha ĩ töpönö wakala tä pe epii tä wakala talali kitäö ! Teusö a na töpö pi moti ipö kutenö , töpö õsi mumi ipö salo , töpö õsi nomapo sinomoti wi , Teusö anö ĩ töpö wakalapamani kitäö ! ' ĩ na Isaías a kuuma . Ĩ na Isaías a kuu noai , ĩ na ĩ tä kua tolea totio opama .
40004017	Kapahanaũ tä uli ha Jesus a pilia nömöiki nö , ĩ tä , Teusö ta wäsä kuköma . Ta wäsä nö , ' Teusö a kaikanamo totio wi ĩ tä atea waikia manu kule , makö pi tapomo sapamo kõo nö , wanisala ma tä thati noai , ĩ tä hosalöheö ! ' ĩ na Jesus a kuu kuköma .
40004018	Ĩ na tä kua tä , Kaliléia tä uli pata ha kosoto u pata kule , ĩ u kasö pata hamö Jesus a huu tä , polakapi töpö talalöma . Simão a , Pedro a hilo kua naine ĩ a , poose André a , ĩ na kilii töpönö salaka hiki sinomoti wi , kosoto u pata hamö ĩ töpönö wahi tökö pata säsäha lätioma . Tökö pata säsäha lätia tä , Jesus anö töpö talalö nö ,
40004019	' Hapo . Kamisa na pö nokapaloö ! Salaka ma hiki kua wi na , ĩ na sanöma ma töpö thama kuköpöö ! Salaka ma hiki sinomotima maaki , kamisa na makö nokapasoma , kamisanö makö pi hatukupamanöma , sanöma töpö na Teusö ma kai a wäsä sinomo kuki kitäö ! “ Jesus a na pö nokapaloö ! ” ai töpö na makö kuu sinomo kuki kitäö ! ' ĩ na Jesus a kuuma .
40004020	A kuu ha , wahi tökö pata hula soa pätakölö nö , Jesus a na töpö noka soatasolöma .
40004021	Ĩ na tä kua tä , thapi hamö Jesus a huulö pamö , Sepeteu a pelupö Tiago , poose João , ĩ na kilii töpö taa nömönanöma . Kutiata õsimö ha pö̃ Sepeteu a na pelupö töpö titia naitiki nö , wahi tökö tomöa kõtia tä , Jesus anö ĩ töpö talalö nö , töpö naka soatama .
40004022	Töpö nakaö ha , ĩ tökö soatawö , kutiata ha pö̃ a titia taa soatakölöhe nö , Jesus a na pelupö töpö noka soasolöma .
40004023	Ĩ na tä kua tä , Kaliléia tä uli pata pewö hamö Jesus a huti nö , juteu töpö kokamo sinomo wi ĩ sai pö ha Jesus a lisio hätäpoti nö , töpö pi hatukupamatii , ĩ na tä kua tä , Teusö a kaikanamo totio piale , ĩ ta topa apöle ĩ ta wäsätii , töpö salia apati wi ĩ töpö , ai töpö aulumoö , ai töpö kamakalimoö , ai töpö thoko thokomoö , ai töpö amukumoö , ĩ na töpö kua wi , ĩ töpö ononopama kõo , ĩ na Jesus a kuatima .
40004024	Ĩ na Jesus a kuati noai , Sítia tä uli pewö hamö ĩ töpö pewönö ĩ ta hini palaalömae . Ĩ ta hini palaalöhe nö , ĩ töpönö ai töpö salia apa wi , Jesus a na ĩ töpö kai hulasolöma . Ai töpö na sai töpö sapäko opati wi ĩ töpö , ai töpö isi waniho sinomo wi ĩ töpö , ai töpö kõhetio wi ĩ töpö , ĩ na töpö kui töpö pea apati pole , Jesus a na ĩ töpö kai hua naisolöma . Jesus a na ĩ töpö pewö kai walokö tasoma , Jesus anö ĩ töpö pewö ononoa kopalöma .
40004025	Ĩ na tä kua tä , kaliléia tili töpö , tekápolisö tili töpö , jetusalẽi tili töpö , jutéia tili töpö , Johotão u pökatö pata hamö töpö kulali ĩ töpö , ĩ na töpö kui , Jesus a na ĩ töpö satehe epii töpö nokasolöma .
40005001	Ĩ na tä kua tä , Jesus a na töpö satehe epii töpö nokapalo opöle , Jesus anö ĩ töpö taa nö , heuma tä pata hamö a hua soatasolöma . A hua soatalolö nö , ĩ hamö a loa soatakö lasoö ha , ĩ ha kama kai a hua sinomoti wi , ĩ töpö loa naiki ha ,
40005002	ĩ töpö na Jesus anö Teusö ta wäsätima .
40005003	Teusö ta wäsä nö , ĩ na a kuuma : ' “ Teusö a na sa häwäha totia kutenö , Teusö a na sa pi wasiso opa kule ” ĩ na wa pi kuu tä , wa pi topa apaö . Teusö anö sanöma töpö simöa sinomo nö , ĩ töpö totiapala apa wi , ĩ ai wa kutenö , wa pi topa apaö .
40005004	Wa ö̃köti wi maaki , Teusö anö wa ö̃kö mapamani pia salo , wa pi topapalo opa hö̃töa .
40005005	“ Samakö lotete epii , ĩ samakö ” makö kuu mi tä , Teusö anö makö totiapala apa kitä . “ Masita sa tä uli thapo wi , ĩ ma tä uli thapo naiopököö ! ” ĩ na Teusö a kuu kitäö ! Ĩ na tä kuaö ha , makö pi topa apa wi ĩ makö .
40005006	Wa oi ipö tä nii tä na wa pi wasiso opaö , wa amisi ipö tä , maa tuu na wa pi wasiso opaö , ĩ na wa kua kua wi na , ĩ na toitai tä thaa sinomo wi , ĩ tä na ĩ na wa pi wasiso kua hö̃töoö ha , toitai wa tä thaa sinomo wi , Teusö anö ĩ tä totoa kulaha satia apöki kitä . Önö kutenö , wa pi topa apa wi ĩ wa .
40005007	Ai tä peati ha , ĩ wa totiapala apati ha , Teusö anö wa totiapala apa hö̃töo kitä . Önö kutenö , wa pi topa apa wi ĩ wa .
40005008	Teusö wa kai a hini pi topa apaö , toitai wa tä thaa pi topa apaö , ĩ na wa kua apati ha , Teusö wa talali kitä . Teusö wa tapa pia salo , wa pi topa apa .
40005009	Töpö höla wi , ĩ wa töpö wasu , ai wa töpö noimaö , ĩ na wa kuaö ha , “ Ipa ulu wa ” ĩ na kawa na ĩ na Teusö a kuu kuki kitä . Önö kutenö , wa pi topa apaö .
40005010	Teusö wa kai a hini kutenö , ai töpönö wa peama kule maaki , wa pi topa apaö . Teusö anö töpö simöa sinomo nö , töpö totiapala apati wi , ĩ ai wa kutenö , wa pi topa apa wi ĩ wa .
40005011	Kawanö Jesus sa thapo wi ĩ wa kutenö , kawa na ai töpö hapalo pi wasöa apaö , ĩ töpönö wa kateha holisimo opaö , ĩ na töpö kua kule maaki , wa pi topapalo satia apa kitä .
40005012	Ai töpönö wa peama kua wi na , ĩ na sutu ha pata töpönö Teusö a kai wäsä sinomoti noai , ĩ na ĩ töpö peama kua hö̃tötioma . Teusö a hai ĩ tä uli ha wa konasolöma , wa pepalo opa noai , kawa na Teusö anö ĩ tä noa totoki kitä . Önö kutenö , wa pi mönaha apatipöö ! ' ĩ na Jesus a kuu totiataloma .
40005013	Ĩ na Jesus a kuu nö , ' Nii tä na mötati tä toita kui na , ĩ na sanöma töpö na makö kua naine , ĩ na ĩ makö toita kuö hö̃töwö . Mötati tä mötatio opama maaki , tä okitipasoma , tä mötati sati soa mai kitä . Tä mötati soa mi kutenö , tä hosali . Tä hosalöma , ai töpö hasuo pole , ĩ töpönö ĩ mötati tä katiki katikima kuki kitä .
40005014	Makö õsi wakala apa kutenö , mumi mumi tä na koa taka sii hili kua wi na , ĩ na sanöma töpö na makö kua kua hö̃töoö . Heuma tä hösöka ha sai pö pata thakö noai , ĩ sai pö hatuka apaö . Ĩ wa pö sai paimimani wi tä kua mai kitä .
40005015	Koa wa taka sii hilimanö nö , wöö anö ĩ wa taka sii pi soha mai kitä . Sai a õsimö ha töpö kule , ĩ taka siinö ĩ töpö pewö wakalapö , hoka pa wa taka sii pi hĩta totiki .
40005016	Hoka pa taka sii hili kua wi na , ĩ na makö õsi wakala apii , ĩ na ĩ tä tapamoma kua totihoö ! Toitai ma tä thaa sinomo wi , ai sanöma töpönö ĩ tä taa nö , hi tä hẽtu hamö Teusö a kulali , ĩ a na , “ Wa totiatalo opawöö ! ” ĩ na ĩ töpö kuupöö ! ' ĩ na Jesus a kuuma .
40005017	Ĩ na a kuu nö , ' “ ‘ Moisés anö nö patapö töpö noa thaa noai , ĩ ta hini tihöö ! Sutu upa Teusö a kai wäsä sinomo noai , ĩ ta hini naio tihöö ! ’ ĩ na Jesus a kuumö humaö ! ” ĩ na pö pi kuu tihöö ! Moisés a kai , Teusö a kai wäsä sinomo naio noai ĩ töpö kai , ĩ na töpö kai kui , ĩ sa töpö kai hosamö huu maama . “ Ĩ na ĩ töpö kuu noai , ĩ na ĩ töpö kuu totiomaö ! ” ĩ na sa kuumö huu pasioma . Ĩ sa ta wäsä makokapö , kamakö na sa waloköma ' ĩ na Jesus a kuuma .
40005018	Ĩ na a kuu nö , ' “ Hutu mosökö pata , hi masita tä uli pata , ĩ na tökö uli kui tökö uli mapo kõo paio mi tä , Moisés a , Teusö a kai wäsä naio sinomo noai ĩ töpö , ĩ na töpö kui töpö kuu noai , ĩ ta hosa mai kitä . Ai tänö ĩ tä sãökama wai husisipa kõo mai kitä . Ĩ ha ĩ tä sãökama kuo pasio soatio päoö . Ĩ na tä kuu noai , ĩ na tä kua tolea totio kitä ” ĩ na sa kuu totia kuleö ! Sa holisimo mai kitäö ! ' ĩ na Jesus a kuuma .
40005019	' Önö kutenö , hototi ipii nö patapö töpö noa thaa noai , ĩ ta maaki , ai tänö ĩ ta hini mi , ai töpö na , “ Ĩ ta hini maikiö ! ” ĩ na ĩ a kuu läataloö , ĩ na ĩ ai a kuatima , ĩ a hai , pata tä kupo mai kitä . Teusö anö sanöma töpö simöa totio wi , ĩ ha ĩ a kua tä , “ Ĩ a hai , ĩ pata tä mai kitä . Ĩ a hai , a kua päta tä wani päwö ” ĩ na tä kuu wi tä kupaso kitä . Ĩ na tä kua tä , nö patapö töpö noa thaa noai , ai tänö ĩ ta hinia totili , ai töpö na , “ Ĩ ta hinia totilöö ! ” ĩ na a kuu , ĩ na ai tä kuatima , Teusö anö töpö simöa totio wi , ĩ ha ĩ a patamo totio wi a kupaso kitä ' ĩ na Jesus a kuuma .
40005020	Ĩ na a kuu nö , ' “ Moisés a kai wäsä sinomo wi ĩ töpö , patiseu töpö , ĩ na töpö kui töpönö toitai tä thaa wi , ĩ tä na kamakönö toitai ma tä thaa satia apa mi tä , Teusö anö töpö simöa totio wi , ĩ hamö makö lisipo mai kitäö ! ” ĩ na sa kuu kuleö ! ' ĩ na Jesus a kuuma .
40005021	Ĩ na Jesus a kuu nö , ' “ Ai sanöma tä säpa tihöö ! Ai sanöma wa tä säpalöma , pata töpönö wa peama hö̃töo kitäö ! ” ĩ na kolo töpö noa thaa noai , ĩ ma ta hini totio waikioma .
40005022	Kamisa aiki , “ Ai wa tä hĩsu thaö ha , wa peama hö̃töo kitäö ! ” kamakö na ĩ na sa kuu kule . Ai tä na kawa aiki , “ Wa osemo opatiwö ” ĩ na wa kuu ha , pata töpönö wa peama hö̃töo kitä . Ĩ na tä kua tä , ai tä na , “ Pi moti ipii ĩ wa ” ĩ na wa kuu ha , koa taka hili mapo mai , ĩ taka ha wa kea hãtomapi kitä .
40005023	Önö kutenö , salo a , nii tä , ĩ na tökö kui , Teusö a na ĩ wa tökö totoki pia salo , Teusö a na ĩ nasimö tökö nii totota wi ĩ söpala ösökö matakali kule , ĩ ha wa tökö kai walo tä , wa pi tapoiki nö , “ Ã ãi . Ki a wani aiki , ‘ Wanisala wa tä thaa kipiliö ! ’ kamisa na ĩ na ĩ a kuu thaliö ! ” ĩ na wa pi kuu salo ,
40005024	ĩ söpala ösökö matakali kotö ha salo a , nii tökö , ĩ na tökö kui wa tökö paa soatakölö nö , wa hua kõa soatalolö nö , “ Wanisala wa tä thaa kipiliö ! ” a kuu wi , ĩ wa noima kõo soatapököö ! Ĩ wa noima waikio kõo noai ha , Teusömo wi a sai ha wa hua kononö nö , Teusö a na wa tökö nii totoa pi topa noai , ĩ wa tökö nii totokötöö ! ' ĩ na Jesus a kuuma .
40005025	Ĩ na a kuu nö , ' Ai tänö wa wanipo nö , kawa na , “ Hapo . Pata töpö na makö huutöö ! Kamisa na wanisala wa tä thaa noai , pata töpönö ĩ ta hinipöö ! ” ĩ na a kuu ha , pata töpö na makö walo paio mi tä , a noima paio kõoö ! Pata töpö na makö waloa totiköma , pata töpönö pata tä sai na wa namo simöa totiköma , pata tä sainö poliisia töpö na wa totokö matimö . Poliisia töpö na wa totoköma , titita wi , ĩ a sai ha wa titikö matimö .
40005026	“ Ĩ a sai ha wa tititia tä , wanisala wa tä thaa noai , ĩ sitipa wa kökö noa thapa totia paia mi tä , wa lisipama haio kõo mai kitäö ! ” ĩ na sa kuu kuleö ! Sa holisi mai kitäö ! ' ĩ na Jesus a kuuma .
40005027	Ĩ na Jesus a kuu nö , ' “ Ai tiko tä suö na a mamo tihöö ! ” ta kuu noa thali , ĩ makö pewönö ĩ ma tä taö waikile kitä .
40005028	Ĩ na ĩ ta kuuma thali maaki , kamisa aiki pasiwö , “ Ai suö wa tä möö nö , ‘ Hi a na sa mamoa tolo nö alu kuikö ö̃ ’ ĩ na wa pi kuu päa kule maaki , pili wa pinö ai tiko wa tä suö nö thaa waikioma . Pili wa pinö ai tiko wa tä suö nö thaa wi , ĩ tä wanisala apa naiaö ! ” ĩ na sa kuu kule .
40005029	Önö kutenö , ai wa mamo hẽtu huu topa satia apöle , ĩ wa mamonö ai wa tä tapa salo , wanisala wa tä thaa kuköma , ĩ wa mamo uköpalö nö , a mamo hosaloö ! Pili wa mamo kaiki pokea apa kule maaki , ĩ tä wanisala apa mai kitä . Wa nomasoma , pili wa mamo pewö kua soa kule maaki , koa taka hili mapo mai , ĩ taka ha wa kemapi wi , pe epii ĩ tä wanisala satia apa sisaa .
40005030	Kate wa ami maaki , ĩ wa aminö wanisala wa tä thaa salo , kama wa ami hanöa kopalo nö , a ami hosaloö ! Wa poko hemathale , pe epii ĩ tä wanisala mai kitä . Wa pewö somi ipöi ha , wa nomasoma , koa taka hili mapo mi ipii , ĩ taka ha wa huu wi , pe epii ĩ tä wanisala satia apaö ' ĩ na Jesus a kuuma .
40005031	Ĩ na Jesus a kuu nö , ' Nö patapö Moisés aiki , “ Au husopö wa hosali salo , waheta wa tä sãököpalöö ! Wa tä sãököpalö nö , ‘ Hi ipa husopö sa hosali keö ! ’ ĩ na tä sãökama kuu wi , au husopö a na ĩ wa tä waheta totoköö ! ” ĩ na Moisés a pata kuuma maaki ,
40005032	kamisa aiki , “ Tiko tä wano na au husopö a sapäkoatalo mai ha , ĩ wa hosalöma , au husopö wa hosali wi ĩ tä wanisala ” ĩ na sa kuu kule . “ Au husopö wa hosalöma , ĩ a suönö ai tiko tä wano täa nömönö matimöö ! ” wa pi kuu mai . Ai tiko tä wano täli wi ĩ tä wanisala , ai tiko tä wanonö au husopö a täa nömöni wi ĩ tä wanisala naia , ĩ na tä kuaö ' ĩ na Jesus a kuuma .
40005033	Ĩ na Jesus a kuu nö , ' Nö patapö töpö na , ĩ na ta kuuma . “ Teusö a na wa hapalo nö , ‘ Ĩ na sa kua totio kitäö ! Pitili sa . Sa holisimo mai kitäö ! Sa holisimoatalo opati tä , sa peamaö ! ’ ĩ na wa kuu totio tä , ĩ na wa kuu noai , ĩ pitili wa sai kua tolea totisolöpöö ! ” ĩ na ta kuu noai , ĩ ma ta hini waikioma .
40005034	Ĩ na ĩ ta kuuma maaki , kamisa aiki , “ ‘ Pitili ta ’ ĩ na ai wa töpö pi thama pi topa kule maaki , ‘ Pitili ta . Sa holisimoatalo opati tä , Teusö anö sa peamapököö ! ’ ĩ na a kuu säläho tihöö ! Ai tiko ta kateha sätäapalo tihöö ! ‘ Pitili ta ’ ĩ na ai wa töpö pi thama pi topa apa tä , Teusö wa kateha kili kutenö , hutu mosökö a katehea päoö . Ĩ na kuno mai . Hutu mosökö a kateha naio tihöö ! ‘ Teusö a hai ĩ hutu mosökö ha a loa kupoli ’ wa pi kuu mai .
40005035	Hi masita tä uli a kateha naio ti ! Teusö a konona ami makeo wi , ĩ masita tä uli . Jetusalẽi tä uli ha kaikana ta pata kaikanamo kutenö , ĩ tä uli pata kateha sätäa naio tihöö !
40005036	Pili wa he a katehe säläho naio tihöö ! Samii pili wa tä hunuku wai ausipama tai mi , samii ai wa tä hunuku wai usipa tai mi , ĩ na wa hunuku thama tai mi kitä . Teusö anö ĩ na tä kua wi , ĩ tä thama taö öpa sisa kitä .
40005037	Önö kutenö , ‘ Pitili ta ’ ĩ na ai wa tä pi thama pi topale maaki , ‘ Awai . Ĩ na sa kua kitäö ! ’ ĩ na wa kuu sisapökö . Ĩ na tä kua tä , ‘ Ma . Ĩ na sa kua mai kitä ’ ĩ na wa kuu sisapökö . Ai ta kateha sätäa tihöö ! Ai wa ta kateha sätäa pole , Sai tä sai patanö ĩ wa hapalama päa kule ” ĩ na sa kuu totia kuleö ! ' ĩ na Jesus a kuuma .
40005038	Ĩ na Jesus a kuu nö , ' “ Ai tänö pili wa mamo waniapali ha , ĩ tä noa na kama wa mamo wania hö̃töpalöö ! Ai tänö pili wa nakö waniapali ha , kama wa nakö wania hö̃töa soapalöö ! ” ĩ na ta kuu noai ĩ ma ta hinima .
40005039	Ĩ na ta kuuma maaki , kamisa aiki , “ Ai tänö kawa na wanisala tä thaa kule maaki , ĩ a na wanisala tä thaa hö̃töo tihöö ! ” ĩ na sa kuu pasio wi , hi ĩ kamisa . Ai tänö pili wa nakö tökö pai ha , wa suo pola nö kuno mai , ai wa nakö tökö hẽtu totoa soataloö !
40005040	Ai tänö au haloi ösö täli pia salo , tä makokama läapalo sinomo wi , ĩ a pata na wa kai waloki ha , kawa aiki , “ Ipa haloi sa ösö totoa mai kitäö ! ” wa kuu mai , “ Sa pomo wi , ĩ ipa ösö täa nainöö ! ” ĩ na wa kuu !
40005041	Ĩ na tä kua tä , kawa na ai sotatu tä waloiki nö , “ Ö ! Hi solai sa sihipo pole , pi pasökö tömö , sami kilômetötu tä na ipa solai wa sipo nömöta mi salo ! ” ĩ na a kuu ha , sami kilômetötu tä na kuno mai , polakapi kilômetötu tä na a solai sia nömöa soatalölöö !
40005042	Kawa na ai tä nakoö ha , tä totoa soataköö ! “ Hi wa tä pio paita mi salo ” ĩ na ai tä kuu ha , “ Pälaö ! ” a kuu hãto tihöö ! ' ĩ na Jesus a kuuma .
40005043	Ĩ na a kuu nö , ' “ Au ai wa tä noimaö , wa wanipo wi , ĩ wa hĩsu thaö , ĩ na wa kuapököö ! ” sutu ha ta kuu noai , ĩ ma ta hinima .
40005044	Ĩ na ta kuuma maaki , kamisa aiki , “ Makö wanipo wi , ĩ ma töpö noimaö ! ” ĩ na sa kuu kule . Teusö a na makö hapalo nö , “ Hapa . Samakö peamati pole , ĩ töpö totiapalaö ! ” ĩ na makö kuu !
40005045	Ĩ na makö kuama , hi tä hẽtu ha kamakö hai ĩ pö̃ a kulali , ĩ a kua wi na ĩ na ulu makö kua naipaso kitä . Töpö topai , töpö wanisala apatii , ĩ na töpö kuati wi , ĩ töpö na Teusö anö pili motokö sii hilima ösöhöa soatia . Ĩ na tä kua tä , toitai tä thaa wi ĩ töpö , wanisala tä thaa pasio wi ĩ töpö , ĩ na töpö kua wi ĩ töpö na Teusö anö maa tä häläma ösöhöa naia .
40005046	Makö noima sinomo wi , ĩ töpö na makö noimo sisaö ha , Teusö a na noa wa tä täli kitä ta o ? Ma . Ĩ wa töpö noima sisa wi , ĩ tä noa kua mai kitä . “ Homa tili tä kaikana pata na sitipa kökö totoköpö , kamakö na sitipa kökö sua sinomo wi , ĩ töpö wanisala apawö ” makö kuu wi maaki , ĩ na ĩ töpö kua hö̃töoö . Töpö wanisala apati wi , ĩ töpönö kama hai ĩ noi töpö noima hö̃töoö .
40005047	Ĩ na tä kua tä , kawa na ai töpö noimo sinomo wi , ĩ töpö na makö noimo sisaö ha , pe epii wa totiatalo opa asa mai kitä . Teusö a thapo mai ĩ töpö na ai töpö noimo hö̃töo wi , ĩ töpö na Teusö a thapo mai ĩ töpö noimo hö̃töo wi , ĩ tä kua hö̃töa .
40005048	Önö kutenö , hi tä hẽtu ha kamakö hai ĩ pö̃ Teusö a kulali , ĩ anö toitai tä thaa sinomo kua wi na , ĩ na kamakönö toitai tä thaa sinomo naiopököö ! ' ĩ na Jesus a kuuma .
40006001	Ĩ na Jesus a kuu nö , ' Toitai ma tä thaa tä , “ Toitai sa tä thaa wi , ai töpönö ĩ tä taa nö , kamisa na , ‘ A totiatalo opatiwö ’ ĩ na sa töpö pi thamapö ” ĩ na pö pi kuu tihöö ! Ĩ na makö pi kuu ha , hi tä hẽtu ha kamakö hai ĩ pö̃ a kulali , toitai wa tä thaa wi , ĩ kamakö hai ĩ pö̃ anö ĩ tä noa totoa mai kitä . “ A totiatalo opatiwö ” kawa na ĩ na ai töpö kuu wi , ĩ au noa tä waikiwö . Wani tä na ai tä honimopaloti wi , ĩ wa pasilipo wi ĩ ta
40006002	Wani tä na ai tä peati wi , ĩ a na wani wa tä totoa tä , wani wa tä totoki wi , ai tä na ĩ ta wäsä tihöö ! Töpö holisimoti wi , ĩ töpö kua kua wi na , ĩ na a kua naio ti ! Juteu töpö kokamo sinomo wi ĩ sai pö ha ĩ töpö kua tä , “ Ai sa tä pasilipalihe , hi töpönö ĩ tä taapököö ! ‘ Wa totiatalo opatiwöö ! ’ ĩ na kamisa na ĩ na ĩ töpö kuupököö ! ” ĩ na töpö holisimo wi , ĩ na ĩ töpö pi kuu sinomoö . Sai pö sika hamö ĩ töpö hupaloti nö , ĩ na ĩ töpö pi kupalo naio sinomoö . Pi naka . “ Ĩ töpönö toitai tä thaa noai , ĩ tä noa täa waikilöma . ‘ Wa totiatalo opatiwö ’ ai töpö kuu noai , kama hai ĩ noa tä waikiwö . Waiha Teusö anö ai noa tä totoa satia mai kitä ” ĩ na sa kuu kuleö ! Sa holisi mai kitäö !
40006003	Önö kutenö , a honimo opati wi , ĩ wa pasiliapalati wi , ai tä na ĩ ta wäsä hãto tihöö ! Kawa na a noimo totio wi , ĩ a maaki , ĩ a na ta wäsä tihöö !
40006004	Ai wa tä pasilipo noai , ai tänö ĩ tä tai mia apa pasia kule maaki , au hao Teusö anö ĩ tä taö asale , kawa na ĩ anö noa tä totoki kitä .
40006005	Ĩ na tä kua tä , Teusö a na makö hapalo salo , töpö holisimo wi ĩ töpö hapalo kua wi na , ĩ na pö hapalo kua naio ti ! Töpö holisimo wi , Teusö a na ĩ töpö hapalo pole , sanöma töpö na ĩ töpö mömo pi topa päa salo , juteu töpö kokamo sinomo wi ĩ sai a ha töpö holisimo wi ĩ töpö öpaiki nö , Teusö a na ĩ töpö hapaloö , sai pö atu ha töpö satehe epii töpö hupalo pole , ĩ ha töpö holisimo wi ĩ töpö öpaiki nö , Teusö a na ĩ töpö hapaloö , ĩ na ĩ töpö hapalo kua sinomo päoö . “ Ĩ töpönö kama hai ĩ noa tä täa waikilöma ” ĩ na sa kuu kuleö ! Sa holisi mai kitäö !
40006006	Kawa lö kui , Teusö a na wa hapalo pi topa tä , kawa na ai töpö mamo teteha läo mai ha , wa lisipalo nö , Teusö a na a hapaloö ! Wa hapaloö ha , kawa na au hao Teusö a mamo tetea sisale , kawa na ĩ anö noa tä totoki kitäö !
40006007	Teusö a na wa kuu pole , ĩ wa ta wäsä sapa kõataloti maikiö ! Ai tiko töpönö Teusö a thapo pasio manai , Teusö a na ĩ töpö hapalo sapa kuatalo kõo pätio kua wi na , ĩ na pö kua naio tihöö ! Teusö a thapo mai ĩ töpö aiki , “ Teusö a na pe epii sa hapalo sapa kõatalo opaö ha , Teusö anö sa hini kitäö ! ” ĩ na ĩ töpö pi kuu päoö .
40006008	Ĩ na pö kua naio tihöö ! Makö nako paia mane maaki , wa tä naka piale , kamakö hai ĩ pö̃ Teusö anö ĩ tä taö waikia kule .
40006009	Önö kutenö , Teusö a na makö hapalo nö , ĩ na makö kuu ! “ Hi tä hẽtu ha kamisamakö hai ĩ hao Teusö wa kulali , ĩ wa na samakö hapalo pia kuleö ! Hapa . Sanöma samakö pewö aiki , ‘ Teusö wa hilo wi ĩ wa pata totiatalo opa asawöö ! ’ ĩ na samakö pewö pi thamaö !
40006010	Kamisamakö na wa kaikanamo totio wi , ĩ tä waloa haitamaköö ! Kawanö wa tä pii wi , hi tä hẽtu ha töpö kupoli , ĩ töpö pewönö ĩ tä thama kua wi na , hi tä uli ha ĩ na ĩ sama tä thama naiopö tä totopaö !
40006011	Ĩ tä wakala pewö hamö nii wa tä totoma sinomo wi , huki hi tä wakala na ĩ ai nii tä totoa kopaö !
40006012	Kamisamakö na ai töpönö wanisala tä thaa pole , ĩ tä noa na samakö hĩso hö̃töla tä kuno mai , samakö hĩso wi , ĩ tä maa soa pätasoö . Kamisamakönö hĩso wi ĩ sama tä mapamanö nö , ĩ na samakö kuati kutenö , wanisala sama tä thaa wi , ĩ tä na a hĩso mapaloö !
40006013	Sai tä sai patanö wanisala tä na samakö simöa pi topa salo , samakö wapa pole , ĩ tä na samakö poko tutuapala tihöö ! Wanisala sama tä thaa wi , ĩ tä na samakö noamaö ! [ Wa kaikana lotete sati ipö asawö , wa totiatalo opa asai , ĩ na wa kua wi , ĩ tä mapo mai kitäö ! Ĩ na wa kuaö ha , kawa na samakö nako kule . Ĩ naköö ! ] ” ĩ na Teusö a na pö kuu !
40006014	Kamakö na ai töpönö wanisala tä thaa wi , ĩ ma tä hĩsuwö mapamanöma , kamakönö wanisala ma tä thaa wi , hi tä hẽtu ha kamakö hai ĩ pö̃ a kulali , ĩ anö ĩ tä hĩsuwö maa hö̃töpamani kitäö !
40006015	Ĩ na tä kua tä , kamakö na ai töpönö wanisala tä thaa wi , ĩ ma tä hĩsuwö mapama kõo mi tä , wanisala ma tä thaa wi , kamakö hai ĩ pö̃ Teusö anö ĩ tä hĩsuwö mapama hö̃töo kõo mai kitäö !
40006016	Makö Teusömo totio pia salo , makö ia paio mai ha , ĩ na makö kuati tä , töpö holisimo opa wi ĩ töpö mömomö pi wanitalo kui na , ĩ na pö mömomö pi wanitalo kupo naio ti ! “ Ki töpö Teusömo taö öpawö . Töpö Teusömo totio pia salo , töpö ia paia maa kule ta o . Ĩ töpö ia paia mi kutenö , töpö möamö pi wanitaloa apa kule ta o ” ĩ na ai töpö pi thama pia salo , töpö holisimo wi ĩ töpö möamö pi wanitalo pätioö . Ĩ töpönö kama hai ĩ noa tä täa waikilöma . “ ‘ Ki töpö Teusömo taö öpawö ’ ĩ na ai töpö kuu wi , ĩ kama hai ĩ noa tä pasiwö ” ĩ na sa kuu kuleö ! Pitili sahaö !
40006017	Önö kutenö , makö Teusömo totio pia salo , makö ia paio mai ha , ĩ na makö kuati tä , ai töpö aiki , “ Huki makö ta ia maa noa ” ĩ na ai töpö pi thama tihöö ! A mömomö pi wanitaloa ti ! Pili wa moikömö sanumoö , wa hunuku tikikipaso , ĩ na wa kuapököö ! Ĩ na wa kua totioö ha , ai töpönö ĩ na tä kua wi ĩ tä taö pasila tä kuno mai , wa ia paio mai , Teusö anö ĩ tä taö sisa kitä . Teusö anö ĩ tä taö sisa wi , ĩ anö kawa na noa tä totoki kitä .
40006018	
40006019	Hi masita tä uli ha au wani tökö pata simoma ti ! Hi masita tä uli ha watata ösö wötö wi ĩ töpö wainö au watata ösö wanianani , tösö tösö tänö au wani tökö wania nainani , töpö thomömo sinomo wi , au sai a ha ĩ töpö lisipalo nö , au wani tökö thomöni , ĩ na tä kuaö .
40006020	Önö kutenö , hi tä hẽtu ha tä uli kupoli , ĩ tä uli ha au wani tökö uni simomanöö ! Ĩ tä uli ha tholopo a , tösö tösö tä , ĩ na tökö kui tökönö au wani tä waniapa mai kitä . Au wani tökö na ai tä thomömo mai kitä .
40006021	Wani wa tökö thapo pi topa apa wi , ĩ tökö na wa pi lulua apa sisa kitä . Ĩ na tä kua tä , Teusö wa thapo pi topa satio opa wi , ĩ a na wa pi lulua satia apa sisaki kitäö ! ' ĩ na ĩ töpö na ĩ na Jesus a kuuma .
40006022	Ĩ na Jesus a kuu nö , ' Koa taka sii wakala kui na , ĩ na pili wa mamo kuö hö̃töwö . Pili wa mamonö toita apii wa tä möö pi topa tä , pili wa õsi wakala apöpasoö .
40006023	Ĩ na tä kua tä , pili wa mamonö wanisala wa tä möö pi topa tä , wa õsi mumia apöpasoö . Önö kutenö , wa õsi wakala apa noai , ĩ nasimö taka sii lupalo nö , pe epii wa õsi mumia satia apöpaso kitä .
40006024	Polakapi pata töpö na wa kalipalo ösöha wi tä kua mai kitä . Polakapi pata töpönö wa kalipalamati tä , kawanö ai pata wa tä pi ipa asaö , ai wa tä pii pasia mii , ĩ na wa kua kitä . Ai pata wa tä kai hini pi topa satia apa , wani ipii ai pata wa tä kai hini pasio päoö , ĩ na wa kua kitä . Ĩ na ĩ pata töpö na wa kalipalo ösöhapalo mi kui na , ĩ wani tökö na pe epii makö kalipalo pi topa apaö , Teusö a na makö kalipalo pi topa naioö , ĩ na makö kua wi tä kua mai kitä .
40006025	Önö kutenö , ĩ na sa kuu pia kule . “ Nii tä , tuu koamo wi ĩ tuu , ĩ nasimö tä na pö pi tapomo tihöö ! ‘ Samakö oi lua pätakö matimöö ! ’ ĩ na makö pi kupaloti maiki . Haloi ösö na pö pi tapomo naio tihöö ! ” kamakö na sa kuu kule . Nii tänö makö temöapalama sisa mai kitäö ! Haloi ösönö pili makö pewö totipama sisa mai kitä .
40006026	Ösö hamö salo pö ose wai katäpalo wi , ĩ pö wai hikalimo mi , nii tä täatala pasio mi , ĩ tä nii titiatala pasio mi , ĩ na ĩ pö wai kua mi sai maaki , Teusö anö ĩ pö wai iapalama päoö . Teusö anö salo pö wai katäpalo wi ĩ pö wai pi ipa hö̃töo maaki , sanöma makö pii satia apaö .
40006027	Ai makö pi honipoti kule maaki , makö temöo lapa apatio kitä ta o ?
40006028	Kamakö hai ĩ haloi ösö na pö pi honipoti ti ! Hole hole tökö toita apii ĩ tökö hole hole na makö pi tapotiopököö ! Ĩ hole hole tökö kalipalo tai mi , ĩ tökönö watata ösö tiäpa tai mi , ĩ na ĩ tökö kua sai maaki , tökö möamö toita apö päwö .
40006029	“ Salomão kaikana tä patanö haloi ösökö toita apii ösökö thapo sinomo noai , ĩ haloi ösökö na hole hole tökö möamö toita satio opaö ” ĩ na sa kuu kule .
40006030	Pölösö hamö sĩsi tökö , hole hole tökö , ĩ na tökö kui , huki ĩ tökö liähäa apa kule maaki , ai tä hena tä ĩ tökö pewö silikipasoma , sanöma töpönö ĩ tökö wakö umömani . Ĩ na tökö kua haitaso kitä maaki , sĩsi tökö , hole hole tökö , ĩ na tökö kui tökö mapo paio mi tä , Teusö anö ĩ tökö totiapala apatii . Teusö anö sĩsi tä , hole hole tökö , ĩ na tökö kui tökö totiapala apa manu kule , sanöma makö totiapala satia apa asa kuki kitä . “ Teusö a pitili ” ĩ na makö pi kuu totio mi salo .
40006031	Önö kutenö , pö pi wi na takömopaloti tihöö ! “ Ka pi tä nii na samakö ösö potehepasopö taka ? ” ĩ na pö pi kupaloti ti ! “ Ka pi sama tuu koalöpö taka ? ” pö pi kuu naio tihöö ! “ Ka pi tä ösökö na samakö haloköpö taka ? ” pö pi kuu naio ti !
40006032	Teusö a thapo mai , nii tä , haloi ösö , ĩ na tä kui tä na ĩ töpö pi wasiso opaö . Nii tä , wani tä , ĩ na tökö kui tökö na makö honimo wi , Teusö anö ĩ tä taö öpa kitä .
40006033	Kamakö na Teusö a kaikanamo totio wi , ĩ tä na makö pi wasiso satia apa sisaö , “ Toitai tä thaa totioö ! ” Teusö a kuu wi , ĩ ma ta hini totio opa wi , ĩ tä na makö pi wasiso satia apa sisaö , ĩ na makö kuati ha , kamakö na Teusö anö nii tä , wani tä , ĩ na tökö kui tökö totoma hö̃töo kitä .
40006034	Önö kutenö , hena tä , tä kua piale , huki ĩ tä na pö pi honipo tihöö ! Hena tä makö pi honihapalama apa piale , ĩ tä läle kitä . Ĩ tä wakala pewö hamö makö peama wi , ĩ nasimö tä kule kitä . Önö kutenö , hena tä makö peama piale , ĩ tä na pö pi honipo paio tihöö ! ' ĩ na Jesus a kuuma .
40007001	Ĩ na Jesus a kuu nö , ' “ Hi töpö hiopöa apatiwö ” ĩ na ai töpö noa thati maiki . Ĩ na ai ma töpö noa thaa mi tä , Teusö aiki , “ Makö hiopöa apa hö̃tötiowöö ! ” ĩ na makö noa thaa mai kitä .
40007002	Ai töpö na makö hapalo wanisala kua wi na , kamakö na ĩ na Teusö a hapalo wanisala kua hö̃töo kitä . Ai töpönö wani ipii wanisala tä thaö ha , “ Makö wanisala apawö ” ĩ na makö kuu soatalo opaö ha , wani ipii kamakönö wanisala ma tä thaa hö̃töoö ha , “ Makö wanisala apawö ” ĩ na Teusö a kuu soatalo opa hö̃töo kitä .
40007003	Wi na wa pi kuu salo , ai tä mamo ha lipö lipö tä kãne , ĩ wa tä tapa asa kule maaki , kawa mamo ha hii ti asawösö pata kãne , ĩ wa ti pata kãa tapa naio soata mai ha ?
40007004	Pili wa mamo ha hii ti asawösö pata kãtia tä , au ai tä na kawa aiki , “ Pili wa mamo ha lipö lipö tä wai kãne , ĩ sa tä wai hikipa kõoö ! ” ĩ na wa kuu kitä ta o ?
40007005	Wa holisimo opawö a ! Pi naka . Pili wa mamo ha hii ti asawösö pata kãne , ĩ wa ti pata hosa paia kotalöö ! Ĩ wa ti pata hosa kõtalöma , wa tä möö wakala totia apa kõa kutenö , ai tä mamo ha lipö lipö tä wai kãne , ĩ wa tä wai hikia totia kotali kitäö ! ' ĩ na Jesus a kuuma .
40007006	Ĩ na Jesus a kuu nö , ' Teusö anö sanöma makö na tä totoma sinomo wi , pole kökö na tä totoa maikiö ! Ma tä totoköma , ĩ kökö waitiliapalo nö , kökö iotoa sapa kopalo nö , makö namo kusö kitäö ! Teusö a na sanöma töpö waio wi , ĩ töpö na Teusö ta totoa tihöö ! Ĩ na tä kua tä , masulu kökö noa apii kökö kui na ĩ na petola kökö kui , kusi kökö na ĩ nasimö kökö säsäa tihöö ! Ma kökö wai säsäköma , kusi kökönö ĩ kökö wai katikili kitä . Teusö na töpö waio wi , ĩ töpö na Teusö wa ta wäsäö ha , ĩ töpönö ĩ ta hãsiama kitä ' ĩ na Jesus a kuuma .
40007007	Ĩ na a kuu nö , ' Teusö a na wa tä nakaö ha , ĩ wa tä täli kitä . Wa tä tae totio kuköma , wa tä talali kitä . Thaka taka laa kule maaki , “ Sa lisipamanöö ! ” ĩ na wa ku upaö ha , ĩ taka hãkoa hö̃töpali kitä .
40007008	Teusö a na ai makö nakopalo wi ĩ makö pewönö ĩ ma tä sualali kitä . Ma tä taepalati wi , ĩ makö pewönö ma tä talali kitä . Taka laa lototole , ĩ taka kule ha ai makö öpaiki nö , “ Taka hãkopalöö ! ” makö kuu wi , ĩ makö na ĩ taka hãkoa hö̃töpali kitä .
40007009	Au ulu a wainö ĩsa ãi naka tä , ĩ a wai na maa wa ma totoki kitä ta o ?
40007010	Salaka a naka tä , olö wa kö totoki kitä ta o ?
40007011	Pata makö wanisala apa wi maaki , au ulu töpö na tökö toita apii ma tökö totoa taö öpaö . Hi tä hẽtu hamö kamakö hai ĩ pö̃ Teusö a kupoli , ĩ anö tökö toita apii tökö totoa satiki kitä pi kuu mai . Teusö a na töpö nakopaloti wi , ĩ töpö täpäli kitä .
40007012	Ai töpö na , “ Sa totiapalaö ! ” ĩ na wa pi kuu kua wi na , kawanö ĩ na wa töpö totiapala thama hö̃töoö ! Ĩ na Moisés anö nö patapö töpö noa thaa noai ĩ a , Teusö a kai wäsä sinomo noai ĩ töpö , ĩ na töpö kui töpö kuti noai , huki ĩ na ĩ ta kuu tolea totia hö̃töa .
40007013	Õsi töpö pea mapo mai , ĩ tä uli ha taka holea wi taka kule , ĩ taka pe epö . Ĩ tä uli ha piliso walolati , ĩ tiso pe epö naiwö . Ĩ tiso hamö sanöma töpö satehe epii töpö huulö nö , ĩ taka pe epii taka ha ĩ töpö hole holemo opatii . Önö kutenö , taka alukusi ipii ĩ taka ha pili a holea totipaloö !
40007014	Õsi töpö pea mai , töpö temöo soatio wi , ĩ tä uli ha taka holeto wi taka kule , ĩ taka alukusi ipö pasiwö . Ĩ tä uli ha piliso waloa asalati , ĩ piliso wani ipö . Töpö satehe epii töpönö ĩ tiso tapa mai kitä . Polakapi töpönö ĩ tiso taa sisalali kitä .
40007015	Teusö a kai a wäsä holisimo opa wi ĩ töpö na pö pi mosawikiö ! Oweha a noi kui na , ĩ na ĩ töpö möamö kua hö̃töa kule maaki , pole kökö kui na , ĩ na lopu kökö kui , ĩ kökö pata waitili kui na ĩ na ĩ pili töpö õsi waitili kua hö̃töwö .
40007016	Ĩ töpö kuati wi , ĩ ma tä möö kuköma , ĩ ma töpö taö öpa kuki kitä . Amo mösököpö öpii ĩ amo ha upa mo lalo mai kitä . Amo mösököpö öpii ĩ amo ha piku mo lalo naio mai kitä .
40007017	Ĩ na tä kua kua wi na , ĩ na hii ti toita apii ĩ ti ha thomo thomo toita apii thomo lalo sinomoö , ĩ na tä kua tä , hii ti wanisala apii ĩ ti ha mo wanisala apii mo lalo sinomo pasia , ĩ na tä kuaö .
40007018	Hii ti toita apii ĩ ti ha thomo thomo wanisalai mo lalo mai kitä . Ĩ na tä kua tä , hii ti wanisala apii ĩ ti ha mo toita apii mo lalo mai kitä .
40007019	Hii tiki ha thomo thomo toitai thomo lalo pasio mai , ai tänö ĩ tiki tusäpakö nö , koa taka ha ĩ tiki pewö ĩsimani kitä .
40007020	Önö kutenö , töpö kuati wi , ĩ ma tä möö kuköma , ĩ ma töpö taö öpa kuki kitä ' ĩ na Jesus a kuuma .
40007021	Ĩ na Jesus a kuu nö , ' Kamisa na ai töpö aiki , “ Ipa pata täö ! ” töpö kuuto wi , Teusö a kaikanamo totio piale , ĩ ha ĩ töpö pewö lisipo mai kitä . Hi tä hẽtu ha ipa hao a kulali , ĩ aiki , “ Ĩ na wa kua totiopököö ! ” ĩ na a kuu wi , ai tänö ĩ ta hini totiatalo asa wi , Teusö a kaikanamo totio piale , ĩ ha ĩ a lisia asapaso kitä .
40007022	Sanöma makö na Teusö a kaikanamo totio wi , ĩ tä , ai töpö aiki , “ Ipa pata täö ! Kamisanö wa kai a wäsä sinomotii , ai töpö na sai töpö sapäkoti noai , ĩ sa töpö sasupali , au lotete tänö sa tä aipöamatii , ĩ na sa kuati kipili nökö ” ĩ na ai töpö satehe epii töpö kuu kitä maaki ,
40007023	kamisa aiki hö̃töwö , “ Ma . Kamakö na , ‘ Ipa ai töpö ’ sa pi kuu maapili . ‘ Hi töpönö sa thapo wi ĩ töpö ’ sa pi kuu maapili . Önö kutenö , kamakönö wanisala ma tä tha apati pole , tiko hamö ĩ pö huoikiö ! Kamisa na pö kuo tihöö ! ” ĩ na sa kuu kitä ' ĩ na Jesus a kuuma .
40007024	Ĩ na a kuu nö , Jesus a hapalo kõo nö , ' Sa kuu pole , ai tänö ĩ ta hini nö , “ Awai . Ĩ na sa kua totio kitäö ! ” ĩ na a pi kuu . Ĩ anö sa kai a hini totiatalo opa wi , ĩ tä topa . Ai sanöma tä pi hatukua apöle , ĩ anö kama hai ĩ sai a lototoa thaa totia apökö noai na , ĩ na sa kai a hini totile , ĩ na ĩ a kua hö̃töoö . A pi hatukua apöle , ĩ anö sai a thaki pia salo , sai a kolo thaa piale , ĩ ha thaka taka thaa paiki nö , maa makö pata kupokili , ĩ ma hösöka pata ha sai a kolo thakö nö , sai a sai thaa totiki .
40007025	Sai a thakö noai ha , maa tä pata hälä äpa nö , pata tuu pata õkimoa apölo nö , sai a öpalali ha ĩ ha tuu pata kaläpo nö , pe epii ĩ ha ta pata ipokomo nö , ĩ na tä kuama maaki , maa makö pata na a sai tikäa kutenö , a sai wäkäpa maama .
40007026	Ĩ na tä kua tä , sa kuu pole , ai tänö ĩ ta hini naia soata kule maaki , “ Pälaö ! Ĩ na sa kua pasio mai kitäö ! ” ĩ na a pi kuu pasioö . Ĩ anö sa kai a peama wi , ĩ tä topa mi . Ai sanöma tä pi hatukua mi ipii , ĩ anö maka maka tä paa soa päta pa sai a thaa thakö noai na , ĩ na sa kai a hini wanio opati wi , ĩ na ĩ a kua hö̃töoö .
40007027	A pi moti ipii ĩ anö maka maka tä paa pa a sai thaköma tä , maa tä pata hälä äpa nö , pata tuu pata õkimoa apölo nö , sai a öpalali ha ĩ ha tuu pata kaläpoö , ta pata ipokomo opaö , ĩ na tä kua nö , ĩ a sai a lototoa mi kutenö , lope epii a sai wäkäa soapaköma . A sai maa totipasoma ' ĩ na Jesus a kuuma .
40007028	Ĩ na Jesus a hapalo matasoö ha , töpö satehe epii töpö loa sototole , ĩ töpö aiki , ' Jesus a haa totiatalo opa nö kiliawö ' ĩ na ĩ töpö kutima .
40007029	Moisés a kai wäsä sinomo wi ĩ töpö hapalo kuu wi na , ĩ a Jesus a hapalo kuu mai ha , Jesus a hapalo loteteapalo satia apa asama kutenö , ' Jesus a haa totiatalo opa nö kiliawö ' ĩ na töpö kutima .
40008001	Ĩ na tä kua tä , Jesus a timöa kopasoma tä , Jesus a na satehe epii töpö nokapasolöma .
40008002	Töpö nokaalö tä , wasu wasu tänö pili a ösö hiopöo noai , Jesus a na ĩ a wani paalo nö , ' Jesus a hai , ĩ kaikana täö ! ' a pi kuu salo , masita tä ha pili a maeko hĩta thaiki nö , a mãi poiki nö , ' Jesus Kaikana ai ! Kawanö sa toma pi topa kõa tä , sa toa totia komani kitäö ! ' ĩ na a kuuma .
40008003	Ĩ na a kuu ha , Jesus a poko totokö nö , pili a aminö a apapö wani höpöa kuköma , ' Awai . Wa toma pi topa kõa kuleö ! A toa konoö ! ' Jesus anö a noa thama . A noa thaö ha , a ösö hiopö öpii ösö topa kõa soatasoma .
40008004	A toa kõa soatasoö ha , Jesus aiki , ' Ai töpö na wa toa konohe , ĩ ta wäsä tihöö ! Teusö a täpä sinomo wi , ĩ a na a mömo kõo sisatöö ! Wa mömo kõo tasoö ha , “ Awai . Wa toa kõa totiso noaö ! ” ĩ a kuupökö . A kuu ha , ĩ a na salo a totokötöö ! Wa toa konaso noai , ĩ a na ĩ tä noa na salo wa totokö nö , ĩ anö Teusö a na ĩ salo a totoa nömököpököö ! Sutu upa , “ Ĩ na makö kuaö ! ” Moisés a patanö nö patapö töpö noa thama . Ĩ na nö patapö töpö noa thama ha , salo a totoa haitaköö ! Ai töpönö ĩ salo a tapa salo , “ Ã ãi . Ĩ a wani hole toa totia konasomakö ta o ! ” ai töpö kuupöö ! ' ĩ na Jesus a kuuma .
40008005	Ĩ na tä kua tä , Kapahanaũ tä uli ha Jesus a talasoma , sotatu töpö na homa tili tä kaikanamo sinomo wi , Jesus a na ĩ a pata waloa läiki nö ,
40008006	' Pata täö ! Kamisa na a kalipalo sinomo wi , ĩ a halilimo kai paa totia kulai . Pili a wakö , pili a poko , ĩ na tökö lototoa kua apa kulai . A hoköpo kõo mi , pe epii a nini ipö , ĩ na a kua salo , a paa soatia kulai ' ĩ na a pata kuuma .
40008007	Ĩ na a kuu ha , ' Pei . Ĩ sa toa komanö tasopö , ĩ hamö sa huu taso pia kule ' ĩ na Jesus a kuuma .
40008008	Ĩ na a kuu ha , sotatu töpö simöa sinomoti wi ĩ aiki , ' Kawa hai , pata wa saiö ! Wa totiatalo opawöö ! Kamisa totiatalo pasio mai kitäö ! Önö kutenö ipa sai a na wa huu mai ha , hisa ha wa kuiki nö , a hapalo päoö ! Wa huu mai , wa tä simöa päköma , ipa hĩsa tä toa konaso kitäö !
40008009	Ai pata tänö sa simöa sinomoö . Ĩ na tä kua tä , kamisanö sotatu sa töpö simöa sinomo hö̃töoö . Sa töpö simöa nö , “ Ki hamö a hua kononöö ! ” ai sa tä noa thaö ha , a hua konasolöö . Ai tä na , “ Hapo . A huoki solöö ! ” sa kuu ha , ĩ a walo hö̃tökö solöö . Ipa hĩsa sa tä kalipalama sinomo wi , ĩ a na , “ Ĩ nasimö tä na a kalipaloö ! ” ĩ na sa noa thaö ha , ĩ nasimö tä na a kalipalo totio hö̃töo sinomoö ' ĩ na a pata kuuma .
40008010	Ĩ na a pata kuu ha , ' Kilatiha ' Jesus a pi kuu nö , Jesus a na töpö nokapaloti pole , ĩ töpö na , ' “ Hi kaikana tä aiki , ‘ Jesus a pitili . Teusö anö a simönö noai ĩ a ’ ĩ na ĩ a pi kuu kua pole na , ĩ na isöhaeu töpö pewö lö kui , ĩ na ĩ ai tä pi kuu wi , ai tä kua mane ” ĩ na sa kuu pitilimo opa kuleö !
40008011	“ Teusö a kaikanamo totio piale , ĩ tä töpö iapalo pia salo töpö kokamo tä , hi masita tä uli pewö hamö juteu töpö pasi mai ĩ töpö pilipai , ĩ töpö waloikiso nö , töpö kokamo naio nö , juteu makö hai ĩ nö patapö töpö Abraão , Isaki , Jacó , ĩ na töpö kui töpö na juteu töpö pasi mai ĩ töpö loo naio kitä .
40008012	Ĩ na tä kua tä , kamakö aiki , ‘ Teusö a kaikanamo totio piale , ĩ tä , juteu ola makö kokamo nö , makö puko opa asa kitäö ! ’ ĩ na makö pi kupalo kule maaki , mumi mumi tä pata na Teusö anö juteu ola makö satehe epii makö säsäa pasiki kitäö ! Ĩ mumi mumi tä na töpö kuo pasio piale , ĩ töpö ö̃köpalo opa kuki kitä . Töpö nini ipö salo , töpö nakö pewö ãö ãömopalo opa kuki kitäö ” ĩ na sa kuu kuleö ! ' ĩ na Jesus a kuuma .
40008013	Ĩ na Jesus a kuu nö , sotatu töpö simöa sinomo wi , ĩ a na , ' A kononöö ! “ Jesus a pitili . A lotete epö ” ĩ na wa pi kuu totioma kutenö , “ Ĩ tä thama mi salo ” wa kuu ha , ĩ sa tä thama kitä . “ Jesus a lotete epö salo , ipa hĩsa tä toa komani kitäö ! ” wa pi kuu pole , ĩ na pitili tä sai a kua totio kitäö ! ' ĩ na Jesus a kuuma . Ĩ na Jesus a kuuma , ĩ tökö soatawö , ĩ hĩsa tä toa komanöma .
40008014	Ĩ na tä kua tä , Jesus a hua kononö nö , Pedro a sai pö ha a waloikitö nö , a lisia soatalo nö , Pedro a hai ĩ pösösö a kamakalipö wani pilitile , Jesus anö ĩ a talalöma .
40008015	A talalö nö , pili a ami ha a ami waliköma , a kamakalimo maa kõa soatasoma . A kamakalimo maa kõa soatalo nö , a hoköa kõa soatalo nö , Jesus a ösö potehepalama kõa soatama .
40008016	Ĩ na tä kua tä , wisa täi ha , ai töpö na sai töpö sapäkopalo sinomo wi , Jesus a na satehe epii ĩ töpö kai walopasolömae . Ĩ töpö kai waloki ha , Jesus a hapalo päo nö , ĩ töpö na sai töpö kule , ĩ sai töpö holea kopamanöma . Sai töpö holea kopamanö nö , ai töpö salia apa naine , ĩ töpö pewö toa kõo naia soamananöma .
40008017	Sutu ha Teusö a kai wäsä sinomo noai ĩ Isaías anö tä sãökökö nö , ' Makö saliaö , makö aulumoö , ĩ na tä kua wi , ĩ anö ĩ tä tälölö nö , tä hosalöma ' ĩ na tä kuu wi tä sãökököma . Tä sãökökö noai , ĩ tä kua tolea toitioolö ha , Jesus anö töpö toapama kotioma .
40008018	Ĩ na tä kua tä , Jesus a kotö ha töpö satehe epii töpö sototole , Jesus anö ĩ töpö taa nö , kama kai a hua sinomo wi ĩ töpö na , ' Kosoto u pata ha makö pökatökö lasopököö ! ' ĩ na a kuuma .
40008019	Ĩ na tä kua tä , Moisés a kai wäsä sinomo wi , Jesus a na ĩ ai tä waloiki nö , ' Pata täö ! Wa huu hätäpoti pamö kawa na sa nokapalo pi topa naitia kuleö ! ' ĩ na a kuuma .
40008020	Ĩ na a kuu ha , Jesus aiki hö̃töwö , ' Haposa kökö mita wi ĩ tä kua , salo pö katä wi , ĩ pö sapuku kua , ĩ na tä kua kule maaki , sanöma sa kupaso noai , ĩ sa kuta wi , ĩ a sai kua totia pasia mi . Kamisa na wa noka tä , ĩ na wa kua hãtoa naitia kitä ' ĩ na a kuuma .
40008021	Ĩ na Jesus a kuu tä , Jesus a kai a hini sinomo wi , ĩ ai tä aiki , ' Pata täö ! Kawa na sa nokapalo pia kule maaki , ipa hao a noma pikilohe , ĩ sa patilia paio pia kuleö ! “ Awai ” wa kuu kitä ? ' ĩ na a kuuma .
40008022	Ĩ na a kuu ha , Jesus aiki , ' Kamisa na a nokapalo soataloö ! Nomawö tä kui na , ĩ na ai töpö kui , ĩ töpönö nomawö tä patilia pasia haiköpöheö ! ' ĩ na Jesus a kuuma .
40008023	Ĩ na Jesus a kuu nö , kutiata a na Jesus a titiki ha , kama kai a hua sinomo wi , ĩ töpö titia naiköma .
40008024	Ĩ na tä kua tä , töpö pi huulö pamö , ipoko ta pata hululua läpalo nö , kutiata õsimö ha pola a pata kea soataköma . Pola a pata kea soataköma maaki , Jesus a mitioma .
40008025	A mitia tä , kama kai a hua sinomo wi , Jesus a kotö ha ĩ töpö pewö ekua soataiki nö , ĩ ha a naa soatamanö nö , ' Pata tä ! Samakö noamaö ! Samakö nasi tupo pialeö ! ' ĩ na töpö kupaloma .
40008026	Ĩ na töpö kuu ha , Jesus aiki , ' Wi na tä kuaö ha , makö kili kule ? “ Teusö anö makö noama kitä ” makö pi kuu mai ' ĩ na a kuuma . Ĩ na a kuu nö , a hoköa kõa soatalo nö , ipoko ta pata simöa kõoö ha , ipoko tä maa kõa soatakölöma . Kosoto u pata na , ' Ĩ na pätawöö ! Kalipalo mai a kuikiö ! ' ĩ na Jesus anö kosoto u noa thaö ha , kalipalo mai , tuu kua kõa soataköma .
40008027	Ĩ na tä kuaö ha , Jesus a na töpö nokapalo pole , ĩ töpö aiki , ' Kilatiha . Ai sanöma töpö kua kua wi na , ĩ na hi a kua pasio mi . Hi witi pili a sai totiwö kuno mai ? Ipoko ta patanö a hapalo hinii , maa tuu supa supamo wi ĩ tänö a hapalo hinii , ĩ na tä kua apati nö kiliawö ' ĩ na töpö kupalo opatima .
40008028	Ĩ na tä kua tä , Kaliléia tä uli pata ha kosoto tuu pata kule , ĩ tuu pökatö pata hamö Jesus a pi pökatöa soakiilö nö , Kataata tä uli kulali , ĩ tä uli hamö a hua soatasolöma . Ĩ tä uli ha a walokö lasoma , ai polakapi töpö õsi na sai töpö titile , ĩ sai töpönö ĩ töpö wani peama sinomo wi , nomawö töpö titita wi , ĩ ha ĩ töpö pilio noai , Jesus a na ĩ töpö waloa läköma . Ĩ töpö waitilimo sinomo opaö ha , ĩ töpö huu wi ĩ piliso hamö ai tä huatalo maama .
40008029	Jesus a na ĩ töpö waloa läiki nö , töpö lalupalo pola nö , ' Teusö a hai ĩ pelupö waö ! Ĩ ka pi wa tä thaamö huu ke ? Waiha Teusö anö sai samakö pewö peama pia salo . Huki kawanö samakö peama paio hãto pia kule ? ' ĩ na ĩ töpö kuuma .
40008030	Ĩ na töpö kuu tä , atepa apölali ha kusi kökö satehe epii kökö ia kai holepalotima .
40008031	Ĩ kusi kökö ia kai holepaloti pole , ĩ tä talalö nö , ' Kawanö samakö holea kopama pia manu kule , ki kusi kökö holepalo polali , ĩ kökö õsi ha samakö thaa nömököö ! ' ĩ na ĩ sai töpö kuuma .
40008032	Ĩ na sai töpö kuu ha , ' Awai . Ĩ hamö pö kua nömöikiö ! ' ĩ na Jesus anö töpö noa thama . Ĩ na töpö noa thaö ha , ĩ polakapi sanöma töpö na ĩ sai töpö lisia kopalo nö , kusi kökö na töpö titia nömöa soatakö lasoma . Töpö titia nömöa soaki ha , kusi kökö pewö läläa timöa soapalo nö , kosoto u pata ha kökö pewö kea soapalo nö , kökö nasi pewö tua soapasoma .
40008033	Kökö nasi pewö tua soapasoö ha , ĩ kökö na töpö kalipalo sinomo wi , ĩ töpö läläa soaalö nö , Kataata tä uli ha lope epii ĩ töpö hulolö nö , kataata tili töpö na tä pewö a wäsäma . Ta wäsä nö , ' Sai töpönö ki töpö saliama sinomopili , ĩ töpö toa konaso keheö ! ' ĩ na töpö kuuma .
40008034	Ĩ na töpö kuu ha , Jesus a möö pi topa salo , ĩ kataata tili töpö pewö hua soatasolöma . Töpö hulolö nö , Jesus a na töpö waloa soataiki nö , ' Ipa tä uli ha a kuo tihöö ! Tiko hamö a hua kononöö ! ' ĩ na töpö pewö kuuma .
40009001	Ĩ na tä kua tä , kutiata a na Jesus a titia koiki nö , a pi pökatölolö nö , kama sai pö na a kopölöma .
40009002	A kopo nö , ĩ na tä kua tä , ai töpönö a wani kõhetio wi , ĩ a pi wani salukulölö nö , a kai waloköma . A kai waloki ha , Jesus aiki , ' “ Jesus a lotete epö salo , a toa komani kitäö ! ” ĩ na töpö pi kuu hãtoa kule ' ĩ na Jesus a pi kuu nö , a kõhetile , ĩ a wani na a hapalo nö , ' A pi topaikiö ! Wanisala wa tä thaa noai , ĩ tä na Teusö a hĩso pole , ĩ sa tä maa kopamani keheö ! ' Jesus a kuuma .
40009003	Ĩ na Jesus a kuu ha , Moisés a kai wäsä sinomoti wi ĩ ai töpö aiki , ' Häö . Jesus anö Teusö a kateha wanisala apawö ' ĩ na töpö kuu hẽtupasoma .
40009004	Ĩ na töpö kuu hẽtupasoö ha , ĩ töpö pi kuti pole , ĩ tä na Jesus a pi hatuka apa salo , ĩ töpö na a hapalo nö , ' Wi na makö pi kuti salo , makö pi tapomo wanisala apatiwö ?
40009005	“ Hapalo päo wi , sanöma töpö pewönö ĩ tä thaa sinomoö . Ĩ na tä kua tä , Teusö anö ai sanöma tä lotetepama wi , ĩ anö a wani kõhetio wi , ĩ a wani toama kõo sisaö . Wanisala wa tä tha apati noai , ĩ tä na Teusö a hĩso pole , ĩ sa tä maa kopamani keö ! ” ĩ na sa kuu alu kule maaki , kamakö aiki , “ Ĩ na wa kuu päa kule . Wa holisi ” makö pi kuu kule . Ĩ na tä kua tä , a wani kõhetile , ĩ a wani na , “ Wa hoköa kopalo nö , a hua kononöö ! ” sa kuu ha , “ Jesus a pitilimo opaö . A lotete epö . Sanöma makönö wanisala ma tä tha apati wi ĩ tä na Teusö a hĩso pole , Jesus anö ĩ tä mapama taö öpawö ” ĩ na makö pi kuupö ' ĩ na Jesus a kuuma .
40009006	Ĩ na a kuu nö , ' Teusö aiki , “ Masita tä uli pewö hamö sanöma töpö pilipai , ĩ töpönö wanisala tä thaa sinomoti wi , ĩ tä na sa hĩso pole , sanöma wa kupaso noai , kawanö ĩ wa tä maa kopamanöö ! ” kamisa na Teusö a kuu noai , ĩ tä na makö pi hatukama pia kule ' ĩ na Jesus a kuuma . Ĩ na a kuu nö , a kõhetile , ĩ a wani na , ' Au sii wa totokö kai öpa kopalo nö , a hua kononöö ! ' ĩ na a noa thama .
40009007	Ĩ na a noa thaö ha , kama hai sii totokö kai öpa kopalo nö , a konasolöma .
40009008	A wani öpa kopaso wi , töpö mamo tetetio noai , ĩ töpönö ĩ tä taa nö , ĩ töpö kilia apölo nö , ' Kilatiha . Teusö a totiatalo opatiwöö ! Teusö anö sanöma makö simöa nö , “ Ai tänö wanisala tä thaa noai , ĩ tä na sa hĩso pole , ĩ wa tä maa kopamanöpöö ! ” ĩ na Teusö a kuu noa ' ĩ na ĩ töpö kuuma .
40009009	Ĩ na tä kua tä , Jesus a hulasolöma . A huulö pa kaikana ta pata na sitipa totoki pia salo , sitipa kökö täta wi ĩ a sai ha Jesus a waloikitö nö , sitipa sua sinomo wi , ĩ Mateus a hilo wi , Jesus anö ĩ a loa talalö nö , ' Hapo . Kamisa na a nokapalo sinomoö ! ' ĩ na Jesus a kuuma . Ĩ na Jesus a kuu ha , Mateus a öpa läa soatalo nö , Jesus a na a noka soasolöma .
40009010	Ĩ na tä kua tä , Mateus a sai pö na Jesus a , kama kai hua sinomo wi ĩ töpö , ĩ na töpö kui töpö ia kai lotasoma . Töpö iapaloti tä , ai töpö lisia nömöpasoma . Sitipa kökö sua sinomoti wi ĩ töpö , ai töpönö wanisala tä thaa sinomo naio wi ĩ töpö , ĩ na töpö kui töpö satehe epii töpö lisipasoma . Töpö lisipalo nö , Jesus a , Jesus a kai a hua sinomo wi ĩ töpö , ĩ na töpö kui töpö na ĩ töpö loa naiki nö , töpö iapalo naioma .
40009011	Jesus a na ĩ töpö iapalo naia pole , patiseu töpönö ĩ tä taa nö , Jesus a kai a hua sinomo wi ĩ töpö na , ' Makö nokapalama sinomo wi , wi na ĩ a pi kuu salo , hi töpö na a iapalo naia kule ? Sitipa kökö sua sinomo wi ĩ töpö , wanisala tä thati wi ĩ töpö , ĩ na töpö kui töpö na a ia naitile ' ĩ na patiseu töpö kuuma .
40009012	Ĩ na töpö kuu pole , Jesus anö ĩ ta hininö nö , ĩ patiseu töpö na a hapalo hö̃töo nö , ' Wa temö öpö tä , kawa na makö ononopama kõo sinomo wi , ĩ a walo paio mai kitä . Waiha wa salia apa tä , a waloa sisakö solöö .
40009013	Ĩ na Teusö tä waheta kuu : “ ‘ Kamisa na sanöma töpönö salo a totoma sinomo wi ĩ sa tä pii mi . Ai töpö na makö pi honipo opa nö , ma töpö totiapala apati wi , ĩ sa tä pii sisaa ’ ĩ na Teusö a kuu kuleö ! ” ĩ na tä waheta kuu . Makö hulolö nö , ĩ na ĩ tä waheta kuu wi , ĩ tä na makö pi hatukua totipasopököö ! Töpö ononopama kõo sinomo wi , ĩ töpö salia wi ĩ töpö na ĩ a waloa kuki wi na , ĩ na sa kua hö̃töoö . Kamakö aiki , “ Wanisala sa tä thaa mi . Sa õsi toita apö waiki . Sa totiatalo opa asaö ” makö kuu ha , kamakö na sa walo mai kitä . Wa naka mai kitä . Wa õsi topama mai kitä . Ĩ na tä kua tä , “ Wanisala sa tä tha apati wi ĩ saö ! ” ĩ na makö kuu ha , kamakö na sa waloa sisaki kitäö ! Kamakö na sa waloa sisaiki nö , “ Wanisala sama tä thaa noai , ĩ tä na samakö pi tapomo paio kõo nö , ĩ sama tä hosa pi topa apa kuleö ! ” ĩ na makö pi kuupö , kamisanö makö naka kitäö ! ' ĩ na Jesus a kuuma .
40009014	Ĩ na tä kua tä , João a kai a hua sinomo wi , Jesus a na ĩ töpö waloiki nö , ' Wi na tä kuaö ha , kamisamakö , patiseu töpö , ĩ na samakö kui samakö Teusömo totio pi topa tä samakö iapalo paio maa thali maaki , kawa kai a hua sinomo wi , ĩ töpö aiki , “ Huki sa Teusömo totio pia salo , nii sa tä oa paio mai kitäö ! ” ĩ na ĩ töpö kuu mi ipö ? ' ĩ na ĩ töpö kuuma .
40009015	Ĩ na töpö kuu ha , Jesus aiki hö̃töwö , ' Töpö supaso pia tä , satehe epii ai töpö naka noai , ĩ töpö kai kokamo pola nö , kama hai pusopö a sua piale , ĩ töpö na ĩ a tikiapalo kutenö , ĩ töpö pi ota kitä ta o ? Töpö kokamo nö , kama hai pusopö a sua piale , ĩ a tikiliapalo naina tä , “ Päla . Nii sa tä pii mi ” töpö kuu mai kitä . Töpö iapalo opa kitä . Ĩ na töpö kua kua wi na , kamisa kai a hua sinomoti wi , ĩ na ĩ töpö kua hö̃töoö . Kama hai pusopö a sua piale , tiko hamö ĩ a hua lälasolöma tä , sai a na töpö kua haile , ĩ töpönö nii tä oa wani kui na , ĩ na ipa töpö kua kitä . Waiha tiko hamö sa hua konasolöma tä , wa Teusömo totio pia salo , nii wa tä oa paio mai kitä ' ĩ na Jesus a kuuma .
40009016	Ĩ na a kuu nö , ' Hãiwöi haloi ösö na ai tute wa ösö asawösö wai hẽha sätäama mai kitä . Tute wa ösö wai hẽha sätäamaköma , haloi wa ösö salupalöma , tute ösö hẽha sätäle , ĩ ösö wai alukusia apöpasoma , ösö hãiwöi , ĩ ösö kaka pea apöpasolö kitä ' ĩ na Jesus a kuuma .
40009017	Ĩ na a kuu nö , ' Salo ösö holokoto hotei , ĩ a holokoto ha upa mo puu tutei wa tuu löa mai kitä . Tute tute wa tuu lököma , tuu hölö nö , ĩ tuunö ösö holokoto hotei , ösö homopaso kitä . Ĩ ösö holokoto waniapasoma , tuu waniapasoö , salo ösö holokoto waniapasoö , ĩ na tä kua kitäö ! Ĩ na tä kuaö ha , tute tute salo ösö holokoto ha tutei upa mo puu löa sisaki . Tute tute wa tuu läa sisaköma , salo ösö holokoto waniapo mi , upa mo puu wanio mi , ĩ na tä kuaö ' ĩ na Jesus a kuuma . Tute tute tuu kui na , Jesus anö ta wäsä wi , ĩ na ĩ ta tutei , ĩ na ĩ ta kuo hö̃töoma .
40009018	Ĩ na tä kua tä , ĩ töpö na Jesus a hapalo tä , ai pata tä waloa haiki nö , ' Kaikana sa maaki , hi Jesus a hai , kaikana tä sai ' a pi kuu salo , Jesus a lole , ĩ tä kotö ha a mãi poa läköma . A mãi poa läiki nö , ' Jesus ai . Ipa thäwö a nomanoheö ! Hapo . Ipa wai nomaso ke maaki , ĩ a na wa ami waliköma , ipa wai temöa konaso kitäö ! ' ĩ na a pata kuuma .
40009019	Ĩ na a pata kuu ha , Jesus a , kama kai a hua sinomo wi ĩ töpö , ĩ na töpö kui , ĩ kaikana tä na ĩ töpö noka soatasolöma .
40009020	Ĩ töpö nokaalö tä , satehe epii , 12 tä inama ha ai suö tä wani kupo mapo maa noai , Jesus a na ĩ a hua hailolö nö , ' Jesus a hai ĩ haloi sa ösö höpöa pätaö ha , sa toa konaso kitäö ! ' a pi wani kuu nö , haloi ösö kasö höpöama .
40009021	
40009022	Jesus a hai ĩ haloi ösö höpöpalöma kutenö , Jesus a nomöhöpalo nö , ĩ tä suö talalö nö , ' Naka ai . A pi topapaloö ! “ Jesus a lotete epö salo , kama hai ĩ haloi sa ösö höpöpalöma , sa toa konaso kitäö ! ” ĩ na wa pi kuuhe , ĩ tänö wa toa konaso keö ! ' ĩ na Jesus a kuuma . Ĩ na Jesus a kuu noai , ĩ tökö soatawö ĩ suö a toa konasoma .
40009023	Ĩ na tä kua tä , kaikana tä sai pö ha Jesus a waloikitö nö , moko tä nomasoö ha , töpö lalupaloti pole , Jesus anö ĩ töpö talalöma . Ĩ ai töpönö thola ösö holapali , ai töpö satehe epii töpö ö̃kö lalupalo opatii , ĩ na töpö kuatima kutenö , ĩ töpö na Jesus aiki ,
40009024	' Pö atua kopaloö ! Moko tä nasi tuo maaheö ! A mia päa alu kuleö ! ' ĩ na a kuuma . Ĩ na a kuu ha , Jesus a na töpö hapalo pi wasäama .
40009025	Töpö hapalo pi wasöama maaki , Jesus anö ĩ töpö pewö pata atua kopamanö nö , moko tä paale , ĩ ha a lisipalo nö , moko tä ami ha Jesus a ami walia soataki ha , a hoköa kõo soatasoma .
40009026	Ĩ moko tä temöa konaso noai , ĩ tä uli pewö hamö ĩ ta wäsä setekotimae .
40009027	Ĩ na tä kua tä , Jesus a huu koonö tä , Jesus a na polakapi töpönö tä tapa mai , ĩ töpö nokaalö nö , lope epii töpö komö nö , ' Kaikana tä Davi a hai ĩ ola tolewö ai ! Kamisamakö na a pi honipoö ! Samakö pasilipalöö ! ' ĩ na töpö kuu lalupalo opatima .
40009028	Ĩ na töpö kuti nö , sai a õsimö ha Jesus a lisipaso noai , ĩ hamö ĩ töpö lisia haipasoö ha , Jesus aiki , ' “ Jesus anö samakö mamo huu topama kõo taö öpa kitäö ! ” ĩ na makö pi kuti kule ? ' ĩ na a kuuma . Ĩ na a kuu ha , ' Pata waö ! Awai . “ Jesus wanö samakö mamo huu topa komaki kitäö ! ” samakö pi kuu kuleö ! ' ĩ na töpö kuu hö̃töoma .
40009029	Ĩ na töpö kuu ha , ĩ töpö mamo ha Jesus a ami waliki nö , ' “ Jesus a lotete epö kutenö , samakö mamo topa komaki kitäö ! ” ĩ na makö pi kuu pole , makö mamo huu topa kõki kitäö ! ' ĩ na Jesus a kuuma .
40009030	Ĩ na a kuu ha , ĩ töpö mamo huu topa kõa soatapöma . Töpö mamo huu kõa soatapi ha , Jesus anö ĩ töpö noa thaa nö , ' “ Jesus anö samakö mamo topa komapömaö ! ” ĩ na ai tä na ĩ na pö kuu tihöö ! ' ĩ na Jesus a kuuma .
40009031	Ĩ na Jesus anö ĩ töpö noa thaa kule maaki , töpö hua kononö nö , ĩ tä uli pewö hamö Jesus a wäsä hätäpotimae .
40009032	Ĩ na tä kua tä , tä tapa maa noai , ĩ töpö huu koonö tä , ai tä na sai tä sapäko opati nö , a wani ãkasöpöpamanö noai , Jesus a na ĩ a kai waloa läköma .
40009033	A kai waloa läki ha , Jesus anö ĩ sai tä sasua soapalöma . Sai tä sasua soapali ha , a wani ãkasöpöo opa noai maaki , a ãkasöpö maa soa kotasoma . A wani ãkasöpö maa soa kotasoö ha , töpö satehe epii töpö sototole , ĩ töpö kilia apölo nö , ' Kilatiha . Ĩ sama tä tapahe , ĩ tä kua kuahe na , ĩ na hi isöhaeu tä uli ha ĩ na ĩ nasimö tä kuo maama ' ĩ na töpö kupalo opatima .
40009034	Ĩ na ĩ töpö kupalotima maaki , patiseu töpö aiki pasiwö , ' Sai tä sai patanö ai sai töpö pewö simöa sinomo wi , Jesus anö ĩ a pata thapo salo , sai töpö sasua sinomotii . Sai tä sai patanö Jesus a lotetepama sinomoti salo ' ĩ na patiseu töpö kuuma .
40009035	Ĩ na tä kua tä , ĩ tä uli ha sai pö kua sototopai , ĩ tä uli hamö Jesus a huu hätäpotima . A huu hätäpoti pamö juteu töpö kokamo sinomo wi ĩ sai pö pewö pata hamö a huu hätäpoti nö , töpö pi hatukupamatii , Teusö a kaikanamo totio piale , ĩ ta topa apöle ĩ ta wäsäö , töpö aulumoö , töpö saliaö , töpö kamakalimoö , töpö amukumoö , töpö toko tokomoö , ĩ na töpö salia kua wi , Jesus anö ĩ töpö pewö temöapama kotioma .
40009036	Ĩ na Jesus a kuati tä , töpö satehe epii töpö hupaloti pole , ĩ töpö möö nö , ĩ töpö na a pi honipo opatima . Oweha kökö thapo sinomo wi , ĩ a patanö oweha kökö kai huu sinomo wi , ĩ a pata kua mi tä kökö pi wi na takömoö , kökö pi honipoö , ĩ na ĩ kökö pea kua wi na , ĩ na ĩ sanöma töpö pi wi na takömoö , töpö pi honipoö , ĩ na ĩ töpö pea kua hö̃töa kutenö , ĩ töpö na Jesus a pi honipotima .
40009037	Jesus a pi honipo salo , kama kai a hua sinomo wi ĩ töpö na , ' Hikali a pe epii a hikali ha nii tä pata patasipöa kule maaki , ĩ nii tä sua wi ĩ töpö polakapi kua wi na , ĩ na sanöma töpö satehe epii töpö na Teusö ta wäsä wi , ĩ na ĩ tökö polakapi kuö hö̃töwö .
40009038	Önö kutenö , Teusö pata tänö sanöma töpö satehe epii töpö thapo pi topa wi , ĩ a na makö hapalo nö , “ Teusö ai . Sanöma töpö satehe epii töpö sulöpö , wa töpö kalipalamati wi , sanöma töpö satehe epii töpö na ĩ töpö simöa totilöö ! ” ĩ na pö kuu ! ' ĩ na Jesus a kuuma .
40010001	Ĩ na tä kua tä , Jesus anö kama kai a hua sinomo wi , ĩ 12 töpö nakalö nö , ' Sai ma töpö sasupalöö ! Kamakalimo wi ĩ tä , toko tokomo wi ĩ tä , amukumo wi ĩ tä , töpö isi waniho wi ĩ tä , töpö kõhetio wi ĩ tä , ĩ na tä pewö kua wi tä maa kopamanöö ! ' ĩ na Jesus anö kama hai ĩ 12 töpö noa thama .
40010002	Töpö nakalö nö , töpö simönö noai , ĩ na ĩ töpö a hilo kuama . Simão a , Pedro a hilo kua naine , Jesus anö ĩ a naka somanöma . A naka nömötalö noai ĩ na ĩ töpö a hilo kuama . Pedro a poose André a , Sepeteu a pelupö Tiago a , poose João a ,
40010003	Filipe a , Patolomeu a , Tomé a , Mateus anö homa tili tä kaikana na sitipa kökö totoköpö , sitipa kökö sua sinomo wi ĩ Mateus a , Aupeu a hai ĩ pelupö Tiago a , Tateu a ,
40010004	Simão a hapalo lotete epii ĩ a , Jutasö Isökatiosisö anö Jesus a monima piale ĩ a , ĩ na töpö kui , Jesus anö ĩ töpö simöa asalöma .
40010005	Jesus anö ĩ 12 töpö simönö nö , ĩ na töpö noa thama : ' Isöhaeu töpö na makö huu sisapököö ! Ai tiko töpö pilipai , ĩ töpö na pö huu pikio tihöö ! Samatia tili töpö sai pö na pö lisipo tihöö !
40010006	Oweha kökö monöopo kua wi na , ĩ na isöhaeu töpö monöopo kua hö̃töo wi , ĩ ma töpö taepala kotio sisapököö !
40010007	Makö huulö pamö , “ Teusö a kaikanamo totio pia wi ĩ tä atea waikia kuleö ! ” ĩ na makö kuu !
40010008	Ai töpö salia apa wi ĩ töpö toa komanöö ! Wasu wasu tänö töpö ösö hiopölaso wi , ĩ töpö toa totia komanöö ! Ai töpö nomaso noai , ĩ töpö temöa totia kopamanöö ! Ai töpö na sai töpö sapäko sinomoti wi ĩ sai töpö sasupalöö ! Teusö anö noa mi makö pasilipalöma . Önö kutenö , noa mi ai ma töpö pasilia naipalöö !
40010009	Ai töpö na wa kalipaloti wi , ĩ töpönö wa iapalama kitä . Önö kutenö , oto tä , pötaata tä , kopöti tä , ĩ na sitipa kökö kui kökö sitipa pi poolö tihöö ! Solai a sipoolö tihöö ! Polakapi haloi ösökö poolö maikiö ! Sami ösö haloa hätähäa päaköheö ! Pili makö ami halole , ĩ tökö thaa sisalölöheö ! Ai tökö titiaalö maikiö ! Pasihimo wi ĩ tiki poolö maikiö !
40010010	
40010011	Sano tili töpö sai pö na makö lisipalo nö , kamakö na ai tä noimo pi topa wi , ĩ ma taepalo nö , ma talalöma , “ Hisa ha pö pökö kuikiö ! ” ĩ na a kuu ha , ĩ a sai ha makö pökö kuo totiataloö ! Ĩ ha makö hama pewö pökö kua soa tä , ai tiko tä sai ha pö pökö kuo hätäpo tihöö !
40010012	Ai tä sai ha makö lisipalo nö , “ Hi a sai ha makö kule , Teusö anö ĩ makö pi topapalama apa kitä ” ĩ na makö kuu totioö !
40010013	Ĩ a sai ha töpö kule , kamakö na ĩ töpö noimo nö , “ Hisa ha pö kuikiö ! ” ĩ na töpö kuu ha , “ Teusö anö makö pi topapalama apa kuki kitäö ! ” ĩ na makö kuu hö̃töopököö ! Ai töpönö makö noima pasia mane , ĩ töpö na , “ Teusö anö makö pi topapalama apa kitäö ! ” ĩ töpö na ĩ na pö kuu hãto tihöö !
40010014	Ĩ makö hama huu soaalö pamö ĩ hama makö na ai töpö noimo mi tä , “ Hisa ha pö kuikiö ! ” töpö kuu mi tä , “ Makö möö wani ipö saiö ! ” töpö kuu ha , makö huu koonö pia salo , “ Makö möö wani ipö saiö ! ” töpö kuu pole , ĩ tä noa na ĩ töpö mamo tetela tä , pö ami sami hosapaloö ! Makö ami sami hosapaso wi , kama töpönö ĩ tä taa nö , “ Kamakö na Teusö a hĩso hãtoa kuleö ! ” ĩ na töpö pi kuupö .
40010015	“ Waiha sanöma töpönö wanisala tä thaa noai , ĩ tä noa na Teusö anö töpö peama pia wi , ĩ tä wakala ha sotoma tili töpö , komoha tili töpö , ĩ na töpö kui , Teusö anö ĩ töpö peama apa kitä maaki , ‘ Teusö makö möö wani ipö saiö ! ’ töpö kuu noai , pe epii ĩ töpö peama satia apa pia salo ” ĩ na sa kuu totia kuleö ! Sa holisi mai kitäö ! ' ĩ na Jesus a kuuma .
40010016	Ĩ na Jesus a kuu nö , ' Ai töpö na kamisanö makö simöni wi , kamakö na ĩ töpö noimo mai kitä . Öla anö oweha kökö namo keo pi topa kua wi na , ĩ na ĩ töpönö makö namo keo pi topa kua hö̃töo kitä . Önö kutenö pö pi mosawikiö ! Olö kökö pi mosawi kui na , ĩ na pö pi mosawia kua hö̃tököö ! Ĩ na tä kua tä , holeto a wai waitilimo mi kui na , ĩ na pö waitilimo mi kuaö !
40010017	Sanöma töpönö wanisala tä thaa wi , ĩ tä noa na pata töpönö töpö peama sinomo wi , ĩ pata töpö na ai töpönö makö hilakö tasopö , makö tälölö kitäö ! Juteu töpö kokamo sinomo wi , ĩ sai pö hamö makö hila naiakötö nö , thoo totonö makö soamanani kitäö ! Önö kutenö pö pi mosawia totikiö !
40010018	Makö peama totio pia salo , kaikana töpö sai na makö hila nömökö taso kitäö ! Kaikana töpönö makö hini nömöopö , makö hila nömökö tasoma , ĩ kaikana töpö aiki , “ Wanisala ma tä thaa hãtoö , toitai ma tä thaa hãtoö ” ĩ na töpö pi kuu salo , makö hini kuki kitäö ! Makö hini ha , Teusö ta topa apöle , ĩ töpö na ĩ ma ta wäsäö ! Juteu töpö pasi mai ĩ töpö na ĩ ma ta wäsä naioö !
40010019	Ĩ pata töpö na ai töpönö makö hilakö tasoö ha , “ Wi na sa hapalo kuu pätaköö ! ” ĩ na pö pi kuu tihöö ! Ĩ tökö soatawö , “ Ĩ na pö kuu ! ” kamakö na ĩ na Teusö a kuu soata kitä .
40010020	Kama makö sai hapalo mai ha , kamakö õsi na Teusö a õsi kua tolele , ĩ a titile , ĩ a hapalo läo kitä .
40010021	Ĩ na tä kua tä , kama hai pepala a sai maaki , poosa a namo simöki , kama hai poosa a sai maaki , pepala a sai namo simöa hö̃töki , pö̃ a sai maaki , kama hai ĩ ulu a namo simöki , pö̃ a sai na maaki , ulu töpö sai waitilimo nö , pö̃ a säpamani , pöpönö a säpamani , ĩ na töpö kupaso kitä .
40010022	Kamakönö sa thapo kutenö , ai töpö pewönö makö wanipo kuki kitäö ! Makö wanipo opa kitä maaki , makö kasiapalo mapo mai , Teusö anö ĩ makö noama nö , makö täapa kõa läli kitäö !
40010023	Ai töpö sai pö na makö peamaö ha , ai tiko tä uli hamö makö toköa haitalolöö ! “ Isöhaeu tili töpö sai pö pewö pata kua hätähäa sälähäa apölati , ĩ töpö sai pö pewö pata hamö makö wäo hötötöpo paio taso mi tä , sanöma sa kupaso noai , ĩ sa waloa kokö solö kitäö ! ” ĩ na sa kuu pitilimo opa kuleö ! ' ĩ na Jesus a kuuma .
40010024	Ĩ na a kuu nö , ' Ai tänö wa taöma sinomo wi , ĩ a na pata wa toti mai kitä . Ai tänö wa kalipalama sinomo wi , ĩ a na pata wa toti mai kitä .
40010025	Önö kutenö , “ Sa taöma sinomo wi , ĩ a kua kua wi na , ĩ na sa kua naio päoö ” ĩ na wa kuupö . “ Sa kalipalama sinomo wi , ĩ a kua kua wi na , ĩ na sa kua naio päoö ” ĩ na wa kuu naiopö . Pata sanö ipa sa töpö simöa sinomo wi , ai töpönö ĩ sa kateha wanisala apa nö , “ Ĩ a pata hai , Sai tä sai pata hai , ĩ Peusepuu a hilo kua naine , ĩ a pata päwöö ! ” ĩ na ai töpönö sa noa thama kutenö , ĩ töpönö makö a kateha wanisala satia apa kuki kitä .
40010026	Önö kutenö , ĩ töpö na pö kili tihöö ! Huki tä sosale , waiha ĩ tä pewö hatukua kuki kitä . Ma tä tai mia apöle , waiha ĩ ma tä pewö taö kuki kitä .
40010027	Mumi mumi tä na kamakö na sa kuu kule maaki , sa kuu pole , waiha wakala tä na ĩ ma ta wäsäpöö ! Kamakö sömöka na ta kuu hãtomo noai , hoka pa ĩ ma ta wäsä nömöopököö !
40010028	Ai töpönö makö säpali kitä maaki , ĩ töpönö makö õsi thama tai mi ipii , ĩ töpö na pö kili tihöö ! Õsi töpö pea sinomo wi ĩ hamö pili makö sai nomamani , pili makö õsi noma naimani , ĩ na Teusö anö makö thama taö öpa wi , ĩ a na makö kili sisapököö !
40010029	Polakapi salo kökö ose noa wai na , sami sitipa pili kökö mano wai kua päta maaki , ĩ salo kökö ose wai na pö̃ Teusö a mamo läapalo sinomoö . “ Masita tä uli ha ĩ a salo ose wai kea päloö ! ” ĩ na Teusö a pi kuu mi tä , a wai ke päta mai kitä .
40010030	Pili makö hunuku sikoa apa kule maaki , kamakö na Teusö a mamo läapalo totia apa kutenö , “ Ĩ na kilii makö hunuku kua ” ĩ na Teusö a pi kuu tao opaö .
40010031	Önö kutenö , pö kilipalo tihöö ! Satehe epii salo kökö ose wai kua kule maaki , ĩ salo kökö ose noa wai kui na , ĩ na sanöma makö noa kuö mai kitä . Makö noa sati ipö ' ĩ na Jesus a kuuma .
40010032	Ĩ na Jesus a kuu nö , ' Ai sanöma töpö na , “ Jesus sa thapo wi ĩ sa ” ĩ na wa kuu hoka apaö ha , hi tä hẽtu ha ipa hao a kulali , ĩ a na kamisa aiki , “ ‘ Jesus sa thapo wi ĩ sa ’ a kuu noai , ĩ pitili ta . Ĩ anö sa thapo wi ĩ a totiwö ” ĩ na sa kuu hö̃töo kitäö !
40010033	Ĩ na tä kua tä , ai sanöma töpö na , “ Jesus sa thapo wi sa mai kitäö ! ” ĩ na wa kuu ha , hi tä hẽtu ha ipa hao a kulali , ĩ a na , “ Ĩ anö sa thapo wi ĩ a mai kitäö ! ” ipa hao na ĩ na sa kuu tolea kitäö ! ' ĩ na Jesus a kuuma .
40010034	Ĩ na Jesus a kuu nö , ' “ Hi tä uli ha Jesus a huma kutenö , sanöma töpö pewö noipaso totio kitäö ! ” ĩ na pö pi kuu ti ! Sa huma kutenö , töpö hölapalo opati kitä .
40010035	Sa huma kutenö , pelupö töpönö kama hai ĩ pö̃ töpö wanipoö , pete töpönö pöpönö töpö wanipoö , kama hai sösomi töpönö pösösö töpö wanipoö , ĩ na töpö kuati kitä .
40010036	“ Ai tänö ĩ a wani wanipo waikia alu kuleö ! ” wa pi kuu kule maaki , kama ai töpönö a wanipo satia apa kuki kitä .
40010037	Kawanö sa pii kule maaki , au hao a , au nao a , ĩ na kilii wa töpö pii hanoa satia apa tä , kawanö sa kai a hua sinomo wi ĩ wa sai kupo totio mai kitä . Kawanö sa pii kule maaki , au ulu a , au thäwö a , ĩ na kilii wa töpö pii hanoa satia apa tä , sa kai a hua sinomo wi , ĩ wa sai kupo mai kitä .
40010038	Hii ti pakalai ti ha wa peamamo wani ipö tä , kamisa na wa nokapalo mai kitä . Wa nokapalo mi tä , sa kai a hua sinomo wi ĩ wa sai kupo mai kitä .
40010039	“ Jesus sa kai a hini wani ipö saiö ! Sa pea päo matimöö ! ” wa pi kuu tä , waiha ola wa pea totio kitä . Ĩ na tä kua tä , “ Huki sa pea totia kule maaki , Jesus sa kai a hini pi topa satia apa kuleö ! ” wa pi kuu tä , waiha ola wa pea totio mai kitä . Wa pi topapalo soatio kitäö ! ' ĩ na Jesus a kuuma .
40010040	Ĩ na a kuu nö , ' Kamakö na ai tä noimo kutenö , kamisa na a noimo naio wi , ĩ a . Kamisa na ai tä noimo tä , Teusö anö sa simöpalö laso noai , ĩ Teusö a na ĩ a noimo naio soata wi , ĩ a .
40010041	Teusö a kai wäsä sinomo wi , ĩ anö Teusö a kai wäsä salo , ĩ a na ai tä noimo kuköma , Teusö a na ĩ anö noa tä täli kitä . Teusö a kai wäsä sinomo wi , ĩ a na Teusö anö noa tä totota kua wi na , ĩ na Teusö a kai wäsä sinomo wi , ĩ a na ai tä noimo wi , ĩ na ĩ a na Teusö anö noa tä totoa thaa naiki kitä . Ĩ na tä kua tä , ai tä totiatalo opati wi , ĩ a na ai tä noimo kuköma , Teusö a na ĩ anö noa tä täli kitä . A totiatalo opati wi , ĩ anö noa tä täa kua wi na , ĩ a na ai tä noimo pole , ĩ anö ĩ na noa tä täa kua naiki kitä .
40010042	“ Ai tä hai , pata tä sai mai kitä maaki , ĩ anö kamisa kai a hua sinomo salo , kawanö ĩ wa wai pasilipalö nö , mokota ha maa wa tuu pi totoköma , Teusö anö au noa tä totoa hö̃töki kitäö ! ” ĩ na sa kuu kuleö ! Sa holisi mai kitäö ! ' ĩ na Jesus a kuuma .
40011001	Ĩ na tä kua tä , Jesus anö kama kai a hua sinomo wi , ĩ töpö noa thaa noai ha , ĩ tä uli ha ai töpö sai pö kulati , ĩ hamö a hua kononö nö , Teusö ta wäsäö , Teusö a kai na töpö pi hatukupamani , ĩ na Jesus a kua hätäpotima .
40011002	Ĩ na tä kua tä , titita wi a sai ha João Pasisöta a titila tä , ' Ĩ na Jesus a kuati kulaliö ! ' ĩ na tä kuu hininö nö , kama kai a hua sinomo wi , ĩ töpö na , ' Jesus a na makö huulö nö , “ Kamisamakö na Teusö anö a simöpa pia wi , ĩ kaikana tä walo piale , ĩ kawa hãtowö ? ” ĩ na makö kuutöö ! ' ĩ na João Pasisöta anö töpö noa thaö ha , töpö hua soatasolöma . Töpö hua soatalolö nö , Jesus a na töpö waloikitö nö , ' Jesus ai . Kamisamakö na Teusö anö a simöpa pia wi , ĩ kaikana tä walo piale , ĩ wa hãtowö ? A simöpa kõo pia wi , ĩ ai tä na samakö mamo läo kõo hãtopökö ? ' ĩ na töpö kuu ha ,
40011003	
40011004	Jesus aiki , ' Pö hua kononöö ! Ma tä tatihe , ma ta hinitihe , João a na ĩ ta wäsä kõtöö !
40011005	“ Tä tapa mi ipii , ĩ töpö mamo huu topa komapi , töpö konona kõhetio wi ĩ töpö konona topa komaki , wasu wasu tänö töpö ösö hiopöpaso wi , ĩ töpö ösö topa totia komaki , töpö sömöka komi ipii ĩ töpö sömöka wakala komaki , ai töpö noma totia apösoma maaki , Jesus anö ĩ töpö temöa komani , wani tä na töpö honimo opa wi ĩ töpö na Teusö ta topa apöle ĩ ta wäsäö , ĩ na tä kua kulaliö ! ” ĩ na João a na ĩ na pö kuu kõtöö ! ' ĩ na Jesus a kuuma .
40011006	Ĩ na a kuu nö , ' “ Jesus a pitili hãto mi . Teusö anö a simöpa hãto maama ” ĩ na wa pi kuu pasio mai , ĩ wa pi topa apa asaö ' ĩ na Jesus a kuuma .
40011007	Ĩ na Jesus a kuu ha , João anö töpö simönö noai , ĩ töpö hua konasolö ha , töpö sototoa haile , ĩ töpö na Jesus anö João a kateha haioma . A kateha haio nö , ' Witi ma möö pia salo , sai a maa taso pamö makö huu tasoma ? Ipoko tänö silaka ãko hemosili salä salämo kua wi na , ĩ na a wani kua wi , ĩ ma möömö huma ?
40011008	Witi ma möömö huu totioma ? “ Sama möö pialati , haloi ösö toita apii ösönö a haloa hãtole kitäö ! ” ĩ na makö pi kuu hãtoma ? Haloi ösö toita apii ösö na töpö haloiki nö , töpö puko opa sinomo wi , sai pö maa pamö ĩ töpö huu pasio mai kitä . Kaikana töpö sai pö pe epii sai pö toita apii töpö sai pö na töpö puko opa sinomo wi , ĩ töpö sai pö na ĩ töpö kuo sinomo sisatioö .
40011009	Ma möömö huu taso noai , witi ĩ a pasiwö ? Teusö a kai wäsä sinomo wi ĩ a hãtowö ? Awai . João anö Teusö a kai wäsä wi ĩ a maaki , ĩ a päwö mai kitä .
40011010	Teusö anö João a kateha noai , ĩ tä sãökama kua . Ĩ na tä sãökama kuu : “ Kamisanö a simöa sinomo wi , Cristo a palu hamö ĩ sa simöa tolehapala pia salo . Cristo a palu hamö ĩ anö piliso saliliama totio pia salo ” ĩ na tä sãökama kuu ' ĩ na Jesus a kuuma .
40011011	Ĩ na a kuu nö , ' “ João Pasisöta a kua kua wi na , ĩ na ai sanöma pata tä kua wi tä kua mai kitä . Ĩ na ai pata tä kua mai kitä maaki , waiha sanöma makö na Teusö a kaikanamo totiköma tä , makö simöa wi , ĩ ai wa patamo pasio mai maaki , João Pasisöta a na ĩ pata wa toleha satia apöle kitäö ! ” ĩ na sa kuu pitilimo opa kuleö ! ' ĩ na Jesus a kuuma .
40011012	Ĩ na a kuu nö , ' João anö Teusö ta wäsä soma tä , töpö waitilimo wi ĩ töpönö ai töpö sai pö täa pi topa kua wi na , ĩ na ai töpö kasiapalo opa nö , sanöma töpö na Teusö a kaikanamo totio piale , ĩ na ĩ tä täa pi topa kua hö̃töoma . Huki ĩ töpö kasiapalo opa nö , ĩ tä sua soa kule .
40011013	João anö Teusö ta wäsä paio mi tä , Teusö a kai wäsä sinomo wi ĩ töpö pewönö Teusö a kaikanamo totio pia wi , ĩ ta wäsä paioma . Moisés anö nö patapö töpö noa thaa noai , ĩ anö ĩ ta wäsä naioma .
40011014	Sutu ha Teusö a kai wäsä sinomo noai , ĩ töpö aiki , “ Waiha kaikana tä sai walo pia tä , Elias a pata huu kitäö ! ” ĩ na ĩ töpö kuuma . “ Ĩ na ta kuu noai , huki ĩ pitili ta kuo totio noa ” ĩ na makö pi kuu kuköma , João a hai ĩ Elias totiwöö ! “ Elias a pata huu kitäö ! ” töpö kuu noai , ĩ töpönö João a kateha totioma .
40011015	Sa kai a hua pi topa totilai , ĩ pö sömöka taa totikiö ! ' ĩ na Jesus a kuuma .
40011016	Ĩ na a kuu nö , ' Ka pi tä kua wi na , ĩ na makö kuatii ? Witi töpö kuati wi na , ĩ na makö kua hö̃tötioö ? Sapono a na ulu töpö unumoti nö , töpö wai lopaloti nö , töpö kuati wi na , ĩ na makö kuati hãtoö . Ai ulu töpö lole , ĩ töpö na ai ulu töpö hapalo lalupalo opa nö ,
40011017	“ Thola sama ösö holapali ke maaki , makö paöa mane . Ö̃kö wi ĩ ama sama ta thapali ke maaki , makö ö̃kö hö̃töo mi ipö ” ĩ na ulu töpö kuu . Ĩ ulu töpö kua kua wi na , ĩ na pata makö kua hö̃töoö .
40011018	João Pasisöta a Teusömo sinomo pi topa salo , ai tä wakala ha ĩ anö nii tä oatala mi , ĩ tä wakala pewö hamö tuu wasui tuu koatalati mi , ĩ na João a kuati ha , “ João a na sai tä sapäko opati salo ” ĩ na makö kuuma .
40011019	Ĩ na tä kua tä , sanöma sa kupaso noai , ĩ sanö nii sa tä oaö , ĩ sa tuu koaö , ĩ na kamisa kua kutenö , “ Pe epii Jesus anö nii tä oa apaö , ĩ nasimö tuu koa apaö , ĩ na Jesus a kua silia apatiwö . Kaikana tä na sitipa totoköpö , ai töpö na ĩ sitipa sua sinomo wi ĩ töpö , ai töpönö wanisala tä thaa sinomo wi ĩ töpö , ĩ na töpö kua wi , ĩ töpö na Jesus a noimotiwö ” ĩ na makö kuu . Ai tä pi hatukua apöle , ĩ anö ta wäsä makokoa apöle , ai töpönö ĩ ta hini totio opa salo , töpö totiatalo opa kuki kitäö ! ' ĩ na Jesus a kuuma .
40011020	Ĩ na tä kua tä , ai töpö sai pö ha Jesus anö tä aipöamatima maaki , ' Sa kuati pole , ĩ tä na huki sa pi wasiso sapao kota mai kitäö ! ' ĩ na ĩ töpö pi kuu maama kutenö , Jesus anö ĩ töpö päsäpa kuköma .
40011021	Töpö päsäpa nö , ' Kotasĩ tili pö . Makö pepalo opa kuki kitäö ! Petösaita tili pö . Makö pepalo opa naio kitäö ! Kamakö sai pö ha sa kua tä , sa tä aipöama kuatipili na , ĩ na situ tili töpö , sitõ tili töpö , ĩ na töpö kui töpö sai pö ha sa kutiki nö , ĩ na sa tä aipöama thama naioma aköna , “ Wanisala sa tä tha apati noai , ĩ sa tä hosa pi topa kuleö ! ” ĩ na ĩ töpö kuu noa kipi . Ĩ töpönö wanisala tä thaa noai , ĩ tä na töpö pi honipo opa salo , haloi ösö sĩti ipii ösö na töpö haloiki nö , töpö lotiki nö , senoma tänö kama töpö huluko noa kipi . Ĩ na ĩ ösö sĩti ipii ösö na ĩ töpö haloköma aköna , “ Ĩ töpönö wanisala tä thaa noai , ĩ tä hosa pi topa apa noa ” ĩ na ai töpö pi thama noa kipi .
40011022	“ Waiha Teusö anö sanöma töpö peama tä , situ tili töpö , sitõ tili töpö , ĩ na töpö kui töpö peama kitä maaki , kamakö peama satia apa kitäö ! ” ĩ na kamakö na ĩ na sa kuu kuleö ! ' ĩ na Jesus a kuuma .
40011023	Ĩ na a kuu nö , ' Kapahanaũ tili pö . Kamakö aiki , “ Hi tä hẽtu hamö Teusö a kulali , ĩ hamö makö hua konasolö kitäö ! ” ĩ na makö pi kuu kule maaki , õsi töpö pepalo opa soatio wi , ĩ tä uli hamö Teusö anö makö pewö kemaki kitäö ! Kamakö na sa kua tä , sa tä aipöama thamapili na , ĩ na sotoma tili töpö mamo tetela tä , ĩ na Teusö anö tä aipöama thama naioma aköna , ĩ töpönö wanisala tä thaa noai ĩ tä hosalö noa kipi . Önö kutenö Teusö anö ĩ töpö sai pö wania maa noa kipi . Ĩ töpö sai pö kua soala pi .
40011024	“ Waiha Teusö anö sanöma töpö peama tä , sitõ tili töpö peama kitä maaki , makö peama satia apa kitäö ! ” ĩ na sa kuu kuleö ! ' ĩ na Jesus a kuuma .
40011025	Ĩ na tä kua tä , Jesus aiki , ' Hapa . Hi tä hẽtu hamö töpö kulali ĩ töpö , hi masita tä uli ha töpö kule ĩ töpö , ĩ na töpö kui wa töpö pewö simöa sinomo wi ĩ wa . Sa kuu pole , ĩ tä na ai töpö pi tao opa wi ĩ wa töpö pi hatukupama mai , ulu töpö kui na ĩ na töpö kui , ĩ wa töpö pi hatukua asapamanöma . Kawa pi aiki , “ Ĩ na sa töpö thama pi topa apa kutenö , ĩ na sa töpö thama kitäö ! ” ĩ na wa pi kuu nö , wa töpö thamatima . Önö kutenö , “ Aitaköö ! Kawa na sa pi mönaha apa kuleö ” ĩ na sa kuu kuleö ! ' ĩ na Jesus a kuuma .
40011026	
40011027	Ĩ na a kuu nö , ' Ipa hao anö kamisa na tä pewö totoköma . Ai sanöma wanö Teusö pelupö sa taö pasio mai kitä . Ipa hao anö sa taö öpa sisaö . Ai sanöma wanö ipa hao wa taö naio mai kitä . Pelupö sanö ĩ ipa hao sa taö sisaö . Pelupö sanö ai sanöma makö na ipa hao sa möma pi topa wi ĩ makönö ipa hao ma taö naia asaki kitäö ! ' ĩ na Jesus a kuuma .
40011028	Ĩ na Jesus a kuu nö , ' Hute hute ma tä uni sipo salo , makö mota apa wi , ĩ pö ! Hapo . Kamisa na makö huoki solöma , makö mota mapamani kitäö !
40011029	Sa höla mi , sa nohi , ĩ na sa kuöö ! Makö päsäpa soa päatalo mai kitä . Önö kutenö , makö pi hatukupalöpö , sa kuu sinomo wi , ĩ ta hinia totilöheö ! Ĩ ma ta hinia totilöma , makö motai , ĩ tä mataso kitäö !
40011030	Kamisanö makö noa thaa sinomo wi , ĩ tä na , “ Häö ” makö pi kuu mai kitäö ! Kamakö na hute hute sa tä siapalama mai kitäö ! ' ĩ na Jesus a kuuma .
40012001	Ĩ na tä kua tä , mota mato wi ĩ tä wakala ha , hikali a ha tötiiku pili mosö kuo pa , Jesus anö kama kai a hua sinomoti wi ĩ töpö kai hasuoma . Töpö kai hasuo pamö töpö oi ipö salo , tötiiku mopö käalalö nö , mopö oa kai hutiilöma .
40012002	Mopö käalali wi , patiseu töpönö ĩ tä taa nö , ' “ Mota mato wi ĩ tä wakala ha pö kalipalo hãto tihöö ! ” Moisés a patanö nö patapö töpö noa thama maaki , kawa kai a hua sinomo wi ĩ töpö ta kalipalo noa ' ĩ na Jesus a na ĩ na patiseu töpö kuuma .
40012003	Ĩ na töpö kuu ha , Jesus aiki hö̃töwö , ' Davi a , kamanö töpö nokapalamati wi ĩ töpö , ĩ na töpö kui töpö oio opa noai , ĩ ma tä waheta sãökama möö totio mi salo .
40012004	Teusömo wi a sai ha Davi a lisipalo nö , Teusö a täpä sinomo wi ĩ töpönö Teusö a na ĩsa ãi totoma sinomo wi , Davi anö ĩ ãi tälö nö , kama hai ĩ töpö solo ĩ töpönö ĩ ãi oalalömae . “ Teusö a täpä sinomo wi ĩ töpönö ĩ ãi oa sisalöö ! ” ĩ na Moisés anö nö patapö töpö noa thama maaki , Davi a , kama hai ĩ töpö , ĩ na töpö kui töpönö ĩ ãi oalalömae .
40012005	Ĩ na tä kua tä , “ Mota mato wi , ĩ tä wakala ha pö kalipalo tihöö ! ” ĩ na Moisés a patanö nö patapö töpö noa thama maaki , Teusö a täpä sinomo wi , mota mato wi ĩ tä wakala ha Teusömo wi a sai hamö ĩ töpö kalipalo sinomotii . Ĩ na ĩ töpö kuati wi maaki , “ Wanisala ma tä thama ” ĩ na Teusö a pi kuu mi . Ĩ ma tä waheta sãökama möö hãto maama ?
40012006	“ Teusömo wi a sai ha töpö Teusömo sinomo wi ĩ tä topa apa kutenö , kalipalo mai ĩ tä wakala ha ĩ a sai ha töpö kalipalo kule maaki , ‘ Wanisala ’ Teusö a kuu mi . Ĩ na tä kua tä , Jesus sanö sa töpö simöa wi ĩ tä topa satia apa kutenö , kalipalo mai ĩ tä wakala ha kamisanö sa töpö simököma , töpö kalipaloö ha , ‘ Ĩ tä wanisala mai kitä ’ makö pi kuu mai ” ĩ na sa kuu kule .
40012007	Huki mota mato wi ĩ tä wakala ha hi töpönö tötiiku mokö suaö ha , ĩ tä wanisala mi . Teusö aiki , “ Makö Teusömo nö , salo ma pö ĩsima sinomo wi ĩ sa tä pii mi . Ai töpö na makö pi honipo salo , ĩ ma töpö totiapala wi ĩ sa tä pii sisa kule ” ĩ na Teusö a kuu noai , ĩ ma ta hini totio aköna , “ Jesus a kai a hua sinomo wi , huki ĩ töpönö tötiiku mokö tälöma kutenö , wanisala tä thama ” ĩ na makö kupalo mana pi .
40012008	Sanöma sa kupaso noai , ĩ kaikana sa kutenö , mota mato wi ĩ tä wakala maaki , “ Pö kalipaloö ! ” ĩ na sa kuu ha , ĩ tä wanisala mai kitäö ! ' ĩ na Jesus a kuuma .
40012009	Ĩ na tä kua tä , Jesus a hua kononö nö , juteu töpö kokamota wi ĩ a sai pata ha Jesus a lisipasoma .
40012010	Ĩ ha ai tä kule , ĩ a poko ami ösö tao mio opama . A ami ösö tao mi ipö ha , ' Jesus anö a toa kõo hãtomani kitäö ! “ Mota mato wi ĩ tä wakala na pö kalipalo tihöö ! ” ĩ na Moisés anö juteu makö noa thama maaki , huki Jesus a kalipalowö ' ĩ na ĩ töpö kuu pi topa apama . Ĩ na töpö kuu pi topa salo , ' Jesus ai . “ Mota mato wi ĩ tä wakala na töpö toa komanöö ! ” ĩ na Moisés anö makö noa thama ta o ? ' ĩ na töpö kuuma .
40012011	Ĩ na töpö kuu ha , Jesus aiki hö̃töwö , ' Ai wanö oweha wa thapo tä , mota mato wi ĩ tä wakala ha thaka taka ha ĩ oweha a keköma , kalipalo mai ĩ tä wakala na maaki , wa kasiapalo opa nö , au oweha wa thaa kopali ta pi kuu mai .
40012012	“ Oweha a noa apa waikia alu kuleö ! ” makö pi kuu kule maaki , sanöma tä lö kui , ĩ tä noa sati ipö . Önö kutenö , mota mato wi ĩ tä wakala päla tä maaki , ai ma töpö totiapala apa wi ĩ tä topa satia apa ' ĩ na Jesus a kuuma .
40012013	Ĩ na a kuu nö , a poko ami ösö pata apöle , ĩ a na , ' A ami totoköö ! ' a kuuma . Ĩ na a kuu ha , a ami totoköma , ai a ami topa kule na , ĩ na ĩ a ami topa kua kõo soataköma .
40012014	A ami topa kõköma ha , patiseu töpö hulolö nö , ' Jesus ma säpalöpököö ! Wi na makö kua nö , Jesus ma säpalöpö ? ' ĩ na töpö kuuma .
40012015	' Jesus ma säpalöpököö ! ' ĩ na töpö kuu noai , Jesus anö ĩ ta hininö nö , tiko hamö a hua konasolöma . A hua koonö pamö töpö satehe epii töpö nokaalö noai , ĩ ai töpö salia apa noai , Jesus anö ĩ töpö pewö toa komanöma .
40012016	Töpö toa komanö noai , Jesus anö ĩ töpö noa thaa nö , ' Ai töpö na sa wäsä tihöö ! ' a kuuma .
40012017	Sutu upa Isaías anö Teusö a kai wäsä sinomo noai , ĩ anö tä sãökökö noai , ĩ na ĩ tä kua tolea totisolöpö , ' Ai töpö na sa wäsä tihöö ! ' ĩ na Jesus a kuuma . Isaías anö tä sãökökö noai ĩ na ĩ tä kuuma :
40012018	' Ĩ na Teusö a kuu kuleö ! “ Kamisanö sa saipalö noai , kamisanö ĩ sa simöaö ha , ĩ anö sa hini sinomo wi , hi ĩ a . Ĩ sa pi ipawö . Ĩ anö sa pi mönahapalamatii . Ĩ a õsi na sa õsi kua tolele , ĩ sa simöki pia salo . Ĩ sa simöki ha , sanöma töpö pewö na ĩ anö sa kai a wäsä kitäö ! ‘ Ĩ tä topa kuleö ! ’ sa kuu sinomo wi ĩ anö ĩ ta wäsä tolea totio kuki kitäö !
40012019	Ĩ a höla mi , a hapalo lalupalo soatalo mi , piliso hauhu upii tiso ha töpö satehe epii töpö hupaloti pa a hasuo pola nö , ĩ na ĩ a kua kitäö !
40012020	Silaka ãko käsoma , ĩ wa ãko wania kua mi kui na , ĩ na ĩ anö töpö utiti ipii töpö peama kua hö̃töo mai kitä . Wani ipii koa taka sii wai hiliti ha , ĩ wa taka sii wai luama thama mi kui na , ĩ na töpö utitia apati wi , ĩ anö ĩ na ĩ töpö peama thama hö̃töo mai kitäö ! Tä toita apii , ĩ tä kua sinomo paio mi tä , ĩ a kasiapalo opati nö , ai töpö totiapala apa paitio kitäö !
40012021	Ĩ a na sanöma töpö pewö mamo teteköma , ‘ Ĩ anö makö täapa kõa läo kitä ’ ĩ na töpö pewö pi kuu kitä ” ĩ na Teusö a kuu kuleö ! ' ĩ na Isaías anö ĩ na tä sãökama kuu wi , tä sãökama thaköma .
40012022	Ĩ na tä kua tä , ai tä na sai tä sapäko sinomo noai , ĩ anö tä tapa mi ipii , a ãkasöpö öpii , ĩ na a wani kuati wi , Jesus a na ai töpönö ĩ a kai waloköma . A kai waloki ha , Jesus anö a wani toa komanöma , a hapalo makoka apaö , a mamo wani huu topa apa kopi , ĩ na ĩ a wani kua kopasoma .
40012023	Ĩ na a wani kua kupasoö ha , töpö satehe epii töpö sototoa apöle , ĩ töpö aiki , ' Kilatiha ! ' töpö kupalo nö , ' Juteu makö na Davi a hai ĩ ola tolewö tä kaikanamo piale , ĩ Jesus a hãtowö ? ' ĩ na töpö kuuma .
40012024	Ĩ na töpö kuu noai , patiseu töpönö ĩ ta hini nö , ' Peusepuu , Sai tä sai pata , ĩ a hilo polakaa soatale , sai töpö pewö na ĩ a pata kaikanamo wi , ĩ a patanö Jesus a lotetepamanöma salo , Jesus anö sai töpö sasu taö öpa päoö ' ĩ na ĩ töpö kuuma .
40012025	Ĩ töpö pi kupaloti pole , Jesus anö ĩ tä taö öpa kutenö , ĩ töpö na a hapalo nö , ' Tä uli pe epii tä uli pata ha töpö pilipai , ĩ töpö noimaso mai , töpö hölapalo nö , töpö selekepasoma , kaikana tänö ĩ töpö simöa wi , ĩ tä mapaso kitä . Sai pö pata ha töpö kule , ĩ töpö hölapalo kuköma , ĩ töpö pewö kuo sototo satio mai kitä . Au ai töpö sai höla kuköma , au ai töpö na makö pilio sototo satio naio mai kitä .
40012026	Ĩ tä kua kua wi na , ĩ na Sai tä sai pata kua hö̃töoö . Sai töpö na Sai tä sai pata kaikanamo sinomo wi ĩ sai töpö hölapalo nö , ĩ töpönö ai sai töpö sasupali aköna , töpö selekepalo pi . Töpö selekepasoö aköna , ĩ töpö na Sai tä sai pata kaikanamo maa hö̃tötaso pi .
40012027	“ Peusepuu anö Jesus a lotetepamanöma kutenö , sai töpö sasupa sinomoö ” ĩ na makö kuuwö . Ĩ na makö kuu manu kule , kamakö kai a hua sinomo wi , witi pili anö ĩ töpö lotetepalöma kutenö , ĩ töpönö sai töpö sasu ? Kamakö aiki , “ Kamisamakö kai a hua sinomo wi , Sai tä sai patanö ĩ töpö lotetea naipalöma , ĩ töpönö sai töpö sasua naipali ” ĩ na makö kuu kitä ta o ? Ĩ na makö kuu aköna , ĩ töpönö sai töpö sasua naipali wi , ĩ töpö aiki , “ Makö holisimo opawö ” kamakö na ĩ na ĩ töpö kuu pi .
40012028	Sai tä sai patanö kuno mai . Teusö anö sa lotetepamanöma . Sa lotetepamanöma kutenö , sai sa töpö sasutii . Sai sa töpö sasuti manu kule , “ Sanöma makö na Teusö a kaikanamo wi , kamakö na ĩ tä kua waikia kuleö ! ” ĩ na makö kuupököö !
40012029	Ai tä sanöma lotete epii , ĩ a hai wani tä na wa thomömo pia salo , kama wa õka paio mai ha , ĩ a sai pö ha wa thomömo mai kitä . A lotete epii ĩ wa õka paipalö nö , kama hai ĩ wani wa tä thomöni . Ĩ tä kua wi na , ĩ na sa kua naioö . Sai tä sai pata lotete epö ha , kamisanö sa wani utitipama paio mai ha , sai sa töpö sasupa mai kitä ' ĩ na Jesus a kuuma .
40012030	Ĩ na a kuu nö , ' Kamisa na wa pi lulua mi kutenö , kawanö sa wanipo wi ĩ wa . Kawanö kamisa na ai wa töpö pi luluama mi tä , kamisa na ĩ wa töpö waloama mai , ĩ wa töpö sasua pasili .
40012031	Önö kutenö , kamakö na ĩ na sa kuu kule : “ Sanöma töpönö wanisala tä thaa wi ĩ tä , ai tä kateha wanisala wi ĩ tä , ĩ na tä kui tä pewö na Teusö a hĩso mapo kõo taö öpa kitä maaki , ai sanöma töpönö Teusö a õsi kua tolele , ĩ a kateha wanisala wi , ĩ tä na Teusö a hĩso mapo mai kitäö !
40012032	Sanöma sa kupaso noai , ai tänö ĩ sa kateha wanisala kule maaki , ĩ tä na Teusö a hĩso mapo kõo taö öpa kitä . Ĩ na Teusö a kua kitä maaki , ai tänö Teusö a õsi kua tolele , ĩ a kateha wanisala wi , ĩ tä na Teusö a hĩso mapo mai kitäö ! Ai tänö Teusö a õsi kua tolele , ĩ a kateha wanisala wi , hi masita tä uli na ĩ a kuati tä , ĩ a na Teusö a hĩsoö , waiha ĩ a nomaso noai ha , ĩ a õsi na a hĩso soatioö , ĩ na Teusö a hĩso kuati kukiö ! ” ĩ na sa kuu kule ' ĩ na Jesus a kuuma .
40012033	' Au hii tiki toita apö tä , ĩ tiki ha thomo thomo toita apii mo lalo hö̃töo kitä . Ĩ na tä kua tä , au hii tiki wanisala apö tä , ĩ tiki ha thomo thomo wanisala apii mo lalo pasio kitä . Pili wa tate möö taö öpaö , pili wa tiki möö taö öpa naia soataö , ĩ na wa kuaö .
40012034	Olö kökö wasu kui na , ĩ na makö kuö . Makö wanisala apa salo , makö hapalo toita mai kitä . Sanöma makö õsinö makö pi tapomo kua kua päo wi na , ĩ na pili makö kainö makö hapalo kua naio päo kitä .
40012035	Wa toita apö kutenö , pili wa õsi na toitai tä na wa pi tapomo salo , wa hapalo toita apa kuki kitä . Ĩ na tä kua tä , wa wanisala apö kutenö , hiopö tä na wa õsi pi tapomo kutenö , wa hapalo hiopöa apa kuki kitä .
40012036	“ Sanöma töpö kuati noai , waiha Teusö anö ĩ tä noa totoma hätäpo tä , toitai tä na wa hapalo totio mai , wa hapalo saimo päo noai , kawa na Teusö anö ĩ ta kateha hasulua apa kitäö !
40012037	Huki toitai tä na wa hapalo toita apöle , waiha ĩ tä noa na Teusö aiki , ‘ Wa hapalo toita apama kutenö , wa peama mai kitäö ! ’ ĩ na a kuu kitä . Ĩ na tä kua tä , wa hapalo wanisala apati wi , ĩ tä noa na Teusö aiki , ‘ Wa hapalo wanisala apatima kutenö , wa peama kuki kitäö ! ’ ĩ na Teusö anö wa noa thaa kuki kitäö ! ” ĩ na kamakö na ĩ na sa kuu kuleö ! ' ĩ na Jesus a kuuma .
40012038	Ĩ na tä kua tä , Moisés a kai wäsä sinomo wi ĩ ai töpö , ai patiseu töpö , ĩ na töpö kui töpö aiki , ' Jesus ai . Wa tä aipöama wi , ĩ sama tä möö pi topa apa kule ' ĩ na töpö kuuma .
40012039	Ĩ na töpö kuu ha , ' Huki ola makö kule , ĩ makö wanisala apatiwö . Teusö ma hosalö noai ĩ makö pasiwö . Teusö ma thapo mane maaki , aipöa wi ma tä möö pi topa päo nö kiliawö . Pälaö ! Sa tä aipöamati wi , kamakö na ĩ sa tä möma mai kitäö ! Teusö anö Jonas a na tä aipöama kua noai na , ĩ na Teusö anö tä aipöama kua kõo piale , kamakö na Teusö anö ĩ tä möma sisa kitä .
40012040	Suli a õsi pata ha Jonas a titia tä , 3 tökö mumi kui tökö mumi hasua thapamanö noai na , ĩ na masita taka na sanöma sa kupaso noai , ĩ ha ĩ sa titia tä , 3 tökö mumi kui sa tökö mumi hasua thaa hö̃töpamani pia salo ' Jesus a kuuma .
40012041	Ĩ na Jesus a kuu nö , ' Sanöma töpönö wanisala tä tha apati noai , Teusö anö ĩ tä noa totoma hätäpo tä , ĩ tä , ninipi tili töpö öpapalo nö , makö namo simöki kitä . Ninipi tili töpö na Jonas anö Teusö ta wäsäö ha , ĩ töpönö ĩ ta hinia totilö nö , kama töpö pi tapomo sapamo asa kõoma . “ Häö . Samakö wanisala apatiwö . Wanisala sama tä thaa kota wani ipöö ! ” ĩ na ĩ töpö kuuma kutenö , waiha kamakö na , ĩ ninipi tili töpö aiki , “ Teusö ma ta hini maapa wi . Makö wanisala apawö ” ĩ na ĩ töpö kuu kitäö ! ' ĩ na Jesus a kuu nö , ' “ Jonas a hai , ĩ pata tä maaki , kamisa hai , pata sa sati ipöwö . Jonas anö Teusö ta wäsä makokoa taö öpama maaki , kamisanö Teusö sa ta wäsä makokoa taö satia apa asa kuleö ! Sa ta wäsä makokoa taö satia apa kule maaki , makö pi tapomo sapamo totio mai ha , wanisala ma tä tha apatiwö ” ĩ na sa kuu kuleö ! ' ĩ na Jesus a kuuma .
40012042	Ĩ na a kuu nö , ' Sapá tili töpö na suö tä kaikanamo sinomo noai , ĩ anö Salomão a hapalo mosawi ipii , ĩ ta hini pi topa apa salo , Sapá tä uli pã apa päla tä maaki , Salomão a kule hamö ĩ hamö ĩ a suö hulasolöma . Önö kutenö , sanöma töpönö wanisala tä thaa noai , waiha Teusö anö ĩ tä noa totoa tä , ĩ kaikanasoma tä öpaiki nö , kamakö na a hapalo nö , “ Makö wanisala apatiwö . Wi na makö pi kuu salo , Teusö ma ta hini maama ? ” ĩ na ĩ suö a kuu kitä . “ Salomão a pi hatukuo opa waikioma maaki , ĩ a na sa pi hatukua satia apa kule . Sa pi hatukua satia apa kule maaki , kamakönö sa kai a hini wani ipö pasi nö kiliwö ” ĩ na sa kuu kuleö ! ' ĩ na Jesus a kuuma .
40012043	Ĩ na Jesus a kuu nö , ' Ai sanöma tä õsimö ha sai tä kutio noai , ĩ sai tä lisia kopasolöma , a mota mapo pi topa salo , sanöma töpö pilio maa pa , tä uli hãsitio opa pa a wani hutii . A huti kule maaki , a mota mapasopö tä tapa mi salo ,
40012044	“ Ĩ sanöma tä õsimö ha ipa sai a kuopili , ĩ ha sa lisipasopili , ĩ a sai na sa huu kõo pätalökö o ! ” ĩ na a pi wani kulasoö . Ĩ na a pi wani kulo nö , a kõa sapalolö nö , a kutio noai , ĩ a sai na a waloa kõköma . A waloa koiki nö , ĩ sãko sãko tä kua mi , a sai toita apii , ĩ a sai taa konanöma .
40012045	Ĩ a sai taa konanö nö , ai sai töpö wanisala satia apa wi , ĩ 7 töpö nakalö nö , ĩ sanöma tä õsimö ha ĩ sai töpö kai pilia nömöki . Ĩ sanöma tä pea waikitioma maaki , ĩ a õsimö ha sai töpö satehe epii töpö pilia nömöa kõköma kutenö , a pea satia apa nömöa kõki . Pi naka . Ĩ sanöma tä pea satia apa nömöa kõo kua wi na , ĩ na huki ola makö kule , waiha ĩ na ĩ makö ola pea tolea satia apa kuki kitäö ! ' ĩ na Jesus a kuuma .
40012046	Ĩ na tä kua tä , ĩ töpö na Jesus a hapalo soala tä , Jesus a hai ĩ pöpönö a , kama hai ĩ poose töpö , ĩ na töpö kui töpö waloa läkö solöma . Töpö waloa läiki nö , sai a atu ha töpö öpaiki nö , ai töpö na ĩ töpö aiki , ' Jesus a na samakö hapalo pi topa kuleö ! ' ĩ na töpö kuuma .
40012047	Ĩ na töpö kuu ha , Jesus a na ai tä aiki , ' Sai a atu ha au nao a , au hoose töpö , ĩ na töpö kui töpö öpa kuleö ! Töpö öpaiki nö , kawa na ĩ au ai töpö hapalo pi topa kuleö ! ' ĩ na a kuuma .
40012048	A kuu ha , ' Witi ipa nao a ? Witi ipa hoose töpö ? ' a kuu nö ,
40012049	kama kai a hua sinomo wi ĩ töpö himöpalö nö , ' Hi töpö hai , ĩ ipa nao a , ipa hoose töpö .
40012050	Hi tä hẽtu ha ipa hao a kulali , ai töpönö ĩ a kai hini totiatalo opati wi , ĩ töpö na , “ Ipa hoosa a . Ipa sao a . Ipa nao a ” ĩ na ĩ töpö na sa kuu naio sisaö ' ĩ na Jesus a kuuma .
40013001	Ĩ tä wakala na Jesus a hulolö nö , kosoto u kasö pata ha a waloikitö nö , a loiki nö , ai töpö pi hatukupamanöpö , Teusö ta wäsä kuköma .
40013002	Teusö ta wäsäti tä , kama kotö ha töpö satehe epii töpö kokamo kutenö , kosoto u pata ha kutiata a kãne , ĩ ösö ha a titiki nö , a loköma . Kosoto u kasö pata ha maka maka tä kule , ĩ ha töpö satehe epii töpö öpahama .
40013003	Ĩ töpö na Teusö ta wäsä nö , töpö pi hatukupali pia salo , uni tökö sino a wäsätima . Ai uni ta wäsä nö , ĩ na a kuuma : ' Thomo thomo säsäha sinomo wi , hikali a hamö ĩ anö mo säsähamö hulasolöma .
40013004	Mo säsähati pamö , piliso kasö hamö ai mo kelasoma , salo pö katä wi ĩ pönö ĩ mo oa soatalöma .
40013005	Ĩ na tä kua tä , tä uli maa mapöo opa pa ai mo keköma , masita tä uli ösö patete epö salo , mo haa soatasoma maaki ,
40013006	motokö pi ösöhötasoma , pili moto sii sopinö mosö wai silikia soatasoma . Mosö nasökili wai wani ipö kutenö , mosö wai silikilasoma .
40013007	Ĩ na tä kua tä , tä uli mösököpöo opa pa ai mo keköma , mösököpölemö tiki patasoma , tä uli paimia apösoma kutenö , mösököpölemö tikinö mosö wai häwämanöma .
40013008	Ĩ na tä kua tä , tä uli topa apa pa ai mo kea asaköma , mo ãkelo nö , mo sätäa haia asataköma . Ai mo wai kea pasia pälaso noai , ĩ mo wai ãkelo nö , 100 mokö kui mokö sätäköma . Ĩ na tä kua tä , ai mo wai kea hö̃töso noai , ĩ mo wai ãkelo nö , 60 mokö kui mokö sätäköma . Ĩ na tä kua tä , ai mo wai kea pasilo nö , mo wai ãkeso noai , ĩ mosö wai na pasiwö , 30 mokö wai sätäo pasioma ' ĩ na Jesus a kuuma .
40013009	Ĩ na a kuu nö , ' Sa kai a hua pi topa totilai , ĩ pö sömöka taa totikiö ! ' ĩ na a kuuma .
40013010	Ĩ na Jesus a kuu ha , Jesus a kai a hua sinomoti wi , Jesus a na ĩ töpö ekua atea totiki nö , ' Jesus ai . Hi wa töpö pi hatukamati tä , wi na wa pi kuu salo , hi töpö na uni wa ta wäsä sinomoti kule ? ' ĩ na ĩ töpö kuuma .
40013011	Ĩ na töpö kuu ha , Jesus aiki , ' Sanöma makö na Teusö a kaikanamo totio wi , sutu ha ĩ ta wäsä totio maama maaki , huki kamakö na ĩ sa ta wäsä totia apa asa kule . Teusö a kaikanamo wi , hi töpö na ĩ sa ta wäsä totio mai kitä . Hi töpö na uni sa ta wäsä päoö .
40013012	Ai töpönö Teusö a kai a hinia totia waikio noai , ĩ töpö na pe epii Teusö anö ai ta hinimoma nömöo kitä . Ĩ na tä kua tä , ai töpönö Teusö a kai a hini totio pasio maa noai , wani ipii ĩ töpönö Teusö a kai hini waikia kule maaki , ĩ töpönö Teusö a kai hini maa kõo haiatalo opa kitä .
40013013	Önö kutenö , hi töpö na uni sa ta wäsä päa kule . Ĩ töpö pi wi na takömo nö , töpö mamo tetea hö̃töa kule maaki , tä tapa totio mi . Ta hini kule maaki , ĩ tä sai a hini totio mi . Önö kutenö , uni sa ta wäsä päa kule .
40013014	Ĩ na hi töpö kuati ha , Isaías anö Teusö a kai wäsä sinomoti noai , ĩ a kuu noai , huki ĩ tä sai a kuo totio ke . Pi naka . Ĩ na Isaías a kuuma : “ ‘ Makö sömöka taa kitä maaki , ma ta hini totio mai kitä . Makö mamo tetea kule maaki , ĩ tä na makö pi hatukupo mai kitä .
40013015	Teusö sa na hi töpö õsi walole mi ipö pasi kutenö , kamisa na pili töpö sömöka komi , pili töpö mamo kasö mia , ĩ na töpö kuatii . Ĩ na töpö kua mi aköna , pili töpö mamo tetea , pili töpö sömöka wakala , ĩ na töpö kula pi . Töpö pi hatukupalo nö , kamisa na ĩ töpö pi tapomo sapa kõo aköna , kamisa na töpö pi lulua kona pi . Kamisa na töpö pi lulua kõa aköna , sa töpö pi ononopali pi ’ ĩ na Teusö a kuu kuleö ! ” ĩ na Isaías a kuuma ' ĩ na Jesus a kuuma .
40013016	Ĩ na Jesus a kuu nö , ' Kamakö lö kui , makö mamo huu , makö sömöka wakala , ĩ na makö kua kutenö , makö pi mönaha apaö .
40013017	“ Sutu ha Teusö a kai wäsä sinomoti noai ĩ töpö , Teusö a thapo noai ĩ töpö , ĩ na töpö kui , kamakönö ma tä tapa pole , satehe epii ĩ töpönö ĩ tä tapa pi topa naioma maaki , tä tapa maama . Ma ta hiniti pole , ĩ töpönö ĩ ta hini pi topa apa naioma maaki , ta hini maama . Pitili sa ” kamakö na ĩ na sa kuu kule .
40013018	Önö kutenö , sa kuu pole , ĩ ta hinia totilöheö ! Uni sa ta wäsähe , ĩ na ĩ ta kuu totia kule :
40013019	Sanöma makö na Teusö a kaikanamo wi , ai töpönö ĩ ta hini kule maaki , ta hini totio mi ipö . Piliso kasö ha ai mo kea kua pasia pälaso kua noai na , ĩ na Teusö ta hini päo wi , ĩ na ĩ töpö kuaö . Ĩ töpö na Teusö ta wäsä kule maaki , Sai tä sai pata kea haiki nö , ĩ töpö õsi ha Teusö ta titile , ĩ tä naka , plökö , ĩ na Sai tä sai pata kuaö ha , “ Sa tä hini maa haiatalo opaö . Päla . Sa ta hini wani ipö kota sai ” ĩ na ĩ töpö kuu soatoö .
40013020	Ĩ na tä kua tä , tä uli maa mapöo opa pa ai mo kea kukö noai na , ĩ na Teusö ta hini wi , ĩ na ai töpö kuaö . Ĩ töpönö Teusö a kai a hini pola nö , töpö pi topa apa soata kitä maaki ,
40013021	pili mosö nasökili wai maa kuo noai na , ĩ na ĩ pili töpö õsi ha Teusö ta hini mi kutenö , ĩ töpönö Teusö tä kai a hula soaki . Ĩ töpö pea kuiki nö , Teusö tä kai a hula soaki . Teusö ta hini pi topa salo , ai töpönö ĩ töpö wanipoö . Töpö wanipoö ha , “ Hö . Teusö sa ta hini pi topa tä , ai töpönö sa wanipo salo , Teusö sa tä kai a hini wania hö̃töle ” ĩ na ĩ töpö pi kuu . Töpö pi kuu nö , Teusö tä kai a hula soaki . Ĩ na ĩ töpö kuaö .
40013022	Mösököpöo opa pamö ai mo kea kukö noai na , ĩ na ai töpö kuaö . Ĩ töpönö Teusö ta hini soata kule maaki , waiha , “ Ipa kalipalo wi ĩ tä kua apa pikia saile taköö ! ” ĩ na töpö pi kuu sinomoö ha , Teusö ta hini pi topa wi ĩ tä pewö matasoö . “ Satehe epii ipa wani tökö kuo nö toa sö ö̃ ” ĩ na töpö pi kuu sinomoti kutenö , ĩ töpönö Teusö tä kai a hini wanipasoö . Ĩ na ĩ töpö kuaö .
40013023	Ĩ na ai töpö kua pasia kule maaki , ai töpönö Teusö tä kai a täa totia asali . Masita tä topa apa pa , mo kea kua asakö noai na , ĩ na ĩ töpö kua asaö . Ĩ mo ãkelo nö , ĩ mosö na pili mo lalo nö , pili mo pala kua kulaso wi na , ĩ na ĩ töpö uni kua kua hö̃töpasoö . Ĩ töpönö Teusö tä kai a täa asalö nö , toitai tä tha apati asa kuki . Ai töpönö toitai tä thaö , ai töpönö lapaha apii toitai tä thaö , ai töpönö lape epö sati ipii toitai tä thaö , ĩ na ĩ töpö kua kua asaö ' ĩ na Jesus a kuuma .
40013024	Ĩ na tä kua tä , Jesus anö ai uni ta wäsä nö , ĩ na a kuuma : ' Hikali a ha ai tänö mokö toita apii mokö tösa kua noai na , ĩ na Teusö a kaikanamo wi , ĩ na ĩ tä kua hö̃töoö .
40013025	Mumai ha töpö mitia tä , õka tä lisia halupalo nö , tötiiku mokö toita apii mokö töo waikio pa , mo wanisala apii mo töa tikilia haluköma . Ĩ mokö töa halukölö nö , a kõa halua soasolöma .
40013026	Ĩ na tä kua tä , mokö toita apii mokö ãkelo nö , mosö wai halo nö , mokö sätäa tä , mokö wanisala apii mokö ãkea naino nö , ĩ mosö wai haa naisoma .
40013027	Ĩ mosö wanisala apii mosö haa naiso noai , pata tänö töpö kalipalama sinomo wi ĩ töpönö ĩ tä talalö nö , pata tä na töpö hapalo nö , “ Toita apii wa mokö tököma maaki , wi na tä kua nö , ai mosö wanisala wani ãkea naisoma thai ? ” töpö kuu ha ,
40013028	“ Õka tänö ĩ mo hiopö wani töa hãtoa pasikömaö ! ” pata tä kuu hö̃töoma . Ĩ na a pata kuu ha , “ Mosö wanisala apii ĩ sama mosö wani uköpalötö ? ” töpö kuu ha ,
40013029	“ Naiö ! Ĩ mosö wani uköpa paio maikiö ! Ĩ ma mosö wani uköa pa , mosö toitai mosö uköa naia hãtopaso matimöö !
40013030	Waiha ĩ mosö pewö patasipö tä , ipa mokö täa sinomo wi , ĩ sa töpö simökö nö , ‘ Ki mosö wanisala apii ĩ ma mosö uköa paipalö nö , ma mosö käpalö nö , ma mosö õkapalö nö , mosö ĩsimanöö ! Ma mosö ĩsimanö nö , tötiiku mokö toita apii ĩ ma mokö täalalö nö , sai a õsimö ha ĩ mosö thaa soataköö ! ’ ĩ na sa kuu kitäö ! ” ĩ na pata tänö töpö noa thama ' ĩ na Jesus a kuuma .
40013031	Ĩ na Jesus a kuu nö , ai uni ta wäsä nö , ' “ Ai mo wai alukusi ipö waikikiö ! ” wa pi kuu kule maai , mosötahata mo wai alukusi sati ipö . Ĩ mo wai ãke kua wi na , ĩ na Teusö a kaikanamo wi , ĩ na ĩ tä kuö . Ai tänö mosötahata mokö tälö nö , hikali a ha mokö somösöakö nö ,
40013032	mokö wai alukusi ipii maaki , mosö wai patasoma , mosö pea apöpasoö . Ai tiko mosö na mosötahata mosö pea satia apa asapasoö . Hii tiki kui na , ĩ na ĩ mosö pata kupasoma , ĩ pili ösö poko hamö salo pö ose wainö pili pö sapuku wai thaki . Ĩ na ĩ tä kua kua wi na , Teusö a kaikanamo wi , ĩ na ĩ tä pala kua hö̃tösoö ' ĩ na Jesus a kuuma .
40013033	Ĩ na Jesus a kuu nö , ai uni ta wäsä nö , ' Suö tänö pe epii ĩsa ãi pata thapamani pia salo , ĩsa ãi hölöma wi ĩ nasimö tä wai alukusia apa kule maaki , suö tänö ĩ tä wai kemakö nö , tä tikolemaö ha , ĩsa ãi pewö hölöa soatasoö . Ĩsa ãi hölöma wi ĩ tänö ãi pepo kua wi na , ĩ na Teusö a kaikanamo wi , ĩ na ĩ tä kua hö̃töoö ' ĩ na Jesus a kuuma .
40013034	Satehe epii töpö na Jesus anö Teusö ta wäsä nö , uni ta wäsätima . Uni ta wäsä mi tä , Teusö ta wäsä maama .
40013035	Önö kutenö , sutu upa Teusö a kai wäsä sinomo noai ĩ a kuti noai , ĩ tä kua toleo totio opama . Sutu upa tä kuu noai , waiha Jesus a kua tä , ĩ tä kua toleo totio opama . Ĩ na Teusö a kai wäsä sinomo noai , ĩ na ĩ a kuuma : ' Sa hapalo nö , uni sa ta wäsä kitä . Somi tä sai tä , ta wäsä paio maa noai , nö patapö töpö na ta wäsä naio maa noai , huki ĩ sa ta wäsä hasulupa pia kuleö ! ' ĩ na ta kuuma .
40013036	Ĩ na Jesus a kuu nö , satehe epii töpö pata kokamo pole , ĩ töpö pewö pata taa kõkölö nö , a konasolöma . A konasolöma tä , Jesus a kai a hua sinomo wi , Jesus a na ĩ töpö waloa haikitö nö , ' Jesus ai . Õka tänö mo wanisala apii mo töa tikilia halukö noa thali , ĩ uni wa ta wäsä noa thali , wi na ĩ ta kua totia kule ? ' ĩ na töpö kuuma .
40013037	Ĩ na töpö kuu ha , Jesus aiki , ' Ai tänö mo toita apii mo töa asakö noai , ĩ sanöma sa kupaso noai hi ĩ kamisa .
40013038	Hikali a lö kui , hi masita tä uli pewö . Mopö toita apii , mopö töahale , ĩ mopö lö kui , Teusö Kaikana tänö töpö thapo wi ĩ töpö . Mopö wanisala apö pasii , Sai tä sai patanö töpö thapo wi ĩ töpö pasiwö .
40013039	Õka tänö mokö wanisala apii mokö töa halukö noai , ĩ õka tä hai , ĩ Sai tä sai pata . Hi masita tä uli mapo pia tä , hikalimo sinomo wi ĩ töpönö mosö wai uköa thalalö noai na , ĩ na Teusö a hai ĩ ãju töpönö sanöma makö uköa thaa hö̃töalali kitä .
40013040	Mosö wanisala apii ĩ mosö ukölö nö , mosö ĩsia thama wi na , ĩ na hi masita tä uli mapo pia tä , ĩ na sanöma makö thama hö̃töo kitäö !
40013041	Sanöma sa kupaso noai , ĩ sanö ipa ãju sa töpö simökö nö , sanöma töpö na sa kaikanamo wi , ĩ ha sa töpö simököma , ai töpönö wanisala tä thaa sinomo wi , ipa ãju töpönö ĩ töpö uköpali kitäö ! Ai töpö waninö wanisala tä thaa tamomaö ha , ai töpönö wanisala tä thaa pala naioolö kuköma , ai töpö waninö wanisala tä thaa tamoma noai , ipa ãju töpönö ĩ töpö wani uköa naipali kitäö !
40013042	Ĩ töpö pewö uköpalö nö , koa taka pata hili wi ĩ taka pata ha ĩ töpö säsäki kitäö ! Ĩ taka pata ha töpö säsäki wi , ĩ ha ĩ töpö ö̃köpalo opaö , töpö halilimo opaö , ĩ na ĩ töpö kua kuki kitäö !
40013043	Ĩ tä , Teusö a thapo wi ĩ töpö toita asai , ĩ töpö mömomö toita apö asa kitäö ! Kama töpö hai ĩ pö̃ Teusö a kaikanamo polali hamö , ĩ ha ĩ töpö wakala apii töpö kua asakö laso kitäö ! Pili motokö sii wakala kui na , ĩ na ĩ töpö wakala kua hö̃töo kuki kitäö ! ' ĩ na Jesus a kuu nö , ' Sa kai a hua pi topa totilai , ĩ pö sömöka taa totiki nö , ta hini totioheö ! ' ĩ na a kuuma .
40013044	Ĩ na a kuu nö , ' Pölösö hamö oto tä patilia tä , ai tänö ĩ oto tä talali wi ĩ tä topa kule na , ĩ na Teusö a kaikanamo wi , ai tänö ĩ tä talalöma , ĩ na ĩ tä topa kua hö̃töa . Ai tänö ĩ oto tä talalö nö , a pi mönaha apa salo , ĩ oto tä patilia kõa soataiki nö , a hua kõa soatalolö nö , ai töpö na kama hai ĩ wani tökö pewö totoki . Ĩ wani tökö noa na sitipa pewö pata tälö nö , ĩ sitipa kökö na oto tä patilile , ĩ tä uli täa nömöa soatali .
40013045	Ĩ na tä kua tä , masulu pö täa sinomo wi ĩ anö masulu a noa sati ipii , ĩ masulu petola a hilo wi , ĩ masulu a talalö nö , ĩ masulu a pi ipa salo , a hua kõo soatalolö nö , kama hai ĩ wani tökö pewö totokö nö , ĩ wani tökö noa na ĩ masulu a noa apii ĩ a masulu täa soatalöma . Masulu a noa sati ipii , ai tänö ĩ tä pi ipa kua wi na , ĩ na sanöma töpö na Teusö a kaikanamo wi , ĩ na ĩ wa tä pii kua naiopököö ! ' ĩ na Jesus a kuuma .
40013046	
40013047	Ĩ na Jesus a kuu nö , ' Kosoto u pata ha wahi tökö pata säsäha nö , salaka kökö hiki kua wi na , ĩ na sanöma töpö na Teusö a kaikanamo kuki wi ĩ na ĩ tä kua hö̃töoö . Sanöma töpönö wahi tökö patanö salaka kökö hiki tä , ai salaka kökö toitai a hikii , ai salaka kökö wanisalai kökö hiki naioö , ĩ na tä kuaö .
40013048	Wahi tökö pata matia apa ha , kosoto u kasö hamö salaka kökö pi läkälölö nö , töpö loiki nö , ĩ salaka pö hilapa seleko soataö . Solai a ha salaka pö toita apii ĩ pö , tolo , salaka pö wanisala pasii pö hosa pasia soa pätali , ĩ na salaka pö thamaö .
40013049	Ĩ na salaka pö sokapa thama wi na , waiha hi masita tä uli mapo pia tä , ĩ na sanöma töpö thaa soka hö̃töpali kitä . Waiha ãju töpö hulolö nö , sanöma töpö toitai ĩ töpö kule , ĩ ha töpö wanisala apii ĩ töpö kua tikilia naine , ĩ töpö thaa sokakö nö ,
40013050	koa taka sopi pata hili pole ha , ĩ taka pata ha töpö wanisala apii ĩ töpö säsäa pasiki kitäö ! Ĩ ha ĩ töpö ö̃köpalo opatii , töpö halilimopalo opatii , ĩ na ĩ töpö kua kuki kitäö ! ' ĩ na Jesus a kuuma .
40013051	Ĩ na Jesus a kuu nö , ' Sa ta wäsätihe , ĩ ma ta hinini ke ? ' ĩ na kama kai a hua sinomo wi ĩ töpö na Jesus a kuu ha , ' Awai . Sama ta hinini keheö ! ' ĩ na töpö kuu hö̃töoma .
40013052	Ĩ na töpö kuu ha , Jesus aiki , ' Önö kutenö , Moisés a kai wäsä sinomo wi ĩ a waninö kamisa kai a hua sinomo kuiki nö , Teusö a kaikanamo wi , ĩ tä pi ipa kuköma , pata tänö wani tä thapo opa wi ĩ pata tä kui na ĩ na ĩ a wani kua hö̃töpasoö . Pata tä hai , satehe epii kama hai ĩ wani tökö pata titile , ĩ ha pata tänö ai wani tä tutei tä koni , ai wani tä hote epii tä kõa naini , ĩ na tä kuaö . Ĩ na tä kua kua wi na , Moisés a kai wäsä sinomo wi ĩ anö Jesus sa thapo wi ĩ na ĩ a kua hö̃töoö . Sutu upa Moisés a kuu noai ĩ ta wäsäö , huki Jesus sanö tute sa ta wäsä nömöne , ĩ ta wäsä naioö , ĩ na ĩ a kuaö ' ĩ na Jesus a kuuma .
40013053	Ĩ na tä kua tä , Jesus anö uni ta wäsä matalo nö , a kopölöma .
40013054	A kopolö nö , juteu töpö kokamo sinomo wi ĩ a sai pata ha juteu töpö pi hatukamatima . Ĩ töpö pi hatukamati ha , ĩ töpö aiki , ' Kilatiha . Jesus a hapalo totiatalo opatiwö . Witi hamö Jesus anö ta hinimö kua tasoma ? Wi na a kuati nö , a pi hatukua totia asapasoma ? Salia wi ĩ tä matamani , sai töpö wasuli , ĩ na Jesus a kua asatio nö kiliawö . Wi na a kuati nö , tä aipöama taö öpaö ?
40013055	Jesus a hai , hii ti na a kalipalo sinomoti wi , ĩ pelupö a päwö . Kama pöpönö a hai , ĩ Maria a . Tiago , José , Simão , Jutasö , ĩ na töpö kui , ĩ töpö kule , Jesus a hai ĩ poose töpö päwö .
40013056	Kamakö na ai suö töpö kua naine , Jesus a hai ĩ pese töpö päwö . Witi hamö Jesus a kutiki nö , tä aipöama taö öpa kuköma ? ' ĩ na töpö kupalotima .
40013057	Ĩ na töpö kupaloti nö , Jesus a hini wanio opama . A hini wanio opaö ha , Jesus aiki , ' Teusö a kai wäsä sinomo wi , tiko hamö a wäo tä , ĩ tiko töpönö ta hini pi topa apa asa kitä . Kama hai ĩ tä uli ha töpö pilile , ĩ töpö , kama ai töpö sai , ĩ na kilii töpönö ĩ a kai a hini wani ipö pasi kitä ' ĩ na Jesus a kuuma .
40013058	Ĩ na a kuu ha , Jesus a sai pö ha töpö kuo noai , ĩ töpönö Jesus a hini wani ipii , ĩ töpö aiki , ' Jesus a pitili ' ĩ na ĩ töpö pi kuu totio mi ha , ĩ tä uli ha Jesus anö tä aipöama totio pasio maama .
40014001	Ĩ na tä kua tä , Jesus a kuati noai , Etoosisö kaikana tänö ĩ ta hini nö ,
40014002	kama hai ĩ töpö kalipalama wi ĩ töpö na , ' Jesus a hai , ĩ João Pasisöta sa säpamanö noai , ĩ aiki . A nomawö maaki , a temöa kõo hãtosomakö . Önö kutenö , Jesus a lotete epö salo , tä aipöamatiwö ' ĩ na Etoosisö a pata kuuma .
40014003	João a säpalö noai , ĩ na ĩ tä kuama : Etoosisö a patanö poose Filipe a hai ĩ pusopö Etoosisösoma a täa lälöma . A täa läli ha , João Pasisöta aiki , ' Wanisala . Au hoose hai ĩ pusopö a täa läli wi , ĩ tä wanisala . “ Hoose hai ĩ pusopö a thama läo tihöö ! ” ĩ na Moisés anö nö patapö töpö noa thamaö ! ' ĩ na João a kuu totiatalotima . Ĩ na a kuu ha , Etoosisö a pata hĩsolo nö , João a õkapamanö nö , a titiköma .
40014004	
40014005	A säpama pi topa apama maaki , juteu töpö aiki , ' João anö Teusö a kai wäsä sinomo wi ĩ a . A totiatalo opawöö ! ' ĩ na ĩ töpö kupalotima kutenö , ĩ töpö na Etoosisö a pata kili ipama .
40014006	Ĩ na tä kua tä , Etoosisö a pata thapalö noai , ĩ tä wakala ha kõwö , Etoosisö a patanö töpö kai iapaloti pole , ĩ töpö pewö lole , ĩ ha Etoosisösoma a hai ĩ pete a paöatima . A paöati nö , Etoosisö a pi pata mönahapalama apatima .
40014007	A pi mönahapalo opa salo , ĩ moko tä na Etoosisö a pata aiki , ' Kamisa na a nako läoö ! “ Wa nakoö ha , sa tä totoa hö̃töki kitäö ! Pitili sa ” ĩ na sa kuu totia kuleö ! ' ĩ na a pata kuuma .
40014008	Ĩ na a pata kuu ha , pete a na pöpönö aiki , ' João Pasisöta a he wani nakalöö ! ' a kuu ha , Etoosisö a pata na ĩ moko tä aiki , ' Huki pötaatua na João Pasisöta a he wani titiki nö , a he pi wani piho soataö ! ' ĩ na a kuuma .
40014009	Ĩ na moko tä kuu ha , Etoosisö a pi ota apöpasoma maaki , töpö lole , ĩ töpö sömöka pewö tala tä , ' Wa tä naka wi , ĩ sa tä totoa totia hö̃töki kitäö ! ' ĩ na a kuu waikioma kutenö , ĩ moko tä na , ' Ö̃kö . Awai ' a kuu nö ,
40014010	' Titita wi a sai ha João a titilati , ĩ a olai päpalötöö ! ' ai töpö noa thaö ha ,
40014011	João a titio pa a olai wani päa soapalöma . A olai wani päa soapalö nö , pötaatu a na a he wani titiki nö , a he kai wani waloa kõikiso nö , moko tä na a he pi wani totoköma . A totoki ha , moko tänö pöpönö a wani na a he pi wani totoa toleköma .
40014012	João a säpali ha , João a kai a hua sinomoti noai , ĩ töpönö ta hini nö , töpö hulolö nö , pili a sai wani konötö nö , thaka taka hamö pili a sai titia pasiköma . Pili a sai titia pasiki nö , töpö kopolö nö , Jesus a na ĩ ta wäsäma .
40014013	Jesus anö ĩ ta hini nö , kutiata a na a titia soataiki nö , sanöma töpö pilio maa pamö a pi hua soasolöma . A pi huulö tä , ' Kosoto u pata ha Jesus a pi pökatö kimani ' ĩ na tä kuu wi , sai pö selekei sai pö ha töpö satehe epii töpö kulati , ĩ töpönö ĩ ta hini nö , töpö hua soalolö nö , Jesus a na piliso hamö ĩ töpö hua haia soasolöma .
40014014	Ĩ na tä kua tä , Jesus a söposöpalo nö , satehe epii töpö hila läo pa töpö möö nö , ĩ töpö na a pi honipoma . A pi honipo salo , töpö salia apa wi ĩ töpö toa komanöma .
40014015	Ĩ töpö toa komanö nö , tä wisasoö ha , Jesus a na kama kai a hua sinomo wi , ĩ töpö ekuiki nö , ' Tä wisa waikileö ! Hisa ha ai töpö pilia maneö ! Hi töpö satehe epii töpö oi salo , ki hamö sai pö kuo sololo kulali hamö töpö simönöö ! Töpö simönöma , sitipa kökö ha kama töpö hai ĩ nii tä tälöpöö ! ' ĩ na Jesus a na töpö kuuma .
40014016	Ĩ na töpö kuu ha , Jesus aiki hö̃töwö , ' Naiö ! Hi sa töpö simöa mai kitäö ! Hi töpö na kamakönö nii ma tä totoaköpököö ! ' ĩ na Jesus a kuu hö̃töoma .
40014017	Ĩ na Jesus a kuu ha , ' Hö . 5 ĩsa sama ãi po sisa kule . Polaka apii salaka sama kö po naia kule ' ĩ na töpö kuuma .
40014018	Ĩ na töpö kuu ha , ' Ĩ ĩsa ãi , salaka kökö , ĩ na tökö kui tökö pihoö ! ' ĩ na Jesus a kuu nö ,
40014019	töpö satehe epii töpö sototole , ĩ töpö na , ' Sĩsi tä na pö loikiö ! ' ĩ na a kuu nö , ĩ 5 ĩsa ãi , polakapi salaka kökö , ĩ na tökö täa thalö nö , hi tä hẽtu hamö a mamo teteiki nö , ĩ nii tä wai na , ' Aitaköö ! Teusö wanö hi nii wa tä totopi keö ! ' ĩ na Jesus a kuuma . Ĩ na a kuu nö , ĩsa ãi , salaka kökö , ĩ na tökö kui tökö nakasima soatama . Tökö nakasia soatalalö nö , kama kai a hua sinomo wi ĩ töpö na ĩ tä pewö totoköma . Totoki ha , ĩ töpönö , töpö satehe epii töpö lole , ĩ töpö na ĩ tä totoa tolea soatakömae .
40014020	Ĩ tä totoa tolea soataki ha , töpö iapalo nö , töpö ösö pewö potehepalo nö , töpö pewö pötöa apölasoma . Töpö pewö pötöa waikilasoö ha , 12 wöö kökö na ĩsa ãi see , salaka kö see , ĩ na tä see titia thaköma , ĩ wöö kökö pewö lahoa totiköma .
40014021	Ĩ nii tä oa noai , satehe epii töpö kuoma . 5.000 wano töpö , suö töpö , ulu töpö , ĩ na töpö kui töpö sateo opama .
40014022	Ĩ na tä kua tä , Jesus anö , ' Pökatö hamö kutiata hamö pö pi huulöö ! Hi töpö satehe epii töpö kule , ĩ töpö na , “ Pö kõa pasia hailolöö ! ” ĩ na sa kuu pasio pia kuleö ! ' ĩ na kama kai a hua sinomo wi , ĩ na ĩ töpö noa thama .
40014023	Ĩ na töpö noa thaa nö , töpö kua sototoa haile , ĩ töpö na , ' Pö kononöö ! ' a kuu nö , samii Teusö a na a hapalo pia salo , heuma tä hamö a hulasolöma . A hulolö tä , tä wisasoma , heuma tä ha samii Jesus a kuoma .
40014024	Ĩ tökö soatawö , pai hamö kosoto u mötali pata ha kama kai a hua sinomoti wi ĩ töpö pi kaläa pasisolöma . Ĩ hamö ipoko ta pata lotete epö salo , tuu pata supa supamo opaö ha , töpö pi huu tomöpo maama .
40014025	Töpö pi huu tomöpo mi tä , mötali tä mumi ha maa tuu hösöka hamö ĩ töpö na Jesus a huu haiolöma .
40014026	Maa tuu hösöka ha Jesus a huu pole , Jesus a kai a hua sinomo wi ĩ töpönö ĩ tä taa nö , töpö pi honipo opa nö , ' Sai tä hãtowöö ! ' ĩ na lope epii töpö kuu lalupalo opama .
40014027	Ĩ na töpö kuu lalupalo opaö ha , Jesus aiki , ' Pö pi honipo opati tihöö ! Kamisaö ! Pö pi topaikiö ! ' ĩ na a kuuma .
40014028	Ĩ na Jesus a kuu ha , Pedro aiki , ' Jesus ai . Kawa pasi kutenö , “ Maa tuu hösöka na a hutaki solöö ! ” ĩ na kamisa na ĩ na a kuu ! ' ĩ na Pedro a kuuma .
40014029	Ĩ na a kuu ha , ' Hapo ' Jesus a kuu hö̃töoma . Ĩ na a kuu ha , Pedro a ithotalo nö , maa tuu hösöka na Jesus a na a hua soatasolöma .
40014030	A huulö tä , ' Ipoko ta pata kua nö kilia saiö ! ' ĩ na Pedro a pi kuu nö , a kilia apölo nö , a mãi õho pia tä , ' Jesus a pata ! Sa kõa haitalöö ! ' a kuuma .
40014031	Ĩ na a kuu ha , Jesus a poko totoa soatalo nö , Pedro a hua kõa soatalöma . Ĩ na tä kua tä , ' Kamisa na wa mamo teteo totio mi salo . “ Jesus a lotete epö salo , sa mãi õho mai kitäö ! ” wi na wa pi kuu salo , ĩ na wa pi kuu mi ? ' ĩ na Jesus a kuuma .
40014032	Ĩ na tä kua tä , kutiata a na Jesus a , Pedro a , ĩ na kilii töpö titia kõköma , ĩ ha ipoko ta pata maa kõa soatasoma .
40014033	Ipoko ta pata maa kõa soatasoö ha , Jesus a kai a hua sinomo wi ĩ töpö aiki , ' Jesus ai . Teusö ulupö wa totiwöö ! ' ĩ na töpö kupalotima .
40014034	Ĩ na tä kua tä , töpö pökatölolö nö , Sienesaté tä uli hamö töpö waloki ha ,
40014035	Jesus a taa konani salo , ĩ tä uli pewö hamö töpö salia apa wi ĩ töpö pewö na , ' Jesus a huu kulaliö ! ' ĩ na ai töpö kuu hätäpotima . Ĩ na töpö kuu ha , Jesus a na töpö satehe epii töpönö töpö salia apa wi ĩ töpö kai hulasolöma .
40014036	Töpö kai hulolö nö , Jesus a na töpö kai waloikitö nö , ' Jesus ai . Hi töpö salia apa wi , ĩ töpönö au haloi ösö kasö höpöa päopö ? ' ĩ na töpö kupalotima . Töpö kupalotima , töpö salia wi ĩ töpönö Jesus a hai ĩ haloi ösö höpöa noai , ĩ töpö toa kõo soatalasoma .
40015001	Ĩ na tä kua tä , patiseu töpö , Moisés a kai a wäsä sinomo wi ĩ töpö , ĩ na töpö kui , Jetusalẽi tä uli hamö töpö kuoma , Jesus a na ĩ töpö walokö tasoma .
40015002	Töpö waloikitö nö , Jesus a na töpö wäo nö , ĩ na töpö kuuma : ' Pata töpö aiki , “ Makö ami sanumo paio mai ha , pö ia soa päatalo tihöö ! ” sutu upa ĩ na pata töpö kuu sinomoma kutenö , ola samakö ami sanumo paio mai ha samakö ia soa päatalo mai kitä maaki , kawa kai a hua sinomoti wi ĩ töpönö pata töpö kai a hini mi ipö . Töpö ami sanumo paio mai ha töpö ia soa päatalotiwö ' ĩ na töpö kuuma .
40015003	Ĩ na töpö kuu ha , Jesus aiki hö̃töwö , ' Teusö anö makö noa thaa noai , ĩ ma ta hini totio mai , pata töpönö makö noa thaa tolea nömöa päle , wi na makö pi kuu salo , ĩ ma ta hini pasio päoö ?
40015004	Pi naka . Ĩ na Teusö a kuuma . “ Au hao a , au nao a , ĩ na töpö kui töpö a hini totioö ! Wa töpö pi ipa nö , wa töpö pasilipopököö ! ” ĩ na a kuu nö , “ Au hao a , au nao a , ĩ na töpö kui töpö na wa hapalo wanisala apaö ha , ai töpönö wa säpalöpököö ! ” ĩ na Teusö anö sanöma makö noa thama .
40015005	Ĩ na makö noa thama maaki , kamakö aiki , “ Au hao a , au nao a , ĩ na töpö kui , wani tä na ĩ töpö honimo kule maaki , kawa aiki , ‘ Hapa . Napa . Hi ipa wani tä kule , Teusö a na ĩ sa tä totoa waikiköma kutenö , wani tä na makö pasilipo mai kitäö ! ’ ĩ na wa kuu wi , ĩ tä topa ” ĩ na pata makö kuu wanisala apawö . Ĩ na makö kuu ha , Teusö ma kai a hini totio mai , kama makönö ai ma töpö noa thaa päo wi , ĩ ma ta hini sapa pi topa apa päoö .
40015006	
40015007	Makö holisimo opatiwö . Sutu ha Isaías a patanö makö a kateha totioma . Kateha noai , ĩ ta pitilia apa . Ĩ ta kateha noai ĩ tä sãököpalö nö ,
40015008	“ Ĩ töpö aiki , ‘ Teusö a toita apö . Teusö sa pi ipaö ’ ĩ na pili töpö kainö töpö ku upa sai maaki , pili töpö õsinö Teusö a pii totio mi .
40015009	Holisii töpö Teusömopalo päoö . Teusö a kuu wi ĩ ta wäsä totio mai ha , ai sanöma töpö pi saimo nö , töpö kuu päo wi ĩ ta wäsä pasio päoöe ” ĩ na tä kuu wi , Isaías a patanö tä sãököpalöma ' ĩ na Jesus a kuuma .
40015010	Ĩ na Jesus a kuu nö , töpö satehe epii töpö nakalö nö , uni ta wäsä nö , ' Ĩ makö pewönö sa hini totioheö ! Pö pi hatukuikiö !
40015011	Wa ia tä , pili wa kai ha nii tä keo wi , ĩ tä niinö wa saliama mai kitä . Pili wa kainö wa hapalo wanisala wi , ĩ tänö wa saliama päoö ' ĩ na Jesus a kuuma .
40015012	Ĩ na Jesus a kuu ha , Jesus a kai a hua sinomo wi , Jesus a na ĩ töpö ekua ateiki nö , ' Jesus ai . Wa kuuhe , hi patiseu töpönö ĩ ta hininö nö , töpö hĩsoso ke . Ĩ wa tä taö kule ? ' ĩ na töpö kuuma .
40015013	Töpö kuu ha , Jesus anö ai uni ta wäsä kota nö , ' Hi tä hẽtu hamö ipa hao a kulali , ĩ anö ösö töa maa noai , ĩ ösö uköpalö nö , ösö hosali kitä ' ĩ na a kuuma . ' Ĩ ösö uköa thapali wi na , ĩ na patiseu töpö thapali kitäö ! ' ĩ na Jesus a pi kuu salo , ĩ na a kuuma .
40015014	Ĩ na a kuu nö , ' Ĩ töpö na pö pi honipo tihöö ! Ĩ töpönö tä tapa mi ipö sai maaki , ĩ töpönö ai töpö poko tutuapala sinomotii . Tä tapa mi ipii ĩ anö ai tänö tä tapa mi nai soatai , ĩ a poko tutuapalaö ha , thaka taka na polakapi ĩ töpö pewö kea soataki kitä ' ĩ na Jesus a kuuma .
40015015	Ĩ na Jesus a kuu ha , Pedro aiki , ' Uni wa ta thaa somahe , wi na ĩ ta kuu totio ke ? ' ĩ na a kuuma .
40015016	Ĩ na a kuu ha , ' Ai töpö pi hatuku mi kui na , ĩ na makö pi hatuku mi kuö naiwö ' ĩ na Jesus a kuu nö ,
40015017	' Pili wa kai ha nii tä keo wi , pili wa pösömö ha ĩ nii tä kuiki nö , tä hasua tolea soataiki nö , sii tä kupasoö .
40015018	Ĩ na tä kua tä , pili wa õsinö wa pi kutipole , waiha pili wa kainö ĩ wa ta kateha pole , ĩ tänö wa saliamaö .
40015019	Hiopö tä na pili wa õsi sai pi tapoa paiki nö , waiha pili wa sainö hiopö wa tä thaa nömöki . Ai wa tä säpali , tiko wa tä suö nö thaö , wa tä suö thapo mane maaki , ĩ wa suö nö thaö , wani tä na wa thomömoö , wa hapalo holisimo opaö , ai wa tä kateha wanisala apaö , pili wa õsi pi tapomo paio noai , waiha ĩ wanisala wa tä thaa totihoö , ĩ na wa kua pasitio wi , ĩ wa sai wani kua pasipasoö .
40015020	Wa õsi pi tapopalo opati wi , ĩ tänö wa saliama opimo totiki . Pili wa ami sanumo paio mai ha , nii wa tä oa wi , ĩ tänö wa saliama pasio mai kitä ' ĩ na Jesus a kuuma .
40015021	Ĩ na tä kua tä , Situ tä uli , Sitõ tä uli , ĩ na tökö uli kui tökö uli na Jesus a hua konasolöma .
40015022	A waloikitö nö , ĩ tä uli ha ai kanaã tilisoma tä kule , Jesus a na ĩ a suö ekuiki nö , lope epii a hapalo nö , ' Pata täö ! Kawa hai , Davi wa ola . Kamisa na wa pi honipo mi salo ! Sa pasilipalöö ! Ipa thäwö na pe epii sai tä sapäko opa pasitia saileö ! ' ĩ na ĩ suö tä kuuma . Ĩ suö tä hai , isöhaeusoma tä mai kitä maaki , ĩ na Jesus a na ĩ na ĩ a suö kuuma .
40015023	Ĩ na a kuu kule maaki , Jesus a huo maama . Ĩ na tä kua tä , Jesus a kai a hua sinomo wi , Jesus a na ĩ töpö ekua hö̃töiki nö , ' Jesus ai . Kamisamakö na hi suö tä nokapalo pole , ĩ a wani lalupalo opatii . A wani pasilipalö nö , “ A kopolöö ! ” a noa thaö ! ' ĩ na töpö kuuma .
40015024	Töpö kuu ha , ' Isöhaeu töpö pasi mai ĩ töpö na Teusö anö sa simöpa maama . Oweha kökö monöso noai , ĩ kökö kua kua wi na , ĩ na isöhaeu töpö kua hö̃töo wi , ĩ töpö na sa simöa sisapalöma ' ĩ na ĩ suö tä na ĩ na Jesus a kuuma .
40015025	Ĩ na a kuu ha , Jesus a kotö ha pili a maekonö ĩ suö tä hĩta thaiki nö , a mãi poiki nö , ' Pata täö ! Sa pasilipalöö ! ' a kuuma .
40015026	A kuu ha , ' Pole kökö wani na nii wa tä totoa soma mai kitä . Ulu töpö na wa tä totoa somaki . Ĩ na sa kuaö . Tiko sa töpö toma kõo paio mai kitä ' ĩ na Jesus a kuuma .
40015027	A kuu ha , suö tä aiki hö̃töwö , ' Pata täö ! Awai . Pitili wa maaki , ulu töpö hai ĩ nii tä nakasi paa pa pole a wani honimo nö , ĩ nii tä oa hö̃töali kitä . Pole kökö thapo wi ĩ töpö hai ĩ nii tä nakasi hila pa pole a wani honimo kua wi na , ĩ na sa kuaö . Tiko sa maaki , sa pasilipalöö ! Ipa thäwö a wai toa kõo hö̃tömanöö ! ' ĩ na suö tä kuuma .
40015028	Ĩ na a kuu ha , ĩ suö tä na Jesus aiki , ' “ Jesus a lotete epö salo , kamisa na a pi honipo opa nö , ipa thäwö a toa komani kitä ” ĩ na wa pi kuu totio opawö . Önö kutenö , “ Ipa thäwö a toa komanöö ! ” wa kuuhe , ĩ sa tä thama pia kuleö ! ' ĩ na Jesus a kuuma . Ĩ na Jesus a kuu pole , ĩ tökö soatawö , ĩ suö tä hai ĩ pete a toa soa kõtasoma .
40015029	Ĩ na tä kua tä , Kaliléia tä kosoto pata hamö Jesus a hua kononö nö , ĩ tuu kasö pata ha heuma tä kule , ĩ ha a hemopasolöma . A hemopalolö nö , a loköma .
40015030	A lotio pa töpö satehe epii töpönö ai töpö huu mi ĩ töpö , ai töpö konona wanisala apii ĩ töpö , ai töpö höpöpöi ĩ töpö , ai töpö ãkasöpö öpii ĩ töpö , ai töpö satehe epii töpö salia apa wi ĩ töpö , ĩ na töpö kui töpö hilakölö nö , Jesus a lotio pa ĩ töpö paköma . Ĩ töpö pakö noai , Jesus anö ĩ töpö pewö toa komanöma .
40015031	Töpö ãkasöpö öpii ĩ töpö hapalo kõo , töpö konona toa kõa soatasoö , töpö huu mi ipii ĩ töpö huu kõa soataloö , tä tapa mi ipii , ĩ töpö mamo huu kõo , ĩ na töpö kuati wi , ai töpö satehe epii töpönö ĩ tä taa nö , ' Kilatiha ! Isöhaeu töpö hai ĩ pata tä Teusö a lotete epö . A totiatalo opawö ' ĩ na ĩ töpö kutima .
40015032	Ĩ na tä kua tä , Jesus anö kama kai a hua sinomoti wi ĩ töpö nakalö nö , ' Polakapi , 3 tökö mumi ha kamisa na hi töpö huu naia waikia kule . Nii tä maa waikio noaö ! Ĩ na tä kuaö ha , töpö oi ipö salo , ĩ töpö na sa pi honipo kuleö ! Nii sa tä totoa paio mai ha , “ Pö pewö kopolöö ! ” sa kuu ha , piliso hamö ĩ töpö huulö pa töpö utitia apöpaso kitä ' ĩ na Jesus a kuuma .
40015033	A kuu ha , ' Hö . Hi tä uli ha hi töpö satehe epii ma töpö ösö potehepama mai kitä . Tä uli pokea apöle ta pi kuu mai ' ĩ na Jesus a kai a hua sinomo wi ĩ na ĩ töpö kuuma .
40015034	Ĩ na töpö kuu ha , ' Wi na kilii ĩsa ãi kua kule ? ' Jesus a kuu ha , ' 7 ãi kua päta kuleö ! Polakapi salaka kökö kua naia kuleö ! ' ĩ na töpö kuuma .
40015035	Ĩ na töpö kuu ha , töpö satehe epii töpö sototole , ĩ töpö na , ' Masita ha pö loikiö ! ' ĩ na Jesus anö töpö noa thama .
40015036	Töpö noa thaa nö , 7 ĩsa ãi , salaka kökö , ĩ na tökö kui tökö tälö nö , Teusö a na , ' Hapa . Hii nii wa tä totopi keö ! ' ĩ na a kuu nö , ĩsa ãi nakasilalö nö , salaka kökö nakasia nainanö nö , kama kai a hua sinomo wi ĩ töpö na ĩ tä nakasi totoaköma . Tä totoaki ha , töpö satehe epii töpö lole , ĩ töpö na tä nakasi totoa tolea soataköma .
40015037	Ĩ nii tä totoakö noai , ĩ tä nii na ĩ töpö satehe epii töpö ösö poteha totipasoma . Töpö pötöa waikisoö ha , satehe epii , 7 wöö kökö ha ĩsa ãi see , salaka kökö see , ĩ na tä kasö pata manöka kula tä , ĩ wöö kökö konönömae .
40015038	Töpö ösö potehepaso noai , 4.000 wano töpö kuoma . Suö töpö , ulu töpö , ĩ na töpö kui töpö satehe epii töpö ösö potehea naipasoma .
40015039	Ĩ töpö pewö ösö potehea waikipaso noai ha , ' Pö hua kononöö ! ' ĩ töpö pewö na ĩ na Jesus a kuuma . Ĩ na a kuu nö , kutiata a na a titiki nö , Makatã tä uli ha a hulasolöma .
40016001	Ĩ na tä kua tä , Jesus a na patiseu töpö , satuseu töpö , ĩ na töpö kui töpö waloikitö nö , Jesus a wapa pia salo , ĩ na töpö kuuma : ' Wa tä aipöama mi salo . Teusö anö tä thama taö asa wi , ĩ nasimö tä thamaö ! Wa tä thamaö ha , “ Teusö anö Jesus a lotetepamanöma salo ” ĩ na samakö pewö kuupököö ! ' ĩ na töpö kuuma .
40016002	Ĩ na töpö kuu ha , ' Wisa täi ha hi tä hẽtu ha ma tä möö nö , “ Hutu mosökö pata hanaha apö ha , maa tä hälä mai kitäö ! ” ĩ na makö kuu .
40016003	Ĩ hena tä sai tä wa tä möö kotai ha , “ Tä luöa apa manu kule , huki maa tä häläso kitäö ! ” ĩ na makö kuu . Hi tä hẽtu ha ma tä möö nö , “ Waiha ĩ na tä kua kitäö ! ” ĩ na makö kuu taö öpa sai maaki , sanöma makö na tä kuati pole , ĩ ma tä möö kule maaki , “ Waiha sanöma makö na ĩ na tä kua kitäö ! ” ĩ na makö kuu tai mi ipö .
40016004	Huki ola makö kule , ĩ makö wanisala apatiwö . Teusö ma hosati wi , ĩ makö . Sa tä aipöama wi , kamakö na ĩ sa tä möma pasio mai kitäö ! Teusö anö Jonas a aipöama noai , kamakö na ĩ nasimö sa tä möma sisa kitäö ! ' ĩ na Jesus a kuuma . Ĩ na a kuu nö , ĩ töpö taa kõkölö nö , a hua kõa pasisolöma .
40016005	Ĩ na tä kua tä , Jesus a kai a hua sinomo wi ĩ töpö pökatökö lasoma . Töpö pi motöpalo nö , ĩsa ãi täaalö maama .
40016006	Ĩ na tä kua tä , Jesus anö uni ta wäsä nö , ' Patiseu töpö , satuseu töpö , ĩ na töpö kui töpönö ĩsa ãi hölöma wi , ĩ nasimö tä thapo wi , ĩ tä na pö pi mosawia totikiö ! ' ĩ na Jesus a kuuma .
40016007	Ĩ na a kuu ha , Jesus a kai a hua sinomo wi ĩ töpö hapalo nomöhöpaso nö , ' Ĩsa ma ãi po mi ha a kuu ke ' ĩ na ĩ töpö kupalotima .
40016008	Töpö kupaloti pole , Jesus anö ĩ ta hininö nö , ' Wi na makö pi kuu salo , ĩsa ma ãi po maa noai , ĩ ma ta katehati kule ? “ Jesus a lotete epö salo , nii tä totoma wi ĩ tä taö öpa kitäö ! ” makö pi kuu mi salo .
40016009	Makö pi hatukupo haia mane . Satehe epii sa töpö kai kokamotipili , 5.000 töpö kua tä , töpö oi ipö tä , 5 ĩsa sa ãi nakasilalipili , ĩ ma tä taö maa hãtoa waikitasoma ? Ĩsa ãi seenö wi na kilii wöö kökö matia konaso kipili ?
40016010	4.000 töpö kuopili , ĩ töpö oi ipö ha , 7 ĩsa sa ãi nakasilalipili , ĩ ãi seenö wi na kilii wöö kökö matia konaso kipili ?
40016011	“ Ĩsa sa ãi sai a kateha mane ” makö pi kuu mai . “ Ĩsa ãi hölöma wi , patiseu töpö , satuseu töpö , ĩ na töpö kui töpönö ĩ tä thapo wi , ĩ tä na pö pi mosawia totikiö ! ” ĩ na sa kuu alu kuleö ! ' ĩ na Jesus a kuu totioma .
40016012	Ĩ na Jesus a kuu totioö ha , ' Ã ãi . Jesus anö uni tä holea thaa päo ke ta o ! Ĩsa ãi hölöma wi ĩ nasimö tä sai na Jesus a hapalo maa kule . Patiseu töpö , satuseu töpö , ĩ na töpö kui töpö wäo wanisala sinomo wi , ĩ tä na a hapalo totio keö ! ' ĩ na töpö pi kupaloma .
40016013	Ĩ na tä kua tä , Sesatéia Filipe tä uli ha Jesus a hulasolöma . Ĩ hamö a waloikitö nö , kama kai a hua sinomo wi ĩ töpö na , ' Sanöma sa kupaso noai , ĩ sa na wi na ai töpö kuu kule ? ' ĩ na a kuuma .
40016014	Ĩ na Jesus a kuu ha , ' “ João Pasisöta a nomaso noa thali , Jesus a hai , ĩ João Pasisöta a hãto soa päwö ” ĩ na ai töpö kuu thaliö ! Ai töpö aiki naiwö , “ Elias a pata kuo noai , Jesus a hai , ĩ Elias a pata hãto päwö ” ĩ na ai töpö kuu naio thali . Ai töpö aiki , “ Jetemiasö a kuo noai , Jesus a hai , ĩ Jetemiasö a hãto päwö ” ai töpö kuu thali . Ai töpö aiki , “ Teusö a kai wäsä sinomoti noai , samii ĩ ai tä temöa konasoma , ĩ a hãtowöö ! ” ĩ na ai töpö kuu naio thaliö ! ' ĩ na Jesus a kai a hua sinomo noai , ĩ na ĩ töpö kuuma .
40016015	Ĩ na töpö kuu ha , ' Kamakö hai kini ? Wi na makö kuu pasia kule ? ' Jesus a kuu ha ,
40016016	Simão Pedro aiki , ' Teusö anö wa simönö nö , sanöma samakö na wa kaikanapalö noai ĩ wa . Teusö a temöo soatio wi , ĩ a hai ĩ pelupö wa ' ĩ na a kuuma .
40016017	Ĩ na a kuu ha , ' Jonas a hai ĩ pelupö Simão ai ! Wa kuuhe , ĩ pitili ta . Wa kuuhe , kawa na ai sanöma tänö ĩ ta wäsä maama . Hi tä hẽtu ha ipa hao a kupoli , ĩ anö kawa õsi na ĩ ta wäsäma . Önö kutenö , wa pi topa apa kule ' ĩ na Jesus a kuuma .
40016018	Ĩ na a kuu nö , ' “ Kawa hai , Pedro wa hilo . Maa ma lotete kui na , ĩ na wa lotete kuö hö̃töwö . Ĩ maa makö na sa thapo wi ĩ töpö kokamo sinomo piale , ĩ sa töpö palamani pia salo . Sai a thaa kua wi na , ĩ na ĩ sa töpö thama kua hö̃töo kitä . Sa thapo wi , Sai tä sai patanö ĩ töpö nomama pi topa kitä maaki , ipa töpö utitipama mai kitä . Ipa töpö pala totiso kitäö ! ” ĩ na sa kuu kuleö ! ' ĩ na Jesus a kuuma .
40016019	Ĩ na a kuu nö , Pedro a na a hapalo kota nö , ' Sa kaikanamo pole ha , ĩ ha taka holele , ĩ tä uni hãkota sinomo wi , kawa na ĩ sa tä totoki kitä . Ĩ taka uni lotototama kõo wi , kawa na ĩ sa tä uni totoa naia soaki kitä . Hi masita tä uli na sanöma töpö kule , ĩ wa töpö noa thaa nö , “ Ĩ tä thama tihöö ! ” wa kuu tä , hi tä hẽtu ha Teusö a kupoli , ĩ aiki , “ Awai . Wa kuuhe , ĩ na sa pi kuu naio waikioma ” ĩ na Teusö a kuu kitä . Ĩ na tä kua tä , “ Ĩ ma tä thaapököö ! ” sanöma töpö na wa kuu tä , “ ‘ Awai . Sanöma töpönö ĩ tä thaapököö ! ’ ĩ na sa pi kuu waikioma ” ĩ na Teusö a kuu kitäö ! ' ĩ na Pedro a na , ĩ na Jesus a kuuma .
40016020	Ĩ na a kuu nö , kama kai a hua sinomo wi ĩ töpö pewö na , ' “ Teusö anö Jesus a simönö nö , a kaikana totipalö noai , ĩ Jesus a ” ĩ na huki ai töpö na ĩ na pö kuu hãto paio tihöö ! ' ĩ na Jesus a kuuma .
40016021	Ĩ tä , ai töpönö Jesus a säpa pialai , Jesus anö ĩ ta wäsä kuköma . ' Jetusalẽi tä uli ha sa hulasolöma , ĩ tä uli ha juteu pata töpö , Teusö a täpä sinomo wi ĩ pata töpö , Moisés a kai wäsä sinomo wi ĩ töpö , ĩ na töpö kui töpönö sa pepalama apa kitä . Sa pepalama apa nö , sa säpamani kitä . Sa säpamanö noai ha , ai tä mumi , ai tä mumi , ĩ ai tä hena tä sa temöa konaso kitäö ! ' ĩ na Jesus a kuuma .
40016022	Ĩ na Jesus a kuu ha , pasökö tömö Pedro anö a nokatamanönö nö , a päsäpa nö , ' Naiö ! Wa säpamotaso maapököö ! ' ĩ na Pedro a kuu soatasoma .
40016023	Ĩ na Pedro a kuu ha , Jesus a öpa nomöhötalo nö , Pedro a na , ' Mi hamököö ! Sai tä sai pata kua wi na , ĩ na wa kua naia kule . Kamisa na Teusö aiki , “ Ĩ na wa kua kitäö ! ” ĩ na Teusö a kuu waikioma maaki , “ Ĩ na wa kua maikiö ! ” ĩ na wa kuu pikile . Teusö a pi tapomo kua wi na , ĩ na wa pi tapomo kua mane . Sanöma töpö pi tapomo kua päo kua wi na , ĩ na wa kua kule ' ĩ na Pedro a na Jesus a kuuma .
40016024	Ĩ na Jesus a kuu nö , kama kai a hua sinomo wi ĩ töpö na , ĩ na a kuuma : ' Kamisa na wa nokapalo pi topa salo , “ Jesus anö sa simöa wi ĩ sa tä pii mi ” ĩ na a pi kuu tihöö ! “ Kama sa pi saimo nö , sa kua pi topa päo wi , ĩ sa tä pii mi ” ĩ na wa pi kuupökö . “ Sa puko pi topa kule maaki , ‘ Ĩ na wa kua maikiö ! ’ ĩ na Teusö anö sa noa thaö ha , ‘ Awai ’ sa kuu hö̃töo kitä ” ĩ na a pi kuu totioö ! “ Jesus a na sa noka tä , ai töpönö hii ti pakalai ti ha sa peama pi topa kitä maaki , sa noka satia apa kitä ” ĩ na a pi kuu totioö ! Kamisa na wa nokapalo totia tä , ĩ na wa kuapököö !
40016025	“ Jesus sa kai a hini wani ipö saiö ! Sa pea päo matimöö ! ” wa pi kuu kuköma , waiha wa pea totio kitä . Ĩ na tä kua tä , “ Huki sa pea kitä maaki , Jesus sa hini pi topa satia apa kitäö ! ” wa pi kuu kuköma , waiha wa pea mai kitä . Wa pi topapalo soatio kitäö ! ' ĩ na Jesus a kuuma .
40016026	Ĩ na a kuu nö , ' Hi tä uli pewö hamö wani tökö kupai , ĩ wani wa tökö pewö tälöma maaki , wani wa tökö pewö tälö nö , wa nomasoö . Wa nomano nö , töpö pea mapo mai , ĩ tä uli ha wa õsi hulolö nö , wa pea soatioö . Ĩ na wa kua salo , “ Aitaköö ! ” ĩ na wa kuu kitä ta o ? Teusö tä uli ha wa konasolö wi , ĩ tä noa na ĩ ka pi tä totoköpö takö ? Au wani tökö kua apa kule maaki , ĩ wani wa tökö pewö totoki kitä maaki , ĩ wani tökö noa na Teusö tä uli ha wa koonö mai kitäö ! ' ĩ na Jesus a kuuma .
40016027	Ĩ na Jesus a kuu nö , ' Sanöma sa kupaso noai , ipa hao na ĩ sa kõa paipolö nö , Teusö anö kama hai ĩ töpö simöta wi , waiha ĩ ãju sa töpö kai huu kõo kitä . Sa huu kõa tä , ipa hao a toita apö , a lotete epö , a wakala apö , ĩ na ipa hao a kui na , ĩ na sa kuöö ! Sa huu kõa tä , sanöma töpö pewö kuati noai , ĩ töpö na ĩ sa tä noa totoma kitäö ! ' ĩ na Jesus a kuuma .
40016028	Ĩ na a kuu nö , ' “ Sanöma sa kupaso noai , sanöma makö na ĩ sa kaikanamo totio kitä . Ai makö noma paio mai ha , sa huu kõo nö , sa kaikanamo totio wi , ĩ ai makönö ĩ ma tä tapa kuki kitäö ! ” ĩ na kamakö na sa kuu pitilimo opa kuleö ! ' ĩ na Jesus a kuuma .
40017001	Ĩ na tä kua tä , 6 tökö mumi kui tökö mumi hasua kutalo nö , maa makö ösöa apöpoli , ĩ makö pata hamö Jesus anö Pedro a , Tiago a , Tiago a hai ĩ poose João a , ĩ na kilii töpö kai hemoa asapasolöma .
40017002	Töpö kai hemoa asapalolö nö , Jesus a aipöa apöpaso lasoma . Pili motokö sii wakala kui na , ĩ na pili a moikömö wakala kupaso lasoma . Sii hili wi ĩ tä ausi kui na , ĩ na kama hai ĩ haloi ösö ausi kupasoma .
40017003	Ĩ ha polakapi töpö tapamonaso lasoma . Moisés a pata , Elias a pata , ĩ na kilii , sutu upa ĩ töpö nomasoma maaki , ĩ hamö töpö tapamonaso lasoma . Ĩ töpö tapamonaso laso noai , Jesus a na ĩ töpö hapalotima .
40017004	Töpö hapaloti tä , Pedro aiki , ' Jesus a pata ! Hisa ha makö huu pole , ĩ tä topa apa kuleö ! Au sai sa pakita thaki , Moisés a hai ĩ sa sai pakita thaki , Elias a hai ĩ sa sai pakita thaa naiki , ĩ na sai kökö pakita kui sa kö sai thakö ? “ Awai . Kökö sai thakö ” wa kuu ha , ĩ sa kö sai thaki kitäö ! ' ĩ na Pedro a kuuma .
40017005	Ĩ na Pedro a kuu soala tä , töpö öpale , ĩ ha ilasi tä pata wakala apii tä pata kea totia soatakö solöma . Ilasi tä pata kekö noai , ĩ tä mötali ha ta hapalo nö , ' Mi a öpale , ipa ulu sa pi ipa wi ĩ a . Ĩ a na sa pi mönaha apa . Ĩ ipa ulu a hiniheö ! ' ĩ na ta pata kuuma .
40017006	Ĩ na ta pata kuu ha , Pedro a , Tiago a , João a , ĩ na töpö kui töpönö ĩ ta hininö nö , töpö kilia apölo nö , töpö kea soatalo nö , masita tä uli ha töpö paa mãi popaköma .
40017007	Töpö kili ipa pola nö , töpö paa pa Jesus a ekuiki nö , töpö höpöa nö , ' Pö öpa kopaloö ! Pö kilipalo tihöö ! ' ĩ na a kuuma .
40017008	Ĩ na a kuu ha , töpö paa noai , ĩ töpö mamo huu nonoa kotasoma maaki , Moisés a pata , Elias a pata , ĩ na kilii töpö tapa kota maama . Samii Jesus a öpa tapa sisama .
40017009	Ĩ na tä kua tä , töpö timö koonö tä , Jesus aiki , ' Sa aipöpasopi , ĩ ma tä tapapi , ĩ ta wäsä maikiö ! Sanöma sa kupaso noai ĩ sa nomaso kitä maaki , sa temöa konaso kitä . Sa temö kõo paio mi tä , ma tä tapapi , ai töpö na ĩ ta wäsä tihöö ! ' ĩ na Jesus anö töpö noa thama .
40017010	Ĩ na Jesus anö töpö noa thaö ha , Jesus a kai a hua sinomo wi ĩ töpö aiki , ' Moisés a kai wäsä sinomo wi ĩ töpö aiki , “ Teusö anö a simöpa piale , ĩ a kaikanamo paio mai ha , Elias a pata waloa somakö solö kitäö ! ” ĩ na töpö kuu kule . Wi na töpö pi kuu salo , ĩ na töpö kuu kule ? ' ĩ na töpö kuuma .
40017011	Ĩ na töpö kuu ha , ' Awai . Elias a pata waloa somakö solö kitä . A pata waloa somakiso nö , tä pewö totimani kitäö ! ' ĩ na Jesus a kuuma .
40017012	Ĩ na a kuu nö , ' “ Elias a pata waloa waikikömaö ! ” kamakö na ĩ na sa kuu kule . A waloa waikiköma maaki , ai töpönö a tai mio opama . Ĩ töpönö ĩ a na wanisala tä thaa pi topa apa noai , ĩ wanisala tä thamae . Ĩ a na wanisala tä thaa kua noai na , ĩ na sanöma sa kupaso noai , ĩ na ĩ töpönö ĩ na ĩ sa peama thama hö̃töo kitäö ! ' ĩ na Jesus a kuuma .
40017013	Ĩ na a kuu ha , Jesus a kai a hua sinomo noai ĩ töpö aiki , ' Ã ãi . Jesus anö João Pasisöta a kateha totia kule ta o . Elias a pata kua kua noai na , ĩ na João Pasisöta a kua hö̃töoma ' ĩ na töpö pi kuuma .
40017014	Ĩ na tä kua tä , töpö timöpalo nö , satehe epii töpö kokamo polakili , ĩ töpö na Jesus anö töpö kai waloa kõkö kölöma . Töpö kai waloköma , ĩ tä , Jesus a na ai tä waloa läiki nö , ' Jesus a hai ĩ kaikana tä sai ' ĩ na a pi kuu salo , masita tä ha pili a maeko hĩta thaiki nö , a mãi poiki nö ,
40017015	' Jesus Kaikana ai . Ipa ulu a na wa pi honipo nö , a wai pasilipalöö ! A wai polemoö , waiha a polemo kotaö , waiha a polemo kotaö , ĩ na a wai kua sinomoö . Pe epii a polemo kutenö , koa taka na a kepi , maa u ha a kepasoö , ĩ na a wai kua sinomoti saiö !
40017016	Kawa kai a hua sinomo wi ĩ töpö na sa wai möma waikio kipii maaki , ĩ töpönö ipa wai toma kõo tai mioma ' ĩ na pö̃ a kuuma .
40017017	Ĩ na pö̃ a kuu ha , Jesus aiki , ' “ Jesus a lotete epö ” ĩ na makö pi kuti mi salo . Makö tomöpo mai ĩ makö . Kamakö na sa kupaloti naio köna , “ Jesus a lotete mai kitäö ! ” makö pi kupalo satia apati pola pi ' ĩ na Jesus a kuuma . Ĩ na a kuu nö , ' Au ulu a hilapasoö ! ' ĩ na a kuuma .
40017018	Ĩ na a kuu ha , pö̃ anö kama hai ĩ ulu a hila hö̃tötakö solöma . Jesus a na a hilatakö solö ha , ĩ ulu a wai na sai tä sapäkoti pole , Jesus anö ĩ a noa thama . A noa thaö ha , ĩ sai tä kõa soatasolöma . Sai tä konasolö wi , ĩ tökö soatawö ĩ ulu a toa kõo soatasoma .
40017019	Ĩ na tä kua tä , waiha ai töpö kua mai ha , Jesus a na kama kai a hua sinomoti wi , ĩ töpö hapalo nö , ' Wi na samakö pi kuu salo , sai sama tä hosa tai mio kipii ? ' ĩ na töpö kuuma .
40017020	Ĩ na töpö kuu ha , ' “ Teusö anö makö pasilipali kitäö ! ” ĩ na makö pi kuu mosai mi kutenö . “ Mosötahata mo wani ipii kui na , ĩ na wani ipii makö pi kuu kua nö , ‘ Teusö anö makö pasilipali kitäö ! ’ ĩ na makö pi kuu tä , hi maa makö öpale , ĩ makö na makö hapalo nö , ‘ Tiko hamö a öpa nömökötöö ! ’ ĩ na makö kuu ha , tiko hamö hi maa makö öpaamö kua nömökö taso kitäö ! ‘ Teusö anö makö pasilipali kitäö ! ’ makö pi kuu totia tä , ‘ Ĩ nasimö sa tä thama tai mi ipö ’ ĩ na makö kuu wi tä kua mai kitäö ! ” ĩ na kamakö na sa kuu kuleö ! Sa holisi mai kitäö ! ' Jesus a kuuma .
40017021	[ Ĩ na a kuu nö , ' Nii ma tä oa paio mai ha , Teusö a na makö hapalo paio mai ha , ĩ na makö kua mi tä , ĩ nasimö sai ma tä hosa mai kitäö ! ' Jesus a kuuma . ]
40017022	Ĩ na tä kua tä , Kaliléia tä uli pata hamö Jesus a , kama kai a hua sinomo wi ĩ töpö , ĩ na töpö kui töpö kokamo tä , Jesus aiki , ' Sanöma sa kupaso noai , ai tänö ĩ sa namo simököma ,
40017023	sa säpali kitä . Sa säpali kitä maaki , 3 tökö mumi kuto tä sa temöa konaso kitä ' ĩ na Jesus a kuuma . Ĩ na a kuu ha , kama kai huati wi ĩ töpö pi honiha apölasoma .
40017024	Ĩ na tä kua tä , Kapahanaũ tä uli ha ĩ töpö kopölöma . Töpö kopölöma , Teusömo wi a sai ha sitipa kökö titita wi , ĩ tä inama pewö hamö juteu töpö na ai töpönö ĩ kökö sitipa naka sinomo noai , Pedro a na ĩ töpö waloiki nö , töpö hapalo nö , ' Teusömo wi a sai ha sitipa kökö titita wi , au Jesus pata tänö ĩ ai kökö totoa naia hãtoki kitä ? ' ĩ na töpö kuu ha ,
40017025	' Awai ' ĩ na Pedro a kuu hö̃töoma . Ĩ na Pedro a kuu nö , sai a na a lisitasoö ha , Pedro a na Jesus aiki , ' Simão ai . Wi na wa pi kuu kule ? Hi masita tä uli pewö hamö kaikana töpö kua hätäha kulai , witi pili töpö na ĩ töpö patanö sitipa kökö naka sinomoö ? Kama töpö hai ĩ töpö hãtowö ? Ai tiko töpö na hãtowö ? ' ĩ na Jesus a kuuma .
40017026	Ĩ na a kuu ha , ' Ai tiko töpö nakö ' Pedro a kuu hö̃töoma . A kuu ha , ' Awai . Pitili ta . Kaikana tä hai ĩ töpönö sitipa kökö totoma pasio mai kitä . Ĩ na ĩ töpö kua kua wi na , ĩ na sa kua hö̃töoö . Teusö a hai ĩ ulu sa kutenö , kamisa na Teusö anö sitipa kökö naka mai kitä . “ Teusömo wi a sai ha sitipa kökö titita wi , ĩ ai kökö totoköö ! ” kamisa na Teusö a kuu mai kitäö !
40017027	Ĩ na Teusö a kuu mai kitä maaki , sitipa sa kö totoa mi ha , “ Wanisala ” ĩ töpö pi kuu matimö . Önö kutenö , kosoto u pata ha wa hulolö nö , salaka unanö salaka wa läkäa somatali wi , ĩ a kai na sitipa wa talali kitä . Teusömo wi a sai ha pata töpö kalipalo sinomo wi ĩ töpö na kamisa , kawa , ĩ na makö kui makönö sitipa ma totoköpö , salaka a kai na ĩ wa sitipa talali kitäö ! Wa talalö nö , pata töpö na ĩ wa sitipa totoköpöö ! ' ĩ na Jesus a kuuma .
40018001	Ĩ tökö soatawö , Jesus a na kama kai a hua sinomo wi ĩ töpö waloikiso nö , ' Jesus ai . Sanöma makö pewö na Teusö a kaikanamo totio wi , ĩ ha ai sanöma töpö na witi pili a hai ĩ pata tä kua satia apöpasoö ? ' ĩ na töpö kuuma .
40018002	Ĩ na töpö kuu ha , Jesus anö ulu tä wai nakalö nö , kama töpö kule , ĩ mötali ha ĩ ulu a wai öpamaköma .
40018003	A wai öpamakö nö , ' “ Makö pi tapomo sapa kopalo nö , ulu töpö kua kua wi na , ĩ na makö kua naiopököö ! Ĩ na makö kupo mi tä , Teusö a kaikanamo totio wi ĩ ha makö lisipo pasio mai kitäö ! Pitili sa ” kamakö na ĩ na sa kuu kuleö !
40018004	Hi ulu a wai öpale , ĩ aiki , “ Pata sa asawö mai kitäö ! ” ĩ na a pi kuu kua wi na , ĩ na wa pi kuu naio wi , ĩ wa hai , pata wa kua asapaso kitä . Teusö a kaikanamo totio wi ĩ ha wa kuköma , ai sanöma töpö na pata wa kua satia apöpaso kitäö ! ' ĩ na Jesus a kuuma .
40018005	Ĩ na a kuu nö , ' Kawanö sa thapo kutenö , hi ulu tä kui na , ĩ na ai tä kui wa tä tälö nö , wa wai pasilipoö ha , kawanö sa pasilipo wi ĩ wa hö̃töwö ' ĩ na Jesus a kuuma .
40018006	Ĩ na Jesus a kuu nö , ' Hi ulu töpö lö kui , ĩ ai tä ulu aiki , “ Jesus sa pi ipaö . Jesus a pitili ” ĩ na ĩ ulu tä kuu ha , “ Ĩ na kuno maiö ! Jesus a hosalöö ! ” ĩ ai ulu tä na wa kuu ha , sa hosapamanöma , wa wanisala apa kuki kitä . Sa hosapama paio mi tä , pili wa olai ha ai töpönö maa ma pata saumakö nö , kosoto u pata hamö wa kepamani aköna , ĩ tä topa apala pi . Wa nasi tupasoö aköna , ĩ ulu tä na sa hosapama kõa mana pi .
40018007	Wanisala tä thaa wi , ĩ tä na sanöma wa töpö lululöma , wa pepalo tolea apa kitä . Wanisala tä thaa wi , ĩ nasimö tä na sanöma töpö luluo kitä maaki , kawanö ai tä luluapala tihöö ! Wanisala tä thaa wi , ĩ tä na kawanö ai sanöma wa tä luluapala kuköma , wa pea apa kuki kitäö ! ' ĩ na Jesus a kuuma .
40018008	Ĩ na a kuu nö , ' Önö kutenö , pili wa aminö wanisala wa tä thaa sinomo salo , wa ami wani päpalo nö , wa ami hosaloö ! Wa poko wani hematha , wa konona hematha , ĩ na wa kua päla tä maaki , samii wa ami kua kule maaki , Teusö a uli pa wa huu ha , ĩ tä topa apa . Pili wa poko ami , pili wa konona ami , ĩ na tökö kui , tökö pewö kua soa kule maaki , ĩ tökö pewönö wanisala tä thaa sinomo kutenö , koa taka hili soatio pamö wa pea soatio wi , ĩ hamö wa kemaki wi , ĩ tä wanisala satia apa .
40018009	Pili wa mamonö wanisala wa tä thaa sinomo salo , ĩ a mamo wani hoköpaloö ! Wa mamo asawösö päla nö maaki , Teusö tä uli hamö wa huu ha , ĩ tä topa apa . Polakapi wa mamo kua soale maaki , pea soatio wi ĩ hamö wa kemaki wi ĩ tä wanisala satia apa ' ĩ na Jesus a kuuma .
40018010	Ĩ na Jesus a kuu nö , ' “ Hi pata töpö pasi mai ĩ töpö na ãju töpö mamo läapalo sinomo wi , ipa hao Teusö a na ĩ ãju töpö kuo naio soatioö . Hi tä hẽtu ha ipa hao a kulali , ĩ a na ĩ ãju töpö kua naitia kulali ” ĩ na kamakö na ĩ na sa kuu kule . Önö kutenö , “ Ulu wa wai pasi pätawö ” makö kuu mai ha , a wai hãsiapa maikiö ! ' ĩ na Jesus a kuuma .
40018011	[ Ĩ na a kuu nö , ' Sanöma sa kupaso noai , ĩ sanö , töpö monöopoti pole , ĩ sa töpö kõananöpö , sa waloki kipili ' Jesus a kuuma . ]
40018012	Ĩ na a kuu nö , ' Wi na makö pi kuu kule ? Ai tänö oweha kökö satehe epii , 100 kökö oweha thapo kule maaki , ĩ ai oweha a wai motösoma , a wai thapo wi , wi na ĩ a kua kitä ? Heuma tä ha satehe epii kökö iapalotipole , ĩ kökö pewö huu taa soa pätakölö nö , oweha a wai monöso noai , ĩ a wai tae kõtioö .
40018013	A wai taa konani salo , a pi mönaha apöpaso kitä . “ Satehe epii oweha kökö monöatalo pasio mai , ĩ kökö na a pi mönaha kule maaki , oweha a monöwö wai konö noai , ĩ a wai na a pi mönaha satio opa asa kitä ” ĩ na sa kuu pitilimo opa kule .
40018014	Oweha kökö thapo wi ĩ anö oweha kökö monöso wi , ĩ tä taa wani kui na , ĩ na hi tä hẽtu ha kamakö hai ĩ pö̃ Teusö a kulali , ĩ na ĩ anö pata töpö pasi mai ĩ töpö monöso wi , ĩ na ĩ tä taa wani kuö hö̃töwö ' ĩ na Jesus a kuuma .
40018015	Ĩ na Jesus a kuu nö , ' Ai tänö Jesus a thapo hö̃töle , ĩ anö kawa na wanisala tä thaö ha , ĩ a na wa hapalo nö , “ Kamisa na wanisala wa tä thaa kipili ” ĩ na wa kuupökö . Ai töpö sömöka taa mai hakö . Ĩ a na ĩ na wa kuu ha , ĩ anö wa hini nö , “ Awai . Pitili wa . Ĩ na sa kua kota mai kitäö ! ” ĩ na a kuu hö̃töoö ha , “ Makö noimaso kõopököö ! ” ĩ na kawanö ĩ wa pi thama kitä .
40018016	Ĩ na tä kua tä , ĩ anö wa hini maa nö , “ Wanisala sa tä thaa pasio maapili ” ĩ na a kuu ha , ai wa tä nakalö nö , kawa na wanisala tä thaa noai ĩ a na ĩ ai wa tä kai huu nö , wa hapalo kotapö . Polakapi wa töpö naka pi topa tä , polakapi wa töpö kai huu nö , ĩ töpö sömöka tala tä , wanisala tä thaa noai , ĩ a na wa hapaloö ! Ĩ na Teusö tä waheta kuu : “ ‘ Ki a waninö wanisala tä thaa kipili ’ ĩ na samii a kuu tihöö ! Ĩ na polakapi makö kuu totio sisapököö ! Polakapi makö pewö kuu ösöhoö ha , ‘ Pitili ta ’ ĩ na ai töpö pi kuu kitä ” ĩ na Teusö tä waheta kuu .
40018017	Ĩ na tä kua tä , kawa na wanisala tä thaa noai , ĩ a na polakapi wa töpö kai huu nö , ĩ a na makö hapalo kule maaki , makö kai a hini mi ha , Jesus a thapo wi ĩ töpö kokamo sinomo wi , ĩ töpö pewö na tä pewö a wäsä nömöoö ! Ĩ töpö na ma ta wäsä kule maaki , wanisala tä thaa noai , ĩ anö ĩ töpö a hini mi ipö ha , “ Pälaö ! ” makö kuupö . “ Juteu töpö pasi mai ĩ töpönö Teusö a thapo mai , ĩ töpö kui na ĩ na hi a wani kuö naiwö . Kaikana ta pata na sitipa kökö totoköpö , ai töpö na sitipa kökö sua sinomo wi , ĩ a wanisala kui na , ĩ na hi a wani wanisala kuö naiwö ” ĩ na makö pi kuupö ' ĩ na Jesus a kuuma .
40018018	Ĩ na a kuu nö , kama kai a hua sinomo wi ĩ töpö na a hapalo kõo nö , ' “ Hi masita tä uli na sanöma töpö kule , ĩ ma töpö noa thaa nö , ‘ Ĩ tä thama tihöö ! ’ makö kuu ha , hi tä hẽtu ha Teusö a kulali , ĩ aiki , ‘ Awai . Sanöma töpönö ĩ tä thama maapököö ! ’ ĩ na Teusö a kuu naio kitäö ! Ĩ na tä kua tä , ‘ Ĩ ma tä thaapököö ! ’ ai sanöma töpö na makö kuu ha , ‘ Awai . Sanöma töpönö ĩ tä thaapököö ! ’ ĩ na Teusö a kuu naio kitäö ! ” ĩ na sa kuu pitilimo opa kuleö ! ' ĩ na Jesus a kuuma .
40018019	Ĩ na a kuu nö , ' “ Ai töpönö sa thapo pole , ĩ polakapi ipii ĩ töpö kokamo tä , ĩ töpö na sa kokamo naia kuleö ! Önö kutenö , hi masita tä uli na polakapi sanöma makö kule , Teusö a na ĩ makö pewö nako ösöhöa tä , hi tä hẽtu ha ipa hao a kupoli , ĩ anö makö a hinia hö̃töli kitäö ! ” ĩ na sa kuu kuleö ! Sa holisimo mai kitäö ! ' ĩ na Jesus a kuuma .
40018020	
40018021	Ĩ na tä kua tä , Jesus a na Pedro a ekuiki nö , ' Jesus Kaikana ai . Kamisa na ai tänö wanisala tä tha apati ha , kamisa aiki , “ Kamisanö wa hĩsu thaa mai kitäö ! ” wi na kilii sa kuu pi kupasopökö ? 7 sa kuu pi kua hãtopasopökö ? ' ĩ na Pedro a kuuma .
40018022	Ĩ na a kuu ha , ' Ma . 7 pätawö kuno mai . “ 77 ” sa kuu kule . Kawa na ai tänö wanisala tä tha apatii tä , ĩ a na kawa aiki , “ Kamisanö wa hĩsu thaa mai kitä ” ĩ na satehe epii , ĩ 77 wa kuu pi kupasopökö ' ĩ na Jesus a kuuma .
40018023	Ĩ na Jesus a kuu nö , ' Önö kutenö , ai kaikana tä kua kua noai na , ĩ na sanöma makö na Teusö a kaikanamo wi , ĩ na ĩ tä kua hö̃töoö . Ai kaikana tänö noa tä täli pia salo , kamanö töpö kalipalama wi ĩ töpö nakalöma .
40018024	Ĩ töpö nakali ha , ai töpönö ĩ ai tä kai waloköma . Satehe epii , 10.000 sitipa kökö noa kui , ĩ a waninö kaikana tä na kökö sitipa totoa kõo mai ha , tä kuo soama .
40018025	Kaikana tä na ĩ a wani waloiki ha , kaikana tänö noa tä nakama maaki , “ Kaikana ai . Huki ipa sitipa kökö kua maneö ! ” ĩ na ĩ a wani kuu ha , ai tä na kaikana tä aiki , “ Pei . Kamisanö a kalipalama sinomo wi hi ĩ a wani , kama hai ĩ pusopö a , kama hai ĩ ulu kökö , kamanö wani tökö thapo wi ĩ tökö pewö , ĩ na töpö kui , ai tä na ĩ töpö pewö pata totoköö ! Wa töpö pewö pata totoa piale , ĩ tä noa na sitipa wa kökö täa soalö nö , kamisa na wa kökö sitipa totopöpököö ! Ĩ na wa tä thamaö ha , hi a waninö kamisa na noa tä totoa kõo mai , ĩ tä noa thapali kitäö ! ” ĩ na ĩ kaikana tä kuuma .
40018026	Ĩ na kaikana tä kuu ha , pili a maekonö a wani hĩta thaiki nö , a mãi poiki nö , “ Kaikana ai . Kamisa na noa tä na a nako silimo tihöö ! Waiha kawa na ĩ noa sa tä pewö totoki kitäö ! ” ĩ na a wani kuuma .
40018027	Ĩ na a kuu ha , ĩ a wani na kaikana tä pi honipo opa nö , “ Pei . Sitipa kökö na wa honimo kutenö , ĩ sa tä noa naka kota mai kitäö ! Ĩ na pätawöö ! A kononöö ! ” ĩ na a kuuma .
40018028	“ A kononöö ! ” ĩ na kaikana tä kuu ha , a wani konasolöma . Ĩ a konasolö noai , ĩ a na ai tänö noa alukusii , ĩ 100 sitipa kökö noa kuö pätaö , ĩ tä noa totoa kõo mai ha , tä kuo naioma . Ĩ tä noa totoa kõo naio maa noai , kaikana tä na ĩ a kalipalo naio sinomoma . Ĩ na tä kua tä , “ Kawa na ipa noa sa tä naka kota mai kitäö ! ” ĩ a na kaikana tä kuu noai , ĩ a kononö nö , kaikana tä na ai tä kalipalo naio noai , ĩ a talalö nö , a hĩso salo , pili a olai hua totilö nö , “ Ipa noa tä toto haitapa ! ” ĩ na a kuuma .
40018029	Ĩ na a kuu ha , masita tä ha pili a maeko hĩta thaiki nö , a mãi poiki nö , “ A silimo tihöö ! Waiha kawa na ĩ noa sa tä pewö totoki kitäö ! ” ĩ na a kuu kule maaki ,
40018030	“ Naiö ! ” a kuu hö̃töo nö , “ Ipa noa wa tä totoa paio mi tä , titita wi a sai ha wa titio paitiopököö ! ” ĩ na a kuu ha , tititio wi a sai ha a titia soataköma .
40018031	Ĩ a sai ha a titikö noai , kaikana tä na ai töpö kalipalo naio sinomoti wi ĩ töpönö ĩ tä taa nö , töpö pi ota apama . Töpö pi ota apa salo , kaikana tä na ĩ töpö alulö nö , kaikana tä na tä pewö a wäsäma .
40018032	Ĩ tä pewö a wäsä noai , kaikana tänö ĩ ta hininö nö , “ Kawa na noa sa tä naka kota mai kitäö ! ” a kalipalama noai , ĩ a na a kuu waikio noai , ĩ a wani naka kota nö , ĩ a wani na a hapalo kõo nö , “ Wa wanisala apawöö ! Kawa aiki , ‘ Waihaö ! Au noa sa tä kõoma mane , huki ĩ tä naka tihöö ! ’ ĩ na wa kuuma kutenö , ‘ Pei . Ĩ sa tä noa naka kota mai kitäö ! Ĩ tä noa pewö mataso keö ! ’ ĩ na sa kuu kipili .
40018033	Kawa na sa pi honipo opa salo , ĩ na sa kuu kupili . Ĩ na sa kuu kuapili na , ĩ na sa wani kalipalama naio wi , ĩ a wani na ĩ na wa kuu naio maama salo . Ĩ a na wa pi ta honipo maa noa ” ĩ na kaikana tä kuuma .
40018034	Ĩ na a kuu nö , a kalipalama wi , ĩ a na , “ Kawa na ĩ noa sa tä naka kota mai kitäö ! ” ĩ na a kuu noai , ĩ a na a hĩsolo nö , “ Tititio wi a sai ha hi a titikötöö ! Kamisa na ipa noa tä totoa paio mi tä , a peama paitioö ! ” ĩ na kaikana tä kuuma ' ĩ na Jesus a kuuma .
40018035	Ĩ na a kuu nö , ' Kamakö na au ai töpönö wanisala tä thaa wi ĩ ma töpö hĩsu thaa soatio nö , “ Kamakö na sa noimo kota mai kitäö ! ” ĩ na makö kuu ha , kaikana tänö ĩ a wani peama thama noai na , ĩ na ipa hao Teusö anö makö peama thama hö̃töo kitäö ! ' ĩ na Jesus a kuuma .
40019001	Ĩ na Jesus a kuu matalo nö , Kaliléia tä uli pata ha a kuoma , Johotão u pökatö hamö Jutéia tä uli pata kule , ĩ tä uli hamö a hua konasolöma .
40019002	A hua koonö pamö satehe epii töpö nokaalöma . Töpö nokaalö tä , ĩ hamö töpö salia wi , Jesus anö ĩ töpö toa komanöma .
40019003	Ĩ na tä kua tä , ai patiseu töpö waloiki nö , Jesus a wapa pia salo , a huamama . ' Hiki . Jesus a hapalo wanisala apawö ' ĩ töpö kuu pia salo , a wapama . A wapa nö , ĩ na töpö kuuma : ' Jesus ai . Wi na Moisés anö nö patapö töpö noa thama ? “ Peanopö anö kama hai ĩ pusopö a hosa pi topa päa tä , a hosalöpö ” a kuu hãtoma ? Pusopö anö ka pi tä thaö ha , peanopö anö a hosalöpö ? ' ĩ na töpö kuuma .
40019004	Ĩ na töpö kuu ha , Jesus aiki , ' Teusö tä wahetanö ta kateha wi , ĩ ma tä möö hãto maama ? Ĩ na ĩ tä waheta kuu : “ Somi tä sai tä , Teusö anö sanöma makö thapalö noai , ĩ tä , wano tä , suö tä , ĩ na tökö kui tökö thapalöma ” ĩ na tä kuu .
40019005	Ĩ tä , Teusö aiki , “ Önö kutenö , wano tänö pö̃ a , pöpönö a , ĩ na kilii töpö takölö nö , kama hai ĩ pusopö a täa soali kitä . Pusopö a tälöma , ĩ töpö kokapalo nö , ĩ töpö polakapaloti maaki , sami tä kui na , ĩ na ĩ töpö kua hö̃töpasoö ” ĩ na Teusö a kuuma .
40019006	Polakapi ĩ töpö mai kitä . Samii ĩ töpö kupasoö . Önö kutenö , Teusö anö töpö kokapalö noai , ĩ töpö na , “ Makö selekepasopöö ! ” ĩ na pö kuu tihöö ! ' ĩ na Jesus a kuuma .
40019007	Ĩ na Jesus a kuu ha , patiseu töpö aiki , ' Önö kutenö , wi na Moisés a pi kuu salo , ĩ na a kuuma ? “ Au husopö wa hosa pi topa tä , ‘ Wa hosali ke ’ ĩ na wa kuu wi , au husopö a na ĩ waheta wa tä totokö nö , wa hosalöpö ” ĩ na Moisés a kuuma ' ĩ na patiseu töpö kuuma .
40019008	Ĩ na töpö kuu ha , Jesus aiki hö̃töwö , ' Kamakönö Teusö ma kai hini wani ipö ha , ĩ na Moisés a kuu päoma . “ Au husopö wa hosalöpö ” ĩ na somi tä sai tä , ĩ na Teusö a kuu pasio maama .
40019009	Önö kutenö , “ Ai tiko tä wano na pusopö a mamo mi ipö päla tä maaki , peanopö anö ĩ pusopö a hosali , ai tiko tä suö täli , ĩ na peanopö a kua kuköma , ĩ wanisala tä . Ai tiko tä suö na a mamopaloti wi , ĩ a ” kamakö na ĩ na sa kuu kuleö ! ' ĩ na Jesus a kuuma .
40019010	Ĩ na Jesus a kuu ha , Jesus a kai a hua sinomo wi ĩ töpö aiki , ' “ Au husopö a hosa tihöö ! ” ĩ na wa kuu manu kule , suö tä po mai a , sinoi töpö kupaloti wi , ĩ tä topa satia apa hãtoö ? ' ĩ na töpö kuuma .
40019011	Ĩ na töpö kuu ha , ' “ Sinoi wa kutikiö ! ” ĩ na sanöma töpö pewö na Teusö a kuu mai kitä . Ai töpö na ĩ na Teusö a kuu asa wi , sinoi ĩ töpö kutioö ha , ĩ tä topa sisaa .
40019012	Ai wano töpö ose wai kupo soata tä , ĩ tökö soatawö pili töpö wathe mokö wai wanisala kutenö , töpö wai patasoma maaki , ĩ töpönö suö tä täa mai , ĩ tä kua . Ai wano töpö wathe mokö hanöpalöma kutenö , ĩ töpönö suö töpö po mi . Ai wano töpönö Teusö ta wäsä pi topa sinomo sisa salo , ĩ töpönö suö töpö po naio mi . Teusö a kaikanamo totio wi , ĩ tä pii satia apa salo , sinoi ĩ töpö hupalo soatiotii . Sinoi wano wa hupalo taö öpa asa wi , ĩ wanö sa kuuhe , ĩ wa ta hini totiopököö ! ' ĩ na Jesus a kuuma .
40019013	Ĩ na tä kua tä , ' Ipa ulu töpö na Jesus a ami waliki nö , Teusö a na a hapalopököö ! ' ĩ na ĩ pata töpö pi kuu salo , Jesus a na kama töpö hai ĩ ulu töpö hilakö tasoma . Ulu töpö hilakölö ha , Jesus a kai a hua sinomo wi ĩ töpö aiki , ' Jesus a na au ulu ma töpö hila maikiö ! ' ĩ na töpö kuuma .
40019014	Ĩ na töpö kuu ha , Jesus aiki , ' Ĩ na pö kuu tihöö ! Kamisa na ulu töpö waloköpököö ! “ Au ulu ma töpö hila maikiö ! ” pö kuu tihöö ! Ulu töpö aiki , “ Sa simöaö ! Wa kai a hini pi topa apa kuleö ! ” ĩ na kamisa na ĩ na ulu töpö wai kuu kua wi na , ĩ na Teusö a kaikanamo totio wi , ĩ hamö ĩ na sanöma töpö pewö kuu kua hö̃töo kitä ta pi kuu mai ' ĩ na Jesus a kuuma .
40019015	Ĩ na a kuu nö , ĩ ulu töpö na Jesus a ami walio hätäpo nö , a hua konasolöma .
40019016	Ĩ na tä kua tä , Jesus a na ai tä waloiki nö , ' Jesus ai . Sa õsi palimopo pi topa apa salo , wi na sa kua nö , toitai sa tä thaa kuköpö ? ' ĩ na a kuuma .
40019017	Ĩ na a kuu ha , ' Wi na wa pi kuu salo , kamisa na toitai wa ta hini kule ? A toita apii , samii ĩ a kua sisaa . Wa õsi palimipo pi topa apa salo , Moisés anö nö patapö töpö noa thaa noai , ĩ ta hinia totilöö ! ' ĩ na Jesus a kuuma .
40019018	Ĩ na a kuu ha , ' Moisés a kuu noai , wi na ĩ sa ta hinia thaa totilöpö ? ' ĩ na a kuuma . Ĩ na a kuu ha , Jesus aiki hö̃töwö , ' “ Ai sanöma tä säpa hãto tihöö ! Wa po mai , ĩ a nö thaa hãto tihöö ! A thomömo hãto tihöö ! A hapalo holisimo hãto tihöö !
40019019	Hao a , nao a , ĩ na kilii töpö kai a hini totihoö ! Kama wa pio sapao kua kõo wi na , ĩ na ai sanöma töpö pii kua totihoö ! ” ĩ na Moisés anö nö patapö töpö noa thaa noai , ĩ ta hinia totilöö ! ' ĩ na Jesus a kuuma .
40019020	Ĩ na Jesus a kuu ha , ĩ hĩsa tä aiki , ' Ĩ na Moisés anö nö patapö töpö noa thaa noai , ĩ sa ta hinia totia waikilöma . Wi na sa kua satia totiopökö ? ' ĩ na a kuu ha ,
40019021	' Toitai wa tä thaa pi topa satia apa salo , au wani wa tökö thapo pole , ĩ wani wa tökö pewö totokö nö , sitipa wa kökö tälö nö , wani tä na ai töpö honimopalo opa pasitile , ĩ töpö na ĩ sitipa kökö totoaköö ! Ĩ na wa kuaö ha , hi tä hẽtu hamö au wani tä kua apa hö̃töa waikia lasoa . Au wani wa tökö pewö totokö nö , kamisa na a noka soapaloö ! ' ĩ na Jesus a kuuma .
40019022	Ĩ na Jesus a kuu pole , ĩ hĩsa tänö ĩ ta hininö nö , kama hai ĩ wani tökö kua apa salo , a pi wanitalo opii a kõa soatasolöma .
40019023	Ĩ na tä kuaö ha , Jesus a kai a hua sinomo wi ĩ töpö na Jesus a hapalo nö , ' “ Wani tökö thapo opöle , ĩ a hai , Teusö ulupö tä kupaso wi , ĩ tä makoka mai kitä . Teusö a kaikanamo wi , ĩ hamö wani tökö thapo opa wi , ĩ ha ĩ a holepaso wi tä makoka pasia mai kitä ” ĩ na sa kuu kule . Pitili sa .
40019024	“ ‘ Makusa tä päka na kamelu a pata holepaso wi , ĩ tä isi waniha apa waikia alu kuleö ! ’ wa pi kuu kule maaki , wani tökö thapo opöle , Teusö a kaikanamo wi , ĩ hamö ĩ a holepaso wi , ĩ tä isi waniha totia satia apa . Wani tökö thapo opöle , ĩ aiki , ‘ Teusö ai . Sa simöa totihoö ! ’ ĩ na ĩ a kuu wi , ĩ tä makokoa totia mi ” ĩ na sa kuu kule ' ĩ na Jesus a kuuma .
40019025	Ĩ na Jesus a kuu noai , a kai a hua sinomo wi ĩ töpönö ĩ ta hininö nö , ' Kilatiha ! ' töpö kuu nö , ' Teusö anö ĩ witi pili a sai täa koni ? ' ĩ na ĩ töpö kuu ha ,
40019026	ĩ töpö na Jesus a mamo teteiki nö , ' Sanöma töpönö tä thama tai mi ipii , Teusö anö ĩ tä pewö thama taö sisaö . Teusö a kaikanamo wi , ĩ ha sanöma kama töpö lisipo taö mai kitä maaki , Teusö anö töpö lisipama taö öpa sisaö ' ĩ na Jesus a kuuma .
40019027	Ĩ na Jesus a kuu ha , Pedro aiki , ' Kamisamakönö sama pö pewö takölö nö , kawa na samakö nokapasoma . Önö kutenö , wi na samakö kua kitä ? ' ĩ na a kuuma .
40019028	Ĩ na Pedro a kuu ha , Jesus aiki , ' “ Hi masita tä uli mataso noai ha , Teusö anö tute tä uli thapalöma tä , sanöma sa kupaso noai , ĩ sa kaikanamopö , lotami ti toita apii ti ha sa loo pa , ĩ ha lotami ti toita apii ti ha makö loa naiki nö , makö kaikanamo naio kitä . Isöhaeu a hai ĩ 12 pelupö töpö hai ĩ tolewö töpö na makö kaikanamo nö , ĩ töpö na ma tä makokama läapalo wi , ĩ makö kupaso kitä ” ĩ na sa kuu kule . Sa holisi mai kitäö ! ' ĩ na Jesus a kuuma .
40019029	Ĩ na a kuu nö , ' Kawanö sa thalö nö , kamisa na wa nokapalo pi topa salo , au sai a , au tä uli , ĩ na tökö kui wa tökö takölöö , au hepala töpö , au hoose töpö , au sao töpö , au hao a , au nao a , au ulu töpö , ĩ na töpö kui wa töpö takölöö , ĩ na töpö kui wa töpö takölöma , ai wa töpö täa satia apölali kitä . Wa õsi palimipa totipaso wi ĩ wa tä täa naini kitä .
40019030	Huki hi tä uli ha satehe epii pata töpö kule , waiha ĩ töpö hai , satehe epii pata töpö kupo mai kitä . Ĩ na tä kua tä , huki pata töpö pasi mai , waiha ĩ töpö hai , satehe epii pata töpö kua asapaso kitä ' ĩ na Jesus a kuuma .
40020001	Ĩ na Jesus a kuu nö , ai uni ta wäsä nö , ' Sanöma makö na Teusö a kaikanamo wi , ĩ na ĩ tä kuaö ' ĩ na a kuuma . Ĩ na a kuu nö , ' Hikali a ha upa mokö pata kule , ĩ a hikali thapo pole , hikali a na ĩ anö töpö kalipalama pia salo , hena tä sai tä ai töpö nakamö hulasolöma .
40020002	Ĩ töpö naka tä , “ Huki ipa hikali a ha makö kalipalo piale , sami tä wakala na noa tä totota wi , ĩ nasimö tä na makö kalipalo pia kule ” ĩ na a pata kuuma . Ĩ na a pata kuu ha , “ Awai . Tä topa waikia kuleö ! ” ĩ na ĩ töpö kuu hö̃töoö ha , “ Pei . Hikali a na pö kalipalo soatatöö ! ” ĩ na a pata kuuma .
40020003	Ĩ na a pata kuu nö , motokö hẽtupo paio mai ha , motokö kaöha soa tä , ai töpö nakamö hua konasolöma . A hua kononö nö , wani tä täta wi ĩ tiso hamö a huulö nö , ai töpö kalipalo mane , ĩ töpö huu talalöma .
40020004	Töpö huu talalö nö , “ Ipa hikali a na pö kalipalosoö ! Noa tä toita apii sa tä noa totoki kitäö ! ” ĩ na a pata kuuma .
40020005	Ĩ na a pata kuu ha , töpö kalipalomö hua soatasolöma . Ĩ na tä kua tä , motokö hẽtuto tä , ĩ pata tänö ai töpö taemö hua konasolöma . Ĩ töpö talalö nö , ĩ töpö kalipalama nömöo nö , motokö akäto tä , ai töpö nakamö hua kotasolöma .
40020006	Ĩ töpö kalipalama nömöo nö , wisa tei a , wani tä täta wi ĩ hamö a hua kononö nö , ai töpö kalipalo mane , ĩ ai töpö talalö nö , “ Wi na tä kuaö ha huki makö kalipalo mai a , huki makö kua soa kule ? ” ĩ na a pata kuu ha ,
40020007	“ Ai tänö samakö naka mi ha , samakö kua soa pätia kule ” ĩ na töpö kuuma . Ĩ na töpö kuu ha , “ Ipa hikali a ha pö kalipalo naiosoö ! ” ĩ na a kuuma .
40020008	Ĩ na tä kua tä , motokö sii ilomo tä , töpö kalipalo mapo piale , ai pata tänö ĩ töpö simöa läatalo wi , ĩ a na pata tä hapalo nö , “ Töpö kalipalo polati , ĩ wa töpö naka kotalötö nö , ĩ töpö na noa tä totoaköö ! Sa töpö kalipalama nömötahe , ĩ töpö täpäa somatalöö ! Ĩ wa töpö täpäa somatali , ai wa töpö täpäa nömötali , ĩ tä noa ha sa töpö kalipalama somatahe , waikii , ĩ töpö täpäa nömönöö ! ” ĩ na a pata kuuma .
40020009	Ĩ na a pata kuu ha , wisa tei a , wani ipii töpö kalipalo päo noai , ĩ töpö na sami sitipa mano “ toto , ” ai tä na sami sitipa mano “ toto , ” ĩ na tä thaa hätähaköma .
40020010	Ĩ töpönö ĩ sitipa mano täalali ha , hena tä sai tä töpö kalipalo soma noai , ĩ töpö aiki , “ Pe epii sitipa ma kökö täa pia kuleö ! ” ĩ na töpö pi kuuma maaki , ĩ töpönö naiwö sami sitipa mano täa naiananömae .
40020011	Ĩ na tä kuaö ha , ĩ tä noa tälö nö , pata tä na ĩ töpö aiki , “ Häö . Wi na taköö ! ” ĩ na töpö hĩso opa nö , ĩ na töpö kuu nö ,
40020012	“ Huki ipii hi wa töpö naka nömötalöhe , wani ipii ĩ 1 ota tä na töpö kalipalo päta ke . Kamisamakö asa lö kui , hena tä sai tä samakö kalipalo kuki wi , ĩ samakö kalipalo soa tä , motokö hẽtupasoö , ĩ na tä kua tä , pili motokö sii wãkenö samakö pepalo opaö , ĩ na kamisamakö kuati kipii ta pi kuu mai . Ĩ na samakö kuati kipii maaki , ĩ töpö hai noa tä kui na ĩ na kamisamakö hai noa tä kua naia kule ” ĩ na ĩ töpö kupalo opama .
40020013	Ĩ na töpö kuu ha , töpö hapalo pole , ĩ ai tä na pata tä aiki , “ Ipa noi tä . A sömöka taikö . Kawa na ĩ sa tä noa totoa makoka apa waikiki ke . Hena tä sai tä kamisa na kawa aiki , ‘ Awai . Huki sa kalipalo piale , ĩ tä noa na samii ipa sa mano tälöpöö ! ’ ĩ na wa kuu waikio kipii .
40020014	Ĩ na wa kuu waikioma kutenö , au noa wa tä tälö nö , a kononöö ! Kawa na noa sa tä totoköhe , ĩ tä noa kui na , wisa tei a kamisanö ai sa tä naka nömötalöhe , ĩ a na ĩ na tä noa kuö hö̃töi , sa tä noa totoa pi topa ke .
40020015	Ipa sitipa sa kökö totoa pi topa tä , sa kökö totoki wi , ĩ tä wanisala mai kitä . Huki ipii ai sa tä naka nömötalö nö , wani ipii sa kalipalama nömötae , ĩ sa totiapala apaö ha , ĩ a na wa hĩso kule ? A hĩsu thaa tihöö ! ” ĩ na a pata kuuma ' ĩ na Jesus a kuuma .
40020016	Ĩ na Jesus a kuu nö , ' Önö kutenö , huki töpö palupo wi , waiha ĩ töpö nohapaso kitäö ! Huki töpö nohapaloti wi , waiha ĩ töpö palua nömöpaso kitäö ! Ĩ töpö hai , pata töpö toti pasi mai kitä maaki , Teusö a kaikanamo totia tä , ĩ töpö hai , ĩ pata töpö kua totipaso kitäö ! ' ĩ na Jesus a kuuma .
40020017	Ĩ na tä kua tä , Jetusalẽi tä uli ha Jesus a hemopoolö tä , kama kai a hua sinomo wi ĩ töpö naka asalö nö , töpö kai huulö pamö , ĩ töpö na a hapalotima .
40020018	A hapaloti nö , ' Jetusalẽi tä uli ha makö huu kimani , ĩ tä uli pata ha makö walokö lasoma , sanöma sa kupaso noai , ai tänö ĩ sa namo simöki kitä . Sa namo simökö nö , Teusö a täpä sinomo wi ĩ pata töpö , Moisés a kai wäsä sinomo wi ĩ töpö , ĩ na töpö kui töpö na sa totoki kitäö ! Sa totoki ha , ĩ pata töpö aiki , “ Jesus ma säpamanöpöö ! ” ĩ na ĩ töpö kuu nö ,
40020019	juteu töpö pasi mai ĩ töpö na sa totoa tolea nömöki kitä . Sa totoa nömököma , juteu töpö pasi mai , kamisa na ĩ töpö hapalo pi wasäa apa nö , sa sä nö , hii ti pakalai ti ha sa säa totipali kitä . Sa säa totipali kitä maaki , polakapi tä mumi matalo nö , ĩ hena tä sa temöa konaso kitä ' ĩ na Jesus a kuuma .
40020020	Ĩ na tä kua tä , Sepeteu a hai ĩ pelupö töpö hai ĩ pöpönö anö Jesus a na ĩ pelupö töpö kai waloiki nö , Jesus a na a nako pia salo , pili a maekonö a hĩta thaköma .
40020021	Pili a maekonö a hĩta thaki ha , Jesus aiki , ' Ka pi wa tä pii kule ? ' a kuu ha , ' Waiha wa kaikanamo totia tä , wa kaikanamo wi ĩ lotami tä na wa loa tä , kate wa poko kuamö kule hamö ipa ai ulu wa lomaki , hai wa poko kuamö kule hamö ipa ai ulu wa lomaki , ĩ na ipa ulu wa töpö loa thamaköpököö ! ' ĩ na pöpönö a kuuma .
40020022	Ĩ na pöpönö a kuu ha , pelupö töpö na Jesus aiki , ' Makö kuuhe , ĩ tä na makö pi hatuku totio mi ipö . Sa pea kua piale na , ĩ na makö pea kua taö öpa naio kitä ta o ? ' ĩ na Jesus a kuuma . Ĩ na a kuu ha , ' Awai . Ĩ na samakö pea kua taö öpa naio kitä ' ĩ na töpö kuu hö̃töoma .
40020023	Ĩ na töpö kuu hö̃töoö ha , ' Ĩ na makö pea kua taö öpa naio kitä maaki , kamisa aiki , “ Makö kaikanamo naiopö , kate sa poko kuamö kule ha , ĩ ha ai a loikiö ! Ĩ na tä kua tä , hai sa poko kuamö kule ha , ĩ ha ai a loikiö ! ” ĩ na kamisa kuu mai kitä . “ Makö kaikanamo naiopö , ĩ hamö pö loikiö ! ” ĩ na ipa hao a kuu sisaöö ! ' ĩ na Jesus a kuuma .
40020024	Ĩ na Jesus a kuu ha , Jesus a kai a hua sinomo wi , ĩ ai 10 töpönö ĩ ta hininö nö , Sepeteu a hai ĩ pelupö töpö na ĩ töpö pi hĩsuhua apöpasoma .
40020025	Ĩ tä , Jesus anö ĩ töpö nakaki solö nö , ' Pata töpönö ai töpö simöa sinomoö . Ĩ pata töpönö ai töpö noa thaa sinomoö . Ĩ ma tä taö kule .
40020026	Ĩ na ai pata töpö kua kuati wi na , ĩ na kamakö kua tihöö ! Wa patamo pi topa salo , ai ma töpö pasiliapala sinomopököö !
40020027	Kaikana wa kupo pi topa salo , ai töpö na wa noa mi kalipalotipököö ! ' ĩ na Jesus a kuuma .
40020028	Ĩ na Jesus a kuu nö , ' Sanöma sa kupaso noai , hi masita tä uli na sa waloiki nö , “ Ai sa töpö simöaö ha , ĩ töpönö sa pasiliapalatipöö ! ” ĩ na sa pi kuu maama . “ Ai sa töpö pasiliapalatipököö ! Sanöma töpö satehe epii ĩ sa töpö täapa kõo läopö , ĩ tä noa na sa säpamonasopököö ! ” ĩ na sa pi kuu salo , sa huma ' ĩ na Jesus a kuuma .
40020029	Ĩ na tä kua tä , Jetikó tä uli ha ĩ töpö kuoma , töpö huu koonö tä , Jesus a na töpö satehe epii töpö nokaalöma .
40020030	Töpö satehe epii töpö nokaalö tä , piliso kasö ha tä tapa mai ĩ polakapi töpö loo lätioma . Töpö loa lätia tä , ' Jesus a hasuo kulatiö ! ' ĩ na ĩ polakapi töpönö ĩ ta kuu hininö nö , ' Kaikana ai ! Davi a hai ĩ pelupö tolewö ai ! Kamisamakö na a pi honipoö ! ' ĩ na töpö kuu lalupalo opama .
40020031	Ĩ na töpö kuu lalupalo opaö ha , ' Pö lalupalo tihöö ! ' satehe epii töpönö ĩ na ĩ töpö noa thama maaki , ĩ polakapi töpö lalupalo satia apama . ' Kaikana ai ! Davi a hai ĩ tolewö ai ! Kamisamakö na wa pi honipo mi salo ' ĩ na töpö kuu lalupalo opatima .
40020032	Ĩ na töpö kuu lalupalo opati ha , Jesus a öpa opitakö nö , tä tapa mai ĩ töpö nakalö nö , ' Ka pi ma tä pii kule ? Ka pi sa tä thaapökö ? ' ĩ na Jesus a kuuma .
40020033	Ĩ na Jesus a kuu ha , ' Samakö mamo huu topama kõo mi salo ' ĩ na töpö kuu hö̃töoma .
40020034	Ĩ na töpö kuu ha , ĩ töpö na Jesus a pi honipo opa nö , ĩ töpö mamo höpöa soatama . Töpö mamo höpöaö ha , ĩ tökö soatawö , ĩ töpö mamo huu topa kõa soataköma . Töpö mamo huu topa kõa soataki ha , Jesus a na ĩ töpö noka soatasolöma .
40021001	Ĩ na tä kua tä , Jetusalẽi tä uli ha Jesus anö töpö kai atetalo nö , Petöpasié tä uli ha töpö kai walokö tasoma . Töpö kai waloikitö nö , Olipa tä heuma kolo hamö töpö kai sokeaalö tä , Jesus anö kama kai a hua sinomo wi , ĩ ai polakapi töpö simöa tolehelöma . Töpö simönö nö ,
40021002	' Ki ha sai pö kulali , ĩ hamö makö lisipalo nö , jumẽtu a suö pata , jumẽtu a okalo , ĩ na kökö kui kökö õkale , ĩ ma kökö pata taa soatalali kitäö ! Ĩ ma kökö pata kusöpalö nö , ma kökö pata täaki solöö !
40021003	Ma kökö pata täaö ha , ai tä aiki , “ Wi na makö pi kuu salo , ma kökö kusöa kule ? ” a kuu ha , “ Ipa kaikana tänö kökö naka kulaiö ! ” makö kuu ! Ĩ na makö kuu ha , “ Awai . Kökö tälölöö ! ” töpö kuu kitä ' ĩ na Jesus a kuuma .
40021004	Sutu upa Teusö a kai wäsä sinomo noai , ĩ anö tä sãökökö noai , ĩ tä kua tolea totiopö , ĩ jumẽtu kökö täa piama . Ĩ na ĩ tä sãökama kuuma :
40021005	' Sião tä uli pata ha töpö kule , ĩ töpö na ĩ na makö kuu ! “ Kamakö hai ĩ kaikana tä huu kimi . Jumẽtu a okalo hõo ha a tikäiki nö , a huu kule ” ĩ na makö kuu ! ' ĩ na sutu upa ĩ na tä kuuma .
40021006	Ĩ na tä kua tä , Jesus anö ĩ polakapi töpö simöni ha , ĩ töpö hulolö nö , ĩ sai pö ha töpö waloikitö nö , jumẽtu kökö kusöpalömae .
40021007	Kökö kusöpalö nö , Jesus a na ĩ kökö tälölömae . Kökö tälölöhe nö , ĩ kökö hõo na kama töpönö haloi ösö halopo wi , ĩ kökö hõo pata na ĩ ösökö lukököma tä , ĩ ösökö ha Jesus a tikäa soataköma .
40021008	A tikäa soataiki nö , Jetusalẽi tä uli ha a walokö tasopö , a kai huulö pamö töpö satehe epii töpö aiki , ' Kaikana tä sai pata huu polatiö ! ' töpö pi kuu salo , kama töpö hai ĩ haloi ösö halopo wi , ĩ ösökö paa toleha läatalalöma . Ai töpönö koanata amösö hena kui na , ĩ na ösö hena kui ösö hena pätalalö nö , piliso hamö ĩ ösö hena hila paa naionöma . Kaikana tä sai pata huu ha , ĩ na tä thamatima .
40021009	Tä thamati nö , Jesus a na ai töpö palule ĩ töpö , Jesus a noa ha ai töpö kule ĩ töpö , ĩ na töpö kui , Teusö a na ĩ töpö pewö aiki , ' Davi a hai ĩ ola tolewö a totiatalo opawöö ! Kawanö wa simöpalö noai , ĩ a totiapala apa totihoö ! Teusö wa totiatalo opawöö ! ' ĩ na lope epii ĩ na töpö kupalo opatima .
40021010	Ĩ na tä kua tä , Jetusalẽi tä uli ha Jesus a walokö tasoma . A waloikitö nö , Jetusalẽi tä uli ha a lisipasoö ha , jetusalẽi tili töpö pewö lalupalo opama . Töpö lalupalo opa nö , ' A huu pole , ĩ witi ĩ a ? ' ĩ na töpö kuu ha ,
40021011	Jesus a na töpö huu naine ĩ töpö aiki , ' Hi a hai , Teusö a kai wäsä sinomo wi , ĩ Jesus a . Kaliléia tä uli pata ha Nasaté tä uli kule , ĩ tä uli ha Jesus a kua wi , ĩ a ' ĩ na ĩ töpö kuu hö̃töoma .
40021012	Ĩ na tä kua tä , Teusömo wi a sai ha Jesus a lisipasoma . A lisipalo nö , sitipa kökö ha wani tä totoma sinomo wi ĩ töpö , sitipa kökö ha wani tä täalali wi ĩ töpö , ĩ na töpö kui , Jesus anö ĩ töpö pewö sasua kopalöma . Sitipa kökö totoa nomöhöa hö̃töo soatalo sinomo wi , ĩ töpö hai ĩ hii tiki ha sitipa kökö maketa wi , Jesus anö ĩ tiki pata nomöhöpamani , Teusö a na holeto kökö wai totoköpö , sitipa kökö noa ha ĩ holeto kökö wai totoa sinomo wi ĩ töpö hai ĩ lotami tiki nomöhöpamani , ĩ na tiki nomöhöa thapamanöma .
40021013	Ĩ na tiki nomöhöa thapamanö nö , Jesus aiki , ' Teusö a kuu noai , Teusö tä waheta na ĩ tä sãökama kua . “ Ipa sai a hai , Teusö sa na sanöma töpö hapalo sinomo wi ĩ a sai ” ĩ na tä sãökama kua kule maaki , hi a sai hai , thomömo wi ĩ töpö hai ĩ sai ma thama pikia kule ' ĩ na Jesus a kuuma .
40021014	Ĩ na Jesus a kuu nö , ĩ na tä kua tä , Teusömo wi a sai ha Jesus a kua soa tä , tä tapa mai ĩ töpö , töpö huu mi ĩ töpö , Jesus a na ĩ töpö kai walopatima . Töpö kai walopati noai , Jesus anö ĩ töpö toapama kotioma .
40021015	Ĩ töpö toapama kotioö ha , ulu töpö aiki , ' Davi a hai ĩ ola tolewö Jesus a na , “ Wa totiatalo opawöö ! ” ĩ na makö pewö kuupököö ! ' ĩ na ulu töpö lalupalo opa nö , ĩ na töpö wai kuuma . Ĩ na tä kua tä , Teusö a täpä sinomo wi ĩ pata töpö , Moisés a kai wäsä sinomoti wi ĩ töpö , ĩ na töpö kui töpönö Jesus anö tä aipöamati pole , ĩ tä taa nö , Teusömo wi a sai ha ulu töpö a lalupalo hapalo pole , ĩ ta hininö nö , töpö hĩsosoma .
40021016	Töpö hĩsolo nö , Jesus a na , ' Ulu töpö kuu pole , ĩ wa ta hini kule ? ' ĩ na töpö kuu ha , Jesus aiki hö̃töwö , ' Awai ta pi kuu mi sai . Teusö tä waheta aiki , “ Teusö anö ulu töpö pi wai hatukupamani ha , Teusö a na , ‘ Wa totiatalo opawö ’ ĩ na ulu töpö kuu makoka apaö ” ĩ na Teusö tä waheta kuu . Ĩ tä waheta kuu wi , ĩ ma ta hini hãto maama ? ' ĩ na Jesus a kuuma .
40021017	Ĩ na Jesus a kuu nö , Jetusalẽi tä uli ha a husolo nö , Petânia tä uli ha a hulasolöma . Petânia tä uli hamö a waloikitö nö , ĩ ha a kuköma .
40021018	Ĩ hena tä , Jetusalẽi tä uli ha a kõo sapa koonö tä , a oio opama .
40021019	A oi ipö salo , piliso kasö ha piku tiki öpale , ĩ tiki öpa talalö nö , a ekua soataköma . A ekua soataköma maaki , hii ti mo mai ha , pili nakö hena sino kuo sisama . Pili tiki henakö sino kuo sisa ha , ĩ ti na Jesus a hapalo nö , ' Waiha au pili mo lalo kota mai kitäö ! ' Jesus anö ĩ na piku tiki noa wani thama . Ĩ na ĩ tiki noa wani thalöma , ĩ piku tiki häwäa soasoma .
40021020	Tiki häwäa soaso noai , Jesus a kai a hua sinomo wi ĩ töpönö ĩ tä taa nö , ' Kilatiha ! Hi tiki häwäa soa nö kilitalohe ' ĩ na töpö kuuma .
40021021	Ĩ na töpö kuu ha , Jesus aiki , ' “ ‘ Teusö a lotete epö ’ makö pi kuu tä , ‘ Teusö a lotete hãto mai kitäö ! ’ ĩ na makö pi kuu mi tä , hi piku sa tiki thama kuahe na , kamakönö ĩ na ma tä thama hö̃töo kitä . ‘ Teusö a lotete epö ’ ĩ na makö pi kuu totio nö , hi heu tä öpale , ĩ heu tä ha makö hapalo nö , ‘ A hoköpalo nö , kosoto u pata ha a keikiö ! ’ makö kuu ha , heu tä pata maaki , kosoto u pata ha tä pata kepaso kitä ” ĩ na sa kuu kule . Sa holisi mai kitäö !
40021022	“ Teusö a lotete epii ĩ anö sa hini kitäö ! ” ĩ na makö pi kuu totioö ha , Teusö a na makö hapalo nö , ma tä naka wi ĩ ma tä täa hö̃töli kitä ' ĩ na Jesus a kuuma .
40021023	Ĩ na Jesus a kuu nö , Teusömo wi a sai ha a hua konasolöma . A hua kononö nö , ĩ ha a waloikitö nö , töpö pi hatukamati tä , Teusö a täpä sinomo wi ĩ pata töpö , juteu pata töpö , ĩ na töpö kui , Jesus a na ĩ töpö ekua ateiki nö , ' Witi pili anö wa simöaö ha hi wa tä aipöamatii ? ' ĩ na töpö kuuma .
40021024	Ĩ na töpö kuu ha , ' Kamakö na sa tä hini hö̃töo pia kule . Kamakö na sa ta hini ha , kamakö hö̃töwö , “ Ĩ naköö ! ” makö kuu hö̃töoö ha , “ Witi pili anö wa simöaö ha hi wa tä aipöamatii ? ” makö kuuhe , ĩ tä na , “ Ĩ anököö ! ” sa kuu hö̃töo kitäö ! ' ĩ na Jesus a kuuma .
40021025	Ĩ na a kuu nö , ' Witi pili anö João a simöaö ha , ĩ anö töpö mãi õmatima ? Teusö anökö hãtowö ? Sanöma töpönökö hãtowö ? Wi na makö pi kuu kule ? ' ĩ na Jesus a kuuma . Ĩ na a kuu ha , kama töpö hapalo nomöhöpaso nö , ' “ Teusö anö João a simököma ” ĩ na makö kuu ha , Jesus aiki hö̃töwö , “ Ĩ na makö kuu manu kule , wi na makö pi kuu salo , João ma kai a hini totio maama ? ” ĩ na Jesus a kuu hö̃töo kitä .
40021026	Ĩ na tä kua tä , “ Sanöma töpönö päwö João a simökömaö ! ” makö kuu ha , ai töpö pewönö makö wanipo matimöö ! ' ĩ na töpö kuuma . ' “ João a patanö Teusö a kai wäsä totio wi , ĩ a sai kuo totioma ” ĩ na ai töpö pewö kupaloti saiö ! ' ĩ na ĩ töpö pi kuu salo , ' Sanöma töpönö päwö João a simököma ' ĩ na ĩ töpö kuu kili ipama .
40021027	Töpö kuu kili ipa salo , ' Kui . Sama tä tai mi ' Jesus a na ĩ na ĩ töpö kuuma . Ĩ na töpö kuu ha , ' “ Witi pili anö wa simöaö ha , hi wa tä aipöamatii ? ” makö kuu kule maaki , kamakö na sa kuu hö̃töo mai kitäö ! ' ĩ na Jesus a kuuma .
40021028	Ĩ na Jesus a kuu nö , ' Sa ta wäsä piale , ĩ tä na wi na makö pi kuu kule ? ' ĩ na a kuuma . Ĩ na a kuu nö , ' Pö̃ a hai ĩ polakapi pelupö kökö kuoma . A thaa somakö noai ĩ a na , “ Pösai . Huki upa mokö kulati , ĩ a hikali ha wa kalipalo pia kulatiö ! ” ĩ na pö̃ a kuu ha ,
40021029	“ Ĩ ha sa kalipalo wani ipöö ! ” ĩ na pelupö pata a kuu hö̃töoma . Ĩ na a kuu hö̃töa kule maaki , waiha a pi tapoiki nö , a kalipalomö hulasolöma .
40021030	Ĩ na tä kua tä , a kalipalomö hulasolö noai ĩ a hai ĩ poosa a na pö̃ aiki , “ Pösai . Upa mokö kulati ha a kalipalotöö ! ” ĩ na pö̃ a kuu ha , “ Awai . Sa hulasolö kitäö ! ” ĩ na poose a kuu hö̃töoma . Ĩ na poose a kuu hö̃töa kule maaki , a huu maama ' ĩ na Jesus a kuuma .
40021031	Ĩ na a kuu nö , ' Witi anö pö̃ a kai a hinia totilöma ? ' Jesus a kuu ha , ' Pepala anökö ' ĩ na töpö kuu hö̃töoma . Ĩ na töpö kuu ha , Jesus aiki , ' “ Pata töpö na sitipa totoköpö , ĩ sitipa täta sinomo wi ĩ töpö , sitipa noa na suö töpönö wano töpö sapäkama hätäpo wi ĩ töpö , ĩ na töpö kui , Teusö a kaikanamo wi ĩ ha ĩ töpö lisia somataso kitä . Sitipa täa sinomoti wi ĩ töpö , suö töpönö wano töpö sapäkama sinomo wi ĩ töpö , ĩ na töpö kui töpö wanisala apa wi maaki , kamakö hai , Teusö ulupö makö kupo paio mai ha , ĩ töpö hai , Teusö ulupö töpö kua somapaso kitä ” ĩ na sa kuu kule . Sa holisi mai kitäö !
40021032	João Pasisöta anö piliso salili ipii ĩ tiso mömamö huu noai , ĩ a na , “ Pitili wa ” makö pi kuu maama . Sitipa täa sinomoti wi ĩ töpö , wano töpö sapäkama hätäpo wi ĩ suö töpö , ĩ na töpö kui töpönö wanisala tä thaa noai , ĩ töpö aiki , “ João Pasisöta anö Teusö ta wäsä wi ĩ ta pitili ” ĩ na töpö pi kuu nö , ĩ ta hinia totilöma . “ João Pasisöta a kai a pitili ” ĩ na töpö kuu noai , ĩ ma ta hinima maaki , “ Häö . Wanisala sa tä thaa kota wani ipö ” ĩ na makö kuu naio maama . “ Wanisala sa tä thaa wani ” ĩ na makö kuu nö , makö pi tapomo sapamo kõoma aköna , “ Teusö ta pitili ” ĩ na makö kuu naio noa kipi ' ĩ na Jesus a kuuma .
40021033	Ĩ na Jesus a kuu nö , ' Ai uni sa ta wäsä pia kule . Ĩ ta hiniheö ! Pata tänö upa totokö satehe epii totokö tösama . Mositimö a kui na , ĩ na upa mokö kui , upa totokö ha mokö salolo wi , ĩ mokö tösatima . Ĩ mokö tösa nö , ĩ totokö kuo pamö tä hokoloköma . Tä hokolokö nö , upa mokö kopekeama pia salo , maa ma pata thaköma . Maa ma pata thakö nö , ösö ha tikio wi tiki matakali thaa nömököma . Matakali tiki thaa nömökö nö , ai töpö na , “ Hi ipa hikali a ha pö kalipalo hisaö ! Waiha au noa sa tä totoki kitäö ! ” ĩ na a pata kuuma . Ĩ na a pata kuu nö , a hama hulasolöma .
40021034	A hama pata hulolö nö , tiko tä uli ha a pata kutio tasoma . A kutio wi , ĩ tä tetea apöpaso noai ha , kama hai hikali a na upa mokö patasipö öpö tä , polakapi kama hai ĩ upa mokö suli pia salo , ĩ pata tänö töpö nokapalamati wi ĩ polakapi ai töpö simöa konöma .
40021035	Ĩ töpö kopi ha , töpö hikalimo haio wi ĩ töpönö töpö huölö nö , ai tä soalali , ai tä säpali , maa manö ai a säsä pamö , ai tä säpali , ĩ na töpö thamama .
40021036	Ĩ na töpö thamaö ha , pata tänö satehe epii ai töpö simöa nömönöma . Töpö simöa somanö noai , ĩ töpö peama thama noai na , ĩ na ĩ töpö peama thama nömöo tasoma .
40021037	Ĩ na ĩ töpö peama thama nömöo tasoma ha , pata tänö kama hai ĩ pelupö a simöa nömönöma . “ Ĩ töpönö ipa ulu a peama mai kitäö ! ” ĩ na a pi pata kuu nö , kama hai ĩ ulu a simöa nömöpalö tasoma .
40021038	A simöa nömöa kopalö taso wi , töpö hikalimo haitio wi ĩ töpö na a waloa nömöa kõkö tasoma . A walo tasoa tä , töpö hikalimo haitio wi ĩ töpönö a talalö nö , “ Pata tä hai ĩ pelupö a huu kulatiö ! Ma säpalöpöö ! Ma säpalö nö , hi hikali ma pata sua asalöpöö ! ” ĩ na töpö kuuma .
40021039	Ĩ na töpö kuu nö , pata tä hai ĩ pelupö a huölö nö , hikali a kasö ha a läkälölö nö , a säpalömae ' ĩ na Jesus a kuuma .
40021040	Ĩ na Jesus a kuu nö , ' Önö kutenö , pata tä kopo nö , töpö hikalimomati noai , ĩ töpö na wi na pata tä kua kitä ? ' ĩ na a kuuma .
40021041	Ĩ na a kuu ha , ' A pata kopo nö , töpö hikalimoma ti noai ĩ töpö säa hö̃töpali kitä . Töpö säa hö̃töpalö nö , ai tiko töpö na , “ Ipa hikali a ha pö kalipaloö ! Waiha noa sa tä totoki kitäö ! ” a pata kuu kitä . A pata kuu ha , “ Awai ” töpö kuu nö , töpö hikalimo nö , nii tä patasipö öpö tä , pata tänö nii tä nakaö ha , ĩ töpönö wani ipii nii tä simöa totiatala apa asa kuki kitäö ! ' ĩ na töpö kuuma .
40021042	Ĩ na töpö kuu ha , Jesus aiki , ' Teusö tä waheta kuu noai , ĩ ma tä sãökama möö hãto maama ? “ Maa ma sai thaa wi ĩ töpönö ai ma hosalö noai , ĩ ma toita satio opama . Ĩ manö sai a lototoama totio wi , ĩ ma . Ĩ na tä kua wi , Teusö anö ĩ tä thama . Teusö anö tä thaa wi ĩ tä totiatalo opaö ” ĩ na Teusö tä waheta kuu ' ĩ na Jesus a kuuma .
40021043	Ĩ na Jesus a kuu nö , ' “ Kamakö na Teusö a kaikanamo pasio mai kitä . Teusö a kai a hini totiatalo opa asa wi ĩ töpö na Teusö a kaikanamo asa kitä ” ĩ na sa kuu kule .
40021044	Maa sa ma katehahe , Teusö anö a kaikanamoma wi ĩ a uni hai , ĩ maa ma . Ĩ maa ma na ai tä kaepaköma , a pewö saokipasoö . Ai tä na ĩ maa ma keköma , ĩ a nakasia totipasoö ' ĩ na Jesus anö uni ta wäsä nö , ĩ na a kuuma .
40021045	Ĩ na Jesus a kuu ha , Teusö a täpä sinomo wi ĩ pata töpö , patiseu töpö , ĩ na töpö kui töpönö ĩ uni tä pewö a hininö nö , ' Jesus anö makö a kateha nö , ĩ uni tä pewö a thaa nö , ta wäsä kule ta o ' ĩ na töpö pi kuuma .
40021046	Önö kutenö , Jesus a peama pia salo , a hua pi topa apama . A hua pi topa apama maaki , ai juteu töpö satehe epii töpö na ĩ juteu pata töpö kili ipa salo , Jesus a hua maama . Juteu töpö satehe epii töpö aiki , ' Jesus anö Teusö a kai wäsä totio wi ĩ a ' ĩ na ĩ töpö pi kuuma kutenö , pata töpönö Jesus a hua maama .
40022001	Ĩ na tä kua tä , Jesus anö uni ta wäsä kõo nö , ĩ na a kuuma :
40022002	' Ai kaikana tä hai ĩ pelupö anö suö tä täa pia tä , ĩ kaikana tänö ai töpö iapalama kua piale na , ĩ na Teusö a kaikanamo wi , ĩ na ĩ tä kua hö̃töoö .
40022003	Kaikana tänö ai töpö iapalama pia salo , kama hai ĩ töpö kalipalama sinomo wi ĩ töpö na , “ Sa töpö naka waikilö noai , ĩ töpö na makö hulolö nö , ‘ Pei . Huki makö kokamo nö , makö iapalopöö ! ’ ĩ na makö kuutöö ! ” ĩ na kaikana tänö töpö noa thama . Ĩ na töpö noa thaö ha , töpö hulolö nö , töpö nakama maaki , “ Pälaö . Samakö iapalo wani ipö . Samakö huu mai kitäö ! ” ĩ na töpö kuuma .
40022004	Ĩ na töpö kuu ha , kaikana tänö töpö kalipalama sinomo wi ĩ ai töpö simönö nö , “ Sa töpö naka waikilö noai , ĩ töpö na ĩ na makö kuu ! ‘ Nii tä pata kua waikia kulatiö ! Paka kökö okalo , paka kökö pata tapu upii , ĩ na kökö kui , kaikana tänö ĩ kökö säa waikipali kipiliö ! Pei . Pö iapalosoö ! ’ ĩ na makö kuutöö ! ” ĩ na ĩ kaikana tänö töpö noa thama .
40022005	Ĩ na töpö noa thaö ha , ĩ töpö hulolö nö , ai töpö naka nömönöma maaki , ĩ töpö naka nömönö noai ĩ töpö huu mai ha , kama hai ĩ hikali a ha ai tä huu , wani tä suta wi ĩ a sai ha ai tä huu ,
40022006	kaikana tänö töpö simönö noai , ai töpönö ĩ töpö soapalö nö , töpö säa läpali , ĩ na töpö naka noai , ĩ na ĩ töpö kuama .
40022007	Ĩ na ĩ töpö kuaö ha , kaikana tä hĩso opa nö , ai töpö na , “ Ipa kalipalama wi töpö säpalö noai , ĩ töpö säa hö̃töpalötöö ! Ma töpö säpalö nö , ĩ ma töpö sai pö pewö ĩsia soamanöö ! ” ĩ na kaikana a kuuma .
40022008	Ĩ na kaikana a kuu nö , ai töpö kalipalama wi ĩ töpö na , “ Makö pewö iapalo pia kule maaki , sa töpö naka soma noai ĩ töpö topa maama .
40022009	Önö kutenö , piliso pewö pata kulati hamö makö hulolö nö , ĩ na tä kua tä , ai töpö huu läle , ĩ töpö pewö nakalötöö ! ” ĩ na kaikana anö töpö noa thama .
40022010	Ĩ na kaikana tänö töpö noa thaö ha , ĩ piliso pewö pata hamö töpö hulolö nö , töpö huu läle , ĩ töpö pewö nakalöma . Ai töpö topa apai ĩ töpö , ai töpö wanisala apai ĩ töpö , ĩ na töpö kui töpö pewö nakalöma . Ĩ töpö pewö nakali ha , kaikana tänö töpö iapalama wi ĩ a sai pewö pata matihia totiköma . Ĩ a sai matihia apa waikila tä ,
40022011	kaikana tänö ĩ töpö möö pia salo , ĩ a sai ha a pata lisipalo nö , haloi ösö toita apii ösö na ai tä haloa mai , ĩ a wani talalöma . Töpö iapalo tä , haloi ösö toita apii ösö halopo wi , ĩ töpö na kaikana tänö ĩ nasimö ösö totoma sinomo wi ĩ nasimö ösö na ĩ a wani halo pasio maama .
40022012	Haloi ösö toitai ösö na a wani haloa pasia mane , kaikana tänö ĩ a wani talalö nö , ĩ a wani na , “ Ipa noi tä ! Iapalo tä , haloi ösö toita apii ösö na wa halo mai a . Wi na wa pi kuu salo ? ” ĩ na kaikana a kuu kule maaki , a wani huo hö̃töo maama .
40022013	Önö kutenö , töpö kalipalama wi ĩ töpö na kaikana tä aiki , “ Pili a ami pewö wani õkapalö nö , atu ha mumi mumi tä pata kule ha ĩ ha a wani hosalötöö ! Ĩ ha a wani pepalopöö ! A wani halilimo opa nö , a nakö pata ãö ãömo opatipöö ! A ö̃köpalotipöö ! ” ĩ na kaikana a pata kuuma ' ĩ na Jesus a kuuma .
40022014	Ĩ na a kuu nö , ' Önö kutenö , sanöma töpö na Teusö a kaikanamo pia salo , satehe epii töpö naka kule maaki , Teusö anö töpö saia asali wi ĩ töpö polakapi ipö ' ĩ na Jesus anö uni ta thaa nö , ĩ na ta kui ta wäsäma .
40022015	Ĩ na tä kua tä , patiseu töpö hua kononö nö , Jesus a namo simökö pia salo , ĩ na töpö kuu hẽtupasoma : ' Jesus ma hapalama apaö ha , a hapalo wanisala apapököö ! A hapalo wanisala apaö ha , “ Jesus a peamaö ! ” ĩ na makö kuupö ' ĩ na ĩ patiseu töpö kuuma .
40022016	Ĩ na töpö kuu nö , ĩ patiseu töpö kai a hua sinomo wi ĩ ai töpö , ai etoosisö töpö , ĩ na töpö kui , Jesus a na ĩ töpö simönöma . Töpö simöni wi , Jesus a na ĩ töpö waloiki nö , ' Sanöma wa töpö pi hatukama sinomo wi ĩ waö ! Wa pitilimo opaö . Sanöma makö na , “ Ĩ na makö kuapököö ! ” ĩ na Teusö a kuu wi , ĩ wa ta wäsä pitilimo opaö . Ĩ sama tä taö öpaö . Teusö a kai a pitili ipii , ĩ wa ta wäsäö ha , ai töpönö wa hĩsu thaa kule maaki , ĩ wa ta wäsä kili mi ipö .
40022017	Önö kutenö , wa hini pia kule . Wi na wa pi kuu kule ? Homa tili tä Sesa kaikana tänö sitipa kökö naka sinomo wi , juteu makönö ĩ sitipa ma kö totoköpökö ? Ĩ tä na wi na Teusö a kuu ? ' ĩ na töpö kuuma .
40022018	Ĩ na töpö kuu ha , ' Jesus a hapalo isi wanihopöö ! ' ĩ na töpö pi kuu wi , Jesus anö ĩ tä taö öpa salo , ĩ na a kuu hö̃töoma : ' Makö holisimo opawö . Wi na makö pi kuu salo , sa hapalo isi wanihipama pi topa kule ?
40022019	Sesa a pata na sitipa kökö totoma sinomo wi ĩ ai a wai suaki solö ' ĩ na a kuu ha , ĩ sitipa a kai wai waloki ha ,
40022020	Jesus aiki , ' Hi sitipa kotopö wai na , ĩ witi pili a ukutupö sätäa ? Ĩ witi pili a hilo wi tä sãökama sätäa kule ? ' ĩ na Jesus a kuuma .
40022021	Ĩ na Jesus a kuu ha , ' Sesa a kaikana aiki ' ĩ na töpö kuu hö̃töoma . Ĩ na töpö kuu ha , Jesus aiki , ' Kamakö na Sesa kaikana tänö kama hai ĩ tä naka wi , ĩ Sesa kaikana tä na ĩ tä totoa pasikiö ! Ĩ na tä kua tä , kamakö na Teusö Kaikana tänö kama hai ĩ tä naka pasio wi , Teusö a na ĩ tä totoa pasikiö ! ' ĩ na Jesus a kuuma .
40022022	Ĩ na Jesus a kuu noai , ĩ töpönö ĩ ta hininö nö , ' Kilatiha ! Jesus a hapalo pi hatuka apawö ' ĩ na töpö pi kuu nö , Jesus a na töpö hapalo kota mai ha , töpö konasolöma .
40022023	Ĩ tökö soatawö , ' Nomawö töpö temöpo kõo mai kitäö ! ' satuseu töpö kuu sinomo wi , Jesus a na ĩ satuseu töpö waloköma .
40022024	Jesus a kule ha ĩ töpö waloiki nö , ' Jesus a pata ! Ĩ na Moisés a patanö nö patapö töpö noa thama : “ Au hepala a hai ĩ ulu töpö kuo mai ha , au hepala a nomasoö ha , ĩ a hai ĩ pusopö a kuo noai ĩ wa sua nömönöö ! Wa sua nömönö nö , au ulu wa töpö thaköö ! Au ulu töpö sai maaki , ‘ Pepala a hai ĩ ulu töpö päwö ’ ai töpö kuupö ” ĩ na sutu upa ha ĩ na Moisés anö tä sãököa thaköma ' ĩ na Jesus a na töpö kuuma .
40022025	Ĩ na töpö kuu nö , ' Pi naka . Kamisamakö kule ha poose töpö satehe epii , ĩ 6 poose töpö kui töpö kuoma . Pepala a kuo soma noai ĩ anö suö tä tälöma . A tälöma maaki , a ulu pö kuo mai ha , a nomasoma . Pepala a nomasoö ha , poosa anö kama hai ĩ pepala hai ĩ pusopö a kuo noai , ĩ a täa nömöa hailöma .
40022026	A täa nömöa hailöma maaki , ĩ a ulu pö kuo hö̃töla tä kuno mai , ĩ a noma nömöa pälasoma . Ĩ tä noa ha , ĩ a hai ai poosa anö ĩ suö a täa nömöa haia konöma maaki , ĩ a ulu pö kuo hö̃töla tä kuno mai , ĩ a noma nömöa kõa pälasoma . Ĩ na ĩ poose töpö pewö kuama . Poose töpö pewönö ĩ suö a täa nömöatala kule maaki , töpö ulu pö kuola tä kuno mai , töpö pewö noma pälasoma .
40022027	Ĩ wano töpö pewö nomaso noai ha , suö a noma nömöa pälasoma . Ĩ na tä kuama .
40022028	Ĩ na tä kuama kutenö , waiha sanöma töpö nomapo noai , ĩ töpö temöa konasoma tä , ĩ 7 töpönö ĩ suö a po hätähatalo noai , ĩ suö a hai , witi pili a hai ĩ pusopö a sai kupasoö ? ' ĩ na töpö kuuma .
40022029	Ĩ na töpö kuu ha , Jesus aiki , ' Teusö ma tä waheta tai mi ipö , Teusö a lotetea apöle , ĩ ma tä tai mi ipö , ĩ na ma tä tai mi kuö kutenö , makö pi tapomo makokoa mane .
40022030	Waiha sanöma makö nomaso noai , ĩ makö pewö temöa konasoma tä , ãju töpö kua wi na ĩ na sanöma makö kua naio kuki kitä . Suö ma töpö po mai kitä .
40022031	Sanöma makö temöa konaso wi ĩ tä na Teusö a kuu noai , ĩ ma tä sãökama möö hãto maama ?
40022032	Abraão a , Isaki a , Jacó a , ĩ na kilii töpö noma waikiso noai ha , Teusö aiki , “ Abraão a , Isaki a , Jacó a , ĩ na kilii töpö aiki , ‘ Teusö a hai , ipa pata tä ’ ĩ na ĩ töpö kuu soatioö ” ĩ na Teusö a kuuma . “ Teusö a hai , ipa pata tä ” ĩ na nomawö töpö kuu mai kitä . Töpö temö öpii , ĩ na ĩ töpö kuu sisaö . Önö kutenö , Abraão a , Isaki a , Jacó a , ĩ na kilii töpö nomasoma maaki , ĩ töpö temöa konasoma ' ĩ na Jesus a kuuma .
40022033	Ĩ na Jesus a kuu noai , satehe epii töpö kokamo sotota pole , ĩ töpönö ĩ ta hininö nö , ' Jesus anö ta wäsä wi ĩ ta topa apa nö kilile ' ĩ na töpö pi kupalotima .
40022034	Ĩ na tä kua tä , ' Jesus a hapalo taö öpa asaö ha , satuseu töpö hapalo hö̃töo maama ' ĩ na patiseu töpönö ĩ ta kuu hininö nö , ĩ patiseu töpö kokamoma .
40022035	Töpö kokamo nö , ai tä hai , Moisés a kai wäsä sinomo wi ĩ anö Jesus a wapa pia salo , Jesus a na ĩ na a kuuma :
40022036	' Jesus a pata ! Moisés a patanö töpö noa thatiilö noai , ĩ witi pili ta topa satia apöle ĩ sa ta hinia totilöpökö ? ' ĩ na a kuuma .
40022037	Ĩ na a kuu ha , Jesus aiki , ' “ Teusö pata wa tä pii totio opatipököö ! Ĩ a pata na wa pi kuo totio opatipököö ! Pe epii a pata pii totihoö ! Ĩ a na wa pi tapomo sinomoti nö , pe epii a pii totihoö ! ”
40022038	ĩ na Moisés anö töpö noa thaa noai , ĩ pili wa ta hinia totilöpököö !
40022039	Ĩ wa ta hinia totia apölö nö , “ Kama wa pio sapao kua kõo wi na , ĩ na au töpö pii kuaö ! ” ĩ na Moisés anö töpö noa thaa naio noai , ĩ wa ta hinia nömönöpököö !
40022040	“ Teusö a pii totihoö ! Ai töpö pii totio naioö ! ” ĩ na Moisés anö töpö noa thaa noai , ĩ wa ta hinia totilöma , Moisés anö satehe epii ai töpö noa thaa pi kupaso noai , ĩ wa tä pewö a hini naio soata kitä ' ĩ na Jesus a kuuma .
40022041	Ĩ na Jesus a kuu nö , patiseu töpö kokamo soala tä , Jesus aiki ,
40022042	' Juteu makö täapa kõo läopö , Teusö anö ai tä simöpa pialali , ĩ Cristo a hilo wi , ĩ a na wi na makö pi kuu kule ? Ĩ a hai , witi pili a ola tolewö ? ' ĩ na a kuu ha , ' Davi a ola hai , Cristo a ' ĩ na töpö kuuma . Ĩ na töpö kuu ha , Jesus aiki hö̃töwö ,
40022043	' Önö kutenö , Davi a kuu noai , ĩ tä na wi na makö pi kuu kule ? Teusö a õsi kua tolele , ĩ anö Davi a pi hatukua waikipamanöma kutenö , ĩ na a kuuma : “ Waiha Teusö anö a simöpa piale , ĩ ipa pata tä ” ĩ na Davi a kuuma .
40022044	Ĩ na Davi a pata kuu totioma : “ Ipa pata tä na Teusö pata tä aiki , ‘ Ai töpönö wa wanipo wi ĩ sa töpö peama totio kitäö ! Sa töpö peama noai ha , ĩ töpö na wa kaikanamo toitio kitäö ! Ĩ töpö na wa kaikanamo totio paio mai ha , kamisa na wa kua paitiki nö , kawa solo makö kaikanamo paitiopököö ! ’ ĩ na Teusö pata tä kuuma ” ĩ na Davi a pata kuuma .
40022045	Önö kutenö , Davi anö Cristo a kateha nö , “ Ipa pata tä ” ĩ na a kuuma kutenö , Davi a hai pelupö tolewö Cristo a päwö ta o ? Ma . Davi a kua paia mai ha , Cristo sa kuo somatioma ' ĩ na Jesus a kuuma .
40022046	Ĩ na Jesus a kuu ha , ĩ töpö pewö hapalo hö̃töo wi tä kuo maama . Önö kutenö , ĩ töpönö Jesus a na tä hini kota maama .
40023001	Ĩ na tä kua tä , satehe epii töpö sototole ĩ töpö , Jesus a kai a hua sinomo wi ĩ töpö , ĩ na töpö kui töpö na Jesus a hapalo kõoma .
40023002	A hapalo nö , ' Moisés a kai wäsä sinomo wi ĩ töpö , patiseu töpö , ĩ na töpö kui töpö hai , juteu pata töpö kutenö , Moisés a kai sãökama kule , ĩ töpönö ĩ tä taöma sinomoö .
40023003	Önö kutenö , ĩ töpönö ta wäsä wi ĩ tä pewö a hini totioheö ! Ĩ ma ta hini kule maaki , ĩ töpönö tä thatala apati wi , ĩ tä thaa naio tihöö ! Ĩ töpönö ta wäsäti kule maaki , ĩ töpönö ĩ ta hini totio mi ipö . Önö kutenö , ĩ töpö kuati wi , ĩ ma tä uöma maapököö !
40023004	Wani tä hute epii tä õkama sihipo wi , ĩ tä kui na , ĩ töpönö ai töpö noa tha apati wi , ĩ na ĩ tä kuö . Wani tä õkapalö nö , ai tä na ĩ wani tä hute epii tä sihiama thama wi na , ĩ na ĩ töpönö ai töpö noa thaa nö , ĩ na ĩ töpö peama kua hö̃töoö . Ĩ töpönö ai töpö noa thaa nö , töpö peamati wi , ĩ töpönö töpö pepalo opa wi , ĩ töpö pasilipa mi ipö .
40023005	Ĩ töpö mömo pi topa apa päoö . Ĩ töpönö toitai tä thaa wi , ai töpö na ĩ tä möma pi topa päo salo , toitai tä holisi thaa sinomo päoö . Moisés a kai wäsä sinomo wi ĩ töpö , patiseu töpö , ĩ na töpö kui töpönö pi na ai töpö pi thama sinomo pi topa apaö : “ Kamakönö Moisés ma kai a hini totiatalo opawö ” ĩ na ai töpö pi thama pia salo , kama töpö hũko ha Teusö tä waheta sãökama pi õkaki , pili töpö poko ha ai tä sãökama pi õkaki , haloi ösö kolo kasö lapemaki , ĩ na ĩ töpönö tä thama sinomoö .
40023006	Töpö iapalopö , töpö kokamo pa Moisés a kai wäsä wi ĩ töpö , patiseu töpö , ĩ na töpö kui , pata töpö loo wi ĩ ha ĩ töpö loo pi topa naio sinomoö . Juteu töpönö Moisés a kai hinipö , töpö kokamo sinomo wi , ĩ ha pata töpö loo sinomo pa , ĩ ha ĩ töpö loo pi topa naio asaö .
40023007	Wani tä suta wi , ĩ ha satehe epii töpö kuo pa ĩ töpö hupalo naitio nö , “ Pata ! Wa huu kule ? ” ĩ na ai töpö pewö thama pi topa apaö . “ Pata wanö samakö pi hatukama sinomo wi ĩ waö ! ” ĩ na töpö pi thama pi topa apa naio päoö .
40023008	Kamakö na , “ Pata wanö samakö pi hatukama sinomo wi ĩ waö ! ” tä kuu wi tä kuo maapököö ! Makö pi hatukama sinomo wi , ĩ sami pata tä kua sisaa . Kamakö hai , poose makö pewö pasiwö .
40023009	Kamakö hai ĩ pö̃ a hai , sami a kua sisaa . Hi tä hẽtu ha kamakö hai ĩ pö̃ a kulali , ĩ a . Önö kutenö , hi masita tä uli kule ha au ai tä pasi mai tä na , “ Hapa ” makö kuu maikiö !
40023010	Ai tä na , “ Ipa pata tä ” pö kuu ti ! Kamakö hai samii ĩ pata sa kua . Cristo sa hai , ĩ kamakö hai ĩ pata sa sai .
40023011	Kamakö na a kalipalo sinomo nö , makö pasilipo wi , ĩ a hai , ĩ pata tä sati ipö .
40023012	“ Pata sa asawöö ! ” ai tä kuu wi , ĩ a na , “ Pata wa pasi mai kitäö ! ” ĩ na ai töpö kuu kitä . Ĩ na tä kua tä , “ Pata sa pasi mai kitä ” ai a kuu pasio wi , ĩ a na , “ Pata wa waikiwö ” ĩ na töpö kuu kitä ' ĩ na Jesus a kuuma .
40023013	Ĩ na Jesus a kuu nö , ' Moisés ma kai wäsä sinomo wi ĩ makö , patiseu makö , ĩ na makö kui makö holisimo opati wi , ĩ makö pepalo opa kuki kitä . Teusö anö sanöma makö na a kaikanamo totio wi , ĩ ha ai töpö lisipo pi topa kule maaki , makö läapalo läoö ha , ai ma töpö lisipama mi . Ĩ ha makö lisipo mi , ĩ ha ai ma töpö lisipama mi , ĩ na tä kuaö . Ai töpö aiki , “ Teusö ai . Kamisamakö na a kaikanamo totihoö ! ” ĩ na ĩ töpö kuu pi topa kule maaki , makö holisimo opa salo , Teusö a kaikanamo wi , ĩ ha ĩ ma töpö lisipama maa kule .
40023014	[ Moisés ma kai wäsä wi ĩ makö , patiseu makö , ĩ na makö kui makö holisimo opati wi , ĩ makö pepalo opa kuki kitä . Suö töpö hai ĩ peanopö töpö nomaso noai , ĩ töpö hai ĩ wani ma tökö pewö täalali . Ĩ wani ma tökö pewö täalalö nö , ai ma töpö mönama pia salo , makö Teusömo soata nö , Teusö a na makö hapalo lapahapalo opatii . Önö kutenö , Teusö anö makö pepalama satia apa kitä . ]
40023015	Moisés ma kai wäsä wi ĩ makö , patiseu makö , ĩ na makö kui makö holisimo opati wi , ĩ makö pepalo opa kuki kitä . Mötati tuu pökatö pata hamö makö huu , hi masita tä uli pewö hamö makö huu hätäpoö , ĩ na makö kuaö . Makö hulolö nö , juteu töpö pasi mai ĩ töpö na , “ Juteu makö kupo mi salo ” ĩ na makö ku upaö . Ma ta wäsäö ha , ĩ töpönö makö kai a hini nö , makö holisimo kua wi na , ĩ na ĩ töpö holisimo kua naioö . Ĩ töpö holisimo kua satia apaö . Ĩ töpö holisimo satia apa kutenö , õsi töpö pepalo opa soatio wi , ĩ tä uli ha makö huu kua piale na , ĩ na ĩ tä uli ha ĩ töpö huu kua naio totio kitä .
40023016	Kamakö mamo höpöpöi maaki , ai ma töpö poko tutuapala apatiwö . Makö pi hatuku mai maaki , ai ma töpö pi hatukama pi topa apa nö kiliawö . Makö pepalo opa kuki kitä . Ai ma töpö pi hatukama pi topa tä , pi na makö kutiwö : “ ‘ Ĩ na sa kua totio kitäö ! ’ ĩ na wa kuu nö , ‘ Teusömo wi , kamisa na ĩ a sai patanö sa hini manu kule , sa holisimo mane ’ ĩ na wa kuu kule maaki , Teusömo wi ĩ wa sai a kateha päa manu kule , wa holisimo kuköma , wa holisimo wi , ĩ tä wanisala mai kitä . Ĩ na tä kua tä , ‘ Ĩ na sa kua totio kitäö ! ’ ĩ na wa kuu nö , ‘ Teusömo wi a sai ha oto tä kule , ĩ oto tänö sa hini manu kule , sa holisimo mane ’ ĩ na wa kuu tä , ĩ oto wa ta kateha manu kule , wa holisimo kuköma , wa holisimo wi , ĩ tä wanisala apa kitä ” ĩ na ma ta wäsä nö , ĩ na makö kutiwö .
40023017	Makö osemo opatiwö . Makö pi hatuku mi ipöö ! Teusömo wi ĩ a sai kutenö , Teusö anö ĩ a sai totipali . Teusömo wi ĩ a sai ha oto tä kua kutenö , Teusö anö ĩ oto tä totia naipali . Önö kutenö ĩ oto tä toita apö , Teusömo wi ĩ a sai toita sati ipö , ĩ na tä kuö .
40023018	Ĩ na tä kua tä , ai ma töpö pi hatukama pi topa tä , ma ta wäsä nö , ĩ na makö kuu naioö . “ ‘ Ĩ na sa kua totio kitäö ! ’ ĩ na wa kuu nö , ‘ Teusö a na salo pö totoköpö matakali tiki hĩtale , ĩ tikinö sa hini manu kule , sa holisimo mane ’ ĩ na wa kuu kule maaki , ĩ wa tiki a kateha päa manu kule , wa holisimo kuköma , tä wanisala mai kitä . Ĩ na tä kua tä , ‘ Ĩ na sa kua totio kitäö ! ’ ĩ na wa kuu nö , ‘ Teusö a na salo sa toto pole , ĩ salo anö sa hini manu kule , sa holisimo mane ’ ĩ na wa kuu nö , wa holisimo kuköma , ĩ tä wanisala apa kitä ” ĩ na makö kutiwö .
40023019	Makö pi hatuku mi ipö . Teusö a na salo pö totoköpö matakali tiki hĩtale , Teusö anö ĩ tiki totipali , ĩ tiki hösöka ha salo pö makea kutenö , ĩ salo a totia naipali , ĩ na tä kuaö .
40023020	Önö kutenö , “ Ĩ na sa kua totio kitäö ! ” ĩ na ai tä kuu nö , “ Teusö a na salo pö totoköpö tiki hĩtale , ĩ tikinö sa hini manu kule , sa holisimo mane ” ĩ na a kuu tä , “ Ĩ tiki , ĩ tiki na salo a makele , ĩ na tökö kui tökö pewönö sa hini manu kule , sa holisimo mane ” ĩ na a kuu totia kule .
40023021	“ Ĩ na sa kua totio kitäö ! ” ai tä kuu nö , “ Teusömo wi ĩ a sai patanö sa hini manu kule , sa holisimo mane ” ĩ na a kuu tä , “ Teusömo wi ĩ a sai patanö sa hini , Teusömo wi a sai õsimö ha Teusö a kule , ĩ a patanö sa hini naioö , ĩ na tä kua kutenö , sa holisimo mane ” ĩ na ĩ a kuu totia kule .
40023022	“ Ĩ na sa kua totio kitäö ! ” ai tä kuu nö , “ Hutu mosökö patanö sa hini manu kule , sa holisimo mane ” ĩ na a kuu tä , “ Hi tä hẽtu hamö kaikana tä hai ĩ lotami ti na Teusö a lole , ĩ tinö sa hini , ĩ ti na Teusö a lole , ĩ a patanö sa hini , ĩ na tä kua manu kule , sa holisimo mane ” ĩ na ĩ a kuu totia kule ' ĩ na Jesus a kuuma .
40023023	Ĩ na a kuu nö , ' Moisés ma kai wäsä wi ĩ makö , patiseu makö , ĩ na makö kui makö holisimo opati wi , ĩ makö pepalo opa kuki kitä . Wani ma tökö thapo pole , Teusö a na ĩ ai ma tökö ose wai totoma sinomoö . Ma tä thapo pole , ĩ tä wani ipii maaki , ĩ na ma tä thamaö . Nii tä oamö totipamanöpö , nii tä na saa nakö wai ketama sinonomo wi ĩ ma nakö wai thapo pole , Teusö a na ĩ ma nakö ose wai totoma sinomo naioö . 10 nakö wai kua tä , sami ma nakö wai totoma sinomoö . Ĩ na Moisés anö nö patapö töpö noa thama kutenö , ĩ na makö kuatii . Ĩ tä topa kule maaki , pe epii Moisés anö nö patapö töpö noa tha apa noai , ĩ ma ta hini mi ipö . “ Toitai tä thaa totioheö ! Ai töpö na makö pi honipo opa nö , töpö totiapala sinomoö ! Makö pitilimopököö ! ” ĩ na Moisés anö pe epii nö patapö töpö noa thaa noai , ĩ ma ta hini totio mi ipö .
40023024	Makö pi hatukupo mi . Makö amisio pia tä , ukisili a wai kãne , ĩ ma wai hosalö nö , maa ma tuu koa kule maaki , kamelu ma uni pata , klutu . Ĩ na makö kuaö . Wani ipii wanisala ma tä thaa kuköma , makö pi honipo kitä maaki , pe epii wanisala ma tä thaa tä , “ Päla . Ĩ na makö kua päoö ” ĩ makö kuu ' ĩ na Jesus a kuuma .
40023025	Ĩ na a kuu nö , ' Moisés ma kai wäsä wi ĩ makö , patiseu makö , ĩ na makö kui makö holisimo opati wi , ĩ makö pepalo opa kuki kitä . Kaukösö ma salupali , mokota ma salua naipali , ĩ na ma tökö salu thama kule maaki , ĩ tökö õsimö ha wanisala ma tä titiki . Kaukösö a ausii kaukösö a na maa tuu samii tuu titio kuo wi na , ĩ na makö kuaö . Makö möamö toita apö maaki , pili makö õsi sami ipö . Makö thomömo opaö , wani tä na makö pi wasiso opaö , ĩ na makö kuaö .
40023026	Patiseu makö pi hatuku mi ipö . Kaukösö a õsimö ha tä titile , ĩ ma tä ausia paipamanöma , kaukösö a ausia naipaso kitä . Pili makö õsi ausi waikia tä , toitai ma tä tha apa hö̃töo kitä ' ĩ na Jesus a kuuma .
40023027	Ĩ na a kuu nö , ' Moisés ma kai wäsä wi ĩ makö , patiseu makö , ĩ na makö kui makö holisimo opati wi , ĩ makö pepalo opa kuki kitä . Nomawö töpö pi titita wi , ĩ a sai wai kui na , ĩ na makö kuö hö̃töwö . Nomawö töpö pi titia wi , ai töpönö ĩ a sai wai hönöma nö , sai a wai ausipama kule maaki , ĩ a sai õsimö ha thuu tu , sãi sãi tä hote hĩthani , ĩ na tä titia kua .
40023028	Makö möamö toita apö maaki , pili makö õsi wanisala apö . Makö holisimo opati wi ĩ tä na makö pi tapomo opatii , wanisala ma tä thaa piale , ĩ tä na makö pi tapomo opatii , ĩ na pili makö õsi kuaö ' ĩ na Jesus a kuuma .
40023029	Ĩ na a kuu nö , ' Moisés ma kai wäsä wi ĩ makö , patiseu makö , ĩ na makö kui makö holisimo opati wi , ĩ makö pepalo opa kuki kitä . Teusö a kai wäsä sinomo noai , ĩ nomawö töpö titile , ĩ ma sai thaö , toitai tä thaa sinomo noai , ĩ nomawö töpö titile , ĩ ma sai totia kopali , ĩ na ma pö sai thatala apatii .
40023030	Ma pö sai thaa nö , “ Sutu ha Teusö a kai wäsä sinomo noai , ĩ töpö na makö kuo naio soatama aköna , kamakö hai ĩ nö patapö töpönö ĩ töpö sä thama noai na , ĩ na ma töpö sä thama naio maa noa kipi ” ĩ na makö kuu .
40023031	Ĩ na makö kuu manu kui , “ Sutu ha kolo töpönö Teusö a kai wäsä sinomo noai , ĩ töpö sälalö noai , ĩ kolo töpö hai ĩ ola samakö ” ĩ na makö kuu kule .
40023032	Önö kutenö , kamakö hai ĩ nö patapö töpönö wanisala pili tä kolo thama kua noai na , ĩ na ma tä thama hötöto totiopököö !
40023033	Olö kökö wasui kökö kui na , ĩ na makö kuaö . Ai töpö na wanisala ma tä thaa sinomoö . Õsi töpö pepalo soatio wi , ĩ tä uli ha Teusö anö makö simöpa piale , ĩ tä na makö tokö mai kitä .
40023034	Hiki . Teusö a kai wäsä sinomo wi ĩ töpö , töpö pi hatuku upii ĩ töpö , makö pi hatukama wi ĩ töpö , ĩ na töpö kui , kamakö na ĩ sa töpö simöpali kitä . Ĩ sa töpö simöpalöma tä , ai ma töpö säpali , hii ti pakalai ti ha ai ma töpö sätämaki , ĩ na ma töpö säa thapali kitä . Ĩ na tä kua tä , juteu töpö kokamo sinomo wi ĩ sai pö ha töpö kokamone , ĩ ai ma töpö soalalö nö , sai pö kua setekelati , ĩ sai pö pewö hamö ma töpö sasupalö nö , ma töpö peama hätäpo opa kuki kitä .
40023035	Önö kutenö , wanisala tä thaa pasio maa noai ĩ ma töpö sälalö noai , ĩ tä noa na Teusö anö makö peama kitä . Apeu anö wanisala tä thaa pasio maa noai , ĩ a säa somapalö nö , waiha opii ai töpö satehe epii töpö säa nömönanöma . Töpö säa nömönanö nö , ĩ na tä kua tä , waiki totii , Patakiasö a hai ĩ pelupö Sakatiasö a säa nömöpalöma . Teusömo wi a sai atu ha salo pö ĩsima sinomo noai ĩ ti hĩtale , ĩ ti kotö ha juteu makönö Sakatiasö a säma .
40023036	“ Ĩ töpö pewö sälalö noai , ĩ tä noa na Teusö anö makö peama kitäö ! ” ĩ na sa kuu kule . Sa holisi mai kitäö ! ' ĩ na Jesus a kuuma .
40023037	Ĩ na Jesus a kuu nö , ĩ na a kuu nömöoma : ' Jetusalẽi tili pö ! Teusö a kai wäsä sinomo wi ĩ ma töpö sä sinomo opawö . Teusö anö ĩ töpö simöpalö noai , maa manö ĩ ma töpö sä sinomoö . Kalaka pöpönö anö kalaka kökö ose wai noama salo , pili a maisökö komo ha kökö ose sosamapo kua wi na , kamisanö ĩ na makö noama kua wi , ĩ sa tä pi ipa sinomo thali maaki , ĩ ma tä pii pasio maa thaliö !
40023038	Kamakö hai ĩ sai a pata na sa mamo läo soatio mai kitä . Makö noama mi kutenö , sami ipii makö heipaso kitä .
40023039	“ Kamakö aiki , ‘ Kamisamakö na Teusö anö a simöpalö noai , ĩ a waloa kõki keheö ! Teusö ai . Ĩ wa totiapalapököö ! ’ ĩ na makö kuu paio mi tä , kamakönö sa tapa kõo paio mai kitäö ! Pitili sahaö ! ” ĩ na sa kuu kuleö ! ' ĩ na Jesus a kuuma .
40024001	Ĩ na tä kua tä , Teusömo wi a sai ha Jesus a kuoma , a atupalo nö , a huu koonö pamö , Jesus a na kama kai a hua sinomo wi ĩ töpö ekua hö̃köiki nö , Jesus a na ĩ töpönö Teusömo wi a sai pata möpalamatimae .
40024002	Sai a pata möpalamati ha , Jesus aiki , ' Hi sai ma pata möpalati pole , ĩ a sai ha maa makö pewö tipöle , ai töpönö ĩ maa makö pewö pata huitipalö nö , maa makö pewö kemani kitä . “ Ai ma tipöo satio soa mai kitä . Ĩ a sai pewö pata waniapaso kitä ” ĩ na sa kuu kule . Sa holisi mai kitäö ! ' ĩ na Jesus a kuuma .
40024003	Ĩ na Jesus a kuu nö , a hua kononö nö , Olipa tä heu ha a walokö lasoma . A waloikilö nö , a loköma . A lotia tä , ai töpö mai ha , Jesus a kai a hua sinomo wi ĩ töpö waloikiso nö , ' Jesus ai . Wi na tä kuto tä ai töpönö Teusömo wi a sai pata waniapali pia salo ? Wa huu kõo paio mi tä , wi na tä kua paio pia salo ? Hi tä uli mapo pia tä , wi na tä kua pia salo ? ' ĩ na töpö kuuma .
40024004	Ĩ na töpö kuu ha , ' Makö pi mosawia mi tä , ai töpönö makö mönama apa kitäö ! Önö kutenö , pö mosawia totikiö !
40024005	Ai töpö satehe epii töpö waloiki nö , ĩ töpö aiki , “ Teusö anö sa simöpalö nö , sanöma makö na ĩ sa kaikanamoma wi ĩ sa ” ĩ na töpö holisi kuu nö , ĩ töpönö ai töpö satehe epii töpö mönama kitä .
40024006	Ĩ na tä kua tä , “ Hi atepale ha töpö säpaso kulaliö ! ” ai töpö kuu , “ Ki hamö töpö a säpaso kulaliö ! ” ai töpö kuu , ĩ na ma tä kuu hini kitä . Ĩ ma tä kuu hini tä , pö pi honipo tihöö ! Töpö säpaso wi tä kua totio kitä maaki , hi masita tä uli mapo soata mai kitä .
40024007	Ai tiko töpö kai hapalo wi , ĩ töpö na töpö satehe epii töpö wasu ekupa sinomoti kitä . Ĩ na tä kua tä , ai töpö na pata tä kaikanamo wi , ĩ töpö satehe epii töpö kokamo nö , ai tiko töpö satehe epö hö̃töi , ĩ töpö na ĩ töpö wasu ekupa sinomo kuki kitä . Tä uli pata lakö lakömo hãkikio opa kitä . Hi masita tä uli oi hãkikio opa kitä .
40024008	Ĩ na tä uli kua kuki kitä maaki , waiha pe epii töpö pea tolea totio opa kuki kitä . Suö tä na ulu a wasu kuo pia wi na , ĩ na tä kua kitä . Wani ipii töpö pea paio nö , waiha pe epii töpö pea satia apa kitä ' ĩ na Jesus a kuuma .
40024009	Ĩ na Jesus a kuu nö , ' Ai töpönö makö wanipo wi ĩ töpönö makö huölö nö , makö peama pia salo , makö läkälölö nö , pata töpö na makö totokö nö , makö namo simöki kitä . Makö namo simöki ha , makö sälali kitä . Kamakönö sa thapo salo , hi tä uli pewö hamö töpö kule , ĩ töpönö makö hĩsu tha apa kitä .
40024010	Ĩ tä , “ Jesus sa thapo wi ĩ sa ” töpö kuu wi ĩ töpö satehe epii töpönö sa hosali kitä . Ĩ töpö hĩsu thaso hẽtupaso nö , ĩ töpö monimo hẽtupaso kitä .
40024011	Ĩ na tä kua tä , Teusö a kai wäsä holisimo sinomo wi ĩ töpö satehe epii töpö kuiki nö , ai töpö satehe epii töpö mönama apa kuki kitä .
40024012	Wanisala tä thaa wi ĩ tä pala apa kuki kitä . Wanisala tä pala apa nö , ai töpö satehe epii töpö noimaso wi tä mataso kitä .
40024013	Ĩ na tä kua kitä maaki , kawanö Jesus sa thapo soatioö ha , Teusö anö wa täa koni kitä .
40024014	Sanöma makö õsi ha Teusö a kaikanamo totio wi ĩ ta topa apöle , hi masita tä uli pewö hamö ĩ ta wäsä kuki kitä . Ta wäsäö ha , hi masita tä uli pewö hamö töpö kule , ĩ töpö pewö na ĩ ta hini seteko kuki kitä . Ĩ töpö pewö na ĩ ta hinimomanö noai ha , hi masita tä uli mataso kitä ' ĩ na Jesus a kuuma .
40024015	Ĩ na Jesus a kuu nö , ' Daniel anö Teusö a kai wäsä sinomo noai , ĩ aiki , “ Teusömo wi a sai ha wasu tä hiopö öpii tä wani kuki kitä ” ĩ na Daniel a kuu noai ĩ ma tä waheta möö nö , pö pi hatukuikiö !
40024016	Waiha ai töpönö ĩ tä wani hiopö öpii tä wani talalöma , ĩ töpö na ĩ na sa kuu kule : “ Maa makö pata hamö jutéia tili pö toköa haitalolöö !
40024017	Teusömo wi a sai ha wasu tä hiopö öpii tä wani kua kutenö , sai a atu ha makö kule , sai õsimö hamö pö lisipo kõo tihöö ! Pokei , pö tokö haimoonöö !
40024018	Hikali a ha makö kalipalo pole , soho wi ĩ haloi wa ösö sua pi topa kõa kule maaki , sai hamö pö koonö tihöö ! Lope epii pö tokölolöö ! ” ĩ na sa kuu kule .
40024019	Ĩ tä , suö töpö sipinapii ĩ töpö , ulu töpö halepo wi ĩ töpö , ĩ na töpö kui , pe epii töpö pea kitä .
40024020	Ĩ tä , Teusö a na makö hapalo nö , “ Maa tä hälä pola tä kuno mai , inama tä na samakö toköa totisolöpöö ! Mota mato wi ĩ tä wakala kua mai ha samakö toköa totisolöpöö ! ” ĩ na Teusö a na ĩ na pö kuu !
40024021	Pe epii sanöma makö pea kuki kitä . Ĩ na makö pea kua piale na , somi tä sai tä , Teusö anö hi masita tä uli thapalö noai , ĩ tä töpö kuo noai , ĩ na ĩ töpö pea kua maama . Ĩ na nö patapö töpö pewö pea kua maama . Waiha pe epii makö pea kua piale na , ĩ na ai töpö pea kua kõo mai kitä .
40024022	Pe epii sanöma makö pea piale , ĩ tä , “ Ĩ nakö pätawöö ! ” ĩ na Teusö a kuu mi tä , waiha sanöma makö pewö nomasoö . Teusö anö makö naka makokoa asa noai , ĩ Jesus ma thapo wi , ĩ makö peati ha , “ Ĩ nakö pätawöö ! ” ĩ na Teusö a kuu kitä ' ĩ na Jesus a kuuma .
40024023	Ĩ na a kuu nö , ' Ĩ na tä kua tä , “ Möö nökö . Hi Cristo a ” ĩ na ai a wani kuu , “ Ki Cristo a ” ai a wani kuu , ĩ na ai töpö kuu ha , “ Pitili ta ” pö pi kuu hãto tihöö !
40024024	“ Teusö anö sa simönö noai , ĩ Cristo sa hilo wi ĩ sa ” ai töpö holisi kuu kitä . “ Teusö sa kai wäsä sinomo wi ĩ sa ” ai töpö holisi kuu kitä . Töpö kuu wi ĩ töpönö , Teusö anö töpö naka makokoa asa noai , ĩ töpö mönama pia salo , töpö kilima wi ĩ nasimö tä thamati kitä . “ Ĩ a waninö Teusö a taö öpa hãtoakö ” ĩ na Jesus a thapo wi ĩ töpö pi thama pia salo , tä aipöamati kuki kitä .
40024025	Ĩ tä kua paia mai ha , kamakö na sa ta wäsä kule . Önö kutenö pö pi mosawia totikiö !
40024026	Kamakö na ai töpö aiki , “ Hiki . Sanöma töpö pilia tasoa mai , ĩ tä uli ha Cristo a huu polatiö ! ” töpö kuu ha , ĩ ha pö huulö tihöö ! Ĩ na tä kua tä , “ Hiki . Hisa ha Cristo a sosa kulaiö ! ” töpö kuu ha , ta hini tihöö !
40024027	Hi tä hẽtu ha tä pata sami samimo tä , sanöma makö pewönö ĩ ma tä pata tapa kua wi na , ĩ na sanöma sa kupaso noai ĩ sa huu kõa tä , sanöma makö pewönö ĩ na sa tapa kua kuki kitäö !
40024028	Pi naka . Ĩ na makö kuu sinomoö : “ Nomawö tä paale , ĩ ha watupa kökö walopa totio kitä ” ĩ na makö kuu . Watupa kökö walopa kua totio wi na , ĩ na kamisa waloa kua kõa totiki kitä . Watupa kökö hatuka apa kua wi na , ĩ na sa hatuka apa kua hö̃töo kitä ' ĩ na Jesus a kuuma .
40024029	Ĩ na Jesus a kuu nö , ' Töpö pea mataso noai ha , motokö sii lupasoö , pilipoma a sii lupasoö , sitikali pö kelasoö , hutu mosökö pata huöpo sinomoti wi ĩ tä matasoö , ĩ na tä kua kitä .
40024030	Ĩ tä , sanöma sa kupaso noai ĩ sa huu kõo wi , sanöma töpönö ĩ tä tapa kitä . Hi masita tä uli pewö hamö sanöma töpö kupai , ĩ töpönö ĩ tä tapa nö , töpö kilipalo opa salo , töpö ö̃köpalo opa kitä . Ĩ töpö pewö mamo tetela tä , sanöma sa kupaso noai ĩ Jesus sa hai , sa lotete epii , sa wakala apii sa toita apii , ilasi tä hösöka ha ĩ sa itho laso kitä .
40024031	Sa itho tä , hola wi ta pata hola kuköma , hi masita tä uli pewö pata hamö ipa ãju sa töpö simöa setekeli kitä . Sa töpö simönöma , Teusö anö sanöma töpö saia waikipalö noai , ĩ ãju töpönö ĩ töpö kõa asalali kitä . Hi masita tä uli pewö hamö sanöma töpö pilipai , Teusö anö ĩ ai töpö saia asa waikipalö noai , ĩ töpö kõa asalalö nö , töpö kokamoma läo kitä ' ĩ na Jesus a kuuma .
40024032	Ĩ na a kuu nö , ai uni ta wäsä nö , ĩ na a kuuma : ' Piku tiki na makö pi tapoiki nö , pö pi hatukuikiö ! Piku tiki poko liäa kopasoö , tiki poko ãkea konasoö , ĩ na piku tiki pokokö kuaö ha , “ Inama tä ateo waikia kuleö ! ” ĩ na makö pi kuu kua wi na ,
40024033	sa kuti pole , ĩ tä kua kuköma , “ Jesus a huu kõo wi , ĩ tä ateo waikia kuleö ! ” ĩ na makö pi kuu kua hö̃töopököö !
40024034	“ Sa kuuhe , ĩ kolo tä tapa pasio piale , ĩ töpö noma paio mai ha , sa kuu pole , ĩ tä pewö kupaso kitäö ! ” ĩ na sa kuu kuleö ! Pitili sa .
40024035	Hutu mosökö pata matasoö , hi masita tä uli matasoö , ĩ na tä kua kitä maaki , kamisa kai a mapo pasio mai kitä ' ĩ na Jesus a kuuma .
40024036	Ĩ na Jesus a kuu nö , ' “ Ĩ tä wakala ha masita tä mataso kitä ” ĩ na ai sanöma tä pi kuu tao mai kitä . “ Ki hamö motokö kuto tä , Jesus a huu kõo kitä ” ai sanöma tä pi kuu tao mai kitä . Ãju töpönö ĩ tä wakala taö naio mai kitä . Kamisa hai , Teusö sa ulupö maaki , ĩ wakala sa tä tai mi naiwö . Ipa hao anö tä taö sisaö .
40024037	Sutu upa ha Noé a kua tä , Teusö a thapo pasio mai , ĩ töpö kuati kua noai na , ĩ na sanöma sa kupaso noai ĩ sa huu kõa tä , ĩ na töpö kuati kua hö̃töo kitä .
40024038	Tuu õkimo paio mai ha , kutiata a pata na Noé a titio paio mi tä , Teusö a thapo mai ĩ töpö pi moti ipii töpö iapaloö , tuu toita apii tuu kopalaö , töpö supasotii , ĩ na töpö kuatima .
40024039	Töpö pi moti ipii töpö kua tä , tuu õkimo kulaso noai na , ĩ na waiha ĩ na töpö pi moti ipii töpö kua tä , sanöma sa kupaso noai , ĩ sa huu kõo kitä .
40024040	Sa huu kõo tä , polakapi töpö hikalimo pole , ai sami sa tä täa asa koni , ai sami sa tä takölöö ,
40024041	polakapi suö töpönö sini mo kopekeamati tä , ai sami sa tä täa asa koni , ai sami sa tä takölöö , ĩ na sa töpö thama kuki kitä .
40024042	Önö kutenö , pö mosawikiö ! Kamakö hai ĩ pata sa waloa kõki wi , ĩ ma tä wakala tai mi ipö kutenö , pö mamo läa totikiö !
40024043	Sa hiniheö ! Sai a thapo wi ĩ a pata aiki , “ Ipa sai a na wani tökö titile , ĩ tökö na ai tä thomömo pia salo , huki ĩ a wani walo pia kuleö ! ” ĩ na pata tä pi kuu aköna , “ Sa mio mai , sa läapalo halu soatiokö o ! Ipa sai a ha a thomömo piale , ĩ a wani lisipaso matimöö ! ” ĩ na a pi pata kuu pi .
40024044	Önö kutenö , pö mamo läapalo totihoö ! “ Huki Jesus a waloa hãtoa kõki kitä ” ĩ na makö pi kuu mi tä , ĩ tä , sanöma sa kupaso noai ĩ sa waloa kõa hãtoa pätakö solö kitäö ! Önö kutenö makö natalo nö , pö mamo läapalo totihoö ! ' ĩ na Jesus a kuuma .
40024045	Ĩ na Jesus a kuu nö , ' Sa hiniheö ! ' a kuu nö , ai uni ta wäsä nö , ' Pata tä na ai tä kalipalo sinomo wi , ĩ anö tä taö öpaö , a kalipalo makoka apatii , wi na ĩ a kuatii ? Ĩ na ĩ a kuati kitä : A pi hatuku upö kutenö , ĩ a na pata tä aiki , “ Kamisa na töpö kalipalo wi ĩ töpö na a mamo läa haikiö ! Ĩ tä wakala pewö na ĩ töpö na nii tä totoa haikiö ! ” ĩ na pata tänö a noa thaö .
40024046	Ĩ na pata tänö a noa thaö ha , ĩ anö ai töpö na a mamo läa haiki nö , ĩ tä wakala pewö na nii tä totoma haio sinomoö . Ĩ töpö na nii tä totoma soatio pamö , pata tä waloa kõki . Nii tä totoma sinomo haio noai , ĩ anö pata tä hinia totiatala apatima kutenö , pata tä walo tä , a pi mönahapalo opaö .
40024047	“ Pata tä waloiki nö , ‘ Ipa sa tökö pewö thapo pole , ĩ wa tökö huöpo sinomoö ! ’ ĩ na pata tä kuu kitä ” ĩ na sa kuu pitili mo opa kule .
40024048	Ĩ na tä kua tä , pata tänö ai tä noa thaa wi ĩ a kalipalo makokoa mi tä , ĩ aiki , “ Ipa pata tä kõo mai ha , a kua soa kule . Tä tetepo waikia kuleö ! ” ĩ na a pi kuu salo ,
40024049	a kalipalo makokoa mai a , töpö kalipalo naio wi ĩ ai töpö soapali , töpö polemo sinomo wi ĩ töpö na a iapalo nö , tuu wasui tuu kopalatii , ĩ na a kua haitia .
40024050	Ĩ na a pi moti kua haitia tä , “ Huki ipa pata tä kõa hãtopi ” a pi kuu mi tä , ĩ tökö pata tä waloa kõki .
40024051	A pata waloa koiki nö , a noa thaa noai ĩ a kalipalo makokoa mi ipö kutenö , pata tänö a peama apa kitä . Töpö holisimo opa sinomo wi ĩ töpö peama thama wi na ĩ na ĩ a wani peama thama naio kitä . Ĩ töpö pepalo opati wi , ĩ ha töpö halilimo opa salo töpö nakö ãö ãömo opati nö , töpö ö̃köpalo opatii ' ĩ na Jesus a kuuma .
40025001	Ĩ na tä kua tä , Jesus anö Teusö ta wäsä kõo nö , ' Moko sa töpö a kateha piale , ĩ töpö kua noai na , ĩ na Teusö anö sanöma töpö simöa totio pia tä , ĩ na töpö kua hö̃töo kitä ' ĩ na Jesus a kuu nö , ' Pi naka . Moko tä heanopö tolaso pia salo , töpö kokamo tä , ai moko töpönö ĩ hĩsa tä pama läo halu tasoö ha , koa taka sii kai hua halua lälasolöma . Moko töpö hua halusolö noai , 10 töpö moko kui töpö hua halusolöma .
40025002	5 töpö moko pi motii , 5 ai töpö moko pi mosawi asawö , töpö kuoma .
40025003	Töpö pi moti ipii , ĩ töpönö taka sii kai hulasolöma maaki , koa taka sii hili wi , ĩ ai tuu pi täapala pasio maama .
40025004	Töpö pi mosawi asai , ĩ töpönö ai tuu pi täapala asamae .
40025005	Ĩ na tä kua tä , hĩsa tä walo tati kule maaki , hĩsa tä walo haio mi ha , moko töpö mia päkölöma .
40025006	Töpö mitia tä , mötali tä mumi na ai tä komö nö , “ A huu waikia kulatiö ! A walo taakisoö ! ” ĩ na ta komö kuu ha ,
40025007	moko töpö naa soatalo nö , taka sii hilia lätamanöma .
40025008	Taka sii hilia lätamanö nö , moko töpö pi motii , ĩ töpö aiki , “ Ai tuu pita . Ipa taka sii luo pia saile ” ĩ na ĩ töpö moko kuu ha ,
40025009	moko töpö pi mosawi asai ĩ töpö aiki hö̃töwö , “ Pälaö ! Ipa ai sa tuu pi totoköma tä , ipa taka sii lua hö̃töpaso matimöö ! Tuu totota sinomo wi , ĩ töpö na tuu naka pasilötöö ! ” ĩ na ĩ ai moko töpö kuuma .
40025010	Ĩ na ĩ ai moko töpö kuu ha , moko töpö pi motii , ĩ töpönö ai tuu nakamö hua soatasolöma . Töpö huu soaalö tä , hĩsa tä waloa haitaköma . A waloa haitaki ha , töpö pewö ösö potehepalo pia salo , moko töpö pi mosawi asai , hĩsa tä na ĩ töpö lisia naia soatasoma . Töpö lisia naia soatasoö ha , sai a päka holele , ĩ taka pata laa soataköma .
40025011	Ĩ taka pata laa waikikö noai ha , moko töpö pi motii , ĩ töpö waloa kotaiki nö , “ Kaikana ai ! Samakö lisia naipamanöö ! ” ĩ na lope epii ĩ na töpö kuu kule maaki ,
40025012	“ ‘ Pälaö ! Makö taö pasio mi ’ ĩ na sa kuu pitilimo opa kuleö ! ” ĩ na a kuu hö̃töoma ' ĩ na Jesus anö ta wäsä nö , a hapalo kuu totiatalotima .
40025013	Ĩ na a hapalo kuu nö , ' Kaikana tä kõo piale , ĩ ma tä wakala tai mi ipö salo , pö pi mosawia totikiö ! ' ĩ na Jesus a kuu makokoa totio opatima .
40025014	Ĩ na Jesus a kuu nö , ai uni ta wäsä nö , ĩ na a kuuma : ' Sanöma töpö na Teusö a kaikanamo totio wi ĩ na ĩ tä kuaö . Ai pata tä hama huu kua piale na , ĩ na ĩ tä kuaö . Ĩ pata tänö kama hai ĩ töpö kalipalama wi ĩ töpö nakalö nö , “ Sa hama huu tä , ipa tä uli na pö mamo läa haikiö ! Makö mamo läapalo totio haioö ! Ipa tökö pewö noama totio haioö ! ” ĩ na töpö noa thama .
40025015	Ĩ na töpö noa thaa nö , ai tänö pe epii tä thama taö öpa asa wi ĩ a na pe epii sitipa kökö totoki , ai tänö wani ipii tä thama taö pasile , ĩ a na wani ipii sitipa kökö totoki , ĩ na sitipa kökö totoa thaköma . Ai tänö tä thama taö öpa asa wi , ĩ a na 5.000 kökö totoa somaki , ai tä na 2.000 kökö totoa nömöa pasiki , ai tä na 1.000 kökö totoa pasiki , ĩ na kökö totoa thaköma . Ĩ na kökö totoa thakö nö , a hama asulöma .
40025016	A hama asulö noai ha , 5.000 kökö tälö noai ĩ anö ĩ kökö palamanöma . Ĩ 5.000 kökö na wani tökö tälö nö , ai töpö na ĩ wani tökö totokö nö , 10.000 kökö täa nömönöma .
40025017	Ĩ na tä kua tä , 2.000 kökö tälö noai ĩ anö ĩ kökö pala hö̃tömanöma . Wani tökö na ĩ 2.000 kökö totokö nö , waiha ai töpö na ĩ wani tökö totokö nö , 4.000 kökö täa nömönöma .
40025018	Ĩ na tä kua tä , 1.000 kökö tälö noai ĩ anö ĩ kökö palama pasio maama . Masita tä ha thaka taka thakö nö , ĩ taka na pata tä hai ĩ sitipa kökö titia soatakö nö , kökö patiliköma .
40025019	Tä tetepaso noai ha , pata tä kopi . A kopo nö , töpö kalipalama sinomo noai ĩ töpö na , “ Kamakö na sitipa sa kökö totokö noai , ĩ kökö na wi na makö kuama ? ” ĩ na a kuuma .
40025020	Ĩ na a kuu ha , 5.000 sitipa kökö tälö noai , ĩ anö ai 5.000 kökö sätämanö noai , ĩ aiki , “ Kamisa na 5.000 wa kökö totoki kipili . Möö nökö . Ĩ sa kökö palamanö nö , hi ai 5.000 sa kökö täli kipili ” ĩ na a kuuma .
40025021	Ĩ na a kuu ha , “ Ĩ tä topa . Wa kalipalo makoka apa wi ĩ wa . Wa totiatalo opawö . Wani ipii sitipa wa kökö tälö noai , ĩ tä na wa kalipalo makoka apa nö , wa kökö palama taö öpama kutenö , ipa wani tökö kua apöle , ĩ tökö na wa kalipalo nömöopöö ! Hapo . Kamisa na a iapalo naioö ! Kawa solo makö pi mönahapököö ! ” ĩ na pata tä kuuma .
40025022	Ĩ na tä kua tä , 2.000 sitipa kökö tälö noai , ĩ anö ai 2.000 kökö sätäa makekö noai , ĩ a waloa nömöiki nö , pata tä na ĩ aiki , “ Kamisa na 2.000 wa kökö totoki kipili . Möö nökö . Ĩ sa kökö simomanö nö , hi ai 2.000 sa kökö täli kipili ” ĩ na a kuuma .
40025023	Ĩ na a kuu ha , pata tä aiki , “ Topa . Wa kalipalo makokoa opa wi ĩ wa . Wa totiatalo opawö . Wani ipii sitipa wa kökö tälö noai , ĩ tä na wa kalipalo makoko opa nö , wa kökö simoma taö öpama kutenö , ipa wani tökö kua apa , ĩ wa tökö huölö nö , ĩ kökö na wa kalipalo nömöopöö ! Hapo . Kawa solo makö pi mönahapököö ! ” ĩ na pata tä kuuma .
40025024	Ĩ na tä kua tä , 1.000 kökö tälö noai ĩ a waloikiso nö , pata tä na ĩ aiki , “ Ai töpö na wa kili mi ipö . Hikali a ha wa mo tösa mane maaki , hikali a ha nii tä kule , ĩ wa tä nii sua sinomo opaö . Noa wa tä totoa mi päla tä maaki , wani wa tä sua sinomoö .
40025025	Ĩ na wa kuaö ha , sa kili salo , kawa hai ĩ sitipa sa kökö patiliköma . Pei . Hi au sitipa kökö täa konöö ! ” ĩ na a kuuma .
40025026	Ĩ na a kuu ha , pata tä aiki hö̃töwö , “ Wa kalipalo tomöpo mi ipii ĩ wa . Wa wanisala wani moi ipö . Hikali a ha sa mo tösa mane maaki , hikali a ha nii tä kule , ĩ sa tä nii sua sinomoö , noa sa tä totoa mi päla tä maaki , wani sa tä sua sinomoö , ĩ na sa kuati wi ĩ wa tä taö waikia kule .
40025027	Wi na wa pi kuu salo , masita tä ha ipa sitipa wa kökö patiliköma ? Sitipa kökö titita wi a sai ha ipa sitipa wa kökö titiköma aköna , ĩ kökö palaso noa kipi . Kökö palaso noai ha , ĩ tökö sa kopo nö , ĩ kökö noa apii sa kökö täa konö noa kipi ” ĩ na pata tä kuuma . Ĩ na a kuu nö , töpö kalipalama wi ĩ ai töpö na ,
40025028	“ Ĩ anö 1.000 sitipa kökö po pole , ĩ kökö tälöheö ! Ma kökö tälö nö , 10.000 kökö po pole , ĩ a na ĩ 1.000 kökö totoa soataköö !
40025029	Pi naka . Ai tänö pe epii tä thapo pole , ĩ a na ai tä totoa satia apa kõki kitä . Ĩ na tä kua tä , ai tänö wani ipii tä thapo pole , ĩ tökö pewö wai tälö kitä .
40025030	Pei . Hi a wani kalipalo tomöpo maa noai , atu ha mumi mumi tä pata kule , ĩ ha ĩ a wani hosalöheö ! Ĩ ha a wani halilimo opa salo , a nakö ãö ãömo opati nö , a ö̃köpalo opatipököö ! ” ĩ na ĩ pata tänö ĩ na töpö noa thama ' ĩ na Jesus a kuuma .
40025031	Ĩ na a Jesus a kuu nö , ' Hi masita tä uli ha sanöma sa kupaso noai , hisa ha sa huu kõa tä , ĩ tä , ãju sa töpö kai huu tä , sanöma töpö pewö na sa kaikanamo kuki kitä . Kaikana sa kutenö , lotami ti na kaikana töpö loo sinomo wi , ĩ nasimö ti na sa loki kitä .
40025032	Sa lotia tä , hi masita tä uli pewö hamö töpö pilipai , kamisa na ĩ töpö pewö waloikiso nö , kamisa kotö na ĩ töpö sototapaloti kitä . Töpö sotota wi , ĩ sa töpö selekepamani kitä . Hiima pö thapo wi ĩ anö oweha kökö sokamaki , posi kökö sokamaki , ĩ na hiima kökö sokapama kua wi na , ĩ na sanöma sa töpö soka thaa hö̃tömaki kitä .
40025033	Oweha kökö hai , ĩ sanöma töpö toita apii ĩ töpö uni . Posi kökö hai , ĩ sanöma töpö wanisala apii ĩ töpö uni . Kate sa poko kuamö kule hamö oweha sa kökö sokamaki , hai sa poko kule hamö posi sa kökö sokamaki , ĩ na sa kö soka thamaki kitä .
40025034	Ĩ na sa kö soka thamakö nö , kate sa poko kuamö kule hamö kökö kule , ĩ kökö na kaikana sa aiki , “ Ipa hao anö makö totiapala apa wi ĩ makö . Hapo . Hisa ha sa kaikanamo wi , ĩ ha pö lisipaloö ! Makö lisipalo nö , makö pi mönaha apa kitäö ! Kamakö na sa kaikanamo totio piale , kamisa na ipa hao anö ĩ tä totoa waikipöma . Somi tä sai tä , hi masita tä uli thapa tute tä , ĩ tökö soatawö kamakö na sa kaikanamo kuköpö , ipa hao anö ĩ tä totoa soatapöma .
40025035	Sa oi ipö tä , kamisa na nii ma tä totopöma . Sa amisi ipö tä , kamisa na maa ma tuu koamanöma . Tiko sa maaki , kamakö aiki , ‘ Hapo . Ipa sai ha a kuikiö ! ’ ĩ na makö kuuma .
40025036	Ipa haloi ösö mi ha , haloi ma ösö totopöma . Sa salia tä , sa totiapala apatima . Titita wi a sai ha sa titikönö , sa peati tä , makö waloiki nö , kamisa na makö noimo sinomotima . Ĩ na makö kuaö ha , kamisa na pö kuikiö ! ” ĩ na waiha sanöma sa töpö sokama tä , kate sa poko kuamö kule hamö töpö kule , ĩ töpö na ĩ na sa kuu kitä .
40025037	Ĩ na sa kuu ha , töpö toita apii ĩ töpö aiki , “ Jesus ai . ‘ Häö . Jesus a oi ipö sai taköö ! ’ ĩ na samakö pi kuu maapili . Kawa na nii sama tä totoa maapili . ‘ Jesus a amisi ipö sai ta ’ ĩ na samakö pi kuu maapili . Kawa na maa sama tuu koama maapili .
40025038	‘ Jesus a hai , tiko tä maaki , ma nakalö nö , ' Ipa sai a ha a kuikiö ! ' makö kuupököö ! ’ ĩ na samakö kuu maapili . ‘ Jesus a hai ĩ haloi ösö mi kutenö , haloi ma ösö totokö nököö ! ’ samakö kuu maapili .
40025039	‘ Häö . Jesus a salia apö sai taköö ! Ĩ ma totiapala apapököö ! ’ ĩ na samakö kuu maapili . ‘ Titita wi a sai ha Jesus a peati kulaiö ! Ĩ a na samakö noimopököö ! ’ ĩ na samakö kuu maapili nökö ” ĩ na kamisa na ĩ na töpö toita apii töpö kuu kitä .
40025040	Ĩ na töpö kuu ha , kaikana sa aiki , “ ‘ Sa thapo wi ĩ töpö na ' Ipa töpö ' sa kuuto wi , ĩ töpö hai , pata töpö pasi mai maaki , ĩ ma töpö totiapala apatima . Ĩ ma töpö totiapala apati noai , ĩ kamisa uni totiapala apatima ’ ĩ na sa kuu kule . Pitili sa ” ĩ na kaikana sa kuu kitä .
40025041	Ĩ na sa kuu nö , hai sa poko kuamö kule hamö sa töpö sokapalö noai , ĩ töpö na ĩ na sa kuu nömöo pia salo : “ Teusö anö makö peama piale , ĩ makö pasiwö . Kamisa na makö kuo mai kitäö ! Tiko hamö pö alulöö ! Sai tä sai pata na ãju töpö nokapalo sinomo noai ĩ töpö , ĩ na töpö kui töpö peamapö , koa taka hili mapo mi ipii , Teusö anö ĩ taka thapalö noai , ĩ taka hamö pö hua nainonöö !
40025042	Sa oi ipö tä , kamisa na nii ma tä totoa pasio maama . Sa amisi ipö tä , kamakönö kamisa na maa ma tuu totoa pasio maama .
40025043	Tiko sa päla tä maaki , kamakö aiki , ‘ Hapo . Ipa sai a ha a kuikiö ! ’ ĩ na makö kuu maama . Ipa haloi ösö mi ha , haloi ma ösö totoa maama . Sa salia tä , sa totiapala maama . Titita wi a sai ha sa titikönö , sa peati tä , kamakönö sa totiapala pasio maama ” ĩ na sa kuu kitä .
40025044	Ĩ na sa kuu ha , “ Jesus ai . Wa oi , wa amisi , tiko wa hama huu , au haloi ösö mi , wa salia apaö , titita wi a sai ha wa titiki , witi tä ĩ na wa kua hãtotia tä , kamisamakönö wa tapa hö̃töa kule maaki , wa pasilipa maama ? ” ĩ na töpö kuu kitä .
40025045	Ĩ na töpö kuu ha , kaikana sa aiki , “ ‘ Pata töpö pasi mai , ĩ ai ma tä pasilipo maa noai , ĩ tä kamakönö sa pasilipo maama ’ ĩ na sa kuu kule . Pitili sa ” ĩ na kaikana sa kuu kitä ' ĩ na Jesus a kuuma .
40025046	Ĩ na Jesus a kuu nö , ' Önö kutenö , ĩ töpö wanisala apii , töpö pepalama mapo mi ipii ĩ tä uli hamö ĩ töpö huu pasioö , töpö toita apii ĩ töpö temöo soatioö , ĩ na töpö kuati kitä ' ĩ na Jesus a kuuma .
40026001	Ĩ na tä kua tä , Jesus anö ĩ ta wäsä matalo nö , kama kai a hua sinomo wi ĩ töpö na ,
40026002	' Polakapi tä mumi matalo nö , juteu töpö na Teusö a hasukö noai ĩ pásökoa tä wakala kuki pia salo . Ĩ ma tä taö waikia kule . Ĩ tä , sanöma sa kupaso noai , hii ti pakalai ti ha ĩ sa sätämaköpö , ai töpönö sa namo simöki pia salo ' ĩ na Jesus a kuuma .
40026003	Ĩ na tä kua tä , Teusö a täpä sinomo wi ĩ pata töpö , ai juteu pata töpö , ĩ na töpö kui , Kaipasö a sai pata ha ĩ töpö kokamo tasoma . Kaipasö a hai , Teusö a täpä totio wi , ĩ pata tä sai kuoma .
40026004	Ĩ a hai ĩ sai a pata na juteu pata töpö kokamo nö , ' Ai töpö mamo tetea mai ha , Jesus ma huölö nö , ma säpalöpöö ! ' ĩ na töpö kuuma .
40026005	Ĩ na töpö kuu nö , ' Pásökoa tä wakala na töpö iapalo tä ma säpa maapöö ! Töpö pásökoamo tä , Jesus ma säpalöma , töpö höla apö matimö ' töpö kuuma .
40026006	Ĩ na tä kua tä , wasu wasu tänö Simão a ösö hiopöo opa noai , ĩ a toa komanö noai , Petânia tä uli ha ĩ a hai ĩ sai a kule ha , ĩ ha Jesus a kua tä ,
40026007	Jesus a kuo pa suö tänö holokoto ose kai wai waloköma . Maa ma holokoto noni ipii a holokoto ose wai ha tuu hälälä äpii , tuu noa apii , ĩ na tuu kui tuu titile , ĩ suö tänö ĩ tuu pi kai waloköma . Ĩ tuu pi kai waloiki nö , Jesus a iati tä , Jesus a he ha tuu hälälä äpii tuu lököma .
40026008	Tuu löki ha , Jesus a kai a hua sinomo wi ĩ töpönö ĩ tä taa nö , töpö pi hĩsuhupalo nö , ' Wi na hi suö tä pi kuu salo , tuu noa apii tuu wania kule ?
40026009	Hi tuu noa apii tuu na sitipa kökö satehe epii kökö tälö nö , wani tä na töpö honimo opöle , ĩ töpö na ĩ kökö sitipa totoköpö ta pi kuu mai ' ĩ na töpö kuuma .
40026010	Ĩ na töpö kuu pole , ĩ tä na Jesus a pi hatuka apa salo , ' Wi na makö pi kuu salo , hi suö ma päsäpati kule ? Ĩ anö kamisa na tuu lököhe , ĩ tä topa apa .
40026011	Wani tä na töpö honimo wi , kamakö na ĩ töpö kua soatio kitä . Kamakö na kamisa kuo soatio mai kitä .
40026012	Nomawö töpö hulukupa kua wi na , sa temö soa päla tä maaki , ĩ na hi suö tänö ĩ na sa hulukua thapali ke ' ĩ na Jesus a kuuma .
40026013	Ĩ na a kuu nö , ' “ Hi masita tä uli pewö hamö ai töpönö sa wäsä wi ĩ ta topa apöle ta wäsä pamö , hi suö tänö tuu lökö noai , ai töpö satehe epii töpönö ĩ ta wäsä kitä . ‘ Ĩ suö tänö Jesus na tuu noa apii tuu lökömaö ! ’ ĩ na töpö kuu kuki kitä ” ĩ na kamakö na sa kuu pitilimo opa kule ' ĩ na Jesus a kuuma .
40026014	Ĩ na tä kua tä , 12 töpönö Jesus a kai a hua sinomo wi ĩ ai tä hai , Jutasö Isökatiosisö a hilo wi , ĩ a wani hulasolöma . Teusö a täpä sinomo wi ĩ pata töpö na a hapalo pi topa salo , ĩ töpö na a waloikitö nö ,
40026015	' Kamakö na Jesus sa totoköma , wi na sitipa kökö kui ma kö totopi ? ' ĩ na a wani kuu ha , ĩ töpönö 30 pötaata kökö wapa totipalö nö , kökö totoköma .
40026016	Jutasö a wani na ĩ kökö totoki ha , ĩ anö Jesus a monima pia salo , a läapalo soatama .
40026017	Ĩ na tä kua tä , ĩsa ãi hölö mai ĩ ĩsa ãi na juteu töpö iapalo wi , ĩ kolo pili tä kupasoma . Sutu upa ha Esitu tä uli pata ha Teusö anö juteu töpö noama noai , ĩ tä taö soa salo , töpö kokamo nö , töpö iapalo sinomoma . Töpö kokamo nö , ĩsa ãi hölö mai , ĩ ãi opala apama . Ĩ ãi opala noai , ĩ kolo pili tä wakala ha oweha kökö tiha sinomotima . Ĩ pásökoa tä wakala kuki ha , Jesus a na kama kai a hua sinomoti wi ĩ töpö waloiki nö , ' Makö pásökoamo pia manu kule , witi ha nii sama tä makeköpö ? ' ĩ na töpö kuuma .
40026018	Ĩ na töpö kuu ha , Jesus aiki , ' Sai pö hö̃kökö öpii sai pö kule , ĩ hamö makö waloikitö nö , ai wano ma tä talalö nö , ĩ a na ĩ na makö kuu ! “ Pata tä aiki , ‘ Sa säpamo piale , ĩ tä kua waikia kuleö ! Önö kutenö , au sai a ha kamisa kai a hua sinomo wi ĩ sa töpö kai pásökoamo nö , makö iapalo pia kuleö ! ’ ĩ na pata tä kuu keheö ! ” ĩ na makö kuu ! ' ĩ na Jesus anö töpö noa thama .
40026019	Ĩ na töpö noa thaö ha , ĩ töpö hulolö nö , ĩ a sai ha töpö waloikitö nö , pásökoa tä na töpö iapalopö , ĩ nii tä makeköma .
40026020	Ĩ na tä kua tä , tä mumataso noai ha , Jesus anö töpö kai loiki nö , töpö iapaloma .
40026021	Töpö iapaloti tä , Jesus aiki , ' “ Kamisa na makö iapalo naine , waiha ĩ ai wanö sa monima pia salo ” sa kuu pitilimo opa kule ' ĩ na Jesus a kuuma .
40026022	Ĩ na Jesus a kuu ha , ĩ töpö pi otatalo nö , ' Kaikana ai . Kamisa na , “ Kawanököö ! ” a pi kuu tihöö ! ' ĩ na ĩ töpö pewö kuu nömöatalotima .
40026023	Ĩ na töpö pewö kuu nömataloti ha , Jesus aiki , ' Hi kaukösö a ha ĩsa ãinö sa tä häa pole , ĩ ha ĩsa ãinö wa tä häa naine , ĩ wanö sa monima pia salo .
40026024	Sanöma sa kupaso noai ĩ sa nomaso kitä . Sa nomaso wi , Teusö tä waheta na ĩ ta wäsä waikioma . Sa nomaso kitä maaki , sa monima wi ĩ a pea apati kitä . Kama hai ĩ pöpönö anö ĩ a wani thapa maama aköna , tä topa apöla pi . A wani pea pia mana pi ' ĩ na Jesus a kuuma .
40026025	Ĩ na Jesus a kuu ha , Jutasö anö a monima piale , ĩ aiki , ' Jesus a pata ! Kamisa na , “ Kawanököö ! ” ĩ na wa pi kuu kule ? ' a kuu ha , ' Awai . Wa kuuhe , ĩ pitili ta ' Jesus a kuu hö̃töoma .
40026026	Ĩ na tä kua tä , Jesus anö töpö kai iapaloti tä , Jesus anö ĩsa ãi tälö nö , Teusö a na , ' Hapa . Hi wa ãi totoa waikipi ke . Wa totiatalo opawö ' a kuu nö , ĩsa ãi nakasipalö nö , kama kai a hua sinomo wi ĩ töpö na ĩsa ãi asawösö totoa soataköma . Tä totoa soatakö nö , ' Ika . Au tä tälö . Hi ãi hai , ĩ kamisa sai ' ĩ na Jesus a kuuma .
40026027	Ĩ na a kuu nö , kaukösö a tälö nö , Teusö a na , ' Hapa . Hi upa wa mo puu totoa waikipi ke ' ĩ na a kuu nö , kaukösö a totoa soatakö nö , ' Kamakö pewönö hi tuu koalalöö !
40026028	Hi tuu hai , kamisa iä . Teusö aiki , “ Kamisanö sanöma töpö satehe epii sa töpö täapa kõa läli kitä ” Teusö a kuu totioma kutenö , kamisa iä kupaso kitä . Wanisala ma tä thaa noai , ĩ sa tä noa mapamanöpö , sa iä pö kupaso kitä . Sa iä pö kupalo nö , makö täapa kõa läli kitä ' ĩ na Jesus a kuu nö ,
40026029	' “ Hi upa sa mo puu koa kõo haio mai kitä . Ipa hao a kaikanamo totio wi ĩ hamö kamakö pewö solo ma tuu koa kõo sisa kitä ” kamakö na ĩ na sa kuu kule ' ĩ na a kuuma .
40026030	Ĩ na a kuuma , ĩ töpö pewönö Teusö tä ama thaa nö , Olipa tä heuma ha töpö hua soatasolöma .
40026031	Ĩ na tä kua tä , Jesus aiki , ' Kamisa na makö pewö noka kili ipa kitä . Ĩ na Teusö tä waheta kuu : “ Oweha pö na a kalipalo sinomo wi Teusö sanö ĩ sa säpali ha , oweha kökö hua soatalolö nö , kökö selekeoki kitä ” Teusö tä waheta kuu . Ĩ na ta kua kutenö , hi tä mumi ha , kamakönö sa takölö nö , makö tokölolö nö , makö selekeoki kitäö !
40026032	Sa säpali kitä maaki , sa temöa kono nö , Kaliléia tä uli pata hamö sa hulasolö kitä . Sa hulasolö noai hamö makö huu haiopöö ! ' ĩ na Jesus a kuuma .
40026033	Ĩ na Jesus a kuu ha , Pedro aiki , ' Kamisa tokö pasio mai kitäö ! Kawa na töpö pewö noka kili ipa kitä maaki , kawa na sa noka kili mai kitäö ! ' a kuuma .
40026034	Ĩ na a kuu ha , ' “ Hi tä mumi ha kalaka a komö halu kõo paio mai ha , kawa aiki , ‘ Naiö ! Jesus sa tai mi ’ wa kuu nö , ‘ Naiö ! Jesus sa tai mi ipöö ! ’ waiha ĩ na wa kuu kotaö , ‘ Naiö ! Jesus sa taö pasia mane ’ waiha ĩ na wa kuu kotasoö , ĩ na ai töpö na wa kuu hätäpo halu kitäö ! ” ĩ na kawa na sa kuu pitilimo opa kule ' ĩ na Pedro a na ĩ na Jesus a kuuma .
40026035	Ĩ na Jesus a kuu ha , Pedro aiki hö̃töwö , ' Naiö ! Sa wani säa naia hãtopali kitä maaki , “ Jesus sa tai mi ” ĩ na sa kuu mai kitäö ! ' ĩ na Pedro a ku upama . Ĩ na ĩ töpö pewö kupalo naioma .
40026036	Ĩ na tä kua tä , Jesus anö töpö kai hua kononö nö , Ketösêmani tä uli a hilo wi ĩ hamö ĩ töpö walokö lasoma . Töpö waloikilö nö , Jesus aiki , ' Hisa ha pö loa haikiö ! Teusö a na sa hapalo tasoöö ! ' ĩ na a kuuma .
40026037	Ĩ na a kuu nö , Pedro a , Sepeteu a hai ĩ polakapi pelupö töpö , ĩ na töpö kui töpö kai hulolö nö , Jesus a pi ota apötasoma .
40026038	A pi ota apötalo nö , ' Pe epii sa õsi wanisala apa kutenö , sa õsi tao mia apaimati . Pö kua haikiö ! Pö mamo läa haikiö ! Makö pewö pi mosawio haiopököö ! ' ĩ na Jesus a kuuma .
40026039	Ĩ na a kuu nö , pasökö tömö a hulolö nö , masita ha a mãi poikitö nö , Teusö a na a hapalo tasoma . A hapalo nö , ' Hapa . “ Sa noma piale kawanö ĩ sa noama pi topa tä , sa noamaö ! ” ĩ na sa kuu kule . Sa noma pasilo nö , sa hoteso wi , ĩ sa tä pii mi . Sa noma wani ipö maaki , “ Wa noma päloö ! ” wa kuu ha , “ Ö̃kö . Awai ” ĩ na sa kuu hö̃töa pätaloi ' ĩ na Jesus a kuuma .
40026040	Ĩ na a kuu nö , ' Pö mamo läa haikiö ! ' polakapi töpö na Jesus a kuu noai , töpö mia kai hila pa Jesus a waloa kõköma . A waloa koiki nö , Pedro a na , ' Pedro ai . Wani ipii wa mamo läo haio mai , makö mitiomakö ta o .
40026041	Makö mamo läikiö ! Teusö a na pö hapaloö ! Makö mamo läiki nö , Teusö a na makö hapalo nö , ĩ na makö kuaö ha , wanisala tä na Sai tä sai patanö makö simöa kule maaki , wanisala ma tä thaa mai kitä . Pili makö õsinö Teusö ma ta hini pi topa kule maaki , pili makö sai utiti ipö . Utiti salo , wanisala wa tä thaa sinomo sai ' ĩ na Jesus a kuuma .
40026042	Ĩ na a kuu nö , ĩ hamö a hua sapa kononö nö , ' Hapa . Wa lotete epö salo , sa noma piale , ĩ tä na sa noamaö ! Sa nomano nö , sa hoteso wi , ĩ tä na sa noamaö ! Sa noma wani ipö sai maaki , “ Ĩ na a kuaö ! ” wa kuu ha , “ Ö̃kö ” sa kuu hö̃töo kitä ' ĩ na Jesus a kuu kotama .
40026043	Ĩ na a kuu kota nö , ' Pö mamo läa haikiö ! ' kama hai ĩ töpö na Jesus a kuu noai , ĩ töpö na Jesus a waloa kõköma , töpö mia kai hila kõo lätama . Ĩ töpö manisi ipö salo , töpö mamo läa haio mai , töpö mia kai hila pätioma .
40026044	Ĩ hamö töpö mia kai hila pa Jesus a hua sapa konoonö nö , Teusö a na a hapalo kua noai na , ĩ na a hapalo kua kotama .
40026045	A hapalo matalo nö , kama hai ĩ töpö na a waloa koiki nö , ' Makö wani manisio opapa wi . Makö wani mipalo haitiowö . Pei . Hukikiö ! Töpö wanisala apa wi , ĩ töpönö sa wanipoti wi ĩ töpö na sanöma sa kupaso noai ĩ sa totoa pia kuleö ! Sa monima wi , ĩ anö sa totoa pia kuleö !
40026046	Pö öpapaloö ! Makö huu koonöö ! Möö nökö . Sa monima wi ĩ a wani huu waikia kulatiö ! ' ĩ na Jesus a kuuma .
40026047	Jesus a hapalo soa tä , 12 töpönö Jesus a kai a hua sinomo wi , ĩ ai tä Jutasö anö töpö satehe epii töpö kai waloa läköma . Teusö a täpä sinomo wi ĩ pata töpö , juteu pata töpö , ĩ na töpö kui töpönö Jesus a namo simöa pi topa salo , töpö waitili ipii ĩ töpö simököma . Töpö simökö noai , Jutasö a waninö ĩ töpö kai waloköma . Poo kökö , hii tiki , ĩ na tökö kai waloa kuköma .
40026048	Walo paia mi tä , Jutasö anö Jesus a monima wi , ĩ aiki , ' Makö walo pola nö , kamisanö ai sa hũko ususa pole , ĩ a . Ĩ ma huölö nö , ma läkälölöpöö ! ' ĩ na töpö waitili ipii , ĩ töpö na ĩ na a kuu hãtomoma .
40026049	Ĩ na a kuu nö , Jutasö a kuu hãtomo nö , a waloiki nö , Jesus a na a ekua soataiki nö , ' Jesus ai . Wa topa kule ? ' a kuu nö , noi töpönö ai töpö hũko ususa kua wi na , ĩ na Jutasö anö Jesus a hũko ususa thama läoma .
40026050	A hũko ususa thama läoö ha , Jesus aiki , ' Ipa ai . Wa tä thama piale , ĩ tä thama soataaö ! ' ĩ na a kuuma . Ĩ na a kuu ha , töpö waitili ipii ĩ töpö ekua soataiki nö , Jesus a huöa soatalömae .
40026051	A huöa soatali ha , ĩ töpö kotö ha Jesus töpö öpale , ĩ ai tänö poo a läkälöma . Poo a läkälö nö , ai tä tusälöma . Pili a sömöka wani pasopalöma . Teusö a täpä totio wi ĩ pata tä sainö töpö kalipalama sinomo wi , ĩ ai a sömöka wani pasopalöma .
40026052	A sömöka wani pasopali ha , Jesus aiki , ' Au poo a titia koköö ! Poo anö ai wa tä säpa pi topa wi , poo anö ai tänö ĩ wa säa hö̃töpali kitä .
40026053	Ipa hao a na , kamisa aiki , “ Hapa . Sa pasilipalöö ! ” ĩ na sa kuu aköna , sa noamapö , hisa ha satehe epii , ĩ 72.000 ãju töpö simöa soatali pi ta makö pi kuu mai .
40026054	“ Sa noamaö ! ” ipa hao a na sa kuu aköna , sa noama hö̃töla pi maaki , ĩ na sa kuu mai kitä . Sutu upa ha Teusö tä waheta aiki , “ Waiha ĩ na tä kua kitä ” ĩ na tä waheta kuu waikioma kutenö , huki ĩ na tä kua totio pia kule . Önö kutenö , “ Sa säpa pia wi , ĩ tä na sa noamaö ” ipa hao a na sa kuu mai kitä ' ĩ na Jesus a kuuma .
40026055	Ĩ na Jesus a kuu nö , töpö waitili ipii ĩ töpö na , ' Sa läkäli pia salo , kamisa na poo kökö , hii tiki , ĩ na ma tä kai huu kua noa . Töpö waitili ipii töpö thomömo sinomoti wi , ĩ ai sa mai kitä ta pi kuu mai . Ĩ tä wakala pewö hamö Teusömo wi a sai ha kamakö na Teusö sa ta wäsä sinomo kipili maaki , sa läkäpo maapili .
40026056	Sutu upa Teusö a kai wäsä sinomoti noai , Teusö tä waheta na ĩ töpönö ĩ tä sãökökö noai , huki ĩ tä kua tolea totia kule . Önö kutenö , kamakönö sa läkälölö pia salo ' ĩ na Jesus a kuuma . Ĩ na Jesus a kuu ha , kama kai a hua sinomoti wi ĩ töpö pewönö Jesus a takölö nö , töpö pewö tokösolöma .
40026057	Ĩ na tä kua tä , Jesus a huölö noai ĩ töpönö Jesus a läkälölö nö , Kaipasö a pata hai ĩ sai a hamö Jesus a kai hua soatasolöma . Kaipasö a pata hai , Teusö a täpä totio wi , ĩ pata tä sai kuoma . Kaipásö a pata kuo pa Moisés a kai wäsä sinomo wi ĩ töpö , juteu pata töpö , ĩ na töpö kui töpö sotota läo waikioma .
40026058	Pai hamö Pedro a huu haioma . A huu haio nö , Teusö a täpä totio wi ĩ pata tä sai hai ĩ sai pö ha sapono a kule , ĩ ha Pedro a waloa haikö solöma . ' Wi na Jesus a thama pia kule ? ' a pi kuu nö , Teusömo wi a sai ha töpö lämo sinomo wi ĩ töpö na Pedro a loa naiköma .
40026059	Ĩ na tä kua tä , Teusö a täpä sinomo wi ĩ pata töpö , juteu pata töpö kokamo sinomo wi ĩ töpö , ĩ na töpö kui , töpö aiki , ' “ Jesus anö wanisala tä thaa kipiliö ! ” ĩ na ĩ töpö holisi kuu kule maaki , ĩ na ĩ töpö kuu ha , kamakö aiki hö̃töwö , “ Pei . Jesus anö wanisala tä thaa noai , ĩ tä noa na Jesus ma säpalöpöö ! ” ĩ na makö kuupököö ! ' ĩ na ĩ töpö kuuma .
40026060	Ĩ na töpö kuu ha , ' Awai . Jesus anö wanisala tä thaa kipiliö ! ' ai töpö satehe epii töpö kuuma maaki , pe epii wanisala ta kateha maama kutenö , ' Jesus ma säpalöö ! ' pata töpö kuu kili ipama . Töpö kuu kili ipa tä , ai polakapi töpö hapalo nö ,
40026061	ĩ na töpö kuuma : ' Jesus aiki , “ Hi Teusömo wi ĩ sa sai waniapa taö öpa kitä . Sa sai waniapalö nö , polakapi tökö mumi matalo nö , ĩ hena tä sa sai thaa taö öpa kõo kitäö ! ” ĩ na Jesus a kuu kipiliö ! ' ĩ na ĩ töpö kuuma .
40026062	Ĩ na ĩ töpö kuu ha , Teusö a täpä totio wi ĩ pata tä sai öpaiki nö , Jesus a na , ' Wa hapalo hö̃töa maa kule ? Hi töpö kuuhe , ĩ pitili ta hãtowö ? ' ĩ na a pata kuuma .
40026063	Ĩ na a pata kuu kule maaki , Jesus a huo maama . Jesus a huo mi ha , ĩ pata tä aiki , ' Teusö a noma mi ipii , ĩ anö wa ta apa manu kule , pitili ta wäsä totihoö ! Teusö anö wa simöa totipalö noai ĩ wa ? Teusö a hai ĩ pelupö wa totiwö ? ' ĩ na a pata kuu kõoma .
40026064	Ĩ na a pata kuu ha , ' Awai . Wa kuuhe , ĩ pitili ta . “ Teusö a lotete epii ĩ a kotö ha sanöma sa kupaso noai ĩ sa loa tä , kamakö pewönö sa tapa kuki kitäö ! Hutu mosökö ha ilasi tä kule , ĩ ilasi tä hösöka ha sa öpa tikiliki nö , sa itho kõa tä , sa tapa kitä ” kamakö na ĩ na sa kuu kuleö ! ' ĩ na Jesus a kuuma .
40026065	Ĩ na Jesus a kuu ha , Teusö a täpä totio wi ĩ a pata hĩso nö , kama hai ĩ haloi ösö kakapalö nö , ' Jesus anö Teusö a kateha wanisala apa kule . “ Kamisa hai , Teusö sa totiwö ” ĩ na a kuu alu keö ! Ai töpö na ma ta hini kota maapöö ! “ Kamisa hai , Teusö sa ” Jesus a kuuhe , ĩ ma ta hinia waikili ke .
40026066	Önö kutenö , wi na makö pi kuu kule ? ' ĩ na pata tä kuu ha , ' Jesus anö wanisala tä thama kutenö , ma säpamanöpököö ! ' ĩ na töpö kuu soatama .
40026067	Ĩ na töpö kuu soata nö , Jesus a wanipo opa salo , Jesus a moikimö nakipömamae . A moikimö nakipöma nö , Jesus a sä soatamae . A sä soatahe nö ,
40026068	' Teusö anö wa simöpalö noai ĩ waö ! Witi pili anö wa sä ke ? Ta katehepalöö ! ' ĩ na töpö kuu pi wasöa apama .
40026069	Ĩ na tä kua tä , sapono a ha Pedro a lotia tä , ĩ a sai ha moko töpö kalipalo sinomo noai , Pedro a na ĩ ai moko tä ekuiki nö , ' Kaliléia tili tä Jesus na wa huu naio sinomo noai ĩ wa ta o ' ĩ na ĩ moko tä kuuma .
40026070	A kuu ha , ai töpö pewö sömöka tala tä , ' Naiö ! Wa kuu pole , ĩ sa tä tai mi ' Pedro a kuu hö̃töoma .
40026071	Ĩ na a kuu nö , sapono a kasö ha taka holele , ĩ taka ha Pedro a ekuköma . Ĩ ha a loo pa , pata tä na ai moko tä kalipalo sinomo wi ĩ moko tä ekuiki nö , wano töpö sototole , ĩ töpö na ĩ moko tä aiki , ' Nasaté tili tä Jesus na a hupalo naio sinomo noai hi ĩ a ' ĩ na a kuuma .
40026072	Ĩ na a kuu ha , Pedro aiki , ' Naiö ! ' ĩ na a kuu kõo nö , ' Ĩ sa tai mi ipö . Sa holisimo mai kitäö ! ' ĩ na a kuuma .
40026073	Ĩ na a kuu noai ha , tä tetepo mai ha , töpö sototole , Pedro a na ĩ töpö öpa hö̃kökö nö , ' Jesus a kai a hua sinomo wi ĩ töpö hapalo kui na , ĩ na wa hapalo kuö totiwö . Jesus a kai a hua sinomo wi , ĩ ai wa hãtowö ? ' ĩ na töpö kuuma .
40026074	Ĩ na töpö kuu ha , ' Ĩ sa tai mi ipö . Pitili sa . “ Sa holisimoö ha , Teusö anö sa peama matimöö ! ” sa pi ku upawö . Sa holisimo pasio mai kitäö ! ' ĩ na Pedro a ku upama . Ĩ na a kuu soala tä , kalaka a komöa soatasoma .
40026075	Kalaka a komöa soatasoö ha , Pedro aiki , ' Ã ãi . Jesus aiki , “ Kalaka a komö halu paio mai ha , ‘ Jesus sa tai mi ipö ’ ĩ na satehei , 3 wa kuu pi kupaso kitäö ! ” ĩ na Jesus a kuu kipiliö ! ' ĩ na Pedro a pi kuuma . Ĩ na a pi kuu nö , a hua kononö nö , a pi ota apa nö , pe epii a ö̃kö öpama .
40027001	Ĩ na tä kua tä , tä halusoö ha , Teusö a täpä sinomo wi ĩ pata töpö pewö , juteu pata töpö , ĩ na töpö kui töpö kokamo nö , töpö hapalo hẽtupaso nö , ' Jesus ma säpamanö nököö ! ' ĩ na töpö kupalotima .
40027002	Ĩ na töpö kupaloti nö , Jesus a õkapalö nö , Pilatosö kaikana tä pata na Jesus a kai hulolö nö , ĩ a pata na Jesus a totoköma .
40027003	Ĩ na tä kua tä , Jutasö anö Jesus a monima noai , ĩ anö , ' Jesus ma säpamanö nököö ! ' tä kuu wi , ĩ ta hininö nö , ' Häö . Wanisala sa tä thaa kipiliö ! ' a pi kuu nö , Teusö a täpä sinomo wi ĩ pata töpö , juteu pata töpö , ĩ na töpö kui töpö na Jutasö anö 30 sitipa kökö komaki pia salo , ĩ töpö na ĩ kökö kai waloa kõköma . Kökö kai waloa koiki nö ,
40027004	' Wanisala sa tä thaa kipiliö ! Jesus anö wanisala tä thaa pasio mai , ĩ sa namo simökömaö ! ' ĩ na a kuuma . Ĩ na a kuu ha , ' Ĩ nakö päla . Kama wa kuu saimo päoö . Önö kutenö , kamisamakö na a wäo tihöö ! ' töpö kuu hö̃töoma .
40027005	Ĩ na töpö kuu ha , Teusömo wi a sai õsimö ha Jutasö anö ĩ sitipa kökö säsäkö nö , a hua kõa soatasolöma . A hua kõa soatalolö nö , waiha thoo totonö kama olai õka sapa koiki nö , hii ti poko ha a saua sapa kõkö tasoma . A saua sapa koikitö nö , a nasi tua soataköma .
40027006	Ĩ na tä kua tä , Jutasö anö sitipa kökö säsäkö noai , Teusö a täpä sinomo wi ĩ pata töpönö ĩ sitipa kökö täa konö nö , ' Hi sitipa kökö hai , sanöma tä säpaso wi ĩ tä noa . Önö kutenö , Teusömo wi a sai ha sitipa kökö titita wi ĩ ha hi sitipa ma kökö titio maapököö ! “ Sanöma tä säpaso wi , Teusömo wi a sai õsimö ha ĩ sitipa kökö titia tihöö ! ” ĩ na juteu makö hai ĩ nö patapö töpönö makö noa thama ' ĩ na töpö kuuma .
40027007	Ĩ na töpö kuu nö , ' Hi sitipa kökö na hapokasi hapoka thaa sinomo wi ĩ ma tä uli tälö nököö ! Ĩ ma tä uli tälö nö , ĩ ha tiko töpö nomawö patilita sinomopököö ! Hisa ha tiko töpö nomasoma , ĩ tä uli ha ĩ töpö patiliköpöö ! ' ĩ na töpö kuu ösöho nö , ĩ sitipa kökö totokö nö , ĩ tä uli tälömae .
40027008	Önö kutenö , sanöma tä säpaso noai ĩ kökö sitipa na ĩ tä uli tälöma kutenö , ' Tä uli iä äpii , ĩ tä uli ' ĩ na tä kuu wi ta kua soa .
40027009	Sutu upa Jutasö a kua paia mai ha , Jetemiasö anö ĩ ta wäsäma . Ĩ na a kuuma : ' “ Ai töpö na hi ma wani täa piale , ĩ tä noa na 30 sitipa ma kökö totokö nököö ! ” isöhaeu töpö kuu ösöho noai , ĩ ai töpönö ĩ 30 kökö tälölö nö ,
40027010	hapokasi hapoka thaa sinomo wi ĩ tä uli tälöma . Ĩ na Teusö pata tänö sa noa thaa waikioma ' ĩ na Jetemiasö a kuuma . Sutu upa Jetemiasö anö tä wäsä noai , ĩ tä kua toleo totioma .
40027011	Ĩ na tä kua tä , Pilatosö a pata na Jesus a hilaköma tä , Pilatosö aiki , ' Juteu töpö na wa kaikanamo wi ĩ wa ? ' ĩ na a pata kuu ha , Jesus aiki hö̃töwö , ' Awai . Wa kuuhe , ĩ pitili ta ' ĩ na a kuuma .
40027012	Ĩ na tä kua tä , Teusö a täpä sinomo wi ĩ pata töpö , juteu pata töpö , ĩ na töpö kui töpö aiki , ' Jesus anö wanisala tä thama ' ĩ na ĩ töpö kuu kule maaki , Jesus a huo maama .
40027013	Jesus a huo mi ha , ' “ Jesus anö wanisala tä tha apama ” töpö kuu wi , ĩ wa ta hini mi ipö ? ' Pilatosö a kuuma maaki ,
40027014	Jesus a hapalo kõo mai , a kutioma . A hapalo kõo mi ha , ' Kilatiha ! ' ĩ na Pilatosö a pi pata kuuma .
40027015	Ĩ tä inama pewö hamö ĩsa ãi hölö mai , ĩ ãi na juteu töpö iapalo tä , titita wi a sai ha töpö titile , Pilatosö a patanö ĩ ai tä atupama sinomo kõoma . ' Ĩ a wani lisia kopamanöö ! ' Pilatosö a pata na ĩ na juteu töpö kuu ha , ĩ ai tä atupama sinomo kõoma .
40027016	Juteu töpö iapaloti tä , titita wi a sai ha ai tä , Pahapásö a hilo wi , ĩ a wani tititioma . Juteu töpö pewönö ĩ a wani taö öpama .
40027017	Ĩ na tä kua tä , juteu töpö satehe epii töpö kokamo pole , ĩ töpö na Pilatosö aiki , ' Wi na sa tä thamapö ma tä pii kule ? Pahapásö sa atua kõo hãtopamani , Jesus a hai , ĩ Cristo a hilo wi , ĩ sa hula kõo hãtopamani , wi na sa tä thama wi ma tä pii kule ? ' ĩ na a pata kuuma .
40027018	' “ Jesus a totiatalo opa sai ” ai töpö satehe epii töpö kuu sinomo wi , hi juteu töpö kokamo pole , ĩ na ĩ töpönö ĩ ta hini wani hãtokö . Jesus a totiatalo opa kule maaki , hi töpönö a wanipo päa hãtoa kule ' ĩ na Pilatosö a pi pata kuuma .
40027019	Ĩ na tä kua tä , a pi tapomo kai loiki nö , lotami ti na pata tä loiki nö , tä makokama läto sinomo wi , ĩ lotami ti na Pilatosö a lotia tä , ĩ ha Pilatosö a hai ĩ pusopö anö ai tä simöpalö noai ĩ a waloiki nö , ' “ Ĩ a waninö wanisala tä thaa maa noai , ĩ a thama pasio tihöö ! Ĩ sa mani talalö nö , pe epii sa pi honipo opa halu keö ! ” ĩ na au husopö a kuu keö ! ' ĩ na a kuuma .
40027020	Ĩ na a kuuma maaki , Teusö a täpä sinomo wi ĩ pata töpö , juteu pata töpö , ĩ na töpö kui töpö aiki , ' “ Pahapásö a wani atua kõa pasipamanöö ! Jesus a säpamanöö ! ” ĩ na pö kuu totiataloö ! ' ĩ na töpö satehe epii töpö na ĩ na ĩ pata töpö kuu ha ,
40027021	Pilatosö aiki , ' Wi na sa tä thamapö ma tä pii kule ? Pahapásö sa atua kõo hãtopamani , Jesus sa hula kõo hãtopamani , wi na sa tä thama wi ma tä pii kule ? ' ĩ na a pata kuu kõoö ha , ' Pahapásö a atua kopamanöö ! ' ĩ na töpö kupaloma .
40027022	Ĩ na töpö kupaloö ha , ' Jesus a hai , Cristo a hilo naine , wi na ĩ sa thamapökö ? ' Pilatosö a kuu ha , ' Hii ti pakalai ti ha a säpalöö ! ' ĩ na töpö pewö kuuma .
40027023	Ĩ na töpö kuu ha , ' Ĩ ka tä noa hakö ? Wanisala tä thaa maa noai kitä ta pi kuu mai ' ĩ na a pata kuuma maaki , pe epii töpö lalupalo kuiki nö , ' A säpalöö ! Ti pakalai ti ha a säpalöö ! ' töpö lalupalo kutima .
40027024	Ĩ na töpö lalupalo kuti ha , ' Häö . Hi sa töpö wasu mai kitäö ! Töpö waitilimo totio pia saileö ! ' ĩ na Pilatosö a pi pata kuu nö , maa tuu pi nakalö nö , ' Pilatosö anö Jesus a namo simöo wani ipöö ! ' ĩ na töpö pi thama pia salo , ĩ töpö pewö mamo tetela tä , pili a ami pewö sanumoma . Pili a ami sanumo nö , ' Möö nökö . Pili sa ami ausi ipö . “ Pilatosö anö Jesus a säpamanöma ” tä kuu wi tä kua mai kitä . Kamakönö ma säpamani wi ĩ kamakö pasiwö ' ĩ na Pilatosö a pata kuuma .
40027025	Ĩ na a pata kuu ha , ' Awai . “ Pilatosö anö Jesus a säpamanöma ” tä kuu wi tä kua mai kitä . Kamisamakö , kamisamakö hai ĩ tolewö töpö , ĩ na samakö kui samakö na ai töpö aiki , “ Juteu makönö Jesus ma säpamanöma ” ai töpö kuupököö ! ' ĩ na töpö pewö kupalo opaö ha ,
40027026	Pilatosö a patanö Pahapásö a atua kõa soatamanöma . Pahapásö a atua kõa soatamanö nö , thoo totonö Jesus a soapamanö nö , ' Pei . Hii ti pakalai ti ha Jesus a säpalötöö ! ' ĩ na Pilatosö a patanö töpö noa thama .
40027027	Ĩ na töpö noa thaö ha , kaikana tä kaikanamo sinomo wi ĩ a sai pö pata hamö sotatu töpönö Jesus a tälölömae . A tälölöhe nö , Jesus a öpale ha , ĩ sotatu töpönö ai sotatu töpö pewö kokamomanöma .
40027028	Ai sotatu töpö kokamomanö nö , Jesus a hai ĩ haloi ösö hasutalö nö , kaikana töpö soho wi ĩ haloi ösö hanaha apii , Jesus a na ĩ ösö haloa soatamaköma .
40027029	Ösö haloa soatamakö nö , kaikana töpönö hesowa a sohopo sinomo wi ĩ a hesowa kui na , ĩ na a hesowa kui , a hesowa thapalöma . Hesowa a mösököpö öpii a hesowa thapalöma . Thapalö nö , Jesus a he ha a hesowa sohoköma . Sohokö nö , Jesus kate a poko ami hamö hii ti wai lapei ti wai hõimakömae . Ti hõimaköhe nö , pili töpö maekonö töpö hĩta thaiki nö , töpö mãi poiki nö , Jesus a na töpö hapalo pi wasöama . ' Kaikana waö ! Juteu töpö na wa kaikanamo sinomo wi ĩ waö ! ' ĩ na sotatu töpö pi wasöwö kuutoma . Ĩ na töpö pi wasäwö kuuto nö ,
40027030	Jesus a komoapalama pi topa salo , a nakipömanöma . A nakipömanö nö , Jesus anö hii ti po pole , ĩ ti tälö nö , Jesus a he säpöma .
40027031	A he säpa nö , töpö hapalo pi wasöa noai ha , haloi ösö hanaha apii ösö hasua kotalö nö , Jesus kama hai ĩ ösö kuo noai , ĩ ösö na a haloa komakö nö , ti pakalai ti ha a säpali pia salo , a tälölömae .
40027032	Sotatu töpönö Jesus a kai huulö tä , Siteni tä uli ha Simão a kua wi , ĩ a pao läoma . A pao läoö ha , ' Hi anö ti pakalai ti sipo pole , ĩ ti sia nömötalölöö ! ' ĩ na sotatu töpönö Simão a noa wani thama .
40027033	A noa wani thaa nö , töpö hua kononö nö , Kókota makö ha töpö walokö tasoma . Kókota makö hai , wa tä möö ha sanöma he manokosi wani kui na , ĩ na ĩ maa makö kuö ha , ' He manokosi makö ' ĩ na töpö kuutoma .
40027034	Ĩ ha töpö waloikitö nö , nini ipa wi ĩ tä matamanöpö , upa mo puu ha tä koami ipii ĩ tä tikiliki nö , ' Tuu koalöö ! ' Jesus a na töpö kuuma . Töpö kuuma maaki , Jesus anö ĩ tuu tepotalö nö , ' Pälaö ! ' a kuuma .
40027035	Ĩ na tä kua tä , hii ti pakalai ti ha Jesus a sätämakömae . A sätämaköhe nö , maa makö ose wai na tä sãököle , ĩ tä sãökama pi wai säsäköma . Sãökama pi wai säsäkö nö , Jesus a hai ĩ haloi ösökö täälalömae . Ai tänö ai haloi ösö täa asali , ai tänö ai haloi ösö täa asali , ĩ na ĩ sotatu töpönö haloi ösökö täa thalömae .
40027036	Ĩ na Jesus a hai ĩ haloi ösökö täa thalö nö , töpö loiki nö , Jesus a pi hĩtale , ĩ ha ĩ sotatu töpö lätioma .
40027037	Ĩ na tä kua tä , ' Ai töpö hasuo pole ĩ töpö aiki , “ Ĩ ka pi tä noa na a säpalöma ? ” ĩ na töpö kuu kitä ' ĩ na Pilatosö a pi kuu salo , hii ti patete na tä sãökököma . Tä sãökökö nö , hii ti pakalai ti ha Jesus a pi hĩtale , Jesus a hösöka na hii ti ola tolehele , ĩ ha , Hi a hai , juteu töpö na a kaikanamo totio wi ĩ a ĩ na tä kuu wi tä sãökama pi sätämaköma .
40027038	Ĩ na tä kua tä , ai tiki pakalai tiki ha , töpö thomömo sinomoti wi , ĩ ai polakapi töpö thaa naiköma . Jesus a pi hĩtale , ĩ tä tutakö ha ai tä thaa naia soaki , ai tä tutakö hẽtu ha ĩ ai tä thaa naia soaki , ĩ na tä thakömae .
40027039	Ĩ na tä kua tä , Jesus a möö nö , töpö ĩkapalo kai hasusotima . Töpö ĩkapalo kai hasusoti nö , töpö hapalo pi wasöa nö ,
40027040	' “ Teusömo wi ĩ sa sai waniapalö nö , 3 tökö mumi kui tökö mumi ha ĩ sa sai thaa kõki kitäö ! ” wa wani kuupili maaki . Kama noao sapao kõoö ! Teusö ulupö wa kutenö , ĩ ti ha a ithoa konoö ! ' ĩ na töpö kutima .
40027041	Ĩ na Teusö a täpä sinomo wi ĩ pata töpö , Moisés a kai wäsä sinomoti wi ĩ töpö , juteu pata töpö , ĩ na töpö kui töpö kuu naioma .
40027042	' Jesus anö ai töpö noama läo sinomopili maaki , kama noao sapao kõo mai a . “ Isöhaeu makö na sa kaikanamo wi ĩ sa ” a kuu kipili maaki . Hii ti pakalai ti ha a ithoa konaso aköna , “ Awai . Jesus a pitili ” makö pewö kuu pi .
40027043	“ Teusö anö sa noama nö , sa täa kõa läli kitäö ! ” ĩ na a pi kutima . “ Teusö a hai ĩ pelupö sa ” ĩ na a kutima . Önö kutenö , huki Teusö anö a täa kõa lälöpököö ! ' ĩ na töpö kuu pi wasöatima .
40027044	Ĩ na töpö kuu pi wasöa tä , Jesus a kotö ha ai polakapi tiki pakalai tiki ha töpö pi sätäa naine , Jesus a na ĩ töpö hapalo pi wasäa naioma .
40027045	Ĩ na tä kua tä , motokö hẽtuto totia tä , mumi mumi tä pata waloa soa pätaköma . Mumi mumi tä pata waloa soa pätaiki nö , motokö kaöpo paio mai ha , masita tä uli pewö mumio opama .
40027046	Tä uli mumio opa nö , motokö kaöto tä , Jesus a komöma . ' Eloi . Eloi . Lemá sapakötani ? ' a kuuma . Kamakö kai sai ha , ' Ipa Teusö ai . Ipa Teusö ai . Wi na tä kuaö ha sa hosalöma ? ' ĩ na Jesus a komö kuutoma .
40027047	Ĩ na a komö kuutoö ha , ĩ kotö ha töpö öpahale , ĩ ai töpönö ĩ ta hini nö , ' Pasa . Elias a pata naka hãtoa kuleö ! ' ĩ na ta hini tomöpo mi salo , ĩ na töpö kuuma .
40027048	Ĩ na töpö kuu tä , ' Jesus a amisi ipö hãtoköö ! ' ai tä pi kuu nö , a läläalö nö , tuu nasii tuu ha tä kauko opii , ĩ tä kãpamanö nö , hii ti ola ha tä tikimakö nö , tuu pi himakö nö , ' Ika . Tuu koalöö ! ' ĩ na Jesus a na a kuuma .
40027049	Ĩ na tä kua tä , töpö öpahale , ĩ ai töpö aiki , ' Waihaköö ! Elias a pata a walokiso nö , a täa kõa hãtoa läli kitäö ! ' ĩ na töpö kuuma .
40027050	Ĩ tä , Jesus a komö nö , a nasi tuköma .
40027051	Ĩ na tä kua tä , Teusömo wi a sai mötali ha watata ösö pata katöo mötalio läo wi ĩ ösö pata , kletiti . Sanöma tänö ösö kakapa mai ha , hösöka ha kama ösö pata kaka pätalo nö , ösö pata kaka totipasoma . Ĩ na tä kua tä , masita tä uli lakö lakömo opa nö , maa makö pata kalopasoma .
40027052	Ĩ na tä kua tä , nomawö töpö titita wi , ĩ sai pö wai hãkoa soa pätasoma . Ĩ sai pö wai hãkoa soa pätalaso noai ĩ sai pö wai õsimö ha Teusö a thapo noai ĩ nomawö töpö titihile , ĩ ai töpö satehe epii töpö temöa konasoma .
40027053	Töpö temöa kono nö , töpö atua kopalo nö , Jesus a temöa konasoma tä , Jetusalẽi tä uli ha ĩ töpö lisipasoma . Töpö temöa konaso noai , satehe epii töpönö ĩ töpö tapama .
40027054	Ĩ na tä kua tä , ti pakalai ti ha Jesus a nomawö sätäa soa tä , sotatu pata tä , ai sotatu töpö , ĩ na töpö kui , Jesus a na töpö lätio noai , ĩ töpönö masita tä uli lakö lakömo wi ĩ tä taa nö , Jesus a kuati noai ĩ tä pewö taa nö , töpö kilia apösoma . Töpö kilia apölo nö , ' Jesus a hai , Teusö a ulupö kuo totioma ' ĩ na töpö kupaloma .
40027055	Ĩ tä , Jesus a nasi tuo tä , Kaliléia tä uli pata ha Jesus a na suö töpö nokapalo soma noai , ĩ töpönö Jesus a pasilipoti noai , tole tömö ĩ suö töpö öpaiki nö , Jesus a na ĩ suö töpö mamo tetetioma .
40027056	Ĩ suö töpö mamo tetetio noai , ĩ ai töpö hai , Maria Matalena a , Tiago a , José a , ĩ na töpö kui töpö hai ĩ pöpönö Maria a , Sepeteu a hai ĩ pelupö töpö hai ĩ pöpönö a , ĩ na töpö kui töpö mamo tetetioma .
40027057	Ĩ na tä kua tä , tä wisa tä , atimatéia tili tä José anö wani tökö thapo opa wi , Jesus a na ĩ a nokapalo sinomoti noai ĩ a waloikiso nö ,
40027058	Pilatosö a na a ekuiki nö , Pilatosö a na Jesus a nomawö nakalö nö , ' Jesus pili sa tä tälölököö ! ' Pilatosö a pata na ĩ na a kuuma . Ĩ na a kuu ha , ' Hi a na Jesus a nomawö totoköö ! ' ĩ na ai töpö noa thama .
40027059	Ĩ na töpö noa thaö ha , José anö Jesus a nomawö tälölö nö , watata ösökö ausi ipii ösökönö Jesus a haloa kolilipalö nö ,
40027060	maa makö ha kama hai ĩ thaka taka thakö noai , ĩ taka tutei taka ha Jesus a titiköma . Jesus a titiki nö , ai maa ma pata sapuluama kupotö nö , taka kasököma . Taka kasökö nö , José a hua konasolöma .
40027061	Thaka taka na Jesus a titikö noai , ĩ taka kotö ha Maria Matalena a , ai Maria a , ĩ na töpö kui , töpö lotioma .
40027062	Ĩ tä hena tä , ĩ mota mapo wi ĩ tä wakala kuiki nö , Teusö a täpä sinomo wi ĩ pata töpö , patiseu töpö , ĩ na töpö kui , Pilatosö a pata na ĩ töpö kokamo nö ,
40027063	' Kaikana ai . Jesus a holisimo noai ĩ a temö soa tä , ĩ na a kuuma : “ Polakapi tökö mumi matalo nö , ĩ hena tä sa temöa konaso kitäö ! ” ĩ na a kuuma .
40027064	Ĩ na a kuuma salo , kama kai a hua sinomo noai , ĩ töpönö Jesus a nomawö thomönö matimöö ! A thomönö nö , ai töpö satehe epii töpö na , “ Jesus a temöa konasomaö ! ” ĩ na töpö kuu matimöö ! Ĩ na töpö kuu kuköma , “ Sa temöa konaso kitäö ! ” Jesus a holisi kuu noai , ĩ ta wanisala maaki , “ Jesus a temöa kõo waikilasomaö ! ” tä holisi kuu wi , ĩ ta wanisala satia apa kitä . Önö kutenö ai töpö simönö nö , “ Jesus a nomawö titile , ĩ taka na pö läa totikiö ! 3 tökö wakala kui tökö wakala na ĩ taka na pö läa totikiö ! ” ĩ na wa kuu ! ' ĩ na ĩ juteu pata töpö kuuma .
40027065	Ĩ na juteu pata töpö kuu ha , Pilatosö aiki , ' Pei . Hi töpö läo kitäö ! Ĩ töpö kai hulolö nö , Jesus a nomawö titile , ĩ taka na ĩ töpö läa totimaköö ! ' ĩ na a pata kuuma .
40027066	Ĩ na a pata kuu ha , töpö läo wi ĩ töpö kai hulolö nö , maa ma patanö taka kasöle , ĩ ma kasö ha hösösöpö tä sutimakömae . ' Ai töpönö Jesus a nomawö tälölö pia salo , hi ma pata pulua komanöma , hi hösösöpö tä waniapaso kitä . Hösösöpö tä waniapasoma ha , “ Jesus a temö kõo maa noai kitäö ! Ai töpönö Jesus a nomawö thomöa pälölömaköö ! ” makö kuupö ' ĩ na töpö pi kuu nö , ĩ ma kasö ha hösösöpö tä sutimakömae . Hösösöpö tä sutimakö nö , töpö läo sinomo wi ĩ töpö na , ' Pei . Samakö huu kõo nököö ! Hi maa ma na pö mamo läa totia haikiö ! ' ĩ na töpö kuuma .
40028001	Ĩ na tä kua tä , mota mapo wi tä wakala hasutasoö ha , ĩ hena tä , tomĩku tä wakala kuki ha , ĩ hena tä sai tä , Maria Matalena a , ai Maria a , ĩ na töpö kui töpönö Jesus a titikö noai ĩ taka möömö hulasolöma .
40028002	Ĩ taka ha töpö walo pia tä , masita tä uli lakö lakömo opa läo soatama . Ĩ tä , Teusö pata tä hai ĩ ãju tä ithopalolö nö , maa manö thaka taka kasöle , pasökö tömö ĩ ma pata thaa soataiki nö , ĩ ma hõo ha a loa soataköma .
40028003	Tä sami samimo opa wi ĩ tä möamö kui na , ĩ na ĩ ãju tä möamö kuoma . Kama hai ĩ haloi ösö ausio opama .
40028004	Ĩ na tä kuaö ha , ĩ taka na töpö läapalo haluti noai ĩ töpö kilia apölasoma . Pe epii töpö kilia apölasoma kutenö , töpö satitimo opa nö , töpö kelo nö , nomawö töpö kuö toti ipii töpö paama .
40028005	Ĩ na tä kua soa tä , suö töpö na ĩ ãju tä aiki , ' Pö kilipalo tihöö ! Hii ti pakalai ti ha a säpalipili , ĩ ma möömö huu ke maaki ,
40028006	ĩ a titia soa maneö ! A temöa kõa waikiloheö ! “ Sa temöa konaso kitäö ! ” a kuu waikioma kutenö , a temöa totia konaso keö ! Hapo . A pakö noai , ĩ ha ma tä mööso nökö . Hiki . A paa maneki .
40028007	Önö kutenö , pö hua kononöö ! Jesus a kai a hua sinomoti wi ĩ töpö na makö wäo nö , “ Jesus a temöa konasoma thai . Kaliléia tä uli pata ha a huu pia kuleö ! Ĩ tä uli ha Jesus ma taa konanö taso kitäö ! ” ĩ na makö kuu ! Sa kuu pole , ĩ tä na pö pi motöpo koonö tihöö ! ' ĩ na ĩ ãju tä kuuma .
40028008	Ĩ na ĩ ãju tä kuu ha , ĩ suö töpö pi mönahapalo opaö , töpö õsi pi kilihiapalo opaö , ĩ na ĩ suö töpö pi kuapaloma . Ĩ na ĩ suö töpö pi kuapaloma kutenö , ĩ ha töpö hua kõa soatalolö nö , Jesus a kai a hua sinomo wi ĩ töpö na ta wäsä pi topa apa salo , töpö läläa koonöma .
40028009	Töpö läläälö pamö , Jesus a paa lälo nö , ' Makö topa kule ? Toitai pö kuikiö ! ' ĩ na a kuuma . Ĩ na a kuu ha , Jesus a na ĩ suö töpö ekua soataiki nö , Jesus a pi ipa salo , pili a konona ami pewö hãsokapala soata nö , ' Jesus ai . Kaikana wa waikiwö . Teusö wa ulupöö ! ' ĩ na töpö kupalotima .
40028010	Ĩ na töpö kupaloti ha , Jesus aiki , ' Pö kilipalo tihöö ! Pö hua kononöö ! Kamisa kai a hua sinomo wi , ĩ töpö na , “ Ipa hoose töpö ” sa kuu wi , ĩ töpö na makö hapalo nö , “ Kaliléia tä uli pata ha pö hua kononöö ! Ĩ ha Jesus ma taa konani kitäö ! ” ĩ na makö kuu ! ' ĩ na Jesus anö ĩ suö töpö noa thama .
40028011	Ĩ na tä kua tä , suö töpö huu koonö tä , thaka taka na töpö läapalo haluti noai , ĩ ai töpö kononö nö , Teusö a täpä sinomo wi ĩ pata töpö na tä pewö a wäsäma .
40028012	Ta wäsäö ha , ĩ pata töpö , juteu pata töpö , ĩ na töpö kui töpö kokamo nö , ' Ĩ na makö kuapöö ! ' töpö kuu nö , töpö läapalo noai ĩ töpö na sitipa kökö totoköma . Sitipa kökö totokö nö ,
40028013	' “ Mumai ha samakö mitia tä , ĩ thaka taka ha Jesus a kai a hua sinomo noai , ĩ töpö waloa halukiso nö , Jesus a nomawö thomöa halulölöma thaliö ! ” ĩ na ai töpö na , ĩ na makö kuu !
40028014	Ĩ na makö kuu pole , kaikana tänö ĩ tä hininöma , ĩ a pata na kamisamakö aiki , “ ‘ Jesus a nomawö thomöa halulölöma thaliö ! ’ tä kuu pole , ĩ pitili ta ” ĩ na samakö kuu ha , a pata hĩso mataso kitä . A pata hĩso matalo nö , “ Hãu . Ö̃kö ta o ” a kuu kitä . Önö kutenö , makö peama mai kitäö ! ' ĩ na töpö läapalo noai , ĩ töpö na ĩ na ĩ pata töpö kuuma .
40028015	Ĩ na pata töpö kuu ha , töpö läo noai ĩ töpönö ĩ sitipa kökö tälölö nö , ' Ĩ na makö kuu ! ' ĩ na Teusö a täpä sinomo wi , ĩ pata töpö kuu noai , töpö läo noai ĩ töpönö ĩ tä holisi a wäsätimae . Ĩ tä holisi a wäsäti ha , juteu töpö na ĩ ta pala soatasoma . Huki ĩ tä holisi a wäsä wi , huki ĩ nasimö tä kua soa .
40028016	Ĩ na tä kua tä , Jesus a kai a hua sinomo wi , Kaliléia tä uli pata ha ĩ 11 töpö kui töpö hua kononö nö , ' Ĩ maa makö ha makö hulolöö ! ' Jesus a kuu noai , ĩ makö ha töpö walokö tasoma .
40028017	Töpö waloikitö nö , Jesus a taa konanö nö , töpö mãi poiki nö , ' Jesus ai . Kaikana wa . Teusö ulupö wa ' ĩ na ai töpö pi kuuma maaki , ai töpö aiki , ' Hi a hai , Jesus a hãto mai kitäö ! ' ĩ na ai töpö pi kupalo pasioma .
40028018	Önö kutenö , ĩ töpö pewö na Jesus a ekuiki nö , ĩ na a kuuma : ' Hi tä hẽtu hamö töpö kupoli , ĩ töpö pewö na sa kaikanamoö , hi masita tä uli ha sanöma töpö kule , ĩ töpö pewö na sa kaikanamoö , ĩ na Teusö anö sa kaikanamoma thama waikioma .
40028019	Ĩ töpö pewö na sa kaikana waikipalöma kutenö , kamisanö ĩ makö noa thaa kule . Sanöma töpö pewö na makö huu hätäpo nö , sa kai hua totiatalo wi , ai töpö thalalöö ! Ĩ na ma töpö thalö nö , ĩ ma töpö mãi õmananöö ! Kamakö hai ĩ pö̃ Teusö a , Teusö ulupö sa , Teusö a õsi kua tolele ĩ a , ĩ na samakö a hilo kua wi , ĩ töpönö ĩ samakö thapo kutenö , töpö mãi õmananöö !
40028020	Ma töpö mãi õmananö nö , kamisanö makö noa thaa noai , ĩ töpö na ĩ tä pewö a wäsä nö , “ Ĩ ma ta hini totiatalopököö ! ” ĩ na pö kuu totihoö ! ' ĩ na Jesus anö töpö noa thama . Ĩ na töpö noa thaa nö , ' Pei . Hi masita tä uli mapo paio mi tä , ĩ tä wakala pewö hamö kamakö na sa kuo naio soatio kitäö ! ' Jesus a kuuma .
41001001	Teusö a hai ĩ pelupö Jesus Cristo ta topa apöle , ĩ sa tä kolo a wäsä pia kule .
41001002	Sutu upa Jesus Cristo a hai , ĩ sanöma tä kuo paio maa noai ha , Teusö a kai a wäsä sinomoti wi , ĩ Isaías a pata hilo wi , ĩ a patanö tä sãököpalöma . Tä sãököpalö nö , Ĩ na Teusö a kuuma : ' Kawa simöa paio mai ha , sa kai a wäsä wi , ĩ ai sa tä simöa paipali kitä . Ĩ sa simöa paipalö nö , ĩ anö wa wäsä kitä . Wa wäsä nö , “ Kaikana tä pata huu ateo opa pialeö ! A huu ateo opa pia salo , Teusö a na makö tomöpo maa wi , ĩ tä hosalöö ! Piliso paimö tä , ma tiso paimö hosa kua wi na , makö tomöpo maa wi , ĩ na ĩ tä hosa thalöheö ! Õsi wanisala apati wi , ĩ tä hosalöheö ! ” ĩ na sa kai a wäsä wi , ĩ na a kuu kitä .
41001003	Ai töpö kuo taso maa pamö ĩ hamö a komö kukö taso kitä . A komö kutakitö nö , “ Pata tä hama huima tä , ai töpönö piliso makokopama kua wi na , ĩ na pata tä sai pata huimaö ha , pö pi makokoa topaikiö ! ” ĩ na sa kai a wäsä wi , ĩ na a kuu kitäö ! ' ĩ na Teusö a kuuma . Ĩ na a kuu noai , sutu upa Isaías a patanö ĩ tä sãököpalöma .
41001004	Isaías a patanö tä sãököa kua noai na , ĩ na João anö töpö mãi õma sinomo noai , ĩ João Pasisöta a hilo noai , ĩ na ĩ a kua tolea totiatalo opatima . Ai töpö kuo taso maa pamö João Pasisöta a alulö nö , a wäotima . ' Teusö a na makö tomöpo mi ipii , ĩ tä hosalöheö ! Tä hosalö nö , pö mãi õmamoö ! Ĩ na makö kuaö ha , makö tomöpo maa noai , ĩ tä na Teusö a hĩso maa kopasoma , ĩ a na makö taamö toita apöpaso kitäö ! ' ĩ na João Pasisöta a kutima .
41001005	Ĩ na tä kua tä , Jutéia tä uli ha töpö pewö pilile ĩ töpö , Jetusalẽi tä uli ha töpö pilile ĩ töpö , ĩ na ĩ töpö kui , João a kuo pamö ĩ töpö hulasolöma . Töpö hulasolö noai , ĩ töpö wanisala sinomoti wi , João a na ĩ töpönö ĩ ta wäsätimae . Ta wäsäti nö , ' Samakö tomöpo mi ipö pasiwöö ! ' ĩ na töpö kutima . Ĩ töpönö wanisala tä thaa noai , ĩ tä kateha hokapalöma . Ĩ ta kateha hokapali ha , Johotão u pata hamö João anö ĩ töpö mãi õmatima .
41001006	João a hai ĩ haloi ösö hai , kamelu kõiki ösö kuoma . Salo ösö hai , sita a kuoma . Siki sikimö a kui na , ĩ na a kui a oaö , pu ola oaö , ĩ na a kuatima .
41001007	Ĩ na a kuati nö , ' Kamisa na a pata noane , pata tä sai asawö . Ĩ a hai , pata tä sai kutenö , “ Kamisanö ĩ sa pasilipopököö ! ” ĩ na sa pi kuu kili ipawöö .
41001008	Kamisanö maa tuu na makö mãi õma pätio nö , makö salupali kipili maaki , kamanö Teusö a õsi kua tolele , ĩ a na makö õsi salupamani kitä ' ĩ na João a kutima .
41001009	Ĩ na tä kua tä , Jesus a kui , Kaliléia tä uli ha Nasaté tä uli wai kulati , ĩ tä uli ha Jesus a hususoma . A husolo nö , Johotão u pata ha a waloköma tä , João anö a mãi õma läoma .
41001010	A mãi õma läoma , Jesus a söposöa kopalo nö , hutu mosökö pata hãkopo läle , Jesus anö ĩ tä taa soatalalö nö , a mamo tetea soatia tä , holeto a kui na , ĩ na Teusö a õsi kua tolele , Jesus a na ĩ a ithopaköma .
41001011	A ithopaköma , Teusö aiki , ' Kamisanö ipa ulu wa pi ipa wi , ĩ waö ! Kawa na sa pi mönaha apa kuleö ! ' ĩ na pö̃ a kuu haio lasoma .
41001012	Ĩ na a kuu haio nö , Teusö a õsi kua tolele , ĩ anö , ai töpö kuo taso maa pa Jesus a simöa soatalöma .
41001013	A simöa soatali ha , ĩ tä uli hamö Jesus a kutio tasoma . A kutia tä , ai pilipoma patasipö maa waikipalo nö , ai a pilipoma ose kuo nömöo kõoma . 40 tä mumi hasupasoma . Ĩ tä uli ha Jesus a kutia tä , wanisala tä thaa wi , ĩ tä na Sai tä sai patanö Jesus a simöatima . ' “ Teusö a hini tihöö ! Teusö a hini tihöö ! ” ĩ na Jesus a na sa ku upaö ha , Jesus anö Teusö a kai hini hãtoa mane kitä ' ĩ na Sai tä pi pata kuu salo , a pata kua läapalo naitioma . Ĩ tä uli ha Jesus a kuo noai ha , ĩ tä uli ha salo pö waitili kuo opa naioma maaki , hi tä hẽtu pata ha Teusö anö kama hai ĩ töpö simöta sinomo wi , ĩ ãju töpönö Jesus a noama läapalo opama .
41001014	Ĩ na tä kua tä , sai a päka lototoa apöle , ĩ a sai ha ai töpönö João a titiköma . A titikö noai ha , ki hamö , Kaliléia tä uli hamö Jesus a hua soasolöma . A hua soalolö nö , ta topa apöle , Jesus anö ĩ ta wäsätiilöma .
41001015	Ta wäsätiilö nö , ' Tä tetea apa waikia saileö ! Teusö anö huki sanöma makö simöa wi ĩ tä atea waikia kuleö ! Makö simöa pia manu kule , makö wanisala sinomo wi , ĩ ma tä hosalöö ! Ta topa apöle , ĩ ma ta hini totiopöö ! ' ĩ na Jesus a kutima .
41001016	Ki hamö , Kaliléia tä uli ha kosoto u pata kule , ĩ u kasö pata hamö Jesus a hasuo kõa tä , polakapi töpö talalöma . Simão , poose André , ĩ na kilii töpönö salaka hiki sinomoti wi , ĩ töpönö kosoto u pata hamö wahi tökö pata pe epii tökö pata keama lätioma . Tökö pata keamati tä , Jesus anö töpö talalöma .
41001017	Töpö talalö nö , ' Hapo . Kamisa na pö nokapaloö ! Salaka ma hiki thama kua wi na , ĩ na sanöma ma töpö thama kuköpöö ! Salaka ma hiki sinomotima maaki , kamisa na makö nokapasoma , kamisanö makö pi hatukupamanöma , sanöma töpö na Teusö ma kai a wäsä sinomo kuki kitäö ! “ Jesus a na pö nokapalo sinomoö ! ” ai töpö na makö kuu sinomo kuki kitäö ! ' ĩ na Jesus a kuuma .
41001018	A kuu ha , wahi tökö pata hula soa pätakölö nö , Jesus a na ĩ töpö noka soa pätasolöma .
41001019	Töpö noka soasolöma , thapi hamö Jesus a huulö pamö , Sepeteu a pelupö Tiago , poose João , ĩ na kilii töpönö wahi tökö totima kõtia tä , Jesus anö ĩ töpö talalöma .
41001020	Töpö talalö nö , töpö naka soatama . Töpö nakaö ha , pö̃ a , pö̃ anö töpö kalipalama wi ĩ töpö , ĩ na töpö kui , kutiata a hamö ĩ töpö titia taa soa pätakölö nö , Jesus a na pelupö töpö noka soatasolöma .
41001021	Töpö nokapalo soa tä , Kapahanaũ tä uli hamö Jesus anö töpö kai taa soatalaso tasoma . Töpö taa soalalotö nö , mota mato wi , ĩ tä wakala ha , juteu töpö kokamo sinomo wi , ĩ a sai ha Jesus a lisia soapalotö nö , Teusö a wäsä soata tasoma .
41001022	Ta wäsä soatatö nö , töpö pi hatukupamani ha , ' Jesus a haö totiatalo opawö . Moisés a kai a wäsä sinomo wi , ĩ töpö haö kui na kuno mai , Jesus a hapalo loteteapalo opatiwö ' ĩ na ĩ töpö kutima .
41001023	Ĩ na tä kua soa tä , kokamo sinomo wi , ĩ a sai na sai tänö a wani saliama sinomo wi , ĩ a wani lisipalo nö ,
41001024	' Jesus ai ! Nasaté tili ai ! Wi na tä kuaö ha samakö thama pia salo ? Samakö maa kopamani pia salo wa huu ke ? Kamisanö wa taö waikileö ! Teusö a na wa totiatalo opa wi , Teusö anö ĩ wa simöpalö noai , ĩ waö ! ' ĩ na a lalupalo pola nö , ĩ na a wani kuuma .
41001025	A kuu ha , ' A wani hapaloti ti ! A lisia kopaloö ! ' ĩ na Jesus anö ĩ na sai tä noa thaö ha ,
41001026	sai tänö a wani polemomanö nö , a lalupalo nö , a lisia kopasoma .
41001027	A lisia kopasoö ha , töpö mamo tetea pasile , ĩ töpö aiki , ' Wi na ta kua kule ? Jesus a hapalo loteteapalo kiliatiwö . Jesus anö sai töpö noa thaö ha , Jesus a hini hö̃töopa wi . Jesus anö Teusö ta wäsä wi , ĩ ta makokoa topa apa asale ' ĩ na töpö kuuma .
41001028	Töpö kuu nö , Kaliléia tä uli pewö hamö ĩ töpönö Jesus a wäsä soaköma .
41001029	Ĩ na tä kua tä , juteu töpö kokamo sinomo wi , ĩ a sai ha Jesus a , Tiago a , João a , ĩ na töpö kui töpö lisia kopalo nö , Simão a , André a , ĩ na kilii töpö sai pö ha ĩ töpö hulasolöma .
41001030	Ĩ töpö walokötasoma , Simão a hai ĩ pösösö a kamakalipö kuo lätioma . Ĩ na a kua lätia tä , ' A kamakalimo opa kuleö ! ' Jesus a na ai töpö kuuma .
41001031	Ĩ na ai töpö kuu ha , Jesus a huo soataki solö nö , pili a ami hĩsola na a ami waliki nö , a söpötalöma , a kamakalipö maa soatasoma . A kamakalipö maa kõa soatalo nö , ĩ a suönö ĩ töpö ösö potehepalama soatama .
41001032	Ĩ tä wakala ha soatawö , tä mumahapalo opa tä , töpö salia wi ĩ töpö pewö , ai töpö na sai töpö sapäko sinomo wi ĩ töpö , ĩ na töpö kui , Jesus a na ĩ töpö kai pewö waloköma .
41001033	Kapahanaũ tä uli ha töpö pilile , Jesus a kuta wi ĩ a sai päka na ĩ töpö pewö kokamoma .
41001034	Töpö salia wi , Jesus anö ĩ töpö satehe epii töpö toa komananöma . Ai töpö kamakalipö , ai töpö thoko thokopö , ai töpö hasili , ai töpö amukumo , ĩ na töpö kuama maaki , ĩ töpö pewö toa komananöma . Jesus anö satehe epii sai töpö hosa konöma . Sai töpö aiki , ' Teusö anö wa simöni wi , ĩ waö ! ' sai töpö kuu ha , ' Pö hapalo ti ! Teusö a thapo wi ĩ töpönö sa wäsä asapöö ! ' ĩ na Jesus anö ĩ na sai töpö noa wani thalöma .
41001035	Ĩ na tä kua tä , tä halu äwäho tä , Jesus a natalo nö , sanöma töpö kuo maa pa a hua halulolö nö , Teusö a na a hapalo tasoma .
41001036	Teusö a na a hapalo tasoa tä , Simão anö töpö kai hua hailolö nö , Jesus a tae haio tasoma .
41001037	A talalö nö , ' Ai töpö pewönö wa tae hailaiö ! ' töpö kuu haio tasoma .
41001038	Töpö kuu haia kulati maaki , Jesus aiki , ' Päla . Thapi hamö , ai töpö sai pö satehe epii sai pö hö̃kököo opa pamö makö huulöö ! Makö hulolö nö , Teusö sa kai a wäsä nömöopököö ! Teusö sa kai a wäsäpö , sa huu kipili ' ĩ na töpö waloa haiki ha , ĩ töpö na Jesus a kuu läoma .
41001039	Ĩ na a kuu nö , Kaliléia tä uli pewö hamö a huti pa , juteu töpö kokamo sinomo wi , ĩ kökö sai ha Teusö a kai a wäsä hätäpotii , sai töpö hosa koni , ĩ na Jesus a kuatima .
41001040	Ĩ na tä kua tä , wasu wasu tänö pili a ösö hiopöo noai , Jesus a na ĩ a wani waloa läiki nö , ' Kaikana wa pata ' a pi wani kuu salo , pili a maekonö a hĩta thaiki nö , a mãi poiki nö , ' Kawanö sa toma pi topa kõa tä , kawanö sa toama taö öpa kitäö ! ' a ösö hiopö öpii ĩ na ĩ a wani kuuma .
41001041	A kuu ha , ĩ a wani na Jesus a pi honipoma . A pi honipo nö , ' Häö ! A salia pasitioti tihöö ! ' ĩ na Jesus a pi honi kuuma . A pi kuu nö , a ami totokö nö , a ösö hiopö öpii ĩ a wani höpöa nö , ' Awai . Wa toma kõo pi topa kule . A toa konöö ! ' Jesus anö a noa wani thama .
41001042	A noa thaö ha , a ösö hiopö öpii ösö maa kõa soatalo nö , a ösö topa kõa soataköma .
41001043	A ösö topa kõa soataki ha , ' Pei . Ai töpö na wa toa konohe , ĩ ta wäsä tihöö ! Teusö a täpä sinomo wi , ĩ a wani na a mömo kõo sisatöö ! Wa mömo kõo tasoö ha , “ Awai . Wa toa kõo waikiso keö ! ” ĩ a wani kuu kitä . A kuu ha , ĩ a wani na salo a totoköö ! Wa toa konaso salo , ĩ salo a totoköpököö ! Sutu ha , “ Ĩ na makö kuaö ! ” ĩ na Moisés a patanö nö pata töpö noa thama . Ĩ na pata töpö noa thama ha , salo a totoa haitaköö ! Ai töpönö ĩ salo a tapa salo , “ Hiki . A wani toa kõo waikiloheö ! ” ai töpö kuupököö ! ' ĩ na Jesus a kuuma . Ĩ na a kuu nö , ' A huu konöö ! Wa toa kotaso noai , ai töpö na ĩ ta wäsä tihöö ! ' ĩ na Jesus anö a ösö hiopöo noai , ĩ a noa wani thama .
41001044	
41001045	Ĩ na a noa wani thama maaki , a wani hua kononö nö , ai töpö na a wani wäo kõo soata tasoma . ' Jesus anö sa toa totia komani kipiliö ! ' a wani kuu soatasoma . Ĩ na a kuu hätäpoti ha , ĩ tä uli pewö na töpö kupai , ĩ ai töpönö Jesus a tae hisatima . A tae hisama ha , sai pö hö̃kököi sai pö kule hamö Jesus a lisipo maama . Somai hamö , sai pö polakapi wai kuo pa , ĩ ha Jesus a kuo päoma . A kuo päoma maaki , tä uli pewö ha töpö kuoma , Jesus a na töpö waloa haikö tasoma .
41002001	Ĩ na tä kua tä , waiha Kapahanaũ tä uli hamö Jesus a kotapi ha , ' Jesus a kotapöma thaiö ! ' ĩ na ai töpö kuu hätäpotima .
41002002	Ĩ na töpö kuu hätäpoti ha , Jesus a na töpö satehe epii töpö kokamo opama . Töpö kokamo opaö ha , sai õsi pewö matia apököma . Sai a matia apa waiki ha , sai a päka holeo pa , töpö öpahapama . Sai a matia apa tä , Jesus anö Teusö ta wäsäma .
41002003	Teusö ta wäsäti tä , Jesus a na a wani kõheo wi , ĩ a kai wani waloköma . Ai tä hẽtu manana , ai tä hẽtu manana , ĩ na töpö kui töpönö a pi wani saluku poimamae .
41002004	Sai a matia apa waiki ha , a kai wani lisipo mi salo , sai a hõo hamö ĩ a kai wani tua soata pätapolö nö , Jesus a lole , ĩ tä hẽtu na sai a päka thakö nö , a wani kõheo wi , ĩ a pi wani ithomanömae .
41002005	A pi ithomani ha , ' “ Jesus a lotete epö salo , a wani toa komani kitä ” ĩ na ĩ töpö pi kuu hãtoakö ' ĩ na Jesus a pi kuu nö , a wani kõheo wi , ĩ a wani na a hapaloma . A hapalo nö , ' Wanisala wa tä thati noai , ĩ tä na Teusö a hĩso wi , ĩ sa tä maa kõo waikipamani keheö ! ' ĩ na Jesus a kuuma .
41002006	Ĩ na Jesus a kuu ha , Moisés a kai a wäsä sinomoti wi , ĩ töpö lole , ĩ töpö aiki , ' Wi na taköö ? Jesus a hai , sanöma tä päwö maaki , “ Teusö sa ” Jesus a pi wani kuu hĩsua apawö ' ĩ na töpö pi kuu nö , ' Wanisala tä thati wi , ĩ tä na Teusö a hĩso wi , Teusö anö ĩ tä maa kõo sisapamani kitä pi kuu mai ' ĩ na töpö pi kutima .
41002007	
41002008	Ĩ na töpö pi kuti wi , ĩ tä na Jesus a pi hatuku upö salo , ' Wi na tä kuaö ha , makö pi kuu kule ? ' Jesus a kuuma .
41002009	' “ Wanisala wa tä thati noai , ĩ tä na Teusö a hĩsopole , ĩ sa tä maa kõa waikipamani keheö ! ” ai sanöma tä kuu taö mai kitä . Teusö a kuu taö öpa sisaö . Ĩ na tä kua tä , a wani kõheo wi , ĩ a wani na , “ Wa öpa kopalo nö , au sii totokö kai hua kononöö ! ” ai sanöma tä kuu taö mai kitä . Teusö a kuu taö sisaö ' ĩ na Jesus a kuuma .
41002010	A kuu nö , ' Ĩ na ai sanöma tä kuu taö mai kitä maaki , kamisa na Teusö aiki , “ Masita tä uli pewö hamö sanöma töpö pilipai , ĩ töpönö wanisala tä thaa sinomoti wi , ĩ tä na sa hĩso opa wi , kawanö ĩ tä maa kopamanöö ! ” ĩ na kamisa na Teusö a kuu waikio kipili . “ Jesus a pitilimo opaö . A lotete epö . Teusö anö Jesus a simönöma kutenö , sanöma makönö wanisala ma tä thaa wi , ĩ tä na Teusö a hĩso pole , Jesus anö ĩ tä mapama taö öpaö ” kamisanö ĩ na makö pi thama pia salo , hi a wani kõheo wi , sa wani toma kõo pia kuleö ! ' ĩ na Jesus a kuu nö , a wani kõheo wi , ĩ a wani na ,
41002011	' “ Wa öpa kopalo nö , au totokö kai hua kononöö ! ” kawa na sa kuu kuleö ! ' ĩ na Jesus a kuuma .
41002012	A kuu ha , totokö täa konö nö , ai töpö mamo tetela tä , a wani kõhetioma maaki , a wani hua kõo soasolöma . A wani hua kõa hö̃tösolö ha , ' Kilatiha . A kõheo wi , ĩ a temöma kõa nö kilimane a ! Jesus a aipa apa nö kilia sai . Teusö a totiatalo opawö . Ĩ nasimö sama tä tapa paio maa noai , huki ĩ sama tä talali ke ' ĩ na töpö kupalo opama .
41002013	Ĩ na tä kua tä , kosoto u kasö pata hamö Jesus a hua kononö nö , ĩ hamö a walokö tasoma tä , töpö satehe epii töpö waloa läköma . Töpö waloa läki ha , Jesus anö Teusö ta wäsä nö , töpö pi hatukumanöma .
41002014	Töpö pi hatukumanö nö , Jesus a hulasolöma . A huulö pa , Aupeu a hai ĩ pelupö Lepii a loa talalöma . Kaikana tä pata na noa tä totoköpö , sitipa suta wi , ĩ a sai ha Lepii a lotioma . A lotia tä , ' Hapo . Kamisa na a nokapalo sinomoö ! ' ĩ na Jesus a kuuma . A kuu ha , Lepii a hoköpalo nö , a noka soasolöma .
41002015	Ĩ na tä kua tä , Lepii a sai pö na Jesus a , kama kai a hua sinomo wi ĩ töpö , ĩ na kilii töpö ia kai lotasoma . Töpö iapaloti tä , sitipa täa sinomoti wi ĩ töpö , ' Töpö wanisala apati wi ĩ töpö ' ai töpö pi kuu noai ĩ töpö , Jesus a na ĩ töpö nokapalo naio noai , ĩ töpö satehe epii töpö iapalo naitioma .
41002016	Ĩ töpö iapalo naia tä , patiseu töpönö Moisés a kai a wäsä sinomo wi , ĩ töpö kõa haipöma . Töpö kõa haipo nö , Jesus a ia talalöma . Töpö wanisala apati wi ĩ töpö , sitipa täa sinomoti wi ĩ töpö , ĩ na töpö kui ĩ töpö na Jesus a ia naia tä , a loa talalöma . A loa talalö nö , Jesus a kai a hua sinomoti wi ĩ töpö na , ' Häö ! Hi töpö wanisala apati wi , ĩ töpö na Jesus a ia naio silia apawö ' ĩ na patiseu töpö kuuma .
41002017	Ĩ na töpö kuu ha , Jesus aiki hö̃töwö ' Wa temö öpö tä , töpö ononopama sinomo wi , kawa na ĩ a walo kõo paio mai kitä . Wa salia apa tä , ĩ a waloa kõo sisaki . Ĩ tä kua kua wi na , ĩ na sa kua hö̃töoö . Kawa aiki , “ Wanisala sa tä thaa mi . Sa õsi toita apö waiki . Sa totiatalo opaö ” wa kuu ha , kawa na sa walo mai kitä . Wa õsi topama mai kitä ' ĩ na Jesus a kuu nö , ' “ Wanisala sa tä tha apati wi ĩ saö ! ” ĩ na wa kuu ha , kawa na sa waloa asaki kitäö ! Kawa na sa waloa asaiki nö , “ Wanisala tä na sa pi tapomo sapao kõo nö , ĩ sa tä hosa pi topa kuleö ! ” ĩ na wa pi kuupö , kamisanö wa naka kitäö ! ' ĩ na Jesus a kuuma .
41002018	Ĩ na tä kua tä , João Pasisöta a kai a hua sinomo wi ĩ töpö , patiseu töpö , ĩ na töpö kui , ĩ töpö Teusömo totio pia salo , töpö ia paio mai töpö kuo paioma . Ĩ na töpö kuati ha , Jesus a na ai töpö waloiki nö , ' Wi na taköö ? João a kai a hua sinomo wi ĩ töpö , patiseu töpö kai a hua sinomo wi , ĩ töpö , ĩ na töpö kui , Teusömo totio pia salo , ĩ töpö ia paio mai maaki , kawa kai a hua sinomo wi , ĩ töpö aiki , “ Huki sa Teusömo totio pia salo , nii sa tä oa paio mai kitäö ! ” ĩ na ĩ töpö kuu maa saio noa ' ĩ na Jesus a na ĩ na töpö kuuma .
41002019	Ĩ na töpö kuu ha , Jesus aiki hö̃töwö , ' Töpö täpaso pia tä , satehe epii ai töpö naka noai , ĩ töpö kai kokamo pola nö , kama hai pusopö a täa piale , ĩ töpö na ĩ a tikiliapalo kutenö , “ Päla . Nii sa tä pii mi ” töpö kuu mai kitä . Töpö iapalo opa kitä .
41002020	Ĩ na töpö kua kua wi na , kamisa kai a hua sinomoti wi , ĩ na ĩ töpö kua hö̃töoö . Kama hai pusopö a täa piale , tiko hamö ĩ a hua lälasolöma tä , sai a na töpö kua haile , ĩ töpönö nii tä oa wani kui na , ĩ na ipa töpö kua kitä . Waiha tiko hamö sa hua konasolöma tä , wa Teusömo totio pia salo , nii wa tä oa paio mai kitä ' ĩ na Jesus a kuuma .
41002021	Ĩ na a kuu nö , ' Haloi ösö hotei ösö na ai tute wa ösö asawösö wai hẽha sätäama mai kitä . Tute wa ösö wai hẽha sätäamaköma , haloi wa ösö salupalöma , tute ösö hẽha sätäle , ĩ ösö wai alukusia apöpasoma , ösö hotei , ĩ ösö kaka pea apöpasolö kitä ' ĩ na Jesus a kuuma .
41002022	Ĩ na a kuu nö , ' Salo ösö holokoto hotei , ĩ a holokoto ha upa mo puu tutei wa tuu löa mai kitä . Tute tute wa tuu lököma , tuu hölö nö , upa mo puunö ösö holokoto hotei , a holokoto homopaso kitä . Holokoto a homopasoma , tuu waniapasoö , holokoto a waniapasoö , ĩ na tä kua kitäö ! Ĩ na tä kuaö ha , tute tute salo ösö holokoto ha tutei upa mo puu läa sisaki . Tute tute wa tuu läa sisaköma , salo ösö holokoto waniapo mi , upa mo puu wanio mi , ĩ na tä kuaö ' ĩ na Jesus a kuuma . ' Jesus a kai tutei , ĩ sa kai a hinia sisalöpököö ! ' ĩ na Jesus anö töpö pi thama pia salo , a kuuma .
41002023	Ĩ na tä kua tä , mota mato wi ĩ tä wakala ha , hikali a ha tötiiku pili mosö kuo pa , Jesus anö kama kai a hua sinomoti wi ĩ töpö kai hasuoma . Töpö kai hasuo pamö töpö oi ipö salo , tötiiku mopö käalalö nö , mopö oa kai hutiilöma .
41002024	Mopö käalali ha , patiseu töpö aiki , ' “ Mota mato wi ĩ tä wakala ha pö kalipalo hãto tihöö ! ” Moisés a patanö nö patapö töpö noa thama maaki , kawa kai a hua sinomo wi ĩ töpö kalipalo silia apawö ' ĩ na Jesus a na ĩ na patiseu töpö kuuma .
41002025	Ĩ na töpö kuu ha , Jesus aiki , ' Davi a , kamanö töpö nokapalamati wi ĩ töpö , ĩ na töpö kui töpö hai ĩ nii tä kua mi ha , töpö oi ipö tä , Davi a kuati noai , ĩ ma tä sãökama hini maapa noai .
41002026	Teusömo wi ĩ a sai ha Teusö a täpä totio wi , ĩ pata tä Apiataa a patamo tä , ĩ Teusömo wi a sai ha Davi a lisipalo nö , Teusö a täpä sinomo wi ĩ töpönö Teusö a na ĩsa ãi totoma sinomo wi , Davi anö ĩ ãi tälö nö , kama hai ĩ töpö solo ãi oalalömae . “ Teusö a täpä sinomo wi ĩ töpönö ĩ ĩsa ãi oa sisalöö ! ” ĩ na Moisés anö nö patapö töpö noa thama maaki , Davi a , kama hai ĩ töpö , ĩ na töpö kui töpönö ĩ ãi oalalömae . Ĩ ãi oalalöma maaki , “ Wanisala ” ĩ na Teusö a kuu maama ' ĩ na Jesus a kuuma .
41002027	Ĩ na a kuu nö , ' Teusö aiki , “ Mota mapo wi ĩ sa tä wakala selekeama pi topa apa salo , sanöma sa töpö thaa nömöa päpali kitäö ! ” ĩ na Teusö a pi kuu maama . Ĩ na Teusö a pi kuu pasioma : “ Sanöma sa töpö pasilipo pi topa salo , ĩ töpö mota mapo sinomopö , ĩ sa tä wakala thaa nömöa päpali kitäö ! ” a pi kuu pasioma .
41002028	Önö kutenö , sanöma sa kupaso noai , ĩ kaikana sa kutenö , mota mato wi ĩ tä wakala maaki , “ Pö kalipaloö ! ” ĩ na sa kuu ha , ĩ tä wanisala mai kitäö ! ' ĩ na Jesus a kuuma .
41003001	Ĩ na tä kua tä , juteu töpö kokamo sinomo wi ĩ a sai ha a ami humöo noai , ĩ a wani lotia tä , Jesus a lisipasoma .
41003002	Ĩ a sai na töpö lole , Jesus a na ĩ ai töpö mamo teteiki nö , ' Taa nökö . Huki mota mato wi ĩ tä wakala maaki , Jesus anö ĩ a wani toma pi topa hãtoa kõa kule . A wani toa komani ha , “ Jesus a wanisala . Moisés a kai a hini hãto mikö ” ĩ na samakö kuupö ' ĩ na töpö pi kuuma .
41003003	Ĩ na töpö pi kuu tä , Jesus hai , a ami humöo wi ĩ a wani na , ' Hi mötali ha a hutaiki solö ' a kuuma .
41003004	A kuu nö , töpö lole , ĩ töpö na Jesus a hapaloma . ' Mota mato wi , ĩ tä wakala na wi na kamakö pewö kuatipö ? Wi na Moisés a pata kuuma ? “ Ai tä na hiopö tä thaö ! A säpalöö ! ” ĩ na Moisés a pata kuu maama . “ Ai tä totiapalaö ! A noama totihoö ! ” ĩ na Moisés a pata kuu pasioma ' ĩ na Jesus a kuuma . A kuu ha , töpö lole , ĩ töpö hapalo hö̃töo maama .
41003005	Töpö hapalo hö̃töo mi tä , ĩ töpö na Jesus a mamo läapalo nö , a hĩsoma . ' A ami humöne , ĩ a toa kõo haitamanöö ! ' ĩ na töpö kuu mi ha , Jesus a hĩsoma . Kama kai na ĩ töpö waio satia apama kutenö , Jesus a pi ota apama . A pi ota apa nö , a ami humöne , ĩ a wani na , ' A poko totoköö ! ' a kuuma . A kuu ha , a poko totoa tä , a ami topa kõköma .
41003006	A ami topa kõköma ha , patiseu töpönö Jesus a säpamanöpö , töpö hulasolöma . Mota mato wi , ĩ tä wakala na Jesus a kalipalo hĩsuaö ha , a ami humöo noai , Jesus anö ĩ a wani toa komani ha , ĩ töpönö Jesus a säpama piama . A säpamani pia salo , Etoosisö töpö na töpö ekuiki nö , ' Jesus sama säpama pia kuleö ! ' töpö kuuma .
41003007	Ĩ na tä kua tä , kosoto u pata hamö Jesus anö , kama kai a huati wi , ĩ töpö kai asulöma . Töpö kai hulolö nö , kaliléia tili töpö satehe epii töpö hua naisolöma .
41003008	Ĩ hamö Jesus a wäsä hätäpo tä , ' Ĩ na Jesus a kua thaliö ! ' ĩ na tä kuu hini nö , Jesus a na ai töpö satehe epii töpö walokö tasoma . Jutéia tä uli ha töpö pilile ĩ töpö , jetusalẽi tili töpö , Ituméia tä uli ha töpö pililati ĩ töpö , Johotão u pökatö pata hamö töpö pililati ĩ töpö , Situ tä uli , Sitõ tä uli , ĩ na tökö uli kui tökö uli ha töpö pililati ĩ töpö , ĩ na töpö kui , Jesus a na ĩ töpö satehe epii töpö walokö tasoma .
41003009	Jesus anö ai töpö satehe epii töpö topa kõa waikipamanöma ha , töpö salia apa soatile , ĩ töpö aiki , ' Jesus sa höpöpalöma , sa toa kõa hãtoso kitäö ! ' ĩ na töpö pi kuu nö , Jesus a na töpö pakäho opama . Töpö pakäho opaö ha , kama kai a hua sinomoti wi , ĩ töpö na Jesus aiki , ' Töpö satehe epö salo , sa hutikipaso matimö . Kutiata a kãkölöö ! Ĩ kutiata õsimö ha sa loo pia kuleö ! ' ĩ na Jesus a kuuma .
41003010	
41003011	Ĩ na tä kua tä , sai töpönö Jesus a talalöma , Jesus a kotö na ĩ töpö kelo nö , töpö lalupalo nö , ' Kawa hai , Teusö ulupö wa ! ' ĩ na Jesus a na sai töpö kuuma .
41003012	Töpö kuu ha , ' “ Teusö ulupö wa ” makö kuu maikiö ! Sa wäsä ti ! Ipa sanöma töpönö sa wäsä sisapököö ! ' ĩ na Jesus anö sai töpö noa wani thama .
41003013	Ĩ na tä kua tä , heuma tä pata kulati hamö Jesus a hemopaso lasoma . A hemopalolö nö , töpö naka pi topa noai , ĩ töpö nakali ha , Jesus a na ĩ töpö huu läoimama .
41003014	Ĩ töpö huu läoima wi , ĩ ai 12 töpö saia asapalöma . Ĩ töpö naka asalö nö , ĩ töpö na Jesus a hapalo nö , ' Kamisa na makö kuo naio paiopö , makö saia asapali ke . Kamisa na makö kuo naio paioma , makö simönö nö , “ Teusö anö Jesus sa simönö noai , ĩ ma ta wäsä hätäpotipököö ! Ĩ ma ta wäsäti pamö , sai ma töpö hosa hätäpotipöö ! ” ĩ na kamisanö makö noa thaapököö ! ' ĩ na Jesus a kuuma .
41003015	
41003016	Ĩ na töpö kui töpö saia asapalöma : Simão a hilo soma noai , Pedro a , Jesus anö a hila thaa nömökö noai ĩ a ,
41003017	Sepeteu a pelupö Tiago a , poose João a , ĩ töpö a hilo kua soma noai , Poanehesisö , ĩ sanö ta pata kui na , ĩ na tökö kui , Jesus anö ĩ töpö hila nömökö noai ĩ töpö ,
41003018	André a , Filipe a , Patolomeu a , Mateus a , Tomé a , Aupeu a pelupö Tiago a , Tateu a , Simão a hapalo lotete epii ĩ a ,
41003019	Jutasö Isökatiosisö anö Jesus a monima piale ĩ a , ĩ na töpö kui töpö saia asalöma .
41003020	Töpö saia asapalö nö , Jesus a kopölöma . A kopi ha , Jesus a möö pia salo , töpö satehe epii töpö kokamoa lälasoma . Töpö satehe epö kutenö , Jesus anö kama kai a hua sinomoti wi ĩ töpö kai ia maama .
41003021	Ĩ na tä kuaö ha , ki hamö Jesus a hai ĩ töpö na ai töpö hapalo nö , ' Jesus a na töpö satehe epii töpö kokamo kulatiö ! ' ĩ na töpö kuu ha , ' Jesus a isi wani wanio opa hãto noa ' ĩ na Jesus a hai ĩ kama ai töpö pi kuu nö , a koamö asulöma .
41003022	Ĩ na tä kua tä , Moisés a kai a wäsä sinomo wi , Jetusalẽi tä uli hamö ĩ töpö kuoma , Jesus a na töpö timösolöma . Töpö timöpalolö nö , töpö hapalo nö , ' Sai töpö pewö na Sai tä sai pata simöo sinomoti wi , ĩ a patanö Jesus a thapoö . A thapo kutenö , Jesus a lotetepamani ha , Jesus anö sai töpö sasu hö̃töo sinomotii ' ĩ na töpö kuu päoma .
41003023	Ĩ na töpö kuu ha , töpö nakalö nö , Jesus anö uni ta wäsä nö , ĩ na a kuuma : ' Ai töpö na Sai tä sai pata simöoti wi , ĩ a patanö ĩ töpö sasu mai kitä ' ĩ na Jesus a kuu hö̃töoma .
41003024	A kuu hö̃töo nö , ' Pi naka . Ai töpö na kaikana tä simöo sinomo wi , ĩ töpö pewö koka tä , töpö höla kuköma , töpö selekepasoö .
41003025	Au töpö hölaö ha , makö pewö kuo sototo soatio mai kitä . Ĩ tökö soawö , makö selekea soapasoö .
41003026	Ĩ na tä kua kua wi na , ĩ na kama ai töpö na ĩ na Sai tä sai pata höla kuaö aköna , ĩ töpö pewö selekepalo nö , töpö kua sototoa soa mana pi . Ĩ töpö na Sai tä sai pata simöo soa mana pi ' ĩ na Jesus a kuuma .
41003027	A kuu nö , ' Ai sanöma tä lotete epii ĩ wa õkapa paio mai ha , ĩ sanöma lotete epii , ĩ a sai pö ha wa thomömo mai kitä . Kama hai ĩ wani wa tä sua mai kitä . Wa wani õka paipalö nö , kama hai ĩ wani wa tä thomöni . Ĩ tä kua kua wi na , ĩ na sa kua hö̃töoö . Sai tä sai pata lotete epö salo , kamisanö sa wani utitipama paio mai ha , sai sa töpö sasu mai kitä ' ĩ na Jesus a kuuma .
41003028	Ĩ na a kuu nö , ' “ Sanöma töpönö wanisala tä thaa wi ĩ tä , ai tä kateha wanisala wi ĩ tä , ĩ na tä kui tä pewö na Teusö a hĩso maa kopaso kitä maaki ,
41003029	ai tänö Teusö a õsi kua tolele , ĩ a kateha wanisala wi , ĩ tä na Teusö a hĩso mapo mai kitäö ! Ai tänö Teusö a õsi kua tolele , ĩ a kateha wanisala wi , hi masita tä uli na ĩ a kuati tä , ĩ a na Teusö a hĩso thaa soatioö , waiha ĩ a nomaso noai ha , ĩ a õsi na a hĩso soatioö , ĩ na Teusö a hĩso kua kitäö ! ” ĩ na sa kuu kule . Sa kuu pole , ĩ pitili ta . Sa holisi mai kitä ' ĩ na Jesus a kuuma .
41003030	' Teusö a õsi kua tolele , ĩ a hai kuno mai , Jesus anö sai tä sai pata thapo pasioö ' ĩ na töpö kuuma ha , ĩ na Jesus a kuu hö̃töoma .
41003031	Ĩ na tä kua tä , Jesus a hai ĩ pöpönö a , poose töpö solo , töpö huu läolöma . Sai a kasö ha töpö öpa paiki nö , ' Jesus a nakalösoö ! ' ai töpö na ĩ töpö kuuma .
41003032	Töpö kuu ha , Jesus a kotö ha töpö satehe epii töpö lotia tä , ' Jesus ai ! Sai a kasö ha au nao a , au hoose töpö , ĩ na töpö kui , ĩ töpönö wa naka polaiö ! ' ĩ na ai töpö kuuma .
41003033	A kuu ha , ' Witi ipa nao a ? Witi ipa hoose töpö ? ' a kuu nö ,
41003034	kama kotö ha töpö lole , ĩ töpö na mamo läapalo nö , ' Sai a kasö ha töpö öpale , ĩ ipa ai töpö maaki , ai makö na , “ Ipa nao töpö . Ipa hoose töpö ” sa kuu hö̃töo kitä .
41003035	Teusö a kai a hini wi , ĩ töpö na , “ Ipa hoosa a . Ipa sao a . Ipa nao a ” ĩ na ĩ töpö na sa kuu hö̃töo päo kitäö ! ' ĩ na Jesus a kuuma .
41004001	Ĩ na tä kua tä , kosoto u kasö pata hamö Jesus a huu tä , ai töpö pi hatukupamanöpö , Teusö ta wäsä kõoma . Teusö ta wäsäti tä , kama kotö ha töpö satehe epii töpö kokamo opaö ha , kosoto u pata ha kutiata kãne , ĩ ösö ha a titiki nö , a loköma . Kosoto u kasö pata ha töpö satehe epii töpö hilatioma .
41004002	Ĩ töpö na Teusö ta wäsä tä , töpö pi hatukupamani pia salo , uni ta wäsäma . Jesus anö töpö pi hatukamapö , uni ta wäsä sinomoma . ' Ĩ tä kua wi na , ĩ na ĩ tä kuaö ' ĩ na Jesus a kuu sinomotima .
41004003	Ĩ na tä kua tä , uni ta wäsä nö , ' Pi naka . Thomo thomo säsäha sinomoti wi , hikali a na ĩ anö thomo thomo säsähamö hulasolöma .
41004004	Mo säsäha tä , piliso hamö ai mo kelaso noai , salo pö katä wi , ĩ pönö ĩ mo oalöma .
41004005	Ĩ na tä kua tä , tä uli maa mapö öpö ha , ĩ masita tä ösö patete epö ha , ai mo kelo nö , masita tä ösö patete epö salo , mo ãkea soatasoma .
41004006	Mo ãkea soatasoma maaki , motokö ösöto tä , motokö sii lotete epö kutenö , mosö wai nokoa pasipasoma . Mosö nasikili wai wani ipii kutenö , mosö wai häwäsoma .
41004007	Ki ha , tä uli mösököpöo opa pa , ai mo wai kelaso noai , mösökö tipö mötali ha mosö wai haa hö̃tösoma maaki , pe epii mösököpölemö tiki kua apa kutenö , ĩ mosö ha pili mokö sätäo mai ha , mosö wai häwäa pälasoma .
41004008	Ĩ na tä kua tä , tä uli topa apa pa ai mo kea asaköma , mo ãkelo nö , mo sätäa haia asataköma . Ai mo wai kea pasia pälaso noai , ĩ mo wai ãkelo nö , 100 mokö kui mokö sätäköma . Ĩ na tä kua tä , ai mo wai kea hö̃töa naia pälaso noai , ĩ mo wai ãkelo nö , 60 mokö kui mokö sätäköma . Ĩ na tä kua tä , ai mo wai kea pasilo nö , mo wai ãkeso noai , ĩ mosö wai na pasiwö , 30 mokö wai sätäa pasiköma ' ĩ na Jesus a kuuma .
41004009	Ĩ na a kuu nö , ' Sa kai a hini pi topa totile , ĩ pö sömöka taa totikiö ! ' ĩ na a kuuma .
41004010	Ĩ na a kuu ha , waiha töpö satehe epii töpö kua mai ha , Jesus a kai a hua sinomo wi ĩ 12 töpö , Jesus a kotö ha ai töpö kuo naine ĩ töpö , ĩ na töpö kui , ' Wi na ta kuu wi ĩ uni wa ta wäsä ke ? ' ĩ na töpö kuuma .
41004011	Ĩ na ĩ töpö kuu ha , Jesus a hapalo hö̃töoma . A hapalo hö̃töo nö , ' Pi naka . Sanöma makö na Teusö a simöo wi , sutu ha ĩ tä na nö patapö töpö pi motio opama maaki , huki kamakö na ĩ sa ta wäsä makoka apa asa kule . Kamisa kai hini wani ipii , ĩ töpö na ĩ sa ta wäsä makoka mai kitä . Ĩ töpö na uni sa tä wäsä päa kule . Teusö a simöo wi , ĩ sa ta wäsä makoka totio mai kitä .
41004012	Ĩ töpö na uni sa ta wäsä päo nö , “ Wi na ta kui wa ta kateha kule ? Sa ta hini tomöpo mane ” ĩ na ĩ sa töpö thamati kule . Ĩ na ĩ töpö thama salo , ĩ töpö pi wi na takömo nö , töpö mamo tetea hö̃töa kule maaki , tä tapa totio mi . Ta hini kule maaki , ĩ tä sai a hini totio mi . Ta hini totio köna , töpö wanisala apati wi , ĩ tä na Teusö a hĩso maa kopaso pi ' ĩ na Jesus a kuuma .
41004013	Ĩ na a kuu nö , ' Mo säsäha wi , ĩ sa ta katehahe , ĩ uni ma ta hini maa ke ? Ĩ ma ta hini mi tä , ai tiko uni ma ta hini hãto mai kitä ' Jesus a kuu nö ,
41004014	' Pi naka . Mo säsäha kua wi na , ĩ na Teusö ta wäsä kua kua hö̃töoö . Piliso ha mo kea kulaso noai na , ĩ na Teusö tä kai a hini päo wi , ĩ na ĩ töpö kua päoö . Ĩ töpö na Teusö ta wäsäma maaki , Sai tä sai pata kea haikösolöma , “ Sa ta hini maa haiatalo opawö . Päla . Sa ta hini wani ipö sai ” ĩ na ĩ töpö kuu soatasoö .
41004015	
41004016	Tä uli maa mapöo opa pa ai mo kea kulaso noai na , ĩ na Teusö ta hini wi , ĩ na ai töpö kuaö . Ĩ töpönö Teusö a kai a hini nö , töpö pi topa haiatalo opaö .
41004017	Töpö pi topa haiatalo opaö maaki , mo nasökili wai kuo maa kuo noai na , ĩ na ĩ pili töpö õsi na ĩ na Teusö ta hinipo mi kuö ha , ĩ töpönö Teusö tä kai a hosa soali kitä . Ĩ töpö pea kuiki nö , Teusö tä kai a hula soaki . Ĩ töpönö Teusö ta hini pi topa apa kuki ha , ai töpönö ĩ töpö wanipoö . Ĩ töpö wanipoö ha , “ Hö . Teusö sa ta hini pi topa tä , ai töpönö sa wanipo kutenö , Teusö sa tä kai a hini wania hö̃töa kuleö ! ” ĩ na ĩ töpö pi kuu . Töpö pi kuu nö , Teusö tä kai a hula soaki . Ĩ na ĩ töpö kuaö .
41004018	Ĩ na tä kua tä , mösököpöo opa pa mo kea kulaso noai na , ĩ na ai töpö kuaö . Ĩ töpönö Teusö ta hini soata kule maaki ,
41004019	waiha , “ Ipa kalipalo wi ĩ tä kua apa pikia saile taköö ! ” ĩ na töpö pi kuu sinomoö ha , Teusö ta hini pi topa wi , ĩ tä hini matasoö . “ Ipa wani tökö satehe epö ipa tökö kuo nö toa sö ö̃ ” ĩ na töpö pi kuu sinomoti salo , ĩ töpönö Teusö tä kai a hini wanipasoö . Ĩ na ĩ töpö kuaö .
41004020	Ĩ na ĩ ai töpö kua pasia kule maaki , ai töpönö Teusö tä kai a sua totia asali . Masita tä topa apa pa , mo kea kua asakö noai na , ĩ na ĩ töpö kua asaö . Ĩ mo ãkelo nö , ĩ mosö na pili mo lalo nö , pili mo pala kua kulaso wi na , ĩ na ĩ töpö uni kua kua hö̃töpasoö . Ĩ töpönö Teusö tä kai a sua asalö nö , toitai tä tha apati asa kuki . Ai töpönö toitai tä thaö , ai töpönö lapaha apii toitai tä thaö , ai töpönö lape epö sati ipii toitai tä thaö , ĩ na ĩ töpö kua kua asaö ' ĩ na Jesus a kuuma .
41004021	Ĩ na Jesus a kuu nö , ' Koa wa taka sii hilimanö nö , wöö a õsimö ha wa taka sii titia mai kitä . Mita wi ĩ ti komo ha wa taka sii hĩta mai kitä . Hoka apa pa koa wa taka sii hĩtata pasioö .
41004022	Koa taka sii hĩtata hatuka kule na , ĩ na Teusö a kai na sanöma töpö pi hatuka kupaso kitä . Huki töpö pi moti ipö maaki , waiha töpö pi hatukupaso kitäö ! ' ĩ na Jesus a kuuma .
41004023	Ĩ na a kuu nö , ' Sa kai a hini pi topa totile , ĩ pö sömöka taa totikiö ! ' ĩ na Jesus a kuuma .
41004024	A kuu nö , ' Teusö a kai ha wa sömöka taa totiköma , kawa na Teusö anö ta hinimoma hö̃töo kitä . Wani ipii Teusö a kai ha wa sömöka taö ha , wani ipii Teusö anö ta hinimoma hö̃töo kitä . Pe epii wa sömöka taö ha , pe epii wa ta hinimoma hö̃töo kitä .
41004025	Wani ipii Teusö a kai ha wa sömöka taa pi topa tä , wani ipii wa kai a hini kule maaki , waiha pe epii Teusö anö wa ta hinimoma asa kitä . Ĩ na tä kua tä , Teusö a kai ha wa sömöka taa wani tä , wani ipii Teusö wa kai a hini waikia maaki , Teusö anö wa hinimoma mi kutenö , Teusö wa kai a hini maa haiatalo opa kitä ' ĩ na Jesus a kuuma .
41004026	Ĩ na Jesus a kuu nö , ' Sanöma tänö pili mo wai tököma , mo pala kulaso wi na , ĩ na sanöma töpö na Teusö a simöo sinomoti wi , ĩ töpö pala kua hö̃tösoö . Wa mo tököma , ai tä mumi ha wa mio kõo , ai tä mumi ha wa mio kõo , ai tä mumi ha wa mio kõo , ĩ na wa kuati pi motöati pola tä , mo wai ãkea totia hãtoa pasilo nö , mo patasoö . Mo patasoö ha , “ Ĩ ka pi tänö mo pata hö̃töa nö kilisoma ? ” wa pi kuu .
41004027	
41004028	Masita tänö mo pata sinomoö . Mosö wai ãkea pailo nö , mo wai sätäa opia nömöiki nö , mokö patasipöa apösoö . Ĩ na tä kuaö .
41004029	Ĩ na tä kuaö ha , ĩ mokö pewö patasipöa totiso noai ha , hikali a na sanöma tänö poo a kai hua soasolöö . Ĩ na tä kua wi na , sanöma töpö na Teusö a simöo sinomoti wi , ĩ na ĩ töpö kua hö̃töoö . Teusö a kai a hini totio wi , ĩ a sami ipö maaki , waiha ĩ anö Teusö ta wäsä kuköma , ai töpö satehe epii töpönö Teusö a täa hö̃töli kitä ' ĩ na Jesus a kuuma .
41004030	Ĩ na Jesus a kuu nö , ' “ Töpö satehe epii töpö na Teusö a simöo kitä ” ĩ na sa kuu pia manu kule , ai uni sa ta wäsä kõo pia kule ' ĩ na Jesus a kuuma .
41004031	Ĩ na a kuu nö , ' “ Ai mo wai wani ipö ” wa pi kuu kule maaki , mosötaahata mo wai wani sati ipö . Ĩ mo wai ãke kua wi na , ĩ na Teusö a kaikanamo wi , ĩ na ĩ tä kua hö̃töoö .
41004032	Ai tänö mosötaahata mokö wai tälö nö , hikali a na mokö wai somösöa hätähalö nö , mokö wai wani ipii maaki , mosö wai ãkelo nö , mosö pata totisoma , mosö pea apöpasoö . Ai tiko mosö na mosötaahata mosö pea satia apa asapasoö . Ĩ mosö patasoma , ĩ mosö pata pe epö salo , ĩ pili ösökö poko pewö hamö salo pö ose sapuku pö wai kuo opaki . Ĩ na ĩ tä kua kua wi na , Teusö a kaikanamo wi , ĩ na ĩ tä pala kua hö̃töoö ' ĩ na Jesus a kuuma .
41004033	Jesus a na töpö satehe epii töpö sömöka tati noai , ĩ töpönö ta hini totia soala tä , Jesus anö Teusö ta wäsä nö , uni ta wäsätima .
41004034	Ĩ satehe epii töpö na uni ta wäsä mi tä , Teusö ta wäsä maama maaki , kama kai a hua pasitio wi , ĩ töpö na , ' Uni sa ta wäsähe , ĩ na ĩ ta kuu totia kuleö ! ' ĩ na ĩ töpö na Jesus a kuu asatio nö , ĩ töpö pi hatuka asapamanöma .
41004035	Ĩ tä wakala na soatawö tä wisasoö ha , kama kai a huati wi , ĩ töpö na , ' Makö pökatökö lasopököö ! ' ĩ na Jesus a kuuma . Ĩ na a kuu ha , söposö ha ai töpö satehe epii töpö takölö nö , Jesus a kai a huati wi , ĩ töpönö Jesus a kai hulasolöma . A kai hulasolöma , ai töpö pi huu haio lasoma .
41004036	
41004037	Jesus a kai huu soala tä , ipoko ta pata hululua läpalo nö , kutiata õsimö ha pola pata keo soataki nö , maa tuu kasö pata manököa waikitaalöma .
41004038	Maa tuu kasö manöka waikia tä , kutiata kolo ha Jesus a mia kai makeo pikitioma . Watata ösö kauko na a nakö tökö maketioma . A mia kai maketia tä , ai töpönö a namanö nö , ' Jesus ai ! Makö nasi tuo pia kule maaki , kawa aiki , “ Ĩ na tä kua päoö ” ĩ na wa pi kuu hãto alu kule ' ĩ na Jesus a na , töpö kili ipa salo , ĩ na töpö kuuma .
41004039	Töpö kuu ha , Jesus a natalo nö , ipoko ta pata wasulöma . ' Kua tihöö ! ' a kuuma . A kuu nö , kosoto u pata na , ' Ĩ na pätawöö ! Kalipalo tihöö ! ' ĩ na kosoto u noa thama . Noa thali ha , ipoko ta pata maa kõa soatasoma .
41004040	Kosoto u pata kalio mai , tuu pata kua kõo soatasoma . Tuu pata kua kotaköma , Jesus aiki , ' Wi na tä kuaö ha makö kili ipaö ? “ Teusö anö makö noama kitä ” makö pi kuu mai ' ĩ na ĩ töpö na Jesus a kuuma .
41004041	Ĩ na a kuu ha , töpö kili ipa nö , ' Hi Jesus a hai , ĩ witi a pasiwö ? Ĩ na ipoko tä noa thaö ha , ĩ ipoko tä maaki , Jesus a hini hö̃töopa wi . Kosoto u noa thaö ha , ĩ kosoto u patanö Jesus a hini hö̃töopa wi , kalio mai tuu pata kua kõo soataki ke ' ĩ na kama töpö noa thasoma .
41005001	Ĩ na tä kua tä , kosoto u pökatö ha sietasa tili töpö pililali , ĩ hamö töpö pökatöa soatakö lasoma .
41005002	Töpö pökatöa soatakilö nö , töpö söposöpalo nö , nomawö töpö titio sinomoti pa a wani kuoma , Jesus a na a wani ekua läköma .
41005003	A wani ekuo läle , sai tänö ĩ a wani saliama sinomotima . Nomawö töpö titiomö kuo sinomo wi hamö , ĩ hamö a wani piliomö kuoma . Ai töpönö söpala ösö totokönö a wani õkatima maaki , a wani õka tomöpoti maama .
41005004	Söpala ösökö pata ha a konona a wani tititioma maaki , ĩ a waninö söpala ösökö wania kotioma . Söpala ösö totonö a poko wani õkatioma maaki , totokö huitia konanöma . A wani lotete epö salo , ai töpönö a wani utitipama maama .
41005005	A wani utitipama mi ha , nomawö töpö titio pamö a lalupalo kai wani hutii , ki hamö , maa makö pata hamö a lalupalo kai wani hutii , mumai ha a hutii , wakalai ha a hutii , ĩ na ĩ a wani kuatima . Maa ma namo patanö kama ösö wani hikiko pätioma .
41005006	Ĩ na a wani kuati tä , pai hamö Jesus a huu talalö nö , a wani läläa läiki nö , ' Kaikana wa pata ' a pi wani kuu nö , a mãi wani poa läköma .
41005007	A mãi wani poa läki ha , ' Sai wa wani ! A lisia kopaloö ! ' ĩ na sai tä wani na , ĩ na Jesus a kuuma . Jesus a kuu ha , a mãi wani pole , ĩ a wani lalupalo nö , ' Jesus ai ! Ösö hamö Teusö a kule , ĩ pelupö waö ! Ĩ ka pi wa tä thaamö huu ke ? Teusö a na kawa aiki , “ Hi sa wani peama pasipa mai kitäö ! ” ĩ na a kuu totihoö ! ' ĩ na a wani lalupalo pola nö , ĩ na a wani kuuma .
41005008	
41005009	A wani lalupalo kuu ha , ' Wi na wa hilo kuaö ? ' Jesus a kuu ha , ' Sai samakö satehe epö salo , Satehei tili samakö hiloöö ! ' a wani kuu nö ,
41005010	' Tiko tä uli hamö hi sai töpö simöpa tihöö ! ' a wani ku upama .
41005011	' Ki hamö , heu tä palökö ha kusi kökö satehe epii kökö iapolali , ĩ kökö õsimö ha samakö thaa nömököö ! ' ĩ na sai töpö ku upatima .
41005012	
41005013	Töpö ku upati ha , ' Awai . Kusi kökö na pö kuikiö ! ' Jesus anö töpö noa thaö ha , sai töpö ekua hö̃töiki nö , ki hamö , kusi kökö õsimö ha töpö lisia nömöpasoma . Töpö lisia nömöpalo nö , satehe epii kökö , 2.000 kökö , ĩ na kökö kui kökö läläa timöpalo nö , kosoto u pata ha kökö kea soapasoma . Kökö kea soapalo nö , kökö nasi pewö tua soapasoma .
41005014	Kökö nasi pewö tua soapasoö ha , kusi kökö na töpö kalipalo sinomo wi , ĩ töpö läläa soalö nö , ai töpö na , ' Ki hamö Jesus a waninö sai töpö thaki ha , kusi kökö nasi pewö tupaso keheö ! ' ĩ na ĩ töpö kupalotima . Sai pö satehe epii , sai pö hö̃kököa apöle , ĩ pö sai ha ta wäsä naio soatama . Ki hamö sai pö kuo sololo opa pa tä wäsä naio soatama . Kusi kökö wanisalama wi , ĩ ta wäsä hätäpoö ha , ai töpö hulasolö wi , ' Kamisa solo . Sa tä möö ! Kusi kökö isi waniama noai , ĩ sa tä möpöö ! ' töpö kuu kai hua soasolöma .
41005015	Jesus a na töpö hua soalolö nö , sai töpönö a wani saliama sinomo noai , ĩ a wani talalömae . A polemo mai ha , a wani temö öpii , kama hai ĩ haloi ösö na a wani haloa soaiki nö , a wani lotioma . A wani lotia tä , ai töpönö a wani talalö nö , töpö kilia apösoma .
41005016	Töpö kili ipa tä , Jesus anö a wani toa komanö noai , ai töpönö ĩ tä taa totio noai , ĩ töpönö ĩ ta wäsäö , kusi kökö isi waniho taa totio noai ĩ ta wäsäö , ĩ na tä pewö a wäsä kua läoma .
41005017	Ta wäsä läo nö , Jesus a na , ' Ipa tä uli ha a kuo tihöö ! Tiko hamö a hua kononöö ! ' ĩ na töpö pewö kuuma .
41005018	Töpö kuu ha , kutiata a na Jesus a titio pia tä , sai töpönö a wani saliama sinomo noai , ĩ a wani aiki , ' Kamisa solo . Kawa na sa huu naiopököö ! ' ĩ na Jesus a na a wani ku upama .
41005019	A ku upa kule maaki , ' Naiö ! Au ai töpö na a kõa pasilolöö ! Au ai töpö na , “ Sai töpönö sa saliama sinomo kipili maaki , Teusö Kaikana ta patanö töpö hosali kipiliö ! A totiatalo opa thaliö ! ” wa kuupököö ! ' ĩ na Jesus anö a noa wani thama .
41005020	A noa wani thaö ha , a wani konasolöma . A kononö nö , Tekápolisö tä uli pewö hamö a wäo nö , ' Sai töpönö sa saliama sinomo kipili maaki , Jesus anö töpö hosali kipiliö ! ' ĩ na a wani kutima . Ĩ na a wani kuu wi , ai töpönö ĩ ta hininö nö , ' Kilatiha ! A isi wani waniho opama maaki , a wani toa totia kotaso noa ' ĩ na ai töpö pewö kuuma .
41005021	Ĩ na tä kua tä , kutiata a na Jesus a pökatöa konasolöma . A pökatöa kononö nö , kosoto u kasö pata ha a huu soa tä , Jesus a na töpö satehe epii töpö waloa läköma .
41005022	Töpö waloa läiki nö , Jaitu a pata waloa haiköma . Kaikana tä kutenö , juteu töpö kokamo sinomoti wi , ĩ a sai pö ha Jaitu a pata simöo sinomotima . Jesus a huu soa tä , Jaitu a pata waloa haiki nö , Jesus a talalö nö , ' Kaikana sa maaki , hi a pata hai ĩ kaikana tä sai pata ' a pi kuu salo , Jesus a kotö ha a mãi poa läköma .
41005023	A mãi poa läiki nö , Jesus a na , ' Ipa thäwö a wai noma pia sailaliö ! ' a kuu nö , ' Hapo . Ipa wai na a ami walikiö ! Wa ami waliköma , ipa wai temöa kõa soatasopököö ! ' ĩ na a pata ku upaö ha ,
41005024	ĩ a pata na Jesus a nokasolöma . A kai huu soatioima tä , Jesus a na töpö satehe epii töpö hua nainonö nö , Jesus a na töpö pakäho opama .
41005025	Ĩ hamö suö a huu naionöma . Satehe epii , 12 tä inama kua waikia kule maaki , suö tä iä mapo haio maama .
41005026	Töpö ononotama wi ĩ töpö satehe epii töpönö a timö wani pima maaki , a wani salia satimo opatima . Ĩ töpönö a wani peama apama . A salia apa soa päla nö maaki , töpö ononotama wi ĩ töpö na kama hai wani tä pewö totoa asa päköma . Kama hai wani tä pewö totoa asakö noai ha maaki , a toö kõo maama . A salia sipa soasolöma .
41005027	A salia sipa soa tä , töpö satehe epii töpö huulö pamö a wani huu naionö nö , Jesus a na a wani hua hailolö nö , Jesus a na a nasö wani hulia haiköma . A nasö wani hulia haiki nö , ' Jesus hai ĩ haloi sa ösö höpöa pätama , sa toa konaso kitä ' a pi wani kuu salo , haloi ösö höpöa hö̃töoma .
41005028	
41005029	Haloi ösö höpöa päpalöma maaki , a kupo maa kotasoma . ' Sa kupo maa kõa nö topaloe ' ĩ na a pi wani kuu soatasoma .
41005030	Suö tä pi wani kuu soa tä , Jesus aiki , ' Sa lotetea apöle , ĩ tänö ai tä toa kõa hãtopaso ke ' ĩ na Jesus a pi kuu nö , satehe epii töpö mötali ha a öpa nomöhöpalo nö , ' Witinö ipa haloi ösökö höpöa hãtopali ke ? ' ĩ na Jesus a kuuma .
41005031	Ĩ na a kuu ha , kama kai a hua sinomoti wi ĩ töpö aiki , ' Kawa na satehe epii samakö pakäho opa wi maaki , “ Witinö ipa haloi ösökö höpöa hãtopali ke ? ” wa ta kuuwö ' ĩ na Jesus a na Ĩ töpö kuuma .
41005032	Ĩ na ĩ töpö kuuma maaki , Jesus a mamonö tä tae hö̃töoma .
41005033	A mamonö tä tae tä , suö tä aiki , ' Jesus anö sa toa kõa waikipali ke ' ĩ a pi wani kuu nö , a kili ipa salo , a satitimo nö , Jesus a kotopö ha a mãi poa soataköma . A mãi poa soataiki nö , Jesus a na , ' Kamisanökö . Sa salia apa salo , kamisanö au sa ösö höpöpali ke ' ĩ na a wani kuti nö , tä pewö a wäsä totioma .
41005034	Ta wäsä totioö ha , ' “ Jesus anö sa toa komani kitä ” wa pi kuuma salo , wa toa konaso ke . A kili mai , a kopolöö ! Wa salia maneö ! ' ĩ na Jesus a kuuma .
41005035	Ĩ na Jesus a kuu pola tä , Jaitu a kaikana sai pö ha töpö kuo noai , ĩ töpö waloa läköma . Töpö waloa läiki nö , Jaitu a pata na , ' Au thäwö a noma totia apa hisaloheö ! Jesus a naka tihöö ! ' ĩ na töpö kuuma .
41005036	Töpö kuuma maaki , Jesus anö ĩ ta hini nö , Jaitu a pata na , ' A pi honipo tihöö ! A pi topaikiö ! “ Jesus a lotete epö kitä ” a pi kuu totihoö ! ' ĩ na Jesus a kuuma .
41005037	A kuu nö , ' Ai pö noka tihöö ! ' ai töpö na a kuu nö , Pedro , Tiago , Tiago a poose João , ĩ na töpö kui töpö na a hapalo asa nö , ' Makö huu pätaö ! ' ĩ na Jesus anö ĩ töpö noa thama .
41005038	Töpö noa thalö nö , kaikana sai pö hamö töpö taa soalalotö nö , Jesus anö töpö satehe epii töpö ö̃kö lalupalo hininö tasoma .
41005039	Töpö ö̃kö lalupalo hininötö nö , a lisipalo nö , ' Wi na tä kuaö ha makö ö̃kö lalupalo opati kule ? Moko tä nasi tuo maahe . Tä mia pätia alu kuleö ! ' ĩ na Jesus a kuuma .
41005040	Ĩ na a kuu ha , ' Hö . Pi moti wani kuti ti ! Tä nasi tua totiki alu ke pi kuu mai ' ĩ na töpö kuuma . Ĩ na töpö kuu ha , Jesus anö ĩ töpö pewö atupamanöma . Moko tä hai ĩ pö̃ a , pöpönö a , Jesus a na töpö huu naine ĩ töpö , ĩ na töpö kui , moko tä kuo pa ĩ töpö lisia asapasoma .
41005041	Töpö lisia asapalo nö , moko tä ami ha Jesus a ami walia soataiki nö , ' Talitá kumi ' ĩ na Jesus a kuuma . Kamakö kai sai ha a hapaloma aköna , ' Naka ai ! A öpa kopaloö ! ' ĩ na a kuu noa kipi .
41005042	Ĩ na a kuu ha , moko a hĩso ukua kono nö , a öpa kõa soatalo nö , a huu kõo soatama . A huu kõo soataö ha , ' Tä aipa apa nö kiliawö ' töpö pi kuuma . Ĩ na tä kua tä , Jesus aiki , ' Hi moko tä na nii tä totoköö ! ' a kuuma . A kuu nö , ' Pö wäo tihöö ! ' ĩ na Jesus anö töpö noa thaa totilöma . ' Hi töpö wäo ha , “ Jesus anö sa toa komani kitä ” ai töpö pi kuu nö , Teusö ta hini wani ipö maaki , kamisa na ĩ töpö satehe epii töpö walokö matimöö ! ' ĩ na Jesus a pi kuu nö , ' Pö wäo tihöö ! ' töpö noa thaa totilöma . Ĩ moko tä temöa konaso noai , ĩ tä na 12 inama tä kuo waikioma .
41005043	
41006001	Ĩ na tä kua tä , kama hai ĩ tä uli hamö Jesus anö kama kai a hua sinomoti wi , ĩ töpö kai kõa soapölöma .
41006002	Töpö kai kõa soapolö nö , mota mato wi ĩ tä wakala ha juteu töpö kokamo sinomoti wi , ĩ a sai ha Jesus anö Teusö a kai ha töpö pi hatukuma kuköma . Ĩ töpö satehe epii töpönö Jesus a kai a hini nö , ' Jesus a haö aipö öpö kiliwö ' ĩ na töpö kuuma . Töpö kuu nö , ' Witi hamö hinö ta hinimö kua tasoma ? Wi na kua nö , a pi hatukua asasoma ? ' töpö kuu nö , ' Jesus anö tä aipöma apa nö kiliawö . Wi na kuati nö , a lotetea apöpasoma ? ' töpö kuuma .
41006003	Töpö kuu nö , ' Hii ti na a kalipalo sinomoti wi , ĩ a ta pi kuu mi sai . Maria a hai ĩ pelupö a matatä . Tiago , José , Jutasö , Simão , ĩ töpö hai ĩ pepala a matatä . Kamakö na pese töpö kua naine , ĩ pese a pasiwö ' ĩ na kama hai ĩ töpö pewö hãtomo nö , töpö kuuma . Ĩ na töpö kuuma , ĩ töpönö Jesus a hini wanio opama .
41006004	A hini wani ipö ha , Jesus a hapalo hö̃töo nö , ' Teusö a kai a wäsä sinomo wi , tiko hamö ĩ a wäa tä , tiko töpönö ta hini pi topa apa asa kitä . Kama hai ĩ tä uli ha töpö pilio wi , ĩ töpö , kama hai töpö sai , ĩ na kilii töpönö ĩ a kai a hini wani ipö pasi kitä ' ĩ na Jesus a kuuma .
41006005	Ĩ na a kuuma , ĩ töpönö Jesus a hini wani ipö salo , ĩ hamö Jesus anö tä aipöama totio pasio maama . Polakapi töpö höpöa sisa nö , töpö toa kõo asamanöma .
41006006	Polakapi töpö toa kõo asamanö nö , ' Häö ! Hi töpö aiki , “ Jesus a pitili . A lotete epö ” hi töpö kuu mi salo ' ĩ na Jesus a pi kuuma . A pi kuu nö , ĩ tä uli kotö ha sai pö kua sototopai , ĩ tä uli hamö Jesus a huu hätäpotima . A huu hätäpoti pamö , Teusö a kai a wäsä nö , Jesus anö töpö pi hatukupamatima .
41006007	Ĩ na tä kua tä , kama kai a hua sinomoti wi , 12 töpö , ĩ töpö nakalö nö , töpö simöa soalöma . Ki hamö ai polakapi tökö hama simöni , ki hamö ai polakapi tökö hama simöni , ki hamö ai polakapi tökö hama simöni , ĩ na töpö hama simöa setekea thaköma . Töpö hama simöa setekea thama pia tä , ' Kamisanö sai sa töpö hosa kua wi na , ĩ na makö kua hö̃töopököö ! ' ĩ na Jesus a kuuma .
41006008	A kuu nö , ' Makö hama huu pa , ĩsa ãi poolö tihöö ! Solai a sipoolö tihöö ! Sitipa ma kökö pi poolö tihöö ! Hitihimo wi ĩ tiki po sisalölöö ! Pili makö ami huu wi , ĩ makö ami halole , ĩ tökö thaa sisalölöheö ! Polakapi haloi ösökö poolö maikiö ! Sami ösö haloa hätähäa päaköheö ! Ĩ na poke epii pö alulöö ! ' ĩ na Jesus anö töpö noa thama .
41006009	
41006010	Töpö noa thaa nö , ' Ai töpö sai pö na makö hamamo salo , sami a sai ha makö pökö kuo totiataloö ! Pö pökö kuo hätäpo tihöö !
41006011	Ai töpö sai pö hamö makö hama huu pa , “ Hisa ha pö kuikiö ! ” töpö kuu mai ha , “ Makö a hini wani saiö ! ” töpö kuu ha , makö sapa kõa soapaloö ! Makö sapa kõo soapalo nö , “ Makö a hini wani saiö ! ” töpö kuu wi , ĩ tä noa na makö ami koasipö honöpaloö ! Makö ami koasipö honöpasoö ha , kama töpö aiki , “ Kamisamakö na Teusö a hĩso hãtoa kuleö ! ” ĩ na töpö pi kuupö ' ĩ na Jesus a kai a hua sinomoti wi , ĩ na ĩ töpö noa thama .
41006012	Töpö noa thaö ha , töpö hama selekepo tasoma . Töpö selekepalotö nö , Teusö ta wäsätima . ' Makö wanisala apati wi , ĩ tä ha makö pi otataloö ! Wanisala ma tä thaa wi , ĩ tä hosalöö ! Thama kota ti ! ' ĩ na ĩ töpö kutima .
41006013	Töpö kuti tä , ĩ töpönö satehe epii sai töpö hosalöma . Töpö satehe epii töpö salia wi , hii ti mo tapunö ĩ töpö huluka nö , töpö toa komanöma .
41006014	Ĩ na tä kua tä , ĩ tä uli pewö hamö töpö pilipai ĩ töpö aiki , ' Ĩ na Jesus a kua thaliö ! ' ĩ na töpö kupalotima . Töpö kupaloti ha , Jesus a kuati noai , Etoosisö kaikana tänö ĩ ta hini hö̃töoma . Ai töpö aiki , ' Jesus a hai , ĩ João Pasisöta a säpalö noai , ĩ aiki . A nomawö maaki , a temöa kõo hãtosomakö . Önö kutenö , Jesus a lotete epö salo , tä aipöamatiwö ' ĩ na ai töpö kuuma .
41006015	Ai töpö aiki hö̃töwö , ' Jesus hai , ĩ Elias a pata pasiwö ! Sutu upa Elias a pata kuo noai , Jesus a hai , ĩ Elias a pata pasiwö ! ' ai töpö kuu hö̃töoma . Ĩ na tä kua tä , ai töpö aiki hö̃töwö , ' Sutu ha Teusö a kai wäsäti noai , ĩ töpö kuo noai na , ĩ na Jesus a kua hö̃töoö ' ĩ na ai töpö kuu pasioma .
41006016	Kuu pasioö ha , Etoosisö a pata aiki , ' Naiö ! Kamisanö pili sa olai wani päpamanipili , João Pasisöta a hilo wi , ĩ a toa konasomaö ! ' ĩ na Etoosisö a pata kuuma .
41006017	João a olai päpalö noai , ĩ na ĩ tä kuama : Etoosisö a patanö poose Filipe a hai ĩ pusopö Etoosisösoma a wani sua lälöma . A sua läli ha , João aiki , ' Wanisala . Au hoosa hai ĩ pusopö a sua läli wi , ĩ tä wanisala . “ Hoosa hai ĩ pusopö thama läo ti ! ” ĩ na Teusö a kuu ' ĩ na Joãö a kuuma . Ĩ na a kuu ha , Etoosisösoma a waninö a wanipo hö̃töoma . A wanipo hö̃töoö ha , Etoosisö a patanö ai töpö simönö nö , João a õkapamanö nö , a titiköma . Etoosisösoma a wani aiki , ' João a säpamanöö ! A säpamanöö ! ' ĩ na a wani kutima maaki , Etoosisö a patanö a noama apa läoma . ' João a topa apaö . Teusö a na a mamo teteo sisaö ' ĩ na Etoosisö a pi pata kuu salo , João a na a kilitima . A kili ipati ha , sai a ha a titia soama maaki , a noama apa lätioma . A noama apa lätia tä , João a hiniti nö , ' Wi na taköö ! Sa wanisala waikiwö ! Ka pi sa tä thaa pätaköö ! ' ĩ na Etoosisö a pi pata kutima maaki , João a hini pi topa soatioma .
41006018	
41006019	
41006020	
41006021	Ĩ na tä kua soa tä , Etoosisö a pata thapali wi , ĩ tä wakala ha kõwö , ai töpö nakalöma . Kamanö töpö simöati wi ĩ töpö , pata töpönö sotatu töpö simöa sinomoti wi ĩ pata töpö , Kaliléia tä uli ha pata töpö kuo wi ĩ töpö , ĩ na töpö kui , töpö nakalö nö , töpö liamama .
41006022	Töpö iapalo tä , moko tä hai , ĩ Etoosisösoma a wani hai ĩ pete a hai , ĩ a lisipalo nö , Etoosisö a patanö töpö kai iapaloti pole , ĩ töpö pewö lole , ĩ ha Etoosisösoma a hai ĩ pete a paöatima . A paöati nö , Etoosisö a pi pata mönahapalama apatima . Töpö pi mönahapalama apaö ha , ' “ Kamisa na a nako läoö ! Wa tä pi ipa wi , ĩ wa tä nakali ha , sa tä totoa hö̃töki kitä .
41006023	Sa simöoti wi , ĩ tä uli ha ipa wani tä kua apa wi , ĩ wa tä see pata naka kitä maaki , sa tä totoa totia apa hö̃töki kitä . Kamisanö wani sa tä thapo kua wi na , ĩ na kawanö wani wa tä thapo kua ösöhopöö ! Pitili sa ” ĩ na sa kuu totia kuleö ! ' ĩ na a pata kuuma . Ĩ na Etoosisösoma hai ĩ pete a na a pata kuu ha ,
41006024	pöpönö a na a ekua soaköma . A ekua soaiki nö , ' Ĩ ka pi sa tä nakalöpö ? ' a kuuma . A kuu ha , ' Huki ipa salo sa oaö ! ' a pi kuunö , ' João Pasisöta he wani nakalöö ! ' ĩ na pöpönö a kuu hö̃töoma .
41006025	A kuu hö̃töoö ha , kaikana a pata na pete a läläa koonö nö , ' Pötaatu tä na João Pasisöta a he wani titikö nö , a he pi wani piho kõo haitaö ! ' ĩ na Etoosisö a pata na a kuu hö̃töo tasoma .
41006026	Ĩ na a kuu hö̃töo tasoö ha , Etoosisö a pi pata ota apöpasoma maaki , hama töpö hini pola tä , ' Sa tä totoa totia hö̃töki kitä ' a pata kuu waikioma ha , ' Päla . A he pi wani piho mai kitä ' a kuu kili ipama .
41006027	' Päla ' a kuu kili salo , ' Pili a he wani sua kõaki solöö ! ' ĩ na ai sotatu tä noa thaa soatama . A noa wani thaa soataö ha , a hulolö nö , João a titio pa , ĩ a sai õsimö ha , olai wani päa soapalöma .
41006028	A olai wani päa soapalö nö , pötaatu tä na a he wani titikö nö , a he kai wani waloa kõkö solöma . Moko tä na a he pi wani totoköma . Tä totoki ha , moko tänö pöpönö a wani na a he pi wani totoa nömököma .
41006029	A he pi wani totoa nömököma , João a kai a hua sinomoti wi , ĩ töpönö ta hininö nö , töpö hulolönö , pili a sai wani konötö nö , thaka taka hamö pili a sai wani titia pasia kõköma .
41006030	Ĩ na tä kua tä , Jesus anö kama hai 12 töpö simönö noai , Jesus a na ĩ töpö waloa koiki nö , ĩ töpö kuati taso noai , ĩ tä pewö a wäsä kõsolöma . Tä pewö a wäsä nö , ' Wa kuu noai , ĩ tä pewö na sama töpö pi hatukupamati kipiliö ! ' ĩ na töpö kuuma .
41006031	Ĩ na tä kua tä , Jesus a kule ha , ĩ ha ai töpö satehe epii töpö huta hutamo läapalo opati ha , Jesus a kai a hua sinomoti wi , ĩ töpö kai ia pi topama maaki , töpö kai ia maama . Töpö kai ia mi ha , Jesus aiki , ' Ki hamö , töpö maa pa , makö hulolö nököö ! Pö mota maa paitaloö ! ' ĩ na Jesus a kuuma .
41006032	Ĩ na Jesus a kuu nö , kutiata a na , a kai a hua sinomoti wi , ĩ töpö kai titia soa asataiki nö , töpö hua soa asasolöma .
41006033	Töpö pi hua soa asasolöma maaki , töpö satehe epii töpönö ĩ töpö pi huu taa hailalö nö , ' Ki Jesus a piö ! Kama kai a hua sinomoti wi , ĩ töpö kai pökatö kimani ' ĩ na töpö kuu haioma . Töpö kuu haio nö , piliso hamö töpö läläa tolehepasoma . Ai sai pö pewö hamö töpö kulati , ĩ ai töpö satehe epii töpö solo , kosoto u kasö pata hamö töpö läläa sokea tolehepalo nö , Jesus a pi katöo paita mai ha , töpö läläa tolehepo pole , ĩ töpö waloa paitaköma .
41006034	Ĩ na tä kua tä , Jesus a söposöpalo nö , satehe epii töpö hila läo pa , töpö möö nö , ĩ töpö na Jesus a pi honipoma . Oweha pö na ai töpö mamo läapalo sinomoti wi , ĩ töpö mai ha oweha pö pea kua wi na , ĩ na ĩ töpö pea kua hö̃tötioma . Ĩ na ĩ töpö pea kua hö̃tötioö ha , ĩ töpö na Jesus a pi honipo opama . A pi honipo opa nö , töpö pi hatukupamani pia salo , pe epii Teusö ta wäsä soatama .
41006035	Teusö ta wäsä tä , tä wisa pälasoö ha , Jesus a kai a hua sinomoti wi , Jesus a na ĩ töpö ekuiki nö , ' Tä wisa waikileö ! Hisa ha nii tä maneö ! Hisa ha ai töpö pilia maa saileö ! ' ĩ na ĩ töpö kuu nö , ' Hi töpö oi sai . “ Pö huu koonöö ! ” a kuu ! Polakapi sai kuo sololo kulali ĩ sai pö , ai sai pö satehei sai pö kuo laso wi ĩ sai pö , ĩ na sai pö kui sai pö hamö hi töpönö sitipa kökö ha kama töpö hai ĩ nii tä tälöpököö ! ' ĩ na Jesus a na töpö kuuma .
41006036	
41006037	Ĩ na töpö kuuma maaki , Jesus aiki , ' Kamakönököö ! Hi töpö na kamakönö nii ma tä totoaköö ! ' ĩ na Jesus a kuu hö̃töoma . Ĩ na a kuu hö̃töoö ha , ' Ka pi tänö sama töpö iamapö takö ? Hi töpö satehe epö manu kule , ĩsa ãi noa apö kitä ta pi kuu mai . 8 pilipoma kökö ha sanöma tä kalipalo pi kua wi , ĩ tä noa kui na , ĩ na ĩsa ãi noa kuö hö̃tö kitä ' ĩ na ĩ töpö kuuma .
41006038	Ĩ na töpö kuu ha , ' Wi na kilii ĩsa ãi kua waikia kule ? Ma tä mötatöö ! ' a kuuma . A kuu ha , ĩsa ãi talalö nö , ' 5 ĩsa ãi , polakapi salaka kökö , ĩ na kökö kui tökö kua päa kuleö ! ' ĩ na töpö kuuma .
41006039	Ĩ na töpö kuu ha , Jesus aiki , ' Sĩsi tä manönö öpii sĩsi tä kule ha pö loo sokamopotöö ! ' ĩ na Jesus a kuu ha , ĩ töpö loo sokaköma . Ki ha ai töpö satehe epii , ĩ 100 töpö loo sokaa , ki ha ai töpö satehei , ĩ 50 töpö loo sokaa , ki ha ai 100 töpö loo sokaa , ki ha ai 50 töpö loo sokaa , ĩ na töpö loo sokaa kuoma .
41006040	
41006041	Töpö loa soka tä , Jesus anö 5 ĩsa ãi , polakapi salaka kökö , ĩ na kökö sua thalö nö , hi tä hẽtu pata hamö a mamo teteiki nö , Teusö a na , ' Hapa . Hi nii wa tä totopi keheö ! Wa toita apö ' ĩ na Jesus a kuuma . Ĩ na Jesus a kuu nö , ĩsa ãi nakasilalö nö , kama kai a hua sinomoti wi ĩ töpö na , ' Ika . Hi töpö na ĩsa ãi totoaköö ! ' Jesus a kuuma . A kuu nö , polakapi ĩsa ãi kuoma maaki , ĩ ãiki pala soamanöma . Salaka a wai polakapi maaki , salaka pala hö̃tömanöma . Önö kutenö , ĩ töpö pewö na , ĩsa ãi , salaka kökö , ĩ na tökö totoa thaa soaköma .
41006042	Tä totoa thaki ha , ĩ töpö pewö iapalo nö , töpö pewö pötöa soasoma .
41006043	Töpö pewö pötöa waikilaso noai ha , wöö kökö , 12 kökö wöö ha ĩsa ãi nakasi , salaka nakasi , ĩ na tä kasö pata manöka kula tä , satehe epii wöö kökö konönöma .
41006044	Ĩsa ãi oalalö noai , satehe epii töpö kuoma . 5.000 wano töpö , suö töpö , ulu töpö , ĩ na töpö kui töpö sateho opama .
41006045	Ĩ na tä kua tä , Jesus aiki , ' Kutiata a na pö titikiö ! Pökatö hamö , Petösaita tä uli hamö pö pi huu paiolöö ! Hi töpö satehe epii töpö kule , ĩ töpö na , “ Pö kõa pasia hailolöö ! ” ĩ na sa kuu pasio pia kuleö ! ' ĩ na Jesus anö kama kai a hua sinomoti wi , ĩ na ĩ töpö noa thama .
41006046	' Pö kononöö ! Ki hamö sa huu pasiolököö ! ' ĩ töpö na Jesus a kuu nö , heuma tä hamö Teusö a na a hapalopö , a hulasolöma .
41006047	Teusö a na a hapaloti tä , tä mumasoö ha , ki hamö , kosoto u mötali pata ha kama kai a hua sinomoti wi ĩ töpö pi kaläma . Söposö ha sami Jesus a öpa haitioma .
41006048	Ĩ tökö soatawö , kosoto u mötali pata ha , ipoko ta patanö ösö saläälö ha , ĩ töpönö lope epii ösö saka hö̃töoma . Lope epii ösö saka pola tä , Jesus anö töpö tapa haioma . Töpö tapa haio nö , halu äwäho tä , maa tuu hösöka hamö ĩ töpö na Jesus a huu haiolöma . Ĩ töpö na a hasuo pia tä ,
41006049	maa tuu hösöka ha a huulö ha , töpö pi honipo opa nö , ' Sai tä wani hãtowöö ! ' ĩ töpö pi kuu nö , lope epii töpö lalupaloma . Töpö lalupaloö ha , ' Pö pi honipo opati ti ! Kamisaö ! Pö pi topaikiö ! ' ĩ na Jesus a kuuma .
41006050	
41006051	A kuu nö , kutiata a na a titia naiköma , ĩ ha ipoko ta pata maa kõa soatasoma . Ipoko ta pata maa kõa soatasoö ha , töpö pi wi na takömoa pälasoma .
41006052	' Jesus anö ĩsa ãi palamanipili , ĩ a lotete epö . A aipö öpö ' ĩ na töpö pi kuu pola nö kuno mai , töpö pi hatukupo mi ipö salo , töpö wi na takömo opama .
41006053	Ĩ na tä kua tä , töpö pökatölolö nö , Sienesaté tä uli hamö töpö waloiki nö , kutiata a saipalö nö ,
41006054	töpö söpopasoma , ai töpönö Jesus a taa soatalalöma .
41006055	A taa soatalalöma kutenö , ĩ tä uli pewö hamö töpö läläalö nö , ' Ki hamö Jesus a kua kulaliö ! ' töpö kuu hätäpo nö , Jesus a kuo pamö mia kai pata wi , ĩ ti na töpö salia apa wi , ĩ töpö pi salukulölöma .
41006056	Ki sai satehe epii , sai hö̃kökö öpii sai a kule ha Jesus a lisipasoö , ki ai a sai polakapi sai hö̃kököi sai a kule ha a lisipasoö , ki ai a sai polakapii sai sololo kule ha a lisipasoö , ĩ ha Jesus a lisipo pa sapono ha töpö salia apa wi , ai töpönö ĩ töpö paköma . Töpö pakö nö , Jesus a na töpö hapalo nö , ' Hi töpö salia apa wi , ĩ töpönö au haloi ösö kasö höpöa päopököö ! ' Jesus a na ĩ na töpö kuuma . Ĩ na töpö kuuma , töpö salia wi ĩ töpönö Jesus a hai ĩ haloi ösö höpöa nö , ĩ töpö toa kõa soatasoma .
41007001	Ĩ na tä kua tä , patiseu töpö , Moisés a kai a wäsä sinomoti wi ĩ töpö , ĩ na töpö kui , Jetusalẽi tä uli hamö töpö kuoma , Jesus a na ĩ ai töpö kokamoma .
41007002	Töpö kokamo nö , ĩ töpö mamo lätia tä , Jesus a kai a hua sinomoti wi , ĩ töpö ami sanumo paio mai , töpö iapaloma . Patiseu töpö ami sanumo totio mai ha , töpö ia maa noai kitä .
41007003	' Makö ami sanumo totio mai ha , pö ia soa päatalo ti ! ' sutu upa ĩ na pata töpö kuu sinomoma kutenö , ami sanumo paio mai ha , patiseu töpö , juteu töpö pewö , ĩ na töpö kui töpö ia mai kitä . Pata töpö kua kua sinomoti noai na , ĩ na patiseu töpö , juteu töpö pewö , ĩ na kilii töpö kua toleatii .
41007004	Wani tä suta wi , ĩ hamö ĩ töpönö wani tä sulö nö , wani tä kai kopo nö , ' Ipa wani tä na wasu wasu tä kua hãtole kitäö ! ' ĩ na töpö pi kuu nö , tä salupa paio mai ha , ĩ töpö ia mai kitä . Tä salupali pia salo , mokota a salupali , hapoka a salupali , tasa tä salupali , ĩ na töpö kua sinomotii .
41007005	Ĩ na töpö kua sinomoti ha , patiseu töpö , Moisés a kai a wäsä sinomoti wi ĩ töpö , ĩ na töpö kui , Jesus a na ĩ töpö hapaloma . Töpö hapalo nö , ' “ Wa ami sanumo paio mai ha , a ia tihöö ! ” ĩ na pata töpö kuu thali maaki , kawa kai a hua sinomo wi , wi na ĩ töpö pi kuu salo , töpö ami sanumo mai ha töpö ia soa päatalo opatii ? ' ĩ na töpö kuuma .
41007006	Ĩ na töpö kuu ha , ' Kamakö holisimo opatiwö . Sutu upa Isaías a patanö kamakö a kateha totioma . Kateha noai , ĩ ta pitilia apa . Ĩ ta kateha noai , ĩ tä sãököpalö nö , “ Ĩ töpö aiki , ‘ Teusö a toita apö . Teusö sa pii ’ ĩ na pili kai ha töpö ku upa wi maaki , pili töpö õsinö Teusö a pii totio mi . Ĩ töpö holisi Teusömo päoö .
41007007	‘ Teusö a kuu wi , ĩ sa tä wäsä sinomoö ! ’ töpö pi kuti kule maaki , sanöma töpö pi saimo wi , ĩ ta wäsä pasio päoö ” ĩ na tä kuu wi , Isaías a patanö tä sãököpalöma .
41007008	Teusö a kuu wi , ĩ ma ta hini wani ipö kutenö , pata töpö kuu noai , ĩ ma ta hini sisaö ' ĩ na Jesus a kuuma .
41007009	Ĩ na Jesus a kuu nö , ' Pata töpönö makö noa thaa sinomoti noai , ĩ ma ta hini totiopö , Teusö anö makö noa thaa wi , ĩ ma ta hini wani ipö saiö !
41007010	Sutu upa , Moisés a pata aiki , “ Au hao a , au nao a , ĩ na töpö kui töpö a hini totoö ! Wa töpö pi ipa nö , wa töpö pasilipopököö ! ” ĩ na a kuu nö , “ Au hao a , au nao a , ĩ na töpö kui töpö na wa hapalo wanisala apaö ha , ai töpönö wa säpalöpököö ! ” ĩ na Moisés anö sanöma makö noa thama .
41007011	Ĩ na makö noa thama maaki , kamakö aiki , “ Au hao a , au nao a , ĩ na töpö kui , wani tä na ĩ töpö honimo kule maaki , ‘ Hapa . Napa . Hi ipa wani tä kule , Teusö a na ĩ sa tä totoa waikiköma kutenö , wani tä na makö pasilipo mai kitäö ! ’ ĩ na ai wa kuu ha ,
41007012	‘ Teusö a na ĩ wani sa tä totoa waikiköma ’ ĩ na wa kuu waikioma kutenö , ‘ Ĩ wani tä na au hao a , au nao a , ĩ na wa töpö makö pasilipopököö ! ’ kawa na ĩ na samakö kuu mai kitäö ! ” ĩ na makö kuu sila apawö .
41007013	Ĩ na makö kuu tä , Teusö ma kai a hini totio mai , kama makönö ai ma töpö noa thaa päo wi , ĩ ma ta hini sapa pi topa apa kõo päoö . Ĩ na makö kua sinomotii . Teusö ma kai a hini totio mai , pata töpönö makö noa thaa sinomo pätio noai , ĩ na au ulu ma töpö noa thaa tolea päatalo opatiwö ' ĩ na Jesus a kuuma .
41007014	Ĩ na Jesus a kuu nö , ĩ töpö satehe epii töpö nakalö nö , a hapalo kõo nö , ' Ĩ makö pewönö sa hiniö ! Pö pi hatukukiö ! ' a kuuma .
41007015	A kuu nö , ' Wa tä oa wi , pili wa nipiki hamö tä keki wi , ĩ tänö wa salia mai kitä . Pili wa õsi sai ha tä titile , ĩ tä kupo wi , ĩ tänö wa salia pasioö ' ĩ na Jesus a kuuma .
41007016	[ Ĩ na a kuu nö , ' Sa kai a hua pi topa salo , sa tä wäsä pole , ĩ tä na a sömöka taa totikiö ! ' Jesus a kuuma . ]
41007017	Ĩ na Jesus a kuu nö , ĩ töpö satehe epii töpö takölö nö , sai a õsimö hamö a lisipasolö ha , kama kai a hua sinomo wi ĩ töpö aiki , ' Wi na ta kui wa ta wäsä ke ? “ Pili wa õsi sai ha tä titile , ĩ tä kupo wi , ĩ tänö wa salia pasioö ” wa kuuhe , ĩ sama ta hini tomöpo maahe ' ĩ na töpö kuuma .
41007018	Ĩ na töpö kuu ha , ' Makö pi moti ipö hö̃töwö ? ' Jesus a kuu nö , ' Pi naka . Nii wa tä oa wi , pili wa õsi sai ha ĩ nii tä kuo mai kitä . Pili wa pösömö ha nii tä kuo pasioö . Pili wa pösömö ha nii tä kuiki nö , tä hasuta pasioö . Ĩ na tä kuaö ha , nii wa tä oa wi , ĩ tänö wa salia mai kitä ta pi kuu mai . Nii tä pewö wasu mai kitä ' ĩ na Jesus a kuu nö ,
41007019	
41007020	' Pili wa õsi pi tapotiki nö , wa hapalo wanisala apaö , wanisala wa tä thaö , ĩ na wa kuati wi , ĩ tänö wa salia pasioö .
41007021	Wanisala tä thaa wi , ĩ tä na wa pi tapoa paiki nö , wanisala wa tä thaa totiki ' ĩ na Jesus a kuuma . Ĩ na a kuu nö , ' Au husopö a na kuno mai , tiko tä suö na wa mamo wi ĩ tä , thomömo wi ĩ tä , sanöma tä nomamani wi ĩ tä , ĩ na tökö kui tökö na wa pi tapoa paitiki nö , wa tä thama totio kitä .
41007022	Ai tä hai ĩ pusopö wa nö thaa pi topa wi ĩ tä , “ Ipa tä kuo nö toa sö ö̃ ” wa pi ku upa wi ĩ tä , wanisala tä pewö thati wi ĩ tä , töpö mönama wi ĩ tä , hatuka apöle maaki , wanisala tä thaa sinomoti wi ĩ tä , ĩ tä na wa pi tapoa paiki nö , wa tä thama totiki kitä . Ai wa tä hĩsu thaa wi ĩ tä , ai tä kateha wanisala wi ĩ tä , “ Kamisa aipöa topa apa asawöö ! ” wa pi kuu wi ĩ tä , osemo sinomoti wi ĩ tä , ĩ tä na wa pi tapoa paiki nö , wa tä thama totiki kitä .
41007023	Pili wa õsi sai ha ĩ nasimö tä pewö na wa pi tapoa paiki nö , wa tä thama totiki ha , wa salia pasioö . Wanisala tänö wa pi tapomapo pasio wi , ĩ tänö wa salia pasioö ' ĩ na Jesus a kuuma .
41007024	Ĩ na tä kua tä , Situ tä uli hamö Jesus a hulasolöma . A hulolö nö , ai a sai ha a kukö tasoma . Ĩ a sai ha a kuiki nö , a hamamo pia hãtoa kule maaki , ai töpönö Jesus a taa lälalöma .
41007025	Jesus a taa lälali ha , ' Jesus a kua kulaliö ! ' töpö kuu ha , sai tänö a wai saliama wi , ĩ a hai ĩ pöpönö a wani ekuköma . A ekuiki nö , Jesus a na a kili salo , Jesus a kotö na a mãi poma .
41007026	A mãi pole , ĩ juteu tä pasi mai , ĩ tiko tä pasiwö . Situpenísia tilisoma tä pasiwö . Jesus a na ĩ a wani aiki , ' Ipa thäwö a na sai tä kule , ĩ tä hosa konöö ! ' ĩ na a wani ku upama .
41007027	Ĩ na a wani kuu ha , ' Naiö ! Juteu wa mai kitä . Ipa ai juteu sa töpö toa soma kõa paimani kitäö ! ' ĩ na Jesus a kuu nö , ' Pole kökö wani na nii wa tä totoa paio mai kitä . Au ulu töpö na nii wa tä totoa somaki . Ĩ na sa kuaö . Tiko sa töpö toma kõo paio mai kitä ' ĩ na Jesus a kuuma .
41007028	Ĩ na Jesus a kuuma maaki , suö tä aiki , ' Awai . Ĩ na tä kua kule maaki , ulu töpö hai ĩ nii tä nakasi paa pa pole a honimo nö , ĩ nii tä oa hö̃töli kitä . Ulu pö hai ĩ nii tä nakasi hila pa pole a wani honimo kua wi na , ĩ na sa kua hö̃töoö . Tiko sa maaki , kawa na sa nako kule . Au juteu wa töpö toa kõa paimananö nö , ipa thäwö a wai toa naia komanöö ! ' ĩ na suö tä kuuma .
41007029	Ĩ na suö tä kuu ha , ' Ĩ na wa kuu salo , wa hua konasolöpököö ! Au thäwö a õsi na sai tä kule , ĩ sa lisia waikia kopamani keö ! ' ĩ na suö tä na Jesus a kuuma .
41007030	Ĩ na Jesus a kuu ha , suö tä hua konasolöma . A hua kononö nö , tä möö ha , sai tä lisia kõa waikipasoma kutenö , pete a pilitioma .
41007031	Ĩ na tä kua tä , Situ tä uli hamö Jesus a kuoma , a huu koonö tä , Sitõ tä uli hamö a hasua paiki nö , Tekápolisö tä uli hamö a hasua nömöiki nö , Kaliléia tä uli ha , kosotu u pata hamö Jesus a waloa kõkö tasoma .
41007032	A waloa kõkitö nö , Jesus a na ai töpönö , a sömöka komii , a ãkasöpii , ĩ a hilakö tasoma . Ĩ a hilakötö nö , ' Hi a na a ami walikiö ! ' töpö ku upama .
41007033	Töpö ku upaö ha , töpö satehe epii töpö kule , ĩ töpö atu na Jesus anö a wani tälölö nö , pili a sömöka pewö ha Jesus a ami hĩsola hĩkama . A ami hĩkaiki nö , a nakipö keiki nö , a ãkasöpii ĩ a ãka na a nakipö keköma .
41007034	A nakipö keiki nö , hi tä hẽtu pata hamö Jesus anö tä möö nö , a ãkasöpii , ĩ a wani na Jesus a pi honipo opa salo , a henekepasoma . A henekepalo nö , kama kai ha , ' Epatá ' Jesus a kuuma . Kamakö kai ha , ' A sömöka wakala kopalöö ! ' ĩ na a kuuma .
41007035	Ĩ na Jesus a kuu ha , a sömöka wakala kopalöma . A ãkasöpö maa kopamanöma . Ĩ na a wani kuaö ha , a wani hapalo makokoa kopasoma .
41007036	Ĩ na tä kua tä , ' Ai töpö na pö wäo tihöö ! ' ĩ na Jesus anö ĩ töpö noa tha apatima . Ĩ töpö noa tha apatima maaki , ĩ töpönö ta wäsä satimo opatima .
41007037	Ta wäsä wi , ĩ ta hini pole , ĩ töpö pewö aiki , ' Kilatiha ! Jesus anö töpö topama totio kotio asawö . Töpö sömöka komi ipii maaki , ĩ töpö sömöka wakalapama kõo asawö . Töpö ãkasöpöo opama maaki , ĩ töpö ãkasöpö mapama totio kotio asawö ' ĩ na ĩ töpö kuuma .
41008001	Ĩ na tä kua tä , Jesus a na töpö satehe epii töpö kokamoma . Töpö kokamo tä , nii tä mapasoö ha , Jesus anö kama kai a hua sinomoti wi , ĩ töpö nakalö nö ,
41008002	ĩ na a kuuma : ' 3 tökö mumi kui tökö mumi ha kamisa na hi töpö satehe epii töpö huu naia waikia kule . Nii tä maa waikio noaö ! Ĩ na tä kuaö ha , töpö oi ipö salo , ĩ töpö na sa pi honipo kuleö !
41008003	Nii tä totoa paio mai ha , “ Pö pewö kopolöö ! ” sa kuu ha , piliso hamö ĩ töpö huu koonö pa töpö utitia apöpalo nö , töpö kelaso kitä . Pai ipö hamö ĩ ai töpö kuamö kua ' ĩ na Jesus a kuuma .
41008004	A kuu ha , ' Hö . Hi tä uli ha , hi ma töpö ösö potehepama mai kitä . Tä uli pokea apöle ta pi kuu mai ' ĩ na töpö kuu hö̃töoma .
41008005	Töpö kuu hö̃töoö ha , ' Wi na kilii ĩsa ãi kua kule ? ' Jesus a kuu ha , ' 7 ãi kua päta kuleö ! ' töpö kuuma .
41008006	Ĩ na töpö kuu ha , töpö satehe epii töpö öpa sototole , ĩ töpö na , ' Masita ha pö loikiö ! ' ĩ na Jesus anö töpö noa thama . Töpö noa thaa nö , 7 ĩsa ãi tälö nö , Teusö a na , ' Hapa . Hi ĩsa wa ãi totopi keö ! Wa totiatalo opawö ' ĩ na a kuu nö , ĩ ãi nakasilalö nö , kama kai a hua sinomo wi ĩ töpö na ĩ ãi nakasi totoaköma . Tä totoaki ha , töpö satehe epii töpö lole , ĩ töpö na ãi nakasi totoa soataköma .
41008007	Ĩ na tä kua tä , polakapi salaka kökö wai kuo hö̃töoma . Jesus anö ĩ salaka kökö tälö nö , Teusö a na , ' Hapa . Hi salaka wa kökö wai totopi ke . Wa totiatalo opawö ' a kuu nö , salaka kökö polakapi maaki , kökö pala soatamanöma . Kökö pala soatamanö nö , Jesus a kai a hua sinomoti wi , ĩ töpö na , ' Peiö ! Hi töpö na hi salaka kökö totoaköö ! ' ĩ na Jesus anö töpö noa thaö ha ,
41008008	töpö pewö ösö potehepalo nö , ĩ töpö pewö pötösoma . Töpö pewö pötöa waikisoö ha , 7 wöö kökö ha ĩsa ãi nakasi , salaka nakasi , ĩ na tä kasö pata manöka kula tä , ĩ 7 wöö kökö konönöma .
41008009	Töpö satehe epii töpö , ĩ 4.000 töpö ösö potehepasoma . Ĩ töpö ösö potehepasoö ha , ' Pö hua kononöö ! ' Jesus a kuu nö ,
41008010	kutiata a na Jesus anö kama kai a hua sinomoti wi , ĩ töpö kai titiki nö , Taumanuta tä uli hamö ĩ töpö kai hulasolöma .
41008011	Ĩ töpö kai waloköma , ĩ na tä kua tä , patiseu töpö waloa läiki nö , Jesus a huamatimae . A huamati pola nö , a wapa pia salo , patiseu töpö aiki , ' Wa tä aipöama mi salo . Teusö anö tä thama taö öpa asa wi , ĩ nasimö tä thamaö ! Wa tä thamaö ha , “ Hiki . Teusö anököö ! Teusö anö Jesus a lotetepama waikileö ! ” ĩ na samakö pewö pi kuupököö ! ' ĩ na ĩ töpö kuuma .
41008012	Ĩ na töpö kuu ha , ' Jesus a pitili mai kitä ' töpö pi kuu ha , Jesus a pi otatasoma . Jesus a pi ota salo , a kotopö henekepalo nö , ' “ Päla . Huki ola makö kule , Teusö anö tä thama taö asa wi , ĩ nasimö ĩ ma tä naka sinomowö . Teusö anö tä thama taö asa wi , kamakö pewö na ĩ nasimö tä möma mai kitäö ! ” kamakö na sa kuu pitilimo opa kule ' ĩ na Jesus a kuu nö ,
41008013	töpö takölöma . Töpö takölö nö , kutiata a na Jesus a kai a hua sinomo wi , ĩ töpö kai titia koiki nö , töpö kai pökatölasolöma .
41008014	Ĩ na tä kua tä , töpö pi motöpalo nö , ĩsa ãi täaalö maama . Kutiata a na sami ãi titio sisama .
41008015	Ĩ na tä kua tä , Jesus anö uni tä wäsä nö , ' Patiseu töpö , Etoosisö a pata , ĩ na töpö kui töpönö ĩsa ãi hölöma wi , ĩ nasimö tä thapo wi , ĩ tä na pö pi mosaia totikiö ! ' ĩ na Jesus a kuuma . Ĩsa ãi hölöma wi , ĩ tä sai a kateha maama . Patiseu töpö , Etoosisö a pata , ĩ na kilii töpö kai wanisala sinomo wi , Jesus anö ĩ ta kateha pasioma .
41008016	Ĩ na a kuu ha , Jesus a kai a hua sinomo wi ĩ töpö hapalo nomöhöpaso nö , ' Wi na a pi kuu salo , a kuu ke ? Ĩsa sama ãi po mi ha , a kuu ke ' ĩ na ĩ töpö kupalotima .
41008017	Töpö kupaloti pole , Jesus anö ĩ ta hininö nö , ' Wi na makö pi kuu salo , ĩsa ma ãi po maa noai , ĩ ma ta katehati kule ? Sa kuuhe , ĩ ma ta hini totia mane . Ĩ tä na makö pi hatukupo totio mai .
41008018	Pili makö mamo wani kua kule maaki , ma tä tai mio opapa wi . Pili makö sömöka kua kule maaki , ma tä hini totio mi ipö . Sa lotete epö salo , ĩsa sa ãi palamanipili , ĩ tä na makö pi motio opapa wi ' ĩ na Jesus a kuu nö , ' Töpö satehe epii töpö kuopili , ĩ 5.000 töpö , ĩ töpö oi ipö salo , 5 ĩsa sa ãi nakasilalipili , ĩ tä na makö pi motio opapa wi . Wöö kökö ha ĩsa ãi nakasi kasö pata manököla tä , wi na kilii ĩsa ma ãi nakasi pi täa thaa konönöma ? ' Jesus a kuu ha , ' Ĩ na kilii , ĩ 12 wöö sama kö konönö kipili ' töpö kuu hö̃töoma .
41008019	
41008020	Töpö kuu hö̃töoö ha , ' Ĩ 4.000 töpö kuopili , ĩ töpö oi ipö salo , 7 ĩsa sa ãi nakasilalipili , wöö a na ĩ ãi nakasi kasö pata manököla tä , ĩ wi na kilii wöö ma kö konönö kipili ? ' Jesus a kuu ha , ' 7 wöö sama kö konönö kipili ' ĩ na töpö kuu hö̃töoma .
41008021	Töpö kuu hö̃töoö ha , ' “ Patiseu töpö , Etoosisö a pata , ĩ na töpö kui töpönö ĩsa ãi hölöma wi , ĩ nasimö tä thapo wi , ĩ tä na pö pi mosaia totikiö ! ” sa kuuhe , ĩ tä na makö pi hatukupo maa soa kule ? ' ĩ na kama kai a hua sinomoti wi , ĩ töpö na ĩ na Jesus a kuuma .
41008022	Ĩ na tä kua tä , Petösaita tä uli ha Jesus töpö walokö tasoma . Töpö waloki ha , ai töpönö a mamo höpöpii , Jesus a na ĩ a wani hilakö tasoma . A wani hilakötö nö , ' Tä wani höpöa haitaö ! ' Jesus a na ĩ töpö ku upama .
41008023	Töpö ku upaö ha , Jesus anö a ami tälö nö , sai pö satehei sai pö kuo wi , ĩ atu hamö Jesus anö a wani tutulölöma . A wani tutulölö nö , pili a mamo ha a nakipö keiki nö , a wani höpöa nö , ' Wa tä tapa kule ? ' Jesus a kuuma .
41008024	Jesus a kuu ha , ĩ a waninö tä möö nö , ' Awai . Sanöma sa töpö huu tapa kule . Hii tiki kui na , ĩ na töpö kuökö ' ĩ na a wani kuuma .
41008025	Ĩ na a wani kuu ha , Jesus anö pili mamo ha a ami papähäköma . Ĩ ha a mamo höpöpii , ĩ a mamo teteiki nö , a mamo topa kõa soataköma .
41008026	Ĩ tä pewö tapa totia kõki ha , ' A kõa haitapolöö ! Sai pö satehei kulati hamö a huu paio tihöö ! ' ĩ na Jesus anö a noa wani thama .
41008027	Ĩ na tä kua tä , Sesatéia Filipe tä uli ha sai satehei sai hö̃kököi sai a kule hamö Jesus a kai a hua sinomoti wi , ĩ töpö kai hua konasolöma . Töpö kai huu soaalö tä , Jesus anö töpö huamama . Töpö huama nö , ' Ai töpönö kamisa kateha tä , wi na töpö kuu ? “ Jesus a hai , ĩ witi pili a pasiwö ? ” ai töpö kuu ha , ai töpö hai , ĩ wi na ĩ töpö kuu hö̃töoö ? ' ĩ na Jesus a kuu ha ,
41008028	' “ João Pasisöta a nomaso noai , ĩ a hai , Jesus a kua nömöa hãtopasoma ” ĩ na ai töpö kuu hö̃töo thaliö ! Ai töpö aiki , “ Naiö ! Elias a pata nomaso noai , ĩ a pata hai , Jesus a kua nömöa hãtopasoma ” ĩ na ai töpö kuu hö̃töo thaliö ! Ai töpö aiki , “ Naiö ! Sutu upa Teusö a kai wäsä sinomoti noai , sami ĩ ai tä temöa konasoma , ĩ a hãtowöö ! ” ĩ na ai töpö kuu hö̃töo thaliö ! ' ĩ na Jesus a na töpö kuuma .
41008029	Ĩ na töpö kuu ha , ' Kamakö hai kini , wi na makö kuu ? ' Jesus a kuu ha , Pedro aiki , ' Teusö anö wa simönö nö , sanöma samakö na wa kaikanapalö noai ĩ wa ! Cristo wa hiloö ' ĩ na Pedro a kuuma .
41008030	Pedro a kuu ha , ' Ĩ na hi a kuuhe , ai töpö na ĩ ta wäsä tihöö ! ' ĩ na Jesus anö töpö noa thama .
41008031	Ĩ na tä kua tä , ai töpönö Jesus a säpa pialai , Jesus anö ĩ ta wäsä kuköma . ' Sanöma sa kupaso noai ĩ sa wani pea apa kitä . Pata töpö , Teusö a täpä sinomo wi ĩ pata töpö , Moisés a kai a wäsä sinomoti wi ĩ töpö , ĩ na töpö kui , ĩ töpönö sa hosali kitä . Sa hosalö nö , sa säpamani kitäö ! Sa säpamani kitä maaki , hi tä mumi , hi ai tä mumi , ĩ ai tä hena tä sa temöa konaso kitä '
41008032	ĩ na Jesus a kuu makoka apama . Ĩ na Jesus a kuu ha , Jesus a kai a hua sinomoti wi ĩ töpö lole , ĩ tä atu ha Pedro anö Jesus a nakalölö nö , a päsäpa tasoma . ' “ Sa säpali kitä ” kuu tihöö ! ' ĩ na Pedro a kuu soatasoma .
41008033	Ĩ na Pedro a kuu soataloö ha , Jesus a öpa nomöhötalo nö , kama kai a huati wi ĩ töpö möö nö , Pedro a na , ' Kua tihöö ! Sai tä sai pata kua wi na , ĩ na wa kua hö̃töa . Sanöma töpö pewö na sa säpamoa läpaso wi , Sai tä sai patanö ĩ tä pii mi . Teusö a pi tapomo kua wi na , ĩ na wa pi tapomo kua mane . Sanöma töpö pi tapomo kua pasio päo kua wi na , ĩ na wa kua pasio päoö ' ĩ na Pedro a na Jesus a kuuma .
41008034	Ĩ na Jesus a kuu nö , ai töpö satehe epii töpö , Jesus a kai a huati wi ĩ töpö , ĩ na töpö kui , ĩ töpö pewö nakalö nö , ĩ na a kuuma : ' Kamisa na wa nokapaloti pi topa tä , “ Kamisa na Jesus a simöo wi , ĩ sa tä pii mi ” ĩ na a pi kuu ti ! “ Sa saimo nö , sa kua pi topa päo wi , ĩ sa tä pii mi ” ĩ na wa pi kuupökö . “ Sa puko pi topa kule maaki , ‘ Ĩ na wa kua maikiö ! ’ ĩ na Teusö anö sa noa thaö ha , ‘ Awai ’ sa kuu hö̃töo kitä ” ĩ na a pi kuu totioö ! “ Jesus a na sa noka tä , ai töpönö hii ti pakalai ti ha sa peama pi topa kitä maaki , sa noka satia apa kitä ” ĩ na a pi kuu totioö ! Kamisa na wa nokapalo totia tä , ĩ na wa kuapököö !
41008035	“ Jesus sa kai a hini wani ipö saiö ! Sa pea päo matimöö ! ” wa pi kuu kuköma , waiha wa pea totio kitä . Ĩ na tä kua tä , “ Jesus sa thapo wi ĩ sanö Jesus sa ta wäsäti ha , ai töpönö sa peama kitä maaki , Jesus sa kai a hini pi topa satia apa kitä ” wa pi kuu kuköma , waiha wa pea mai kitä . Wa pi topa soatio kitä ' ĩ na Jesus a kuuma .
41008036	A kuu nö , ' Hi tä uli pewö hamö wani tä kuo opa wi , ĩ wani wa tä pewö tälöma maaki , wani wa tä pewö tälö nö , wa nomasoö . Wa nomano nö , töpö pea mapo mai ĩ tä uli ha wa õsi hulolö nö , wa pea soatiotii . Ĩ na wa kuaö ha , “ Aitaköö ! ” wa pi kuu kitä ta o ? Teusö tä uli ha wa konasolö wi , ĩ tä noa ha ĩ ka pi wa tä totoköpö ?
41008037	Au wani tä kua apöle maaki , ĩ wani tä pewö totoki kitä maaki , ĩ wani tä noa na Teusö tä uli ha wa koonö mai kitä ' ĩ na Jesus a kuuma .
41008038	Jesus a kuu nö , ' Sanöma sa kupaso noai ĩ sa . Ipa hao a na sa kõo paipolö nö , waiha sa huu kõo kitä . Teusö a hai ĩ ãju sa töpö kai huu kõo kitä . Sa huu kõa tä , “ Pö̃ a toita apö kui na , ĩ na pelupö Jesus a kuö . Pö̃ a lotete epö kui na , ĩ na Jesus a kuö ” ĩ na sanöma töpö kuu kitä . Töpö kuu kitä maaki , huki Teusö a hosa sinomo wi ĩ töpö , wanisala apa sinomoti wi ĩ töpö , ĩ na töpö kui , ĩ töpö na wa kua naia tä , “ Jesus sa thapo wi ĩ sa . Jesus sa kai a hini pi topa kule ” ĩ na wa kuu kili ipaö ha , kawa na , “ Hapo . Ipa wa kutenö , hapo ” sa kuu kili hö̃töo kitä ' ĩ na Jesus a kuuma .
41009001	Ĩ na tä kua tä , Jesus a hapalo nö , ' “ Sanöma töpö na Teusö a kaikanamo totio kitä . Kamakö kule , ĩ ai makö kua soa tä , pe epii Teusö a kaikanamo totio wi , ĩ ma tä tapa kuki kitä . Ĩ tä tapa paio mai ha , ĩ makö noma paio mai kitä ” ĩ na kamakö na sa kuu pitilimo opaö ' ĩ na Jesus a kuuma .
41009002	Ĩ na a kuuma , polakapi , ĩ 6 tökö mumi kuto tä , Jesus anö Pedro , Tiago , João , maa makö ösöa apöpoli , ĩ makö pata hamö ĩ töpö kai hua asasolöma . Töpö kai hua asalolö nö , töpö kai hemoa asapasolöma . Töpö kai hemoa asapalolö nö , Jesus a mömomö aipöa apöpasoma .
41009003	Sanöma töpönö haloi ösö salupali wi , ĩ ösö ausi waikia kui na kuno mai , Jesus a hai ĩ ösö ausio totio opama . Jesus a hai ĩ ösö ausio satio opa asama . Jesus a hai ĩ ösö ausia totia apöpalo nö , ösö wakala apii ösö kupasoma .
41009004	Ĩ ha Moisés a pata , Elias a pata ĩ na kilii töpö waloiki nö , töpö tapamonasoma . Sutu upa ĩ töpö nomasoma maaki , ĩ töpö tapamonasoma . Ĩ töpö tapamo pole , ĩ töpönö Jesus a huamatima .
41009005	Jesus a huamati tä , Pedro aiki , ' Pata täö ! Hisa ha kamakö kua nö tole . Au sai sama pakita thaki , Moisés a pata hai ĩ sai sama pakita thaki , Elias a hai ĩ sai sama pakita thaki , ĩ na sama sai pakita thaa thaköpököö ! ' ĩ na Jesus a na ĩ na Pedro a kuuma .
41009006	Töpö kilia apölo nö , ' Wi na sa kuu pätaka ? ' Pedro a pi kuu salo , ' Sai sama kökö pakita thaköpököö ! ' ĩ na a wani hole kuu päoma .
41009007	Ĩ na a wani hole kuu päoma , ĩ töpö kuo pa ilasi tä pata kea totia soatakö solöma . Ilasi tä pata kekö noai , ĩ tä mötali ha ta hapalo nö , ' Mi a öpale , ipa ulu sa pi ipa wi ĩ a . Ĩ ipa ulu a hiniheö ! ' ĩ na ta pata kuuma .
41009008	Ĩ na ta pata kuu ha , töpö mamo tetea haia soa tä , Elias a pata , Moisés a pata , ĩ na töpö kui töpö tapa kõo maama . Jesus a tapa sisama .
41009009	Ĩ na tä kua tä , töpö timöo kõa tä , ' Huki ma tä tapapi , ĩ ta wäsä ti ! Sanöma sa sai kupaso noai , ĩ sa nomaso kitä maaki , sa temöa konaso kitä . Sa temö kõo paio mi tä , ma tä tapapi , ai töpö na ĩ ta wäsä ti ! ' ĩ na Jesus anö töpö noa thama .
41009010	Ĩ na Jesus anö töpö noa thaö ha , töpö wäo maama . Ai töpö na ta wäsä maama maaki , töpö hapalo hẽtupaso nö , ' “ Sa temöa konaso kitä ” ĩ na Jesus a kuuhe , wi na a pi kuu salo , a kuu ke ? ' ĩ na töpö kuuma .
41009011	Ĩ na töpö kuu nö , Jesus a na , ' “ Elias a pata waloa paiki kitä . Ĩ tä noa ha Cristo a waloa haiki solö kitä ” ĩ na Moisés a kai a wäsä sinomoti wi , ĩ na ĩ töpö kuu thali . Wi na ĩ töpö pi kuu salo , ĩ na ĩ töpö kuu ? ' ĩ na töpö kuuma .
41009012	Ĩ na töpö kuu ha , Jesus aiki , ' Awai . Elias a pata waloa paiki kitä . A pata waloa paiki nö , “ Teusö anö a simönö nö , a kaikanapalö noai , ĩ Cristo a hilo wi , ĩ a huu ateo waikileö ! Makö wanisala apati wi , ĩ tä ha pö pi otataloö ! Teusö a na makö tomöpo mi ipii , ĩ tä hosalöheö ! ” ĩ na a pata kuti pia salo , ĩ na Elias a pata waloa paiki kitä . Ĩ na a pata waloa paiki kitä maaki , “ Sanöma tä kupaso wi , pe epii ai töpönö ĩ a peamati nö , ‘ Päla . Pii mi . Hini wani ipö saiö ! ’ ĩ na ai töpö kuu kitä ” ĩ na sutu upa ĩ na tä sãöka thamama . Wi na tä kuaö ha tä sãököpalöma ? Wi na makö pi kuu kule ? ' ĩ na Jesus a kuu nö ,
41009013	' “ Elias a pata peama kitä ” sutu upa ta sãököpalö nö , ĩ ta kuu noai , huki ĩ tä kua tolea hö̃töoma . “ Elias a pata kui na , ĩ na ĩ a kui , ĩ a waloa waikiki kipili nökö . A waloa waikiki kipili maaki , ai töpönö ĩ a peama pikio kipili nökö ” ĩ na kamakö na sa kuu ' ĩ na Jesus a kuuma .
41009014	Ĩ na tä kua tä , töpö timösolöma , ĩ tä , komo hamö Jesus a kai a hua sinomoti wi , ĩ ai töpö kuo haio noai , ĩ töpö kuo pa töpö satehe epii töpö kokamoma . Töpö kokamo tä , Moisés a kai a wäsä sinomoti wi , ĩ ai töpönö , Jesus a kai a huati wi , ĩ töpö huama apama . Töpö huama soa tä , Jesus a huu läoma .
41009015	Ĩ töpö satehe epii töpönö Jesus a huu talalö nö , ' Kilatiha . Jesus a huu kulaliö ! ' töpö pi kuu nö , töpö läläa lätaiki nö , ' Wa huu ke ? ' ĩ na töpö kuuma .
41009016	Ĩ na töpö kuu ha , ' Ĩ ka pi tä na makö hapalo opa kule ? ' Jesus a kuuma .
41009017	A kuu ha , ĩ töpö satehe epii töpö kokamo kule , ĩ ai tä ekuiki nö , ' Pata täö ! Ipa ulu a na sai tä sapäko sinomoti salo , kawa na ipa ulu sa kai huu kipii . Ĩ sai tänö ipa a wai ãkasöpöma sinomotii .
41009018	Ipa a namo wai kusöpati pamö a säsäpatii . A säsäpati tä , ipa ulu a kaupö mosi pata posakatii . Nakö pata ãö ãömotii . A wai utitia apöpasoö . Ĩ na ipa a wai kua sinomo thaliö ! Ĩ na tä kuaö ha , kawa na ipa sa wai mömapö , ipa sa kai wai waloki kipii . Sa kai wai waloiki nö , kawa mai ha , kawa kai a hua sinomoti wi , ĩ töpö na , “ Sai tä wani hosalöö ! ” sa kuu kipii maaki , tä wani hosa tomöpo maapi ' ĩ na a kuuma .
41009019	Ĩ na a kuu ha , ĩ töpö na , ' Sutu upa kamakö na sa kuo waikitio kipili maaki , “ Awai . Teusö a lotete epö ta ” makö pi kuti mi sai . Satehe epii tä inama ha kamakö na sa kuo naio aköna , “ Teusö a lotete kitä ” makö pi kuu mana pi ' ĩ na Jesus a kuuma . Ĩ na a kuu nö , ' Ĩ ulu a hilapasoö ! ' a kuuma .
41009020	Ĩ na a kuu ha , Jesus a na ĩ ulu a wai hila hö̃tökö solöma . A wai hilakö solö ha , sai tänö Jesus a tapa nö , ĩ a waninö ĩ ulu a wai polemoma soataköma . A wai polemoma soata nö , masita tä na a wai kelo nö , a pulu upama . A pulu upa nö , a kaupö mosi pata posakatima . A polemo opama .
41009021	A polemo opa tä , ' Au ulu a na sai tä sapäko opati wi , ĩ tä tetea apa hãtoa waikia kule ? ' Jesus a kuu ha , ' Ĩ na ipa ulu a ose tä , ĩ na ipa a wai kua soatasoma .
41009022	Ĩ sai tänö ipa a wai säpali pia salo , koa taka ha ipa a säsäa sinomoti thaliö ! Maa tuu na ipa a keama sinomo thali . Ĩ na a kua thali maaki , wa lotete epö salo , samakö pi ota apaö ha , wa pi honipo nö , samakö pasilipalöö ! “ Ĩ na makö kua päoö ” a pi kuu tihöö ! Sai tä hosalöö ! Wa lotete epö kitä ? ' ĩ na pö̃ a kuuma .
41009023	Ĩ na pö̃ a kuu ha , ' Awai . “ Jesus a lotete epö kitä ” ĩ na wa pi kuu totia tä , sa tä pewö thama hö̃töo kitäö ! ' ĩ na Jesus a kuuma .
41009024	Ĩ na Jesus a kuu ha , pö̃ aiki , ' “ Wa lotete epö ” sa pi kuu kule maaki , “ Jesus a lotete hãto mai kitä ” sa pi kuu hö̃töa tä , sa pi hatukua soatamanöö ! “ Jesus a lotete hãto mai kitä ” sa pi kuu wi , ĩ tä matamanöö ! ' ĩ na pö̃ a ku upama .
41009025	Pö̃ a ku upa tä , satehe epii töpö kokamo soatasoma . Töpö kokamoö ha , ãkasöpöma sinomo wi , sömöka komiamati wi , ĩ sai tä na , ' “ A atua kopaloö ! Wa atua kopalo nö , hi ulu tä na a sapäko kota tihöö ! ” kamisanö ĩ na wa noa wani thaa kuleö ! ' ĩ na Jesus a kuuma .
41009026	Ĩ na Jesus a kuu ha , lope epii ĩ sai tä wani lalupalo nö , a wai polemoma toitaiki nö , a wani hua hö̃töa konasolöma . A wani hua konasolö noai ha , ulu tä nomawö wai patioma . A patioma salo , ' Tä wai noma waikiso alu keheö ! ' ĩ na töpö satehe epii töpö kuuma .
41009027	Ĩ na töpö kuuma maaki , pili ami ha Jesus a ami walitaköma , ulu a wai hoköa kopalo nö , a wai öpa kõa soatasoma .
41009028	Ĩ na tä kua tä , sai a na Jesus a lisia kotalo nö , ai töpö satehe kua mai ha , Jesus a na , ' Wi na tä kuaö ha kamisamakönö sai sama tä hosa tai mio opa kipii ? ' ĩ na Jesus a kai a hua sinomoti wi , ĩ na ĩ töpö kuuma .
41009029	Ĩ na töpö kuu ha , ' Teusö a na wa hapalo paio mai ha , ĩ nasimö sai wa tä wani hosa mai kitä ' ĩ na Jesus a kuuma .
41009030	Ĩ na tä kua tä , Jesus anö , kama kai a hua sinomoti wi , ĩ töpö kai hulasolöma . Töpö kai hulolö nö , Kaliléia tä uli hamö Jesus anö töpö kai hasua soa hãtokö tasoma .
41009031	A hasuo hãtoa tä , Jesus a kai a hua sinomoti wi , ĩ töpö pi hatukamatima . Töpö pi hatukamati pola nö , ĩ na a kuuma : ' Sanöma sa sai kupaso noai , ai töpö na ĩ sa totoki kitä . Sa totokö nö , sa säpali kitä . Sa säpali kitä maaki , polakapi mumi kuto tä , sa temöa konaso kitä ' ĩ na Jesus a kuuma .
41009032	Ĩ na Jesus a kuuma maaki , ' O . Wi na a kuiki nö , ĩ na a kuu ke ? ' ĩ na töpö pi kuuma . Ĩ na töpö pi kuuma maaki , ' Ĩ ta kateha totiataloö ! ' ĩ na töpö kuu kõo kili ipama .
41009033	Ĩ na tä kua tä , ki hamö , Kapahanaũ tä uli hamö töpö kõa soapölöma .
41009034	Töpö huu soaimatö tä , ' Kamakö kule , ĩ witi pili a hai ĩ pata tä sai ? ' ĩ na Jesus a kai a hua sinomoti wi , ĩ na ĩ töpö pewö kuti pamö , Kapahanaũ tä uli hamö töpö kõa soapölöma . Töpö kõa soapolö nö , sai a õsimö ha töpö kua kõki ha , Jesus aiki , ' Piliso hamö ĩ ka pi ma tä katehati ke ? ' Jesus a kuuma . A kuuma maaki , töpö kuu kili salo , töpö hino maa asaköma .
41009035	Töpö hino maa asaki ha , Jesus a loiki nö , kama hai ĩ 12 töpö na , ' Hapo . Pö loa naikiö ! Pö sömöka taa kotakiö ! ' ĩ na Jesus a kuu nö , ' Pata wa kupo pi topa tä , pi uluhutawö a kua paikiö ! Ai töpö na wa simöo pi topa tä , ai wa töpö a hini paio nököö ! ' ĩ na Jesus a kuuma .
41009036	Ĩ na a kuu nö , Jesus anö ulu tä tälö nö , ĩ töpö mötali ha a wai hilakö nö , a wai hãsokotilö nö ,
41009037	ĩ töpö na , ' Hi ulu tä kui na , ĩ na tä kui wa tä täli ha , kawanö kamisa täa hö̃töli . Kamisa täli ha , sa simönipili , ĩ ipa hao a lö kui , ĩ wa täa hö̃töli ' ĩ na Jesus a kuuma .
41009038	Ĩ na tä kua tä , Jesus a na João a hapalo soata nö , ' Jesus ai . Ai tä aiki , “ Jesus sa thapo salo , sa lotetea hö̃töpamani kipili ” ĩ na a wani kuu nö , sai töpö hosalali kipili . Töpö hosalali ha , “ Thama ti ! ” ĩ na samakö kuu kipili . Kamisamakö na a wani noka naio sinomo mi ha , ĩ na samakö kuu kipili ' ĩ na João a kuuma .
41009039	Ĩ na João a kuuma ha , ' Naiö ! “ Thama ti ! ” pö kuu hãto tihöö ! ' Jesus a kuu nö , ' “ Teusö a lotete sisawö . Jesus sa thapo salo , sa lotetepamani kitä ” ĩ na ai tä kuu tä , Teusö anö tä thama taö asa wi , ĩ ai tänö ĩ nasimö tä thama hö̃töo kitä . Tä aipama hö̃töo kitä . Tä aipama hö̃töo wi , ĩ anö sa kateha wanisala soata mai kitä .
41009040	Makö wanipo mai , ĩ tä wani hai , ĩ makö pewö hö̃töwö ' ĩ na Jesus a kuuma .
41009041	Ĩ na a kuu nö , ' Pi naka . “ Kawanö Cristo sa thapo salo , kawa na mokota ha maa tuu totoki wi , ĩ a wani na noa tä totoa hö̃töki kitä ” ĩ na sa kuu pitilimo opa kuleö ! ' ĩ na Jesus a kuuma .
41009042	Ĩ na Jesus a kuu nö , ' Hi ulu töpö lö kui , ĩ ai ulu tä aiki , “ Jesus sa pi ipaö . Jesus a pitili ” ĩ na ĩ ulu tä kuu kule maaki , “ Pälaö . Jesus sa hosali kitäö ! ” ĩ na ĩ ulu ma tä pi thamaö ha , wa wanisala apa kuki kitä . Ĩ ulu tänö sa hosapama paio mi tä , pili wa olai ha maa ma pata saumakö nö , kosoto u pata hamö wa kepamani aköna , kawa na ĩ tä topa apala pi . Wa nasi tupasoö aköna , ĩ ulu tä na sa hosapama kõa mana pi ' ĩ na Jesus a kuuma .
41009043	A kuu nö , ' Pili wa poko aminö wanisala wa tä thaa sinomoö ha , ami wani päpalöö ! Poko wani hematha päla tä maaki , sami ami kua päla tä maaki , Teusö tä uli hamö wa huu wi , ĩ tä topa apa hö̃töa . Polakapi wa ami kua kule maaki , pili aminö wanisala tä thaa sinomoti kutenö , koa taka hili soatio pamö wa pea soatioö ha , ĩ tä wanisala apawöö !
41009044	[ Ĩ ha mosa töpö noma mai kitä . Koa taka hili mapo mai kitä . ]
41009045	Pili wa konona aminö wanisala wa tä thaa sinomoö ha , ĩ ami wani päpalöö ! Konona hematha päla tä maaki , Teusö tä uli hamö wa huu wi , ĩ tä topa apa . Polakapi wa ami kua soale maaki , peati wi , ĩ hamö wa kepamani wi , ĩ tä wanisala apa .
41009046	[ Ĩ ha mosa töpönö noma mai kitä . Koa taka hili mapo mai kitä . ]
41009047	Pili wa mamonö wanisala wa tä thaa sinomoö ha , ĩ tä mamo wani hoköpaloö ! Mamo asawösö päla tä maaki , Teusö a simöo totio wi , ĩ hamö wa kupaso laso wi , ĩ tä topa apa . Polakapi mamo kua soale maaki , peati wi , ĩ hamö wa kepamani wi , ĩ tä wanisala apa .
41009048	Töpö pea soatio pa ĩ töpö pea mapo pasio mai kitä . Ĩ hamö töpö pewö hotepo soatia . Ĩ hamö koa taka pata luo kota mai kitä ' ĩ na Jesus a kuuma .
41009049	Ĩ na a kuu nö , ' Sutu upa Teusö a na salo a totoki pia salo , salo a säpalö nö , mötati tä kemakö nö , salo a nokopalö nö , ĩ na tä kua sinomoma . Ĩ na tä kua sinomo wi , ĩ tä totiatalo opama . Ĩ tä kua sinomo kua wi na , ĩ na wa kuaö kitä . Mötati tänö ĩ salo a sãi totipama kua wi na , sanöma makö pea apati wi , ĩ na ĩ tänö makö totia kua hö̃töpaso kitä ' ĩ na Jesus a kuuma .
41009050	A kuu nö , ' Mötati tä toita apii maaki , mötati tä õkitipasoö ha , ka pi tä kea nömömakö nö , tä mötatia kopaso taka ? Ai tänö mötati tä mötatia kopamani wi tä kua mai kitä . Wa peamati tä , mötati tä toita kua wi na , ĩ na Teusö anö ĩ na wa totia thapali kitä . Wa totia apöpali ha , ai töpö na wa höla mai , wa noimopököö ! ' ĩ na Jesus a kuuma .
41010001	Ĩ na tä kua tä , Jutéia tä uli hamö a hulolö nö , Johotão u pökatö hamö a hua soasolöma . Ĩ hamö Jesus a na satehe epii töpö kokamo kõo soa tasoma . Ĩ töpö kokamoa kõa soatalotö nö , Jesus anö töpö pi hatukama sinomoma kutenö , ĩ töpö pi hatukama kõtasoma .
41010002	Ĩ na tä kua tä , Jesus a na ai patiseu töpö ekuiki nö , Jesus a wapa pia salo , a huamama . ' Hiki . Jesus a hapalo wanisala ' töpö kuu pia salo , Jesus a wapama . ' Pusopö a hosali wi , ĩ tä wanisala mai kitä ? “ Ĩ na tä kua päoö ” Teusö a kuu kitä ? ' ĩ na ĩ töpö kuuma .
41010003	Ĩ na ĩ töpö kuu ha , ' Wi na Moisés a patanö kamakö hai ĩ nö patapö töpö noa thama ? ' ĩ na Jesus a kuu hö̃töoma .
41010004	A kuu hö̃töoö ha , ' Moisés a pata aiki , “ Au husopö wa hosa kõo pia tä , waheta wa tä sãöka paio nököö ! ‘ Ipa husopö sa wani hosa kõa waikilölö keö ! ’ wa kuu wi , ĩ tä sãökaö ! Wa tä sãöka paio nö , au husopö a hosa konöpö ” ĩ na Moisés a patanö ĩ töpö noa thama ' ĩ na ĩ töpö kuuma .
41010005	Ĩ na ĩ töpö kuu ha , ' Makö pi hatukamo wani ipö kutenö , “ Ö̃kö . Au husopö a hosa konö ” ĩ na Moisés anö töpö noa thaa noai , ĩ ta sãöka thama päoma .
41010006	Ĩ na Moisés a patanö tä sãöka thama päoma maaki , somi sai tä , Teusö anö sanöma töpö thapalö nö , hi wano tä , hi suö tä , ĩ na kilii töpö kua somaköma .
41010007	Ĩ na tä kuaö ha , au hao a , au nao a , ĩ na kilii wa töpö takölö nö , au husopö wa täa soalö tasoö . Ĩ nakö . Makö polakapaloti noai maaki , sami tä kua wi na , ĩ na makö kua hö̃töa .
41010008	
41010009	Ĩ na makö kua hö̃töoö ha , Teusö anö makö koka kua waikimakö noai ha , “ Au husopö a hosa tihöö ! ” ĩ na sa kuu kuleö ! ' ĩ na Jesus a kuuma .
41010010	A kuu nö , a kai a hua sinomoti wi , ĩ töpö kai kotapölöma . Töpö kai kotapolö nö , ' Patiseu töpö na wa ta katehapi , ĩ ta kateha kõo totiataloö ! ' ĩ na Jesus a kai a hua sinomoti wi , ĩ töpö kuuma .
41010011	Töpö kuu ha , ' Pi naka . Au husopö wa sai wani hosa konö nö , ai tiko wa tä suö täa nömönö nö , wa kua tä , au husopö wa hosa somanö noai ĩ wa peamaö , Teusö wa kai peamaö , ĩ na wa kua kitä .
41010012	Au heano wa sai wani hosa konö nö , ai tiko wa tä wano täa nömöo kuköma , au heano wa hosa somanö noai , ĩ wa peamaö , Teusö wa kai a peamaö , ĩ na wa kua kitä ' ĩ na Jesus a kuuma .
41010013	Ĩ na tä kua tä , Jesus a na ai töpönö ulu töpö kai waloköma . ' Hi ipa ulu töpö wai na Jesus a ami waliköma , Teusö anö ĩ töpö wai totiapala apa kitäö ! ' töpö kuu pia salo , töpö kai wai waloköma . Töpö kai waloki ha , Jesus a kai a hua sinomoti wi ĩ töpö aiki , ' Au ulu töpö kai walo tihöö ! ' töpö kuu nö , ulu töpö solo töpö simöa sapa konöma .
41010014	Töpö simöa sapa konö noai , Jesus anö tä talalö nö , a hĩsoma . ' Kamisa na ulu töpö walo tä , töpö simöa sapa kõa läatalo tihöö ! Teusö a na ulu töpö hapalo nö , “ Sa simöaö ! Kawa kai hini pi topa apa kuleö ! ” ĩ na Teusö a na ĩ na ulu töpö wai kuu kua wi na , ĩ na Teusö a simöo totio wi , ĩ hamö ĩ na sanöma töpö pewö kuu kua hö̃töo kitä ta pi kuu mai .
41010015	“ ‘ Sa simöa totiataloö ! ’ Teusö a na ĩ na ulu töpö wai kuu kua wi na , ĩ na wa kuu kua hö̃töo mi tä , Teusö a simöo totio wi , ĩ hamö wa kuo mai kitä ” ĩ na sa kuu kuleö ! Sa holisi mai kitäö ! ' ĩ na Jesus a kuuma .
41010016	Ĩ na Jesus a kuu nö , ulu töpö wai hãsokoapala hätäpoti nö , ĩ töpö wai na Jesus a ami walia hätäpotima . Töpö wai na a ami walia hätäpoti nö , Teusö a na , ' Hapa . Hi ulu töpö wai totiapala apa totihoö ! ' ĩ na Jesus a kuuma .
41010017	Ĩ na tä kua tä , Jesus a hua konasolöma . Jesus a huulö tä , ai tä läläa haitaiki nö , ' Jesus a hai , kakana tä ' a pi kuuma kutenö , Jesus a kotö ha a loiki nö , pili a maeko hĩta thaiki nö , ' Jesus ai . Samakö pi hatuka totipamani wi ĩ wa toita apö ' a kuu nö , ' Wi na sa kua nö , sa õsi palimipasoö ? ' ĩ na Jesus a na a kuuma .
41010018	Ĩ na a kuu ha , ' Wi na tä kuaö ha kamisa na , “ Wa toita apö ” wa kuu kule ? Teusö a hai , ĩ a toita apö sisawö ' ĩ na Jesus a kuuma .
41010019	Ĩ na a kuu nö , ' Moisés a patanö nö patapö töpö noa thaa noai , ĩ wa ta taö öpa waiki kule nökö : “ Sanöma tä säpa ti ! Tiko tä suö na a mamo ti ! A thomömo ti ! A holisi wäo ti ! Ai sanöma wa tä mönama ti ! Hao a , nao a , ĩ na kilii wa töpö kai a hini totihoö ! ” ĩ na Moisés anö nö patapö töpö noa thama ' ĩ na Jesus a kuuma .
41010020	A kuu ha , ' Ĩ na Moisés a patanö nö patapö töpö noa thaa noai , ĩ sa ta hini sinomo opaö . Sa ose tä , Moisés a kai a kuu wi , ĩ tä ha , “ Hai o ” sa kuu waikilasoma , huki sa pi kuu soa kule nökö ' ĩ na wani kuuma .
41010021	Ĩ na a wani kuu ha , ĩ a na Jesus a mamo teteiki nö , a pi ipama . A pi ipa nö , ' Wani ipii wa tomöpo waikia mane . Sitipa kökö na au wani wa tä pewö totokö nö , töpö matihipö wai honi ipii , ĩ töpö na ĩ sitipa kökö pewö totoa soaköö ! Au sitipa wa kökö pewö totoa soakö nö , wa kua nö , hi tä hẽtu hamö pe epii Teusö anö wa täpäli kitä . Hapo . Wani wa tä pewö totoa soakö nö , kamisa na pokei a noka soapaloö ! ' ĩ na Jesus a kuuma .
41010022	Ĩ na Jesus a kuu ha , ĩ na Jesus a kuu hininö nö , a pi wani ota apama . A pi wani ota apa nö , ' Häö . Ipa wani tä kua apa pasi saile . Ipa wani sa tä totoma wani ipöpaloikö ö̃ . Päla . Jesus a na sa nokapalo mai kitä ' ĩ na a pi wani kuu nö , a pi wani honipo pola nö , a wani konasolöma .
41010023	A wani konasolö noai ha , Jesus a kai a hua sinomoti wi , ĩ töpö na Jesus a mamo tetea kõo nömököma . A mamo tetea kõo nömöa koiki nö , ' Wani tökö thapo opöle , ĩ töpö hai , Teusö a kaikanamo wi , ĩ hamö ĩ töpö lisipaso wi tä makoka pasia mai kitä . Wani tökö thapo opa wi , ĩ ha ĩ töpö aiki , “ Teusö anö sa simöa sinomopököö ! ” ĩ töpö kuu wi , ĩ tä makoka mai kitä ' ĩ na Jesus a kuuma .
41010024	A kuu ha , ĩ töpö pi wi na takömoma . Töpö pi wi na takömoma maaki , Jesus aiki , ' Ipa pö ! Ai töpönö wani tökö satehe epii wani tä pii sisa tä , Teusö a kaikanamo wi , ĩ hamö ĩ töpö lisipaso wi tä makoka pasia mai kitä ' ĩ na Jesus a kuu konasoma .
41010025	Ĩ na a kuu kõo nö , ' “ Makusa tä päka na kamelu a pata holepaso wi , ĩ tä isi waniha apa waikia alu kuleö ! ” wa pi kuu kule maaki , wani töpö thapo opöle , Teusö a kaikanamo wi , ĩ hamö ĩ a holepaso wi , ĩ tä isi waniha totia satia apa . Wani töpö thapo opöle , ĩ aiki , “ Teusö ai . Sa simöa totihoö ! ” ĩ na ĩ a kuu wi , ĩ tä makokoa totia mi ' ĩ na Jesus a kuu soasoma .
41010026	Ĩ na Jesus a kuu soasoö ha , ' Kilatiha ' töpö pi kuuma . Ĩ na ĩ töpö pi kuu nö , ' Ĩ na wa kuu ha , Teusö anö ĩ witi pili a täa konöpö ? Teusö a simöo totio wi , ĩ hamö wani tökö thapo opöle ĩ a lisipo wi , ĩ tä makokoa totia mi manu kule , ĩ witi pili a lisipo pasiopö ? ' ĩ na töpö kuuma .
41010027	Ĩ na töpö kuu ha , Jesus anö ĩ töpö möö nö , ' Sanöma töpönö tä thama tai mi ipii , Teusö anö ĩ tä pewö thama taö sisaö . Teusö a kaikanamo wi , ĩ ha sanöma kama töpö lisipo taö mai kitä maaki , Teusö anö töpö lisipama taö öpa sisaö ' ĩ na Jesus a kuuma .
41010028	Ĩ na a kuu ha , Pedro aiki , ' Kamisamakönö sama tä pewö takölö nö , kawa na samakö nokapasoma ' ĩ na a kuuma .
41010029	Ĩ na a kuu ha , ' “ Ai wanö sa pi ipaö , ta topa apöle ĩ wa ta wäsä pi topaö , ĩ na wa kuati salo , au ai wa töpö pewö tapölö ha , kawa na ai töpö satehe epii töpö kua hö̃töo kitä . Au hepala töpö , au hoose töpö , au sao töpö , au nao a wani , au hao a wani , ĩ na töpö kui , ĩ töpö tapölöma , ai töpö satehe epii wa töpö täa satia apa hö̃töli kitä . Ai töpö satehe epii töpö na , ‘ Ipa hepala ’ wa kuu , ‘ Ipa hoose ’ wa kuu , ‘ Naka ai ’ wa kuu , ‘ Pösa ai ’ wa kuu , ‘ Hapa ’ wa kuu , ‘ Napa ’ wa kuu , ĩ na wa kuu kitä . Au sai wa tapölö ha , ai sai pö satehe epii sai pö ha wa kuki kitä . Ai tä uli satehe epii ĩ hamö wa kua nömöki kitä . Huki ai wanö Teusö wa ta wäsäö ha , ai töpönö wa wanipo opa nö , wa peama kitä maaki , waiha wa õsi palimia totipaso wi ĩ wa tä täa hö̃töli kitä .
41010030	
41010031	Huki hi tä uli ha satehe epii pata töpö kule , waiha ĩ töpö hai , satehe epii pata töpö kupo mai kitä . Ĩ na tä kua tä , huki pata töpö pasi mai , waiha ĩ töpö hai , satehe epii pata töpö kua asapaso kitä ” ĩ na sa kuu kuleö ! Pitili sa ' ĩ na Jesus a kuuma .
41010032	Ĩ na tä kua tä , pili tiso na Jesus anö kama kai a hua sinomoti wi ĩ töpö kai hulasolöma . Jetusalẽi tä uli hamö ĩ töpö kai hulasolöma . Ĩ hamö ai tiko töpönö Jesus a säpa piama maaki , Jesus anö kama hai ĩ töpö kai hua satia apösolöma . Töpö kai hua satia apölolö nö , Jesus a paluapalotiilöma . Kama kai a hua sinomoti wi , ĩ töpö pi ote noapalotima . Ĩ na tä kua tä , Jesus anö , kama kai a hua sinomoti wi ĩ 12 töpö , ĩ töpö nakama . Töpö nakalö nö , ' Ĩ na sa kua kitä .
41010033	Pi naka . Jetusalẽi hamö makö huu kimani , ĩ tä uli ha makö walokö lasoma , sanöma sa kupaso noai , ai tänö ĩ sa namo simökö nö , Teusö a täpä sinomo wi ĩ pata töpö , Moisés a kai a wäsä sinomoti wi ĩ töpö , ĩ na töpö kui , ĩ töpö na sanöma sa kupaso noai , ĩ sa totoki kitä . Sa totoki ha , ĩ pata töpö aiki , “ Jesus ma säpamanöpököö ! ” ĩ na ĩ töpö kuu nö , juteu töpö pasi mai ĩ töpö na sa totoa tolea nömöki kitä .
41010034	Sa totoa nömököma , juteu töpö pasi mai , kamisa na ĩ töpö hapalo pi wasöa apa nö , sa nakipömanö nö , sa soapalö nö , sa säpali kitä . Sa säpali kitä maaki , 3 tä mumi kuto tä , sa temöa konaso kitä ' ĩ na Jesus a kuuma .
41010035	Ĩ na tä kua tä , Sepeteu a hai ĩ pelupö töpö , ĩ Tiago a , João a , ĩ na kilii , Jesus a na ĩ töpö waloa läköma . Töpö waloa läiki nö , ' Jesus ai . “ Ĩ na tä thamaö ! ” kawa na samakö kuu ha , wa tä thama hö̃töo kitä ? ' ĩ na töpö kuu ha ,
41010036	' Kamakö na ĩ ka pi sa tä thaa pasiopö ? ' ĩ na Jesus a kuu ha ,
41010037	' Waiha wa kaikanamo totia tä , wa kaikanamo wi ĩ lotami tä na wa loa tä , kamisamakö na , “ Kamakö solo . Pö kaikanamo naiopöö ! Kate sa poko kuamö kule hamö ai wa loki , hai sa poko kuamö kule hamö ai wa loki , ĩ na makö loa kuköpököö ! ” ĩ na wa kuu kitä ? ' ĩ na töpö kuuma .
41010038	Ĩ na töpö kuuma maaki , ' Naiö ! Makö kuuhe , ĩ tä na makö pi hatuku totio mi ipö . Sa pea kua piale na , ĩ na makö pea kua taö öpa naio kitä ta o ? ' Jesus a kuu ha , ' Awai . Ĩ na samakö pea kua taö öpa naio kitä ' töpö kuu hö̃töoö ha ,
41010039	' Sa pea kua wi na , ĩ na makö kua hö̃töo kitä maaki ,
41010040	kamisa kuo pa “ Pö kaikanamo naioö ! ” kamisa kuu mai kitä . Ipa hao aiki , “ Ipa ulu a kotö ha pö kaikanamo naioö ! ” ĩ na ipa hao a kuu sisaö ' ĩ na Jesus a kuuma .
41010041	Ĩ na Jesus a kuu ha , ta kateha pole , ĩ ta hininö nö , Jesus a kai a hua sinomo wi , Tiago a , João a , ĩ na kilii töpö na ĩ ai 10 töpö pi hĩsuha apöpasoma .
41010042	Ĩ töpö pi hĩsuha apöpasoma , Jesus anö töpö pewö nakaki solö nö , ' “ Ĩ töpö hai , ĩ kaikana töpö ” ai töpö kuu wi , ĩ kaikana töpönö ai töpö simöa sinomoö . Ĩ pata töpönö ai töpö noa thaa sinomoö . Ĩ ma tä taö öpa waikia kule ' ĩ na Jesus a kuu nö ,
41010043	' Ĩ na ai pata töpö kua kuati wi na , ĩ na pö kua tihöö ! Wa patamo pi topa salo , ai wa töpö pasilipopököö !
41010044	Kaikana wa kupo pi topa salo , ai wa töpö pasilipo nö , ĩ töpö na wa noami kalipalotipököö ! ' ĩ na Jesus a kuu nö ,
41010045	' Sanöma sa kupaso noai , masita tä uli na sa waloiki nö , “ Ai sa töpö simöaö ha , ĩ töpönö sa pasiliapala sinomopöö ! ” ĩ na sa pi kuu maama . “ Ai sa töpö pasiliapalapöö ! Sanöma töpö satehe epii sa töpö täapa kõo läopö , ĩ tä noa na sa säpamonasopököö ! ” ĩ na sa pi kuu salo , sa huma ' ĩ na Jesus a kuuma .
41010046	Ĩ na tä kua tä , Jetikó tä uli hamö töpö talaso tasoma . Jetikó hamö töpö kuo wi , ĩ ai töpö satehe epii ĩ töpö , Jesus a kai a hua sinomoti wi ĩ töpö , Jesus anö ĩ töpö pewö kai hulasolöma . Töpö pewö kai hulolö nö , pili tiso kasö na Simeu a hai ĩ pelupö a wani , Pasimeu a wani loo lätioma . A wani höpöpö kutenö , a wani loa lätiki nö , töpö hasuo pole , ĩ töpö na sitipa kökö ha a wani nako läo sinomotima .
41010047	Ĩ a wani loa lätia tä , ' Nasaté tili a pata hai , ĩ Jesus a hilo wi , ĩ a pata hasuo kulatiö ! ' ĩ na ai töpö kuu ha , a wani komöma . A wani komö nö , ' Jesus ai ! Kaikana tä Davi wa ulupö tolewöö ! Kamisa na , “ Ĩ na wa höpöpö wani kuo päoö ” a pi kuu tihöö ! Kamisa na a pi honipo totihoö ! ' ĩ na a moni wani kutasoma maaki ,
41010048	ai töpö satehe epii töpönö a wani päsäpa läoma . ' A wani lalupalo tihöö ! ' töpö kuuma . Töpö kuuma maaki , lope epii a wani komö satimo hö̃töoma . ' Davi a kaikana pata kuo noai , ĩ pelupö tolewö waö ! “ Ĩ na wa wani kuo päoö ” a pi kuu tihöö ! Kamisa na a pi honipo totihoö ! ' ĩ na a wani komö kuuto läoma .
41010049	Ĩ na a wani komö kuuto läoö ha , Jesus a öpa opia soataiki nö , ' A wani höpöpö öpii a wani nakaki solöö ! ' a kuuma . A kuu ha , a wani höpöpö öpii ĩ a wani nakaki solö nö , ĩ a wani na , ' A pi topaikiö ! A öpapaloö ! Wa naka waikilatiö ! ' ĩ na töpö kuuma .
41010050	Töpö kuu ha , a wani soho wi , ĩ ösö hosalö nö , lope epii a wani öpa haitalo nö , Jesus a na a wani ekua soataköma .
41010051	A wani ekua soataki ha , ' Wi na wa thamapö ? ' ĩ na Jesus a kuu ha , ' Sa mamo huu topa komaköö ! ' ĩ na a wani kuuma .
41010052	A wani kuu ha , ' A koonöö ! “ Jesus anö sa mamo huu topa komaki kitä ” wa pi kuu wi , ĩ tänö wa mamo huu topa kõa pasia pälaso ke ' ĩ na Jesus a kuuma . Ĩ na Jesus a kuu ha , a mamo huu topa soa kotamaköma . A mamo huu topa soa kotamaki ha , pili tiso hamö Jesus a na a wani noka konasolöma .
41011001	Jetusalẽi tä uli kotö pata ha , ĩ Petöpasié tä uli , Petânia tä uli , ĩ na tökö uli kui tökö uli kuo pa , ĩ ha Jesus anö töpö kai atetasoma . Töpö kai atetalo nö , Olipa tä heuma na töpö kai waloki ha , Jesus anö a kai a hua sinomoti wi , ĩ ai polakapi töpö simöa tolehelöma .
41011002	Töpö simönö nö , a hapalo nö , ' Thapi hamö sai pö kulati , ĩ hamö makö lisipalo nö , jumẽtu a okalo õkale , ĩ a hõo pata na sanöma tä loo tai mi ipii , ĩ ma talali kitä . Ĩ ma pata talalö nö , ma pata kusöpalö nö , ma pata täaki solöö !
41011003	Ma pata täli ha , kamakö na ai tä aiki , “ Wi na makö pi kuu salo , ma täa kule ? ” ai tä kuu ha , “ Ipa kaikana a patanö a naka kipiö ! A simöa kõa haitali kitä ” makö kuu ! ' ĩ na Jesus anö töpö noa thama .
41011004	Ĩ na töpö noa thaö ha , töpö hulasolöma . Töpö hulolö nö , sai pö kulali hamö töpö waloikilö nö , jumẽtu a okalo pata talalöma . Pili tiso kasö pata ha sai a päka pata holeo pa a pata õkatio läoma .
41011005	A pata kusöpali ha , ai töpö öpale , ĩ töpö aiki , ' Ĩ ka pi ma tä thaa pia salo , ma okalo pata kusöa kule ? ' ĩ na töpö kuuma .
41011006	Ĩ na töpö kuu läoö ha , Jesus a kuu noai , ĩ ta thaa hö̃töoma : ' Kaikana tä patanö a okalo pata naka kulaiö ! A simöa kõa haitali kitäö ! ' töpö kuuma . Töpö kuu ha , ' Ö̃kö . A okalo pata tälölöö ! ' töpö kuu hö̃töoma .
41011007	Töpö kuu hö̃töoö ha , Jesus a na jumẽtu a okalo pata tälölöma . A pata tälölö nö , pili a hõo pata ha kama töpö hai ĩ haloi ösö hãsokopo wi , jumẽtu a hõo pata ha ĩ ösökö lukököma , ĩ ösökö ha Jesus a tikäa soataköma .
41011008	A tikäa tä , töpö satehe epii töpö aiki , ' Kaikana tä sai pata huu polaliö ! ' töpö pi kuu salo , kama töpö hai ĩ haloi ösökö hãsokopo wi , ĩ ösökö paa toleha läatalatilöma . Koanata amösö hena kui na , ĩ na ösö hena kui , pölösö hamö ösö hena pätalalö nö , pili tiso hamö ĩ ösö hena hila paa naionöma . Ösö hena paa tolehea läatalatilöma . Kaikana tä sai pata huu ha , ĩ tä thamatima .
41011009	Tä thamati nö , Jesus a na ai töpö palule ĩ töpö , Jesus a noa ha ai töpö kule ĩ töpö , ĩ na töpö kui , Teusö a na ĩ töpö pewö aiki , ' Kawa toita apöö ! Pata wanö wa simöpalö noai , ĩ a totiapala totihoö !
41011010	Sutu upa hao Davi a pata kaikanamo kua noai na , ĩ na Jesus a kaikanamo kuapököö ! A kaikanamo piale , ĩ tä topa apa kule . Teusö wa totiatalo opawöö ! ' ĩ na Teusö a na , lope epii ĩ na töpö ku upama .
41011011	Ĩ na töpö ku upa tä , Jetusalẽi tä uli hamö Jesus a lisipalotö nö , Teusömo wi a sai pö pata hamö Jesus a lisia soatasoma . A lisipalo nö , tä pewö möö nö , tä wisa waiki ha , Petânia tä uli hamö a kuki pia salo , Jesus anö kama hai ĩ 12 töpö kai hua kõa soatasolöma .
41011012	Töpö kai hua kõa soatalolö nö , Petânia tä uli ha töpö kai kuo wi , ĩ hena tä , töpö kai kõa soapalotö nö , pili tiso hamö Jesus a huu koonö tä , a oio opama .
41011013	Jesus a oi ipö tä , piku tiki öpa talalöma . Tiki hena siko opii , pai hamö ĩ tiki öpa talalö nö , Jesus anö ĩ tiki mo mömö ekua soataköma . Ĩ tiki ha a waloikitö nö , pili mo lalo sinomo wi , ĩ kökö pilipoma kua totia mi kutenö , Jesus anö ĩ tiki moni möö maaki , pili nakö hena sino kuo sisama .
41011014	Pili tiki henakö sino kuo sisa ha , hii ti na Jesus a hapaloma : ' Pili wa mo mi nö hĩsuwö a . Sanöma töpönö pili wa mo wani oa kõo maa nö toapököö ! Kawa na pili mo sätäo kõo mai kitäö ! ' ĩ na ĩ ti na Jesus a kuuma . Ĩ na Jesus a kuu wi , kama a kai a hua sinomoti wi , ĩ töpönö ĩ ta hinima .
41011015	Ĩ ta hininöma , ki hamö , Jetusalẽi tä uli hamö töpö kai kõa soapölöma . Töpö kai kõa soapolö nö , Teusömo wi a sai pö pata na Jesus a lisipasoma . A lisipalo nö , sitipa kökö ha wani tä totoma sinomo wi ĩ töpö , sitipa kökö ha wani tä täalali wi ĩ töpö , ĩ na töpö kui , Jesus anö ĩ töpö pewö sasupalöma . Sitipa kökö totoa nomöhöa hö̃töo soatalo sinomo wi , ĩ töpö hai ĩ hii tiki ha sitipa kökö maketa wi , Jesus anö ĩ tiki pata nomöhöpamani , Teusö a na holeto kökö wai totoköpö , sitipa kökö noa ha ĩ holeto kökö wai totoa sinomo wi ĩ töpö hai ĩ lotami tiki nomöhöpamani , ĩ na tiki nomöhöa thapamanöma .
41011016	Tiki nomöhöpamanö nö , ai töpö ekuki wi , ĩ töpö na , ' Teusömo wi , ĩ a sai pö ha sapono a kule , ĩ ha wani tä kai ekuo pasio tihöö ! ' ĩ na Jesus a kuuma .
41011017	Ĩ töpö pewö pi hatukupamani pia salo , ĩ na a hapalo kõo nö , ' Pi naka . Teusö tä waheta na ĩ tä sãökama kua : “ ‘ Teusö sa na sanöma töpö pewö hapalo sinomo wi ĩ a sai ’ ĩ na ipa sai a hila thama hö̃töki kitä ” ĩ na Teusö a kuuma . Ĩ na Teusö a kuuma maaki , Teusö a hapalo sinomoti wi , ĩ a sai ha ai töpö na makö thomömo sinomowö . Sitipa pe epii ma naka sinomowö . Teusömo wi ĩ a sai hai , thomömo wi , ĩ a sai kupaso noa ' ĩ na Jesus a kuuma .
41011018	Ĩ na Jesus a kuu pole , Teusö a täpä sinomo wi ĩ pata töpö , Moisés a kai a wäsä sinomoti wi ĩ töpö , ĩ na töpö kui , ĩ töpönö ĩ ta hininöma . Ta hininö nö , töpö hĩso opa salo , ' Wi na ma tä wani säa thapalöpö ? ' ĩ na ĩ töpö kuuma . Ĩ na töpö kuuma maaki , Jesus a na ĩ töpö kili ipatima . Ai töpö pewö aiki , ' Jesus anö Teusö a kai a wäsä taö öpa nö kilia sai ' ĩ na ai töpö pewö kuti ha , ' Jesus ma säpalöpöö ! ' kuu wi , Jesus a na ĩ töpö kili ipama . ' Ai töpö pewönö makö wanipo hãto kitä ' ĩ töpö pi kuu nö , Jesus a na ĩ töpö kili ipama .
41011019	Ĩ na tä kua tä , Jetusalẽi tä uli ha Jesus anö , a kai a hua sinomoti wi , ĩ töpö kai kuoma , wisa täi ha töpö kai konasolöma .
41011020	Töpö kai konasolö wi , ĩ hena tä töpö kai hasuo tä , piku tiki na Jesus a hapalo noai , ĩ tiki möö kõoma . Ĩ tiki poko , tiki nasikili , ĩ tiki pewö häwäa waikisoma .
41011021	Ĩ tiki möö nö , ' Sanöma töpönö pili wa mo wani oa kõo maa nö toa apököö ! ' ĩ na Jesus a kuu noai , Pedro anö ĩ ta taö soa salo , ' Ã ãi . Hi tiki ha wa hapalopili , ĩ tiki häwäa waikiso noa thaiö ! ' ĩ na Jesus a na a kuuma .
41011022	A kuu ha , ' Pi naka . “ Teusö a lotete epö ” makö pi kuu ha ,
41011023	hi heu tä öpale , ĩ heu tä ha wa hapalo nö , “ A hoköpalo nö , kosoto u pata ha a kepaloö ! ” wa kuu ha , heu tä pata maaki , kosoto u pata ha tä pata kepaso kitä . “ Teusö a lotete hãto mi ipö . Heu tä hokö hãto mai kitä ” ĩ na wa pi kuu mi tä , a hoköpo hö̃töo kitä . Ĩ na sa kuu pitilimo opa kule .
41011024	Önö kutenö , “ Teusö a na sa tä nakali wi , ĩ sa tä pewö sua hö̃töli kitä ” ĩ na wa pi kuu ha , wa tä nakali wi , ĩ wa tä pewö sua hö̃töli kitä ' ĩ na Jesus a kuuma .
41011025	Ĩ na a kuu nö , ' Teusö a na wa hapaloti pamö ai sanöma wa tä hĩsu thaö ha , wa tä hĩsu thaa wi , ĩ tä maa kopamanöö ! Ĩ wa tä maa kopamani salo , wa wanisala apati wi , ĩ tä na Teusö a hĩsu thaa maa kõa hö̃töpaso kitä .
41011026	[ Ai wa tä hĩsu thaa wi , ĩ wa tä mapama kõo mi ha , hi tä hẽtu hamö au hao a kulali , ĩ a patanö kawa hĩsu thaa wi , ĩ tä mapama kõo hö̃töo mai kitä ] ' ĩ na Jesus a kuuma .
41011027	Ĩ na tä kua tä , Jetusalẽi tä uli hamö töpö kai taa konaso tasoma . Töpö kai taa konanotö nö , Teusömo wi ĩ a sai ha sapono a kule , ĩ a sapono ha Jesus a hupalotima . A hupalo tä , Teusö a täpä sinomo wi ĩ pata töpö , Moisés a kai a wäsä sinomoti wi ĩ töpö , juteu pata töpö , ĩ na töpö kui , Jesus a na ĩ töpö pewö ekua ateköma .
41011028	Töpö ekua ateiki nö , Jesus a na , ' Wa tä thamatihe , witi pili anö wa simöaö ha , wa tä thamati ke ? ' ĩ na ĩ töpö kuuma .
41011029	Töpö kuu ha , ' Kamakö na sa tä hini hö̃töo pia kule . Kamakö na sa ta hini ha , kamakö aiki hö̃töwö , “ Ĩ naköö ! ” makö kuu makoka hö̃töoö ha , “ Wa tä thamatihe , witi pili anö wa simöaö ha , wa tä thamati ke ? ” makö kuuhe , ĩ tä na , “ Ĩ anököö ! ” sa kuu hö̃töo kitäö ! ' ĩ na Jesus a kuu nö , ' Witi pili anö João a simöaö ha , ĩ anö töpö mãi õmatima ? Teusö anökö hãtowö ? Sanöma töpönökö hãtowö ? Wi na makö pi kuu kule ? ' Jesus a kuuma .
41011030	
41011031	Ĩ na Jesus a kuu ha , töpö pi tapomo nö , kama töpö hapalo nomöhöpaso nö , ' “ Teusö anö João a simököma ” makö kuu ha , Jesus aiki hö̃töwö , “ Ĩ na makö kuu manu kule , wi na makö pi kuu salo , João ma kai a hini totio maama ? ” ĩ na Jesus a kuu hö̃töo kitä ' töpö kuu nö ,
41011032	' “ Sanöma töpönö päwö ” makö kuu ha , ai töpö pewönö makö wanipo matimöö ! ' ĩ na ĩ töpö kuuma . ' “ João a patanö Teusö a kai a wäsä totio wi , ĩ a sai kuo totioma ” ĩ na ai töpö pewö kupaloti saiö ! ' ĩ na ĩ töpö pi kuu salo , ' Sanöma töpönö päwö João a simököma ' ĩ na ĩ töpö kuu kili ipama .
41011033	Töpö kuu kili ipa salo , ' Kui . Sama tä tai mi ' Jesus a na ĩ na ĩ töpö kuuma . Töpö kuu ha , ' Ĩ na makö kuu salo , “ Witi pili anö wa simököma ? ” makö kuu kule maaki , kamakö na sa kuu hö̃töo mai kitäö ! ' ĩ na Jesus a kuuma .
41012001	Ĩ na tä kua tä , ai uni tökö a wäsä kuiki nö , ĩ na a kuuma : ' Ai pata tänö upa totokö satehe epii totokö tösama . Ĩ mokö tösa nö , ĩ totokö kuo pamö tä hokoloköma . Tä hokolokö nö , upa mokö kopekeama pia salo , maa ma pata thaköma . Maa ma pata thakö nö , ösö ha tikio wi tiki matakali thaa nömököma . Matakali tiki thaa nömökö nö , ai töpö na , “ Hi ipa hikali ha pö kalipalo hisaö ! Waiha au noa sa tä totoki kitäö ! ” ĩ na a pata kuuma . Ĩ na a pata kuu nö , pai pamö , tiko töpö uli hamö a pata asulöma .
41012002	A pata alulö nö , tiko tä uli ha a pata kutio tasoma . A kutio tasoa tä , tä tetea apöpaso noai ha , mo patasipö tä , polakapi kama hai ĩ upa mokö suli pia salo , ĩ pata tänö töpö nokapalamati wi , ai tä simököma . Hikali a ha töpö kalipalama noai , ĩ töpö na a simöa konöma .
41012003	A kopi ha , töpö hikalimo hisa wi , ĩ töpönö a wani huölö nö , a wani soalalö nö , pokei a wani simöa konömae .
41012004	Pokei a wani simöa koni ha , pata tänö töpö nokapalamati wi , ĩ ai a wani simöa nömönöma . A wani simöa nömönöma maaki , ĩ a wani na töpö höla apa nö , ĩ a he wani säpömae .
41012005	Ĩ tä noa ha pata tänö töpö nokapalamati wi , ĩ ai tä simöa nömönöma . A simöa nömöa koni wi , ĩ a wani säpalöma . Ĩ na ai töpö satehei töpö simöo hätäpotima . Töpö simöo hätäpoti tä , ai töpö he wani säa läpo wi , ĩ töpö wani konasolöö , ai töpö he wani säalali wi , ĩ töpö säa totia apa pasipasoö , ĩ na töpö kuama .
41012006	Ĩ na töpö kuaö ha , pata tä kuo pa ai sami tä kuo sisama . Ĩ kama hai ĩ pelupö a kuo sisama . Pelupö a pi ipama maaki , sakimi ipii , töpö hikalimoma wi , ĩ töpö na kama hai pelupö a simönöma . “ Ipa ulu tä na töpö höla mai kitä . Ipa ulu a hini hãto kitäö ! ” a pi kuu nö , kama hai pelupö a simönöma .
41012007	Kama hai pelupö a simönöma maaki , töpö hikalimoma wi ĩ töpö aiki , “ Pata tä hai ĩ pelupö a huu kulati tão . Pelupö a kutenö , waiha pö̃ a nomaso noai ha , pelupö anö hi hikali a pata täa asali pia saloö ! Ma wani säpalöpöö ! Ma säpalö nö , hikali ma pata sua asalöpöö ! ” ĩ na ĩ töpö kuuma .
41012008	Ĩ na töpö kuu nö , pata tä hai ĩ pelupö a huölö nö , a säpalömae . A säpalö nö , hikali a kasö hamö a nomawö hosalömae . Ĩ na tä kuama ' ĩ na Jesus a kuuma .
41012009	Ĩ na a kuu nö , ' Ĩ töpönö a säpalö noai , ĩ tä noa na wi na pata tänö töpö thama pia salo ? A pata kopo nö , töpö hikalimoma hisa noai ĩ töpö säa hö̃töpali kitä . Ĩ töpö säa hö̃töpalö nö , ai tiko töpö na ĩ hikali a totoa nömökö nö , ĩ töpö hikalimoma nömöo kitä ' ĩ na Jesus a kuuma .
41012010	Ĩ na Jesus a kuu nö , ' Teusö tä waheta kuu noai , ĩ ma tä sãökama möö maa kipili ta o ? “ Maa ma sai thaa wi ĩ töpönö ai ma hosalö noai , ĩ ma toita satio opa kuköma . Ĩ manö sai a lototoama totio wi , ĩ ma .
41012011	Ĩ na tä kuo wi , Teusö anö ĩ tä thama . Teusö anö tä thaa wi , ĩ sama tä möö nö , ‘ Totiatalo opaö ’ samakö kuu ” ĩ na waheta tä ha ĩ na tä sãöka thaköma ' ĩ na Jesus a kuuma .
41012012	Ĩ na a kuu ha , ' Jesus anö makö a kateha totia alu kule . “ Maa ma hosalö noai , ĩ ma hosa kua noai na , ĩ na kamakönö sa hosa kua hö̃töoö ! ” ĩ na Jesus a pi kuu hãtoakö ' ĩ na töpö pi kuuma . Ĩ na töpö pi kuu nö , a hua piama . A hua piama maaki , ' A huopoö ha , ai töpönö makö wanipo kitäö ! ' ĩ na töpö pi kuu salo , Jesus a takölöma . A takölö nö , ĩ töpö hua konasolöma .
41012013	Töpö hua kononö nö , Jesus a hapalo isi wanipamani pia salo , Jesus a na ai patiseu töpö , ai etoosisö töpö , ĩ na kilii töpö simönöma .
41012014	Töpö simöni wi , ĩ töpö waloiki nö , Jesus a na töpö hapaloma . ' Wa pitilimo opaö . Ai töpö haö ha wa kili mai kitä . Ai töpönö wa kateha wanisala apati wi maaki , “ Ĩ na tä kuo päoö ” ĩ na wa pi kuu sinomoö . Wa toita apö . Pata töpö maaki , pata töpö na wa kili mi salo , Teusö wa tä wäsä makoko opaö . Ĩ na wa kuaö ha , kawa na sama tä hini pia kule ' ĩ na töpö kuu nö , ' Sesa kaikana tä pata na sitipa sama kökö totoköpökö ? Wi na Teusö a kuu ? ' ĩ töpö kuuma . Ĩ na ĩ töpö holisimo kuu päoma .
41012015	Ĩ na ĩ töpö holisimo kuu päoö ha , Jesus a pi hatuka apa salo , ' Wi na sa kuaö ha sa wapa nö , sa hapalo isi wanipama pia kule ? Sitipa suaki solö . Sa tä möö ! ' ĩ na Jesus a kuu hö̃töoma .
41012016	Ĩ na Jesus a kuu hö̃töoö ha , sitipa suaki solöma , Jesus aiki , ' Hi sitipa kökö ha , ĩ witi pili a hai ĩ hilo sãöka thamama . Witi pili a ukutupö sätäa ? ' a kuu ha , ' Sesa kaikana tä pata aiki ' töpö kuuma .
41012017	Ĩ na töpö kuu ha , ' Sesa kaikana tä pata hai , ĩ kaikana tä kutenö , ĩ a patanö makö noa thaa wi ĩ ta hiniö ! Teusö a lö kui , kaikana tä sai pata kutenö , ĩ a patanö makö noa thaa wi ĩ ma ta hini totio hö̃töoö ! ' Jesus a kuuma . Ĩ na Jesus a kuu ha , ' Jesus a haö taö öpa kiliawö ' ĩ na ĩ töpö kuuma .
41012018	Ĩ na tä kua tä , ' Nomawö töpö temöpo kõo mai kitäö ! ' satuseu töpö kuu sinomo wi , Jesus a na ĩ ai satuseu töpö waloköma . Jesus a na ĩ töpö waloiki nö ,
41012019	' Jesus ai . Kamakö hai ĩ nö patapö töpö na ĩ na Moisés a pata kuuma : “ Au hepala hai ĩ ulu töpö kuo mai ha , au hepala nomasoö ha , ĩ a hai ĩ pusopö a kuo noai ĩ wa sua nömönöö ! Wa sua nömönö nö , au ulu wa töpö thaköö ! Au ulu töpö sai maaki , ‘ Pepala hai ĩ ulu töpö päwö ’ ai töpö kuupö . Ĩ na pö kuaö ! ” ĩ na sutu upa ĩ na Moisés anö tä sãöka thaköma ' ĩ na Jesus a na töpö kuuma .
41012020	Ĩ na töpö kuu nö , Jesus a na , ' Pi naka . Poose töpö satehe epii , ĩ 6 poose töpö kuoma . Pepala a kuo soma noai ĩ anö suö tä tälö nö , ulu tä thaa mai ha , a nomasoma . Pepala a nomasoö ha , poosa a kuo nömöo noai , ĩ anö pepala a hai ĩ pusopö a kuo noai , ĩ a sua nömöa hailöma . A sua nömöo hailö nö , ulu tä thapa mai ha , ĩ a noma kõa nömöa soatasoö . Ĩ tä noa ha , ĩ hai poosa anö ĩ suö a sua kõa nömöa haia soatalö nö , ulu tä thapa mai ha , ĩ a noma kõa nömöa soatasoö . Ĩ na ĩ poose töpö pewö kuama .
41012021	
41012022	Poose töpö pewönö ĩ suö a sua nömöatala kule maaki , töpö ulu pö kuola tä kuno mai , töpö pewö noma pälasoma . Ĩ na tä kuatima .
41012023	Ĩ na tä kuama kutenö , waiha sanöma töpö nomapo noai ĩ töpö temöa konasoma tä , ĩ 7 töpönö ĩ suö a po hätähatalo noai , ĩ suö a hai , witi pili a hai ĩ pusopö a sai kupasoö ? ' ĩ na töpö kuuma .
41012024	Ĩ na töpö kuu ha , Jesus aiki hö̃töwö , ' Teusö ma tä waheta tai mi ipö , Teusö a lotetea apöle , ĩ ma tä tai mi ipö , ĩ na ma tä tai mi kuö kutenö , makö pi tapomo makokoa mane .
41012025	Pi naka . Waiha sanöma makö nomaso noai , ĩ makö pewö temöa konasoma tä , Teusö anö kama hai ĩ töpö simöta wi , ĩ ãju töpö kua wi na , ĩ na sanöma makö kua naio kuki kitä . Suö ma töpö po mai kitä ' ĩ na Jesus a kuuma .
41012026	Ĩ na a kuu nö , ' Töpö nomawö temö kõo wi , ĩ sa ta kateha kõo pia kule ' a kuu nö , ' Abraão a , Isaki a , Jacó a , ĩ na kilii töpö noma waikiso noai ha , Moisés a pata na Teusö a hapaloma . Hii tiki ose wakö wai hili noai ĩ hamö Teusö a hapalo nö , “ Abraão a , Isaki a , Jacó a , ĩ na kilii töpö aiki , ‘ Teusö a hai , ipa pata tä ’ ĩ na ĩ töpö kuu soatioö ” ĩ na Teusö a kuuma . Ĩ na Teusö a kuu noai , Moisés a patanö ĩ ta sãökama . Ĩ ta sãökama maaki , ĩ ma tä möö maapili ta o ?
41012027	Makö pi tapomo makoka maneö ! “ Teusö a hai , ipa pata tä ” ĩ na nomawö töpö kuu mai kitä . Töpö temö öpii , ĩ na ĩ töpö kuu sisaö . Önö kutenö , Abraão a , Isaki a , Jacó a , ĩ na kilii töpö nomasoma maaki , ĩ töpö temöa konasoma ' ĩ na Jesus a kuuma .
41012028	Ĩ na tä kua tä , Jesus a , satuseu töpö , ĩ na töpö kui töpö hapalo nomöhöpaso wi , Moisés a kai a wäsä sinomoti wi ĩ anö ĩ ta hini nö , ' Jesus a hapalo taö öpawö ' ĩ na ĩ a pi wani kuuma . Ĩ na a pi wani kuu salo , a hapalo nö , ' Jesus ai . Moisés a patanö töpö noa thatiilö noai , ĩ witi pili ta topa satia apöle , ĩ sa ta hinia totilöpökö ' ĩ na a wani kuuma .
41012029	Ĩ na a wani kuu ha , Jesus aiki , ' Moisés a patanö juteu töpö noa thaa noai , ĩ ta topa satia apaö : “ Isöhaeu pö ! Kaikana tä sai pata , ĩ Teusö a hilo wi , ĩ sami tä kua sisaa .
41012030	Teusö pata wa tä pii totio opatipököö ! Ĩ a pata na wa pi kuo totio opatipököö ! Pe epii a pata pii totihoö ! Ĩ a na wa pi tapomo sinomoti nö , pe epii a pii totihoö ! ” ĩ na Moisés anö töpö noa thaa noai , ĩ pili wa ta hinia totilöpököö !
41012031	Ĩ wa ta hinia totia apölö nö , “ Kama wa pio sapao kua kõo wi na , ĩ na ai töpö pii kuaö ! ” ĩ na Moisés anö töpö noa thaa naio noai , ĩ wa ta hinia nömönöpököö ! Ĩ na Moisés anö polakapi töpö noa thaa pi kupaso noai , ĩ tä na ai ta topa satio opa mai kitä ' ĩ na Jesus a kuuma .
41012032	Ĩ na Jesus a kuu ha , ' Wa kuuhe , ĩ pitili tä sai a . Sami Teusö a kua sisaa . Ai tiko Teusö tä kua tolea mai kitä .
41012033	“ Sa wanisala apati wi , ĩ tä ha wa hĩso wi ĩ tä matamanöö ! ” ĩ na Teusö a na sa kuu pia salo , salo a noki , wani tä , ĩ na kilii , Teusö a na sa tä uni totoki , ĩ na sa kuati wi , ĩ tä topa kule maaki , Teusö pata sa tä pii totio opatii , ĩ a pata na sa pi kuo totio opatii , pe epii sa pata pii totihoö , ĩ a na sa pi tapomo sinomoti nö , pe epii ĩ Teusö sa pii totihoö , kama sa pi sapao kua kõo wi na , ĩ na ai sa töpö pii kuaö , ĩ na sa kuati wi , ĩ tä topa satia apaö ' ĩ na ĩ a wani kuuma .
41012034	Ĩ na a wani kuu ha , ' Ĩ a wani hapalo pi hatuku upa thai ' Jesus a pi kuuma . A pi kuu nö , ' “ Kamisa na Teusö a simöo totiopököö ! ” ĩ na wa pi kuu hãto pia kule ' ĩ na Jesus a kuuma . Ĩ na Jesus a kuu ha , Moisés a kai a wäsä sinomo wi , ĩ töpö pewönö Jesus a huama kili ipama .
41012035	Ĩ na tä kua tä , juteu töpö Teusömo wi ĩ a sai ha Jesus anö Teusö ta wäsä tä , ĩ na a kuuma : ' Moisés a kai a wäsä sinomoti wi , ĩ töpö aiki , “ Teusö anö a simöni wi , ĩ Cristo a hilo wi , ĩ a hai , Davi a pata hai ĩ pelupö a tolewö ” wi na ĩ töpö pi kuu salo , ĩ na töpö kutii ?
41012036	Teusö a õsi kua tolele ĩ anö Davi a pi hatukua waikipamanöma kutenö , ĩ na a kuuma : “ Ipa pata tä na Teusö pata tä aiki , ‘ Ai töpönö wa wanipo wi ĩ sa töpö peama totio kitäö ! Sa töpö peama noai ha , ĩ töpö na wa kaikanamo toitio kitäö ! Ĩ töpö na wa kaikanamo totio paio mai ha , kamisa na wa kua paitiki nö , kawa solo makö kaikanamo paitiopököö ! ’ ĩ na kamisa na a simöo sinomoti wi , ĩ a na ĩ na Teusö a kuuma ” ĩ na tä kuu wi , Davi a patanö tä sãökama .
41012037	“ Kamisa na a simöo sinomoti wi , ĩ wa . Ipa pata wa ” ĩ na Cristo a na Davi a pata kuuma . Ĩ na a pata kuuma kutenö , Cristo a hai , Davi a hai ĩ pelupö a tolewö päwö ta o ? ' ĩ na Jesus a kuuma . Jesus a na ai töpö satehe epii töpö sotota pole , ĩ töpönö Jesus a kuti wi , ĩ ta hinitia tä , töpö pi mönaha apatima .
41012038	Ĩ na tä kua tä , Jesus anö ta wäsä nö , töpö pi hatukamati tä , ' Moisés a kai wäsä sinomoti wi ĩ töpö na pö pi mosaikiö ! Ĩ töpö kua kua wi na , ĩ na pö kua hö̃töo tihöö ! “ Ĩ pata töpönö ĩ nasimö watata ösökö halopo sinomo wi , ĩ ösökö pasiwöö ! ” ĩ na ai töpö pi thama pi topa salo , watata ösö lape epii ösö patanö ĩ töpö haloiki nö , ĩ töpö hupalo pi topa apaö . Wani tä suta wi , ĩ ha satehe epii töpö kuo pa , ĩ töpö hupalo naitioö . Töpö hupalo opati pamö , “ Pata ! Wa huu kule ? ” ĩ na ai töpö pewö thama pi topa apö .
41012039	Juteu töpö kokamo sinomo wi ĩ pata töpö lota sinomo asa wi ĩ ha ĩ töpö loo pi topa apa naioö . Töpö iapalo tä , lotami ti toita apii ti na ĩ töpö loo pi topa apa sinomo asaö .
41012040	Ĩ töpönö peanopö a nomaso noai , ĩ pusopö töpö mönama nö , ĩ töpö suö hai ĩ wani tä sua silia apa sai thaliö ! Ĩ na ĩ töpö kuati maaki , “ Ĩ töpö totiatalo opawö ” ĩ na ai töpö pi thama pia salo , Teusö a na ĩ töpö hapalo lapapo opa pätioö . Teusö anö ĩ töpö peama satia apa kitä ' ĩ na Jesus a kuuma .
41012041	Ĩ na tä kua tä , Teusömo wi ĩ a sai ha Teusö a na sitipa kökö totoma sinomo pa töpö satehe epii töpönö sitipa kökö titipatima . Sitipa kökö titipa tä , ĩ tä kotö ha Jesus a loiki nö , ĩ töpö na a mamo tetetioma . Sitipa kökö satehe epii kökö thapo wi ĩ töpönö sitipa kökö satehe epii kökö titipama .
41012042	Kökö titipa soa tä , peanopö a nomaso noai , ĩ pusopö a wani waloköma . A waloiki nö , kama hai ĩ wani tä mi kutenö , sitipa kökö wai noa mi ipii , polakapi pätawö , ĩ sitipa kökö wai titia päköma .
41012043	Ĩ kökö wai titio päki ha , Jesus anö kama kai a hua sinomoti wi ĩ töpö nakalö nö , ĩ töpö na a hapalo nö , ' “ Ki suö tänö sitipa kökö polakapi kökö wai totoköma maaki , Teusö aiki , ‘ Ĩ kökö kua apa satia apa kule ’ ĩ na Teusö a pi kuu kule ” kamakö na ĩ na sa kuu pitilimo opa kule .
41012044	Ai töpönö sitipa kökö satehe epii kökö thapo kutenö , sitipa kökö satehei kökö titia päköma . Kama töpö hai ĩ sitipa kökö kuo opa soama . Ki suö tä lö kui , ĩ a wani honimo opa maaki , kama hai ĩ sitipa kökö wai pewö titiköma . Kama hai ĩ nii tä wai naka wi ĩ sitipa kökö wai pewö titiköma ' ĩ na Jesus a kuuma .
41013001	Juteu töpö Teusömo wi ĩ a sai ha Jesus a kuoma , a atupo tä , kama kai a hua sinomoti wi ĩ ai tä aiki , ' Jesus a pata ! Hi sai a möö ! Hi maa mapö sai pata toita apö ' Jesus a na ĩ na a kuuma .
41013002	Ĩ na a kuu ha , ' Hi sai wa pö pata möö pole , ĩ ha maa makö pewö tipöle , ai töpönö ĩ maa makö pewö pata huitipalö nö , maa makö pewö kemani kitä . Ai ma tipöa soa mai kitä . Masita tä na ĩ makö pewö paki kitä . Hi Teusömo wi ĩ a sai pewö waniapaso kitä ' ĩ na Jesus a kuuma .
41013003	Ĩ na Jesus a kuu nö , a hua kononö nö , Olipa tiki öpale ha , ĩ tä heu ha a walokö lasoma . A walokilö nö , a loköma . A lotia tä , Pedro a , Tiago a , João a , André a , ĩ na kilii töpö aiki , ' Jesus ai . Wi na tä kuto tä Teusömo wi ĩ a sai pata waniapaso pia salo ?
41013004	Ĩ a sai pata waniapo pia tä , wi na tä kua paio pia salo ? Kamisamakö na wa ta wäa mi salo ' ĩ na ai töpö mai ha , ĩ na Jesus a na ĩ töpö kuuma .
41013005	Ĩ na ĩ töpö kuu ha , ' Ai töpönö makö mönama pia salo , pö pi mosaia totikiö !
41013006	Töpö satehe epii töpö waloiki nö , ĩ töpö aiki , “ Cristo sa . Teusö anö sa simöpalöma sa ” ĩ na töpö holisi kuu nö , ĩ töpönö ai töpö satehe epii töpö mönamani kitä ' ĩ na Jesus a kuuma .
41013007	A kuu nö , ' “ Hi atepale ha töpö säpaso kulaliö ! ” töpö kuu tä , “ Ki hamö ai töpö a säpaso kulaliö ! ” ai töpö kuu nömöa tä , pö pi honipo tihöö ! Töpö säpaso wi tä kua totio kitä maaki , hi masita tä uli mapo soata mai kitä .
41013008	Ai tiko töpö kai hapalo wi ĩ töpö na töpö satehe epii töpö wasu ekupa sinomoti kitä . Ĩ na tä kua tä , ai töpö na pata tä kaikanamo wi ĩ töpö satehe epii töpö kokamo nö , ai tiko töpö satehe epö hö̃töi , ĩ töpö na ĩ töpö wasu ekupa sinomo kuki kitä ' ĩ na Jesus a kuu nö , ' Tä uli pata lakö lakömo hãkikio opa kitä . Hi masita tä uli oi hãkikio opa kitä ' a kuu nö , ' Ĩ na töpö pea kua kitä maaki , waiha pe epii töpö pea tolea totio opa kuki kitä . Suö tä na ulu a wasu kuo pia kua wi na , ĩ na tä kua kitä . Wani ipii töpö pea paio nö , waiha pe epii töpö pea satia apa kitä ' ĩ na Jesus a kuuma .
41013009	Ĩ na a kuu nö , ' Pö pi mosaikiö ! Ai töpönö makö peama pia salo , pata töpö wani kokamo sinomo wi ĩ hamö makö tälölö kitä . Juteu töpö kokamo sinomo wi ĩ a sai ha makö säpa kitä . Kamakönö sa thapo salo , pata töpö , kaikana töpö , ĩ na töpö kui , ĩ töpö wani na makö tälölöma , ĩ töpö na ta topa apöle , ĩ ma ta wäsä kitä ' ĩ na Jesus a kuu nö ,
41013010	' Hi masita tä uli pewö hamö sanöma töpö pilipai , ĩ töpö pewö na ta topa apöle ĩ ta wäsä paio mai ha , hi masita tä uli mapo mai kitä .
41013011	Pata töpö wani na makö täalalö nö , ĩ töpö na makö totokö nö , ĩ na makö kua tä , “ Wi na sa kuu pätakö ? ” ĩ na pö pi kuu tihöö ! Pö kili tihöö ! Pata töpö na makö totoki wi ĩ tökö soawö , “ Ĩ na wa kuu ! Ĩ na wa kuu ! ” ĩ na kawa na Teusö a õsi kua tolele , ĩ a kuu kitä ' ĩ na Jesus a kuuma .
41013012	A kuu nö , ' Ĩ na tä kua tä , pepala töpönö ai töpö na poose töpö namo simöki , poose töpönö ai töpö na pepala töpö namo simöo hö̃töoki , pö̃ töpönö ai töpö na kama ulu töpö namo simöki , ĩ na tä kua kitä . Ulu töpönö kama töpö hai ĩ pö̃ a , pöpönö a , ĩ na kilii töpö namo simökö nö , ĩ töpö säpamani kitä .
41013013	Kamakönö sa thapo salo , ai töpö pewönö makö wanipo kitä . Makö wanipo kitä maaki , “ Jesus a pitili ” wa pi kuu satia nö , “ Jesus sa thapo wi ĩ sa totiwö ” wa kuu mapo mi tä , Teusö anö wa täa koni kitä ' ĩ na Jesus a kuuma .
41013014	Hi waheta wa tä möö nö , a pi hatukuikiö ! Pi naka . Ĩ na Jesus a kuu kõoma : ' “ Ĩ ha wasu tä wani hiopö öpii tä wani kuo naio läo pikio maiköö ! ” Teusö a pi kuu kule maaki , ĩ ha ĩ wasu tä wani kuo naio pikitio kitä . Ĩ ha tä wani kule , Teusö anö ĩ tä wani taa wani ipii , ĩ ma tä wani talalöma , maa makö pata ha jutéia tili pö toköa haitalolöö !
41013015	Sai a atu ha wa kua tä , sai õsimö hamö a lisipo kõo tihöö ! Pokei a toköa haitaloö !
41013016	Hikali a na wa kalipalo pole , ĩ wanö soho wi ĩ haloi wa ösö sua pi topa kõa kule maaki , sai hamö a huu koonö tihöö ! Pö opimo tihöö !
41013017	Ĩ na tä kua tä , suö töpö sipinapi ipii ĩ töpö , ulu töpö haleapala soa wi ĩ töpö , ĩ na töpö kui , pe epii töpö pea kitä . Lope epii töpö tokö pia tä , ĩ töpö pea kitä .
41013018	Ĩ na tä kuaö ha , Teusö a na pö hapaloö ! Teusö a na makö hapalo nö , “ Samakö peamati kitä maaki , maa tä pata hälä pola tä kuno mai , inama tä na samakö toköa totisolöpöö ! ” ĩ na Teusö a na ĩ na pö kuu !
41013019	Ĩ tä , pe epii sanöma makö pea kuki kitä . Ĩ na makö pea kua piale na , somi tä sai tä , Teusö anö hi masita tä uli thapalö noai , ĩ tä töpö kuo noai , ĩ na ĩ töpö pea kua maama . Ĩ na nö patapö töpö pewö pea kua maama . Waiha pe epii makö pea kua piale na , ĩ na ai töpö pea kua kõo mai kitä .
41013020	Pe epii makö pea kuki wi , ĩ tä , “ Ĩ na pätawöö ! ” ĩ na Teusö a kuu mi aköna , sanöma töpö pewö nomasopi . Teusö anö makö naka makokoa asa noai , ĩ makö saia asalö noai , ĩ makönö Jesus sa thapo wi ĩ makö pi ipa salo , makö peati ha , Teusö aiki , “ Ĩ na pätawöö ! ” ĩ na Teusö a kuu kitä ' Jesus a kuuma .
41013021	Ĩ na a kuu nö , ' Ĩ na tä kua tä , kawa na , “ Möö nökö . Hi Cristo a ” ĩ na ai a wani kuu , “ Ki Cristo a ” ai a wani kuu , ĩ na ai töpö kuu ha , “ Pitili ta ” pö pi kuu hãto tihöö !
41013022	“ Teusö anö sa simönö noai , ĩ Cristo sa hilo wi ĩ sa ” ai töpö holisi kuu kitä . “ Teusö sa kai wäsä sinomo wi ĩ sa ” ai töpö holisi kuu kitä . Töpö kuu wi ĩ töpönö , Teusö anö töpö naka makokoa asa noai , ĩ töpö mönamani pia salo , töpö kilima wi ĩ nasimö tä thamati kitä . “ Ĩ a waninö Teusö a taö öpa hãtoakö ” ĩ na Jesus sa thapo wi ĩ töpö pi thama pia salo , tä aipöamati kuki kitä . Ĩ na a wani kua kitä maaki , Teusö anö töpö naka makokoa asa noai , ĩ töpö mönama mai kitä .
41013023	Önö kutenö , pö pi mosaikiö ! Pö mamo läikiö ! Ĩ tä kua paio mai ha , kamakö na sa ta wäsä kule ' ĩ na Jesus a kuuma .
41013024	Ĩ na Jesus a kuu nö , ' Ĩ na tä kua tä , töpö pea mataso noai ha , motokö sii lupasoö , pilipoma a lupasoö ,
41013025	sitikali pö kelasoö , hutu mosökö pata huöpo sinomoti wi ĩ tä matasoö , ĩ na tä kua kitä .
41013026	Ĩ na tä kua tä , ĩ töpö pewö mamo tetela tä , sanöma sa kupaso noai ĩ Jesus sa hai , sa lotete epii , sa wakala apii sa toita apii , ilasi tä hösöka na ĩ sa itho laso kitä .
41013027	Sa itho tä , hi masita tä uli pewö pata hamö ãju sa töpö simöa setekeli kitä . Sa töpö simönöma , Teusö anö sanöma töpö saia waikipalö noai , ĩ ãju töpönö ĩ töpö kõa asalali kitä . Hi masita tä uli pewö hamö sanöma töpö pilipai , Teusö anö ĩ ai töpö saia asa waikipalö noai , ĩ töpö kõa asalalö nö , töpö kokamoma läo kitä ' ĩ na Jesus a kuuma .
41013028	Ĩ na Jesus a kuu nö , uni ta wäsä nö , ĩ na a kuuma : ' Piku tiki na makö pi tapoiki nö , pö pi hatukuikiö ! Piku tiki poko liäa kopasoö , tiki poko ãkea konasoö , ĩ na piku tiki pokokö kuaö ha , “ Inama tä ateo waikia kuleö ! ” ĩ na makö pi kuu kua wi na , sa kuti pole , ĩ tä kua kuköma , “ Jesus a huu kõo wi , ĩ tä ateo waikia kuleö ! ” ĩ na makö pi kuu kua hö̃töopököö !
41013029	
41013030	“ Sa kuuhe , ĩ kolo tä tapa pasio piale , ĩ töpö noma paio mai ha , sa kuu pole , ĩ tä pewö kupaso kitäö ! ” ĩ na sa kuu kuleö ! Pitili sa .
41013031	Hutu mosökö pata matasoö , hi masita tä uli matasoö , ĩ na tä kua kitä maaki , kamisa kai a mapo pasio mai kitäö ! ' Jesus a kuu nö ,
41013032	' “ Ĩ tä wakala ha hi masita tä uli mataso kitä ta o ” ĩ na ai sanöma tä pi kuu taö mai kitä . “ Ki hamö motokö kuto tä Jesus a huu kõo kitä ” ai tä pi kuu taö mai kitä . Ãju töpönö ĩ tä wakala tai mi ipö naiwö . Kamisa hai , Teusö sa ulupö maaki , ĩ wakala sa tä tai mi naiwö . Ipa hao anö tä taö sisaö .
41013033	Sa huu kõo wi , ĩ ma tä wakala tai mi salo , pö pi mosaikiö ! Pö mamo läikiö !
41013034	Pai hamö pata tä hama hulolö nö , a pata kõo kua wi na , ĩ na sa kua kitä . Pata tä hama huu pia tä , kama hai töpö kalipalama sinomo wi , ĩ töpö na , “ Sa hama huu tä ipa uli a na a kalipalo haioö ! ” ĩ na a pata kuu hätäpoö . Sai a päka ha töpö lisio pa a mamo läapalo sinomo wi ĩ a wani na , “ A mamo läapalo hisaö ! Ipa wani tä thomönö matimöö ! ” ĩ na pata tänö a noa thaa sinomoö . Ĩ na tä kua wi na , ĩ na sa kua hö̃töo kitä .
41013035	Mumi tute tä sa kõa hãtopiö ! Mötali tä mumi ha sa kõa hãtopiö ! Kalaka a komö halu tä sa kõa hãtopiö ! Halu tä sa kõa hãtopiö ! Pata sa kopi wi , ĩ ma tä wakala tai mi salo , pö pi mosaikiö ! Pö mamo läikiö !
41013036	Makö mamo läa mi tä sa huu kõo matimöö !
41013037	Kamakö na , “ Pö mamo läa totikiö ! ” sa kuu kule . “ Pö mamo läa totikiö ! ” sanöma töpö pewö na sa kuu hö̃töoö ' ĩ na Jesus a kuuma .
41014001	Ĩ na tä kua tä , juteu töpö kokamo nö , ĩsa ãi hölö maa noai , ĩ ãi oalöpö , ĩ pásökoa tä wakala kuo pia noai , ĩ tä na polakapi tä mumi läo soama . Önö kutenö , Teusö a täpä sinomo wi ĩ pata töpö , Moisés a kai a wäsä sinomo wi ĩ töpö , ĩ na töpö kui töpö aiki , ' Ai töpö mamo tetea mai ha wi na Jesus ma huöa thalö nö , ma säpalöpö ? ' ĩ na töpö kuu nö ,
41014002	' Juteu makö pewö iapalopö , makö pewö kokamo tä , Jesus ma sä pasio maapököö ! Ĩ töpö satehe epii töpö kokamo piale , ĩ töpö höla matimöö ! Waiha ĩ töpö konasolö noai ha ma säpalöpököö ! ' ĩ na ĩ töpö kuuma .
41014003	Ĩ na tä kua tä , wasu wasu tänö Simão a ösö hiopöo opa noai , ĩ a toa komanö noai , Petânia tä uli ha ĩ a hai ĩ sai a kule ha , ĩ ha Jesus a kuoma . Ĩ a sai ha a iapaloti tä , Jesus a kuo pa suö tänö holokoto ose kai wai waloköma . Maa ma holokoto noni ipii a holokoto ose wai ha tuu hälälä äpii , tuu noa apii , ĩ nahatu tuu hilo kua wi , ĩ na tuu kui tuu titile , ĩ suö tänö ĩ tuu pi kai waloköma . Ĩ tuu pi kai waloiki nö , Jesus a iati tä , maa ma holokoto ola waniapalö nö , tuu hälälä äpii tuunö Jesus a he mãi löpalöma .
41014004	Jesus a he mãi löpali ha , töpö iapalo naine , ĩ ai töpö pi hĩsuhupasoma .
41014005	Ĩ töpö pi hĩsuhupalo nö , ' Wi na hi suö tä pi kuu salo , tuu noa apii tuu wania kule ? “ Sami tä inama ha kalipalo soatio wi , ĩ tä noa kui na , ĩ na tuu noa kuö ta ” pi kuu mai . “ Ai töpö na hi tuu noa apii tuu pi totokö nö , sitipa kökö satehe epii kökö täa hö̃tölö nö , wani tä na töpö honimo opöle , ĩ kökö sitipa totoköpö ta ” pi kuu mai ' ĩ na ĩ suö tä kateha wanisala apa nö , ĩ na töpö kuuma .
41014006	Ĩ suö tä kateha wanisala apama maaki , Jesus aiki , ' Suö tä wai tihöö ! Wi na tä kuaö ha hi suö ma tä kateha wanisala apa kule ? Ĩ anö kamisa na tuu löke , ĩ tä topa apa .
41014007	Wani tä na töpö honimo wi , kamakö na ĩ töpö kua soatia kutenö , ĩ ma töpö täpä pi topa tä , ĩ ma töpö täpäpöö ! Kamakö na kamisa kuo soatio mai kitä .
41014008	Hi suö tänö tä thama taö wi , ĩ tä thama ke . Nomawö töpö patilio pia tä , töpö halukupa sinomo kua wi na , sa temö soa päla tä maaki , ĩ na hi suö tänö sa hulukua thapali ke ' ĩ na Jesus a kuuma .
41014009	A kuu nö , ' “ Hi masita tä uli pewö hamö ai töpönö sa wäsä wi ĩ ta topa apöle ta wäsä pamö , hi suö tänö pili sa he na tuu hälälä äpii tuu lökö noai , ai töpö satehe epii töpönö ĩ ta wäsä kitä . ‘ Ĩ suö tänö Jesus a na tuu noa apii tuu lökömaö ! ’ ĩ na töpö kuu sinomo kuki kitä ” kamakö na sa kuu pitilimo opa kule ' ĩ na Jesus a kuuma .
41014010	Ĩ na tä kua tä , 12 töpönö Jesus a kai a hua sinomo wi ĩ ai tä hai , Jutasö Isökatiosisö a hilo wi , ĩ a wani hulasolöma . Teusö a täpä sinomo wi , ĩ pata töpö na Jesus a totoki pia salo , ĩ töpö na Jutasö a hulasolöma .
41014011	A waloikitö nö , ' Kamakö na Jesus sa totoköpöö ! ' Jesus a wanipo wi , ĩ töpö na ĩ na Jutasö a kuuma . Ĩ na a kuu wi , ĩ ta hini ha , töpö pi mönaha apama . Töpö pi mönaha apa nö , ' Jesus wa totopi wi , ĩ tä noa na sitipa sama kökö totoa hö̃töki kitä ' ĩ na töpö kuuma . Ĩ na töpö kuu salo , Jutasö anö Jesus a monima nö , ĩ töpö na Jesus a totoki pia salo , a wani läapalo soatama .
41014012	Ĩ na tä kua tä , ĩsa ãi hölö mai ĩ ãi na juteu töpö iapalo wi , ĩ kolo pili tä wakala kupasoma . Sutu upa Esitu tä ulu pata ha juteu kolo töpö kua tä , Teusö anö ĩ töpö täa konönö noai , ĩ juteu ola töpönö ĩ tä taö soa salo , töpö kokamo nö , töpö iapalo sinomoma . Töpö kokamo nö , ĩsa ãi hölö mai , ĩ ãi opala apatima . Ĩ ãi opala noai , ĩ kolo pili tä wakala ha oweha kökö säpalö noai , ĩ kökö tia sinomotima . Ĩ pásökoa tä wakala kuki ha , Jesus a na kama kai a hua sinomoti wi ĩ töpö waloiki nö , ' Makö pásökoamo pia manu kule , witi pili a sai pö na nii sama tä pi makeköpö taka ? ' ĩ na töpö kuuma .
41014013	Ĩ na töpö kuu ha , Jesus anö ĩ polakapi töpö simönö nö , ' Sai pö hö̃kökö öpii sai pö kule , ĩ hamö makö waloikitö nö , hapokasi ha maa tuu pi tälö nö , tuu kai a huima pole , ĩ a na pö nokalolöö !
41014014	Makö nokalolö nö , ĩ a wani lisito taso wi , ĩ a sai hamö makö lisia naia soatalolöö ! Makö lisia naipalolö nö , pata tä kulati , ĩ a pata na , “ ‘ Witi ha hama tä hai ĩ sai a ? Ĩ a sai ha sa kuiki nö , kamisa , sa kai a hua sinomo wi ĩ töpö , ĩ na kilii samakö kuiki nö , oweha sama oalöpöö ! ’ ĩ na kamisamakö na a simöo sinomo wi ĩ na ĩ a pata kuu thaiö ! ” ĩ na makö kuu !
41014015	Ĩ na makö kuu ha , sai a hösöka ha a ia sai kai pei , a sai kua tole poli , ĩ pata tänö ĩ a sai namo simöki kitä . Mesa tiki , ia kai lota wi ĩ tiki , ĩ na tiki kui tiki hĩta soatale kitä . Ĩ ha nii tä , oweha a löpö , ĩ na tä kui tä pi makekötöö ! ' ĩ na Jesus anö töpö noa thama .
41014016	Ĩ na töpö noa thaö ha , töpö hua hö̃tösolöma , Jesus a kuu totio noai , ĩ na ĩ tä pewö kuo totioma . Ĩ na tä pewö kua toti ha , ĩ ha pásökoa tä na töpö iapalopö , ĩ nii tä , oweha a löpö , ĩ na tä kui tä makeköma .
41014017	Ĩ tökö soawö , tä muma soatasoö ha , Jesus anö kama kai a hua sinomo wi ĩ 12 töpö kai waloikitö nö ,
41014018	töpö iapaloma . Töpö iati tä , Jesus aiki , ' “ Kamisa na makö ia naine , ĩ ai wanö sa monima pia salo ” kamakö na sa kuu pitilimo opa kule ' ĩ na Jesus a kuuma .
41014019	Ĩ na Jesus a kuu ha , ĩ töpö pi otatalo nö , ' Kamisanö kuno maiö ! ' ĩ töpö pewö kuu nömöatalotima .
41014020	Ĩ na töpö pewö kuu nömöataloti ha , Jesus aiki , ' 12 makö lole , ĩ ai wanökö ' ĩ na Jesus a kuu nö , ' Hi kaukösö a ha ĩsa ãinö sa tä häa pole , ĩ ha ĩsa ãinö wa tä häa naine , ĩ wanö sa monima pia salo .
41014021	Sanöma sa kupaso noai ĩ sa nomaso kitä . Sa nomaso wi , Teusö tä waheta na ĩ ta wäsä waikioma . Sa nomaso kitä maaki , sa monima wi ĩ a wani pea apati kitä . Kama hai ĩ pöpönö anö ĩ a wani thapa maama aköna , tä topa apöla pi . A wani pea pia mana pi ' ĩ na Jesus a kuuma .
41014022	Ĩ na Jesus a kuu nö , töpö iapaloti tä , Jesus anö ĩsa ãi tälö nö , Teusö a na , ' Hapa . Hi ĩsa wa ãi tä totoa waikipi ke . Wa totiatalo opawö ' a kuu nö , ãi nakasipalö nö , kama kai a hua sinomo wi ĩ töpö na ãi asawösö totoa hätäha soataköma . Ĩ ãi totoa soatakö nö , ' Ika . Au ãi tälö . Hi ãi hai , ĩ kamisa sai ' ĩ na Jesus a kuuma .
41014023	Ĩ na a kuu nö , kaukösö a tälö nö , Teusö a na , ' Hapa . Hi upa wa mo puu totoa waikipi ke ' ĩ na a kuu nö , kaukösö a totoköma , töpö pewö amisioma .
41014024	' Hi tuu hai , kamisa iä . Teusö aiki , “ Kamisanö sanöma töpö satehe epii sa töpö täapa kõo läo kitä ” Teusö a kuu totioma kutenö , kamisa iä kupaso kitä . Sa iä pö kupasoma , sanöma makö satehe epii makö täapa kõo läo kitä .
41014025	“ Hi upa sa toto mo puu koa kõo haio mai kitä . Teusö a kaikanamo totio wi ĩ hamö sa mo puu koa kõo sisa pia salo ” kamakö na ĩ na sa kuu pitilimo opa kule ' ĩ na Jesus a kuuma .
41014026	Ĩ na Jesus a kuuma , ĩ töpönö Teusö tä ama thaa nö , Olipa tä heu pata hamö töpö hua soatasolöma .
41014027	Ĩ na tä kua tä , Jesus aiki , ' Kamisa na makö pewö noka kili ipa kitä . Pi naka . Ĩ na Teusö tä waheta kuu : “ Oweha pö na a kalipalo sinomo wi , Teusö sanö ĩ sa säpali ha , oweha pö hua soatalolö nö , pö selekea soataso kitä ” Teusö tä waheta kuu . Ĩ na ta kua kutenö , makö tokösolö kitä ' Jesus a kuu nö ,
41014028	' Ai töpönö sa säpali kitä maaki , sa temöa konaso noai ha , Kaliléia tä uli pata hamö sa hulasolö kitä . Sa hulasolö noai ha , makö huu haiopöö ! ' ĩ na Jesus a kuuma .
41014029	Ĩ na Jesus a kuu ha , Pedro aiki , ' Kawa na töpö pewö noka kili ipa kitä maaki , kawa na sa noka kili mai kitäö ! ' Pedro a kuuma .
41014030	A kuu ha , ' “ Hi tä mumi ha kalaka a polakapi komö pi kupo paio mai ha , kawa aiki , ‘ Naiö ! Jesus a na sa nokapalo mi ’ wa kuu nö , ‘ Naiö ! Jesus sa tai mi ipöö ! ’ waiha ĩ na wa kuu kotaö , ‘ Naiö ! Jesus sa taö pasia mane ’ wa kuu kotasoö , ĩ na ai töpö na wa kuu hätäpo halu kitäö ! ” ĩ na kawa na sa kuu kule . Sa holisi mai kitäö ! ' ĩ na Pedro a na ĩ na Jesus a kuuma .
41014031	Ĩ na Jesus a kuuma maaki , ' Naiö ! Sa wani säa naia hãtopali kitä maaki , “ Jesus sa tai mi ” sa kuu mai kitäö ! ' ĩ na Pedro a ku upama . Ĩ na ĩ töpö pewö kupalo naio soatasoma .
41014032	Ĩ na ĩ töpö pewö kuu nö , Ketösêmani tä uli hilo wi ĩ hamö ĩ töpö walokö tasoma . Töpö waloikitö nö , ' Hisa ha pö loa haikiö ! Teusö a na sa hapalo tasoöö ! ' ĩ na Jesus a kuuma .
41014033	Ĩ na a kuu nö , Pedro a , Tiago a , João a , ĩ na töpö kui , ĩ töpö kai hulolö nö , Jesus a pi honipo opa nö , a õsi wanisala apöpasoma .
41014034	' Pe epii sa õsi wanisala apa kutenö , sa õsi tao mia apaimati . Pö kua haikiö ! Pö mamo läa haikiö ! ' ĩ na Jesus a kuuma .
41014035	Ĩ na a kuu nö , thapi tömö a hulolö nö , masita ha a paiki nö , Teusö a na a hapaloma . ' Sa pea piale , ĩ sa tä pii mi . Sa noma piale , ĩ sa tä pii mi .
41014036	Hapa . Wa lotete epö kutenö , wa tä pewö thama taö öpaö . Sa nomano nö , sa hoteso wi , ĩ tä na sa noamaö ! Sa noma wani ipö maaki , “ Wa noma päloö ! ” wa kuu ha , “ Ö̃kö . Awai ” sa kuu hö̃töa soa pätaso kitä ' ĩ na Jesus a kuuma .
41014037	Ĩ na Jesus a kuu nö , ' Pö mamo läa haikiö ! ' kama hai ĩ töpö na Jesus a kuu noai , ĩ töpö mia kai hila pa Jesus a waloa kõköma . Töpö mia kai hila salo , Simão Pedro a na , ' Simão . Wani ipii wa mamo läa haio mai , wa mitio päo noa .
41014038	Pö mamo läikiö ! Teusö a na pö hapaloö ! Makö mamo läiki nö , Teusö a na makö hapalo nö , ĩ na makö kuaö ha , wanisala tä na Sai tä sai patanö makö simöa kule maaki , wanisala ma tä thaa mai kitä . Pili makö õsinö Teusö ma ta hini pi topa kule maaki , pili makö sai utiti ipö . Utiti salo , wanisala wa tä thaa sinomo opati sai ' ĩ na Jesus a kuuma .
41014039	Ĩ na Jesus a kuu nö , a hua sapa kononö nö , ' Hapa . Wa lotete epö salo , sa nomano nö , sa hoteso wi , ĩ tä na sa noamaö ! Sa noma wani ipö sai maaki , “ Ĩ tä kuo päoö ” wa kuu ha , “ Ö̃kö ” sa kuu hö̃töo kitä ' ĩ na Jesus a kuu kotama .
41014040	Ĩ na a kuu kõo nö , ' Pö mamo läa haikiö ! ' kama hai ĩ töpö na Jesus a kuu noai , ĩ töpö na Jesus a waloa kõköma , töpö mia kai hila kõo lätama . Ĩ töpö manisi ipö salo , töpö mamo läa haio mai , töpö mia kai hila lätioma . Töpö mia kai hilatia tä , Jesus a waloa kotaiki nö , ĩ töpö natamanöma maaki , Jesus a na ĩ töpö hapalo tai mio opama . ' Wi na sa kuu hö̃tösopö taka ? ' ĩ na ĩ töpö pi kulasoma .
41014041	Ĩ na tä kua tä , Jesus a hua sapa kotalo nö , Teusö a na a hapalo kõo nö , kama hai ĩ töpö na a waloa kotaikö nö , ' Makö wani manisio opapa wi . Makö wani mipalo haitiowö . Pei . Hukikiö ! Töpö wanisala apa wi , ĩ töpönö sa wanipoti wi ĩ töpö na sanöma sa kupaso noai ĩ sa totoa pia kuleö ! Sa monima wi , ĩ anö sa totoa pia kule .
41014042	Pö öpapaloö ! Makö huu koonöö ! Möö nökö . Sa monima wi ĩ a wani huu waikia kulatiö ! ' ĩ na Jesus a kuuma .
41014043	Jesus a hapalo soa tä , 12 töpönö Jesus a kai a hua sinomo wi , ĩ ai tä Jutasö anö töpö satehe epii töpö kai waloa läköma . Teusö a täpä sinomo wi ĩ pata töpö , Moisés a kai wäsä sinomo wi ĩ töpö , ai juteu pata töpö , ĩ na töpö kui töpönö Jesus a namo simöa pi topa salo , töpö waitili ipii ĩ töpö simököma . Töpö simökö noai , Jutasö anö ĩ töpö kai waloköma . Poo kökö , hii tipö , ĩ na tä kai waloa kuköma .
41014044	Walo paia mi tä , Jutasö anö Jesus a monima wi , ĩ aiki , ' Makö walo pola nö , kamisanö ai sa hũko ususa pole , ĩ aö ! Ĩ ma huölö nö , ma läkälölöpöö ! ' ĩ na töpö waitili ipii , ĩ töpö na a wani kuu hãtomoma .
41014045	Ĩ na Jutasö a wani kuu hãtomo nö , a waloiki nö , Jesus a na a ekua soataiki nö , ' Jesus ai ! ' a wani kuu läo nö , noi töpönö ai töpö hũko ususa thama kua wi na , ĩ na Jutasö anö Jesus a hũko ususa thama läoma .
41014046	A hũko ususa thama läoö ha , töpö waitili ipii ĩ töpö ekua soataiki nö , Jesus a huöa soatalöma .
41014047	A huöa soatali ha , ĩ töpö kotö ha Jesus töpö öpale , ĩ ai tänö poo a läkälö nö , ai tä tusälöma . Pili a sömöka wani pasopalöma . Teusö a täpä totio wi ĩ pata tä sainö töpö kalipalama sinomo wi , ĩ ai a sömöka wani pasopalöma .
41014048	Ĩ na tä kua tä , Jesus a hapalo nö , ' Sa läkäli pia salo , kamisa na poo kökö , hii tiki , ĩ na ma tä wasu kai huu kua hĩsua apawö . Töpö waitili ipii töpö thomömo sinomoti wi ĩ ai sa mai kitä ta pi kuu mai .
41014049	Ĩ tä wakala pewö hamö Teusömo wi ĩ a sai ha kamisa solo makö kuati kipili . Ĩ tä sa töpö pi hatukama sinomoti tä , kamakönö sa läkäpo maapili nökö . Teusö tä waheta kuu noai , huki ĩ tä kua tolea totia kule . Önö kutenö , kamakönö sa läkälölö pia salo ' ĩ na Jesus a kuuma .
41014050	Ĩ na Jesus a kuu tä , Jesus a kai a hua sinomoti wi ĩ töpönö a taa kõkölö nö , töpö toköa konasolöma .
41014051	Jesus a na hĩsa tä huu naio wi , sinoi ĩ a toköa konasolöma . Watata ösökönö tä haloa tä , töpö waitili ipii ĩ töpönö a huököma maaki , ĩ watata ösö humöpo haio päoma . Humöpo haia päa tä , hĩsa tä sinoi tä läläa konasolöma .
41014052	
41014053	Teusö a täpä totio wi ĩ pata tä sai hai ĩ sai pö pata hamö Jesus a tälölömae . Teusö a täpä sinomo wi ĩ ai pata töpö pewö , ai juteu pata töpö , Moisés a kai a wäsä sinomo wi ĩ töpö , ĩ na töpö kui töpö hila waikio pamö Jesus a tälölöma .
41014054	Pai hamö Pedro a huu haio tasoma . A huu haio nö , Teusö a täpä totio wi ĩ pata tä sai pö atu ha tä hokolo pa a lisipalo nö , töpö läo wi ĩ töpö na Pedro a loa naiki nö , koa taka na a pomotima .
41014055	Jesus a säpamani pia salo , Teusö a täpä sinomo wi ĩ pata töpö , juteu pata töpö kokamo sinomo wi ĩ töpö , ĩ na töpö kui töpö aiki , ' “ Jesus a wanisala apa thaliö ! ” ĩ na makö kuu ! ' ĩ na ai töpö na ĩ na ĩ pata töpö kuuma maaki , ai töpönö ta kateha makokoa maama .
41014056	' Awai . Jesus a wanisala apa thaliö ! ' ĩ na töpö satehe epii töpö holisi kuu päoma . Ĩ na töpö holisi kuu päoma maaki , töpö holisi wäo hanomo läoma .
41014057	Ai töpö öpaiki nö , ĩ na ĩ töpö holisi wäo kuama :
41014058	' “ Sanöma töpönö Teusömo wi ĩ a sai thakö noai , ĩ sa sai waniapali kitä . Sa sai waniapalö nö , 3 tä mumi ha , sanöma töpönö kuno mai , kamisanö tiko sa sai thaa haitaki kitäö ! ” ĩ na Jesus a wani kuu kipiliö ! ' ĩ na töpö holisi wäo kuama .
41014059	Ĩ na töpö holisi kuu päoma maaki , töpö holisi wäo hanomo opa läoma .
41014060	Ĩ na tä kua tä , Teusö a täpä totio wi ĩ pata tä öpaiki nö , Jesus a na a hapaloma . ' Wa hapalo hö̃töa maa kule ? “ Jesus a wanisala apa thaliö ! ” hi töpö kuu pole , ĩ pitili ta hãtowö ' ĩ na a pata kuuma .
41014061	A pata kuuma maaki , Jesus a huo maama . Jesus a huo mi ha , ĩ pata tä aiki , ' Cristo wa ? Teusö anö wa simöa totipalö noai ĩ wa ? Teusö a toita apii ĩ a hai ĩ pelupö wa sai ? ' ĩ na Jesus a na ĩ na a pata kuuma .
41014062	A kuu ha , ' Awai . Ĩ pelupö sa sai . Teusö a lotete epii ĩ a kotö ha sanöma sa kupaso noai ĩ sa loa tä , kamakö pewönö sa tapa kuki kitäö ! Waiha masita tä uli hamö sa huu kõa tä , hutu mosökö ha ilasi tä kule , ĩ ha sa huu kõo tä , sa itho kõa tä , sa tapa kitä ' ĩ na Jesus a kuuma .
41014063	Ĩ na Jesus a kuu ha , Teusö a täpä totio wi ĩ pata tä hĩso soatama . A hĩso salo , kama hai ĩ haloi ösö kaka soatalöma . Ösö kakapalö nö , ' Peiö ! Ĩ naköö ! Jesus anö Teusö a kateha wanisala apa kule . “ Kamisa hai , Teusö sa totiwö ” a wani kuu alu kuleö ! ' a kuuma . A kuu nö , ' “ Jesus a wanisala apa thaliö ! ” töpö kuu wi ĩ ai tä naka ti !
41014064	Jesus anö tä wanisala a kateha pole , ĩ ma ta hini waikili ke . Wi na makö pi kuu kule ? ' ĩ na a pata kuuma . A pata kuu ha , ĩ töpö pewönö Jesus a namo simökö nö , ' Jesus a wanisala . Ma wani säpamanöpöö ! ' töpö pewö kuu soatasoma .
41014065	Töpö pewö kuu soatalo nö , ai töpönö Jesus a wanipo opa salo , a nakipömanöma . A nakipömanö nö , pili a moikömö ha watata ösö õka soatakö nö , a sä soatama . A sä soata nö , ' Witi pili anö wa sä ke ? Wa tä tapa mi päla tä maaki , wa sä noai , ĩ a wani katehepalöö ! ' töpö kuu nö , töpö läo wi ĩ töpönö Jesus a huölö nö , a säma .
41014066	Ĩ na tä kua tä , sai a kotö ha Pedro a kuo kölö pa , Teusö a täpä totio wi ĩ pata tänö töpö kalipalama sinomoti wi , ĩ ai moko tä ekuiki nö , Pedro a pomoti tä , ĩ moko tänö a talalöma . Pedro a na a mamo teteiki nö , ' Nasaté tili Jesus a na wa nokapalo naitio wi ĩ wa hãtowö ? ' ĩ na moko tä kuuma .
41014067	
41014068	A kuu ha , ' Naioö ! Wi na wa kuu totia kule ? Jesus sa tai mi ipöö ! ' Pedro a kuu hö̃töoma . A kuu hö̃töo nö , sai a kotö ha maa makö paa sokele , ĩ makö hamö piliso holele , ĩ hamö Pedro a ekuköma . Ĩ ha , kalaka a komötasoma .
41014069	Ĩ tä , moko tänö Pedro a möö kõo nö , töpö hilale , ĩ töpö na , ' Ki a hai , Jesus a kai a hua sinomoti wi ĩ ai tä totiwö ' a kuuma .
41014070	A kuu ha , ' Naiö ! ' Pedro a kuu hö̃töoma . Ĩ na tä kua tä , waiha töpö hilale , ĩ töpö aiki , ' Kaliléia tili wa kutenö , Jesus a kai a hua sinomoti wi ĩ ai wa pasiwö ' ĩ na Pedro a na ĩ na ĩ töpö kuu ha ,
41014071	' Naiö ! Ĩ ma ta kateha pole , ĩ sa tä tai mi ipöö ! Pitili sa . Sa holisimoö ha , Teusö anö sa peamapöö ! ' Pedro a ku upama .
41014072	Ĩ na Pedro a kuu tä , kalaka komö kõo soatasoma . Kalaka a komö kõo soata tä , Jesus a kuu noai , ĩ tä ha Pedro a pi hatukua soasoma . ' Kalaka a polakapi komö pi kupo paio mi tä , kawa aiki , “ Naiö ! Jesus sa tai mi ” ĩ na 3 wa kuu pi kupaso kitäö ! ' Jesus a kuu waikio noai , ĩ tä na Pedro a pi hatukua soasoma salo , a pi otatalo nö , a ö̃kö tasoma .
41015001	Ĩ tä soatawö , tä halusoö . Tä halulo nö , Teusö a täpä sinomo wi ĩ pata töpö , ai juteu pata töpö , Moisés a kai wäsä sinomoti wi ĩ töpö , pata töpö kokamo sinomo wi ĩ töpö , ĩ na töpö kui töpö pewö kokamo nö , töpö hapalo hẽtupaso nö , ĩ töpönö Jesus a õkapalöma . A õkapalö nö , homa tili tä Pilatosö a pata na Jesus a kai hulolö nö , Pilatosö a pata na Jesus a totoköma . Pilatosö a hai , Jutéia tä uli pewö ha ĩ a pata kaikanamo sinomotima .
41015002	Ĩ a pata na Jesus a totoki ha , ' Juteu töpö na wa kaikana sinomo wi ĩ wa ? ' Pilatosö a pata kuuma . A pata kuu ha , ' Awai . Wa kuu pole , ĩ pitili ta . Kaikana sa ' Jesus a kuu hö̃töoma .
41015003	A kuu ha , Teusö a täpä sinomo wi ĩ pata töpö aiki , ' Jesus anö satehe epii wanisala tä thaa pi kupasoma ta pi kuu mai ' ĩ na töpö kuu nö , ĩ ta katehatima .
41015004	Ĩ ta katehati ha , Jesus a na Pilatosö aiki , ' Wa hapalo hö̃töo mi salo . “ Jesus anö wanisala tä thatima thali ” ĩ na töpö kuu pole , ĩ wa ta hini maapa wi ' Pilatosö a pata kuuma .
41015005	A pata kuuma maaki , Jesus a hapalo hö̃töo maama . Jesus a hapalo hö̃töo mi ha , Pilatosö aiki , ' Kilatiha ! ' a pi kuuma .
41015006	Ĩ tä inama pewö hamö ĩsa ãi hölö mai , ĩ ãi na juteu töpö iapalo tä , titita wi a sai ha töpö titile , Pilatosö a patanö ĩ ai tä atupama sinomo kõoma . ' Ĩ a wani lisia kopamanöö ! ' Pilatosö a pata na ĩ na juteu töpö kuu ha , ĩ a atupama sinomo kõoma .
41015007	Juteu töpö iapaloti tä , titita wi a sai ha ai tä , Pahapásö a hilo wi , ĩ a wani tititioma . Kaikana tä na töpö höla tä , ĩ töpönö ai töpö säpalö noai , Pahapásö a hai , ĩ ai a kutenö , sai a lototoa apöle , ĩ a sai õsimö na a wani titio naioma .
41015008	Pahapásö a wani titia naia tä , Pilatosö a pata na töpö satehe epii töpö kokamono nö , ' Ĩsa ãi hölö mai , ĩ sama ãi opala tä , sami wa tä atupama sinomo thali nökö . Huki sami ai tä atua kopamanöö ! ' ĩ töpö kuuma .
41015009	Ĩ na töpö kuu ha Pilatosö a pata aiki , ' “ Jesus a totiatalo opa sai ” ai töpö satehe epii töpö kuu sinomo wi , Teusö a täpä sinomo wi ĩ pata töpönö ĩ ta hini wani hãtokö . Jesus a totiatalo opa kule maaki , hi töpönö a hĩsu thaa päa hãtoa kule ' ĩ na Pilatosö a pi pata kuu nö , töpö kokamo pole , ĩ töpö na a pata hapalo nö , ' Juteu makö na Jesus a kaikanamo totio wi ĩ sa atua kopamanöpö ? ' ĩ na Pilatosö a kuuma .
41015010	
41015011	Ĩ na a kuu ha , töpö satehe epii ĩ töpö öpahale , ĩ töpö na , Teusö a täpä sinomo wi ĩ pata töpö hapalo nö , ' “ Jesus aiki kuno maiö ! Pahapásö a wani atua kõa pasipamanöö ! ” ĩ na pö kuu totiataloö ! ' ĩ na ĩ pata töpö kuuma .
41015012	Ĩ na tä kua tä , Pilatosö a pata aiki , ' “ Juteu samakö na a kaikanamo sinomo wi ĩ a ” makö kuti wi , wi na ĩ sa thamapö ' a pata kuu ha ,
41015013	' Ti pakalai ti ha a säpalöö ! ' ĩ na töpö lalupalo kuuma .
41015014	Ĩ na töpö kuu ha , ' Ĩ ka tä noa nakö ? Wanisala tä thaa maa noai kitä ta pi kuu mai ' ĩ na a pata kuuma maaki , ' A säpalöö ! Ti pakalai ti ha a säpalöö ' töpö lalupalo kutima .
41015015	Töpö lalupalo kuu ha , töpö pi mönahapamani pia salo , Pilatosö a patanö Pahapásö a wani atua kõa pasipamanöma . A wani atua kopamanö nö , Jesus a soapamanöma . A soapamanö nö , sotatu töpö na a totokö nö , ' Pei . A säpalö ' ĩ na töpö noa thama .
41015016	Ĩ na töpö noa thaö ha , Pilatosö a sai pö õsimö pata ha sapono a kule , ĩ hamö sotatu töpönö Jesus a tälölöma . A tälölö nö , ai sotatu töpö satehe epii töpö kokamomanö nö ,
41015017	kaikana tä pata haloi ösö lape hanahai , sotatu töpönö ĩ nasimö ösö tälö nö , ĩ ösönö Jesus a haloa pi wasöa apöpalöma . Jesus a haloa pi wasöa apöpalö nö , kaikana tänö hesowa a sohopo sinomo wi ĩ na hesowa a kui na , ĩ na hesowa a kui , hesowa a thapalöma . A hesowa mösököpö öpii a hesowa thapalöma . A thapalö nö , Jesus a he na tä sohomaköma .
41015018	Tä somakö nö , Jesus a na , ' Kaikana waö ! Juteu töpö na wa kaikanamo sinomo wi ĩ waö ! Siwawö ' ĩ na sotatu töpö pi wasöwö kuutoma .
41015019	Ĩ na töpö pi wasöwö kuuto nö , hii tinö Jesus a he säpöma . A he säpa nö , a nakipömanöma . A nakipömanö nö , ' Kaikana waö ! ' sotatu töpö kuu pola nö , masita tä ha töpö loiki nö , pili töpö maeko hĩta thaköma .
41015020	Jesus a na ĩ töpö hapalo pi wasöa apa nö , watata ösö hanaha hasua kõo soatalöma . Ösö hasua kõo soatalö nö , Jesus a hai ĩ haloi ösö sai haloa komakö nö , hii ti pakalai ti ha a säpali pia salo , a kai hulasolöma .
41015021	A kai huu soalö pamö , Siteni tä uli ha Simão a kua wi , ĩ a pao läoma . Simão a hai , Alesĩatöti a , Hupu a , ĩ na kilii töpö hai ĩ pö̃ a wani kuoma . Sai selekeo opa pa a wani kuoma , Jesus a kai huulö pamö ĩ a wani pao läoma . A wani pao läoö ha , ' Hi anö ti pakalai ti sipole , ĩ ti sia nömötalölöö ! ' ĩ na sotatu töpönö ĩ na Simão a noa wani thama .
41015022	Ĩ na sotatu töpönö a noa wani thaa nö , He manokosi makö ha , ĩ Kókota makö hilo kua naine , ĩ makö hamö Jesus a kai hua konasolöma . Kókota makö hai , mamo huu ha sanöma he manokosi wani kui na , ĩ na ĩ maa makö kuö ha , ' He manokosi makö ' töpö kuutoma .
41015023	Ĩ makö hamö Jesus a kai waloikitö nö , nini ipa wi ĩ tä matamanöpö , upa mo puu ha miha nakö titiki nö , ' Tuu koalöö ! ' Jesus a na töpö kuuma maaki , ' Päla ' Jesus a kuu hö̃töoma .
41015024	Ĩ na tä kua tä , hii ti pakalai ti ha ĩ sotatu töpönö Jesus a thaköma . Ai ami hẽtu hamö söpala ösö pata pasöa hö̃töki , ai ami hẽtu hamö ai söpala ösö pata pasöa hö̃töki , pili a konona ami makea helulukö nö , pili a ami hõo ha ai tä pata pasöa hö̃töki , ĩ na Jesus a thaköma . Jesus a thakö nö , ' Witi pili anö Jesus a hai ĩ haloi ösö tälöpö ? ' ĩ na sotatu töpö kuu ha , ' Kamisanö hãtowö ' töpö pi kuu salo , maa makö ose wai na tä sãökama sätäle , ĩ ma wai säsäköma . Ma wai säsäkö nö , ai tänö ai haloi ösö täa asali , ai tänö ai haloi ösö täa asali , ĩ na ĩ sotatu töpönö haloi ösökö täa thalöma .
41015025	Ĩ na tä kua tä , motokö ösöa waikia tä , hii ti pakalai ti ha Jesus a thaköma .
41015026	A thaki ha , ' Ai töpö hasuo pole , ĩ töpö aiki , “ Ĩ ka pi tä noa na a säpalöma ? ” ĩ na töpö kuu kitä ' ĩ na Pilatosö a pi pata kuu salo , hii ti patete na tä sãökömaköma . Hi a hai , juteu töpö na a kaikanamo totio wi ĩ a ĩ na tä kuu wi ĩ tä sãökömaköma . Tä sãökömakö nö , Jesus a hösöka ha tä sãökama sätämaköma .
41015027	Ĩ na tä kua tä , töpö thomömo sinomoti wi , ai tiki pakalai ĩ tiki ha ai polakapi töpö thaa naiköma . Jesus a pi hĩtale , ĩ tä tutakö ha ai tä thaa naia soaki , ai tä tutakö hẽtu ha ĩ ai tä thaa naia soaki , ĩ na tä thaköma .
41015028	[ Sutu ha ĩ na Teusö tä waheta kuu soatama : ' Wanisala tä thaa sinomoti wi ĩ töpö peama thapali wi na , ĩ na a thama hö̃töo kitä ' ĩ na tä sãökama kuu noai ha , ĩ na Jesus a thama totio opama . ]
41015029	Ĩ na tä kua tä , töpö hasusoti pole , Jesus a na ĩ töpö ĩkapalotima . Töpö ĩkapalo pola nö , ' “ Teusömo wi ĩ sa sai waniapalö nö , 3 tökö mumi kui tökö mumi ha , ĩ sa sai thaa kõo kitäö ! ” wa wani kuupili maaki .
41015030	Kama wa noao sapao kõo nö , hii ti ha a ithoa konoö ! ' ĩ na töpö kutima .
41015031	Ĩ na Teusö a täpä sinomo wi ĩ pata töpö , Moisés a kai a wäsä sinomoti wi ĩ töpö , ĩ na töpö kui töpö kuu pi wasöa naioma . ' Ki anö ai töpö noama läo sinomopili maaki , kama wani noao sapao kõo mai a .
41015032	Hii ti pakalai ti ha a ithoa konaso aköna , “ Awai . Jesus a pitili . Teusö anö a simökö noai , ĩ Cristo a hilo wi , ĩ a . Juteu makö na a kaikanamo totio wi ĩ a ” makö pewö kuu pi ' ĩ na töpö kuuma . Ĩ na töpö kuu tä , Jesus a kotö ha ai polakapi tiki pakalai ĩ tiki na töpö sätäo naine , Jesus a na ĩ töpö hapalo pi wasöa apa naioma .
41015033	Ĩ na tä kua tä , motokö hẽtuto totia tä , mumi mumi tä pata waloa soa pätaköma . Mumi mumi tä pata waloa soa pätaiki nö , motokö kaöpo paio mai ha , masita tä uli pewö mumio opama .
41015034	Tä uli mumio opa nö , motokö kaöto tä , Jesus a komöma . ' Eloi . Eloi . Lemá sapakötani ? ' a kuuma . Kamakö kai sai ha , ' Ipa Teusö ai . Ipa Teusö ai . Wi na tä kuaö ha sa hosalöma ? ' ĩ na Jesus a komö kuutoma .
41015035	Ĩ na a komö kuutoö ha , ĩ a kotö ha töpö öpahale , ĩ ai töpönö ĩ ta hini nö , ' Ta hiniö ! Elias a pata hai , ĩ kolo tä kuo noai , ĩ a pata naka hãtoa alu kuleö ! ' ĩ na ta hini tomöpo mi salo , ĩ na töpö kuuma .
41015036	Ĩ na töpö kuu tä , ' Jesus a amisi ipö hãtoköö ! ' ai tä pi kuu nö , tuu nasii tuu ha tä kauko opii , ĩ tä kãpamanö nö , hii ti ola ha tä tikimakö nö , tuu pi himakö nö , ' Ika . Tuu koalöö ! ' ĩ na Jesus a na a kuuma . Ĩ na a kuu nö , ' Waihaö ! Elias a pata a waloa hãtokiso nö , Jesus a ithoa hãto komani kitäö ! ' ĩ na tuu pi tikimakö wi , ĩ na ĩ a kuuma .
41015037	Ĩ tä , Jesus a komö nö , a nasi tuköma .
41015038	Ĩ na tä kua tä , ki hamö , Teusömo wi ĩ a sai mötali ha watata ösö supe pata katöo mötalio läo wi ĩ ösö pata , kletiti . Sanöma tänö ösö kakapa mai ha , hösöka ha kama ösö pata kaka pätalo nö , ösö pata kaka totipasoma .
41015039	Ĩ na tä kua tä , sotatu töpö satehe epii töpö na a pata simöo sinomoti wi ĩ a patanö Jesus a nasi tuo tama . Mumi mumi ta pata waloköma tä , Jesus a komö nö , a nasi tuo noai , ĩ tä pewö taa nö , ' Hi Teusö a hai ĩ pelupö a kuomaö ! ' a pata kuuma .
41015040	Ĩ na tä kua tä , Jesus a noma tä , pai hamö ai suö töpö öpapalo nö , Jesus a na töpö mamo tetetioma . Maria Matalena a , José a , hĩsa tä Tiago a , ĩ na kilii töpö hai ĩ pöpönö Maria a , Salomé a , ĩ na töpö kui ,
41015041	Kaliléia tä uli ha Jesus a na ĩ töpö nokapaloti nö , Jesus a pasilipo sinomoti noai , Jesus a noma tä , ĩ töpö suö mamo tetetioma . Jetusalẽi tä uli pata hamö Jesus a na ai suö töpö huu naio noai , ĩ töpö satehei töpö solo , Jesus a nasi tuo tama .
41015042	Ĩ tä soatawö , tä wisasoma . Tä wisa tä , Atimatéia tä uli ha José a pilile , Pilatosö a kaikana pata na ĩ a waloköma . Juteu pata töpö kokamo sinomo wi , ĩ töpö na José a kokamo naio sinomotima . ' José a pi tao opaö . A topa apaö ' töpö kuu sinomoma . José aiki , ' Kamakö na Teusö a kaikanamo piale , ĩ sa tä taa pi topa apa kuleö ! ' a pi kutima . Ĩ na tä kua tä , ' Hena tä , mota mato wi ĩ tä wakala kuki pia salo . Huki sa kalipalo soataö ! ' José a pi kuu nö , a kili mai , Pilatosö a pata na José a waloiki nö , ' Jesus sa tä tälölö pia kuleö ! ' Pilatosö a pata na ĩ na a kuuma .
41015043	
41015044	A kuu ha , ' Huua ! Jesus a noma haitaso noa ' Pilatosö a pi pata kuu nö , sotatu töpö na a simöo sinomoti wi ĩ ai tä nakalö nö , ' Jesus a noma waikilaso ke ? ' a pata kuu ha ,
41015045	' Awai . A noma waikiso keö ! ' ĩ na sotatu tä kuu hö̃töoma . A kuu hö̃töoö ha , José a na , ' Pei . Jesus a tälölöö ! ' ĩ na Pilatosö a pata kuuma .
41015046	Ĩ na a pata kuu ha , watata ösö toita apii , ösö ausi ipii , ĩ ösö kui ösö tälölö nö , a hulasolöma . A hulolö nö , ti pakalai ti ha Jesus a pi ithoa kopamanöma . A pi ithoa kopamanö nö , watata ösö tälölö noai , ĩ ösönö Jesus a nomawö haloa kolilipalö nö , nomawö töpö titita sinomo wi ĩ nasimö taka ha Jesus a nomawö titiköma . Maa makö ha thaka taka thakö noai , ĩ taka ha a titiköma . A titiki nö , ai maa ma pata puluama kupotö nö , taka kasököma .
41015047	Maria Matalena a , José a hai ĩ pöpönö Maria a , ĩ na töpö kui töpönö Jesus a nomawö titio noai ĩ tä tapama .
41016001	Ĩ na tä kua tä , mota mato wi ĩ tä wakala hasua waikipaso noai ha , Maria Matalena a , Salomé a , Tiago a hai ĩ pöpönö Maria a , ĩ na kilii töpönö tuu hälälä äpii , ĩ tuunö Jesus a nomawö mãi löpali pia salo , sitipa kökö na tuu sulöma .
41016002	Tuu sulö nö , ĩ hena tä sai tä , ĩ tomĩku tä wakala na motokö ösöto tä , Jesus a titikö tasoma hamö suö töpö hulasolöma .
41016003	Suö töpö hulolö nö , töpö ateo salo , ' Jesus a titile , ĩ hamö makö lisipo pia tä , ĩ taka pata kasöle , ĩ witi pili anö ĩ ma pata hãkopalöpö ? ' ĩ na töpö kuuma .
41016004	Ĩ na töpö kuu tä , tä moni möö maaki , maa ma patanö thaka taka lakö noai , ĩ ma pata hãkoa waikia kõa kule .
41016005	Suö töpönö ĩ tä talalö nö , töpö lisia soatalotö nö , kate a poko kuamö kuo pamö hĩsa tä lotio noai , ĩ tä talalöma . Ĩ hĩsa tä hai , ãju tä kuoma . Kama hai ĩ watata ösö ausii , ösö lapei , ösö kuoma . Ĩ na tä kuama ha , suö töpö kilia apösoma .
41016006	Töpö kilia apaö ha , ' Pö kilipalo opa tihöö ! Nasaté tä uli ha Jesus a pilio noai , ĩ hii ti pakalai ti ha a säpalö noai , ĩ ma tä möömö huu ke ? Ĩ a titia maneö ! A temöa kõa waikiloheö ! A paa noai , ĩ ha ma tä möö nökö . Hiki . Mane .
41016007	Pö hua kononöö ! Pedro a , Jesus a kai a hua sinomoti wi ĩ ai töpö , ĩ na töpö kui töpö na makö wäoö ! “ Kaliléia tä uli pata hamö kamisa huu paiolöpöö ! Waiha makö huu haiopöö ! Ĩ tä uli ha sa taa konanöpöö ! ” ĩ na kamakö na Jesus a kuu waikioma thali nökö ' ĩ na suö töpö na ĩ na ĩ hĩsa tä kuuma .
41016008	Ĩ na hĩsa tä kuu ha , töpö kili ipa salo , töpö satitimo opama . Töpö satitimo opa nö , töpö kõa soatasolöma . Ĩ suö töpö kili ipa salo , ai töpö na ĩ töpö wäo maama .
41016009	[ Ĩ na tä kua tä , tomĩku tä wakala na , hena tä sai tä , Jesus a temöa konasoma . A temöa kono nö , Maria Matalena a wani na Jesus anö sai töpö hosalö noai , ĩ a wani na Jesus a tapamo kõa somatasoma .
41016010	Jesus a na töpö nokapalo sinomoti noai ĩ töpö ö̃köpalo hisati tä , Maria Matalena a wani kotapolö nö , ' Jesus a temöa konasoma thaiö ! Jesus a temii , sa taa konani keheö ! ' a wani kuu kule maaki , ' Wa holisimo opawö ' töpö kuuma .
41016011	
41016012	Ĩ na tä kua tä , sai pö sololoi sai pö kuo pamö polakapi töpö huulö tä , ĩ töpö na Jesus a tapamoa nömösoma .
41016013	A tapamoa nömöso noai ha , töpö kõa soapolö nö , ' Jesus a temöa konasoma thaliö ! ' Jesus a na töpö nokapalo sinomoti noai ĩ ai töpö na ĩ na ĩ töpö kuuma . Ĩ na ĩ töpö kuuma maaki , ' Makö holisimo opawö ' töpö pi kuu hö̃töoma .
41016014	Ĩ na tä kua tä , waiha Jesus a kai a hua sinomoti noai , ĩ 11 töpö iapaloti tä , ĩ töpö na Jesus a tapamoa nömösoma . A tapamoa nömöno nö , ' “ Jesus a temöa konaso noa ” makö pi kuu mi ipö nö kiliwö . “ A temöa konasoma thaliö ! ” ai töpö kuu kipili maaki , “ Holisimo opatiwö . Jesus a temö kõo maa noai kitäö ! ” makö kuti sai . Ĩ na pö kuti tihöö ! ' Jesus a kuuma .
41016015	Ĩ na a kuu nö , ' Masita tä uli pewö na makö hulolö nö , Teusö ta topa apöle , sanöma töpö pewö na ĩ ta wäsä hätäpotöö !
41016016	Sanöma töpönö Teusö ta hini totiatalo nö , “ Jesus a pitili ” ĩ töpö pi kuu nö , ĩ töpö mãi õmamonaso wi ĩ töpö õsi palimipasoma kutenö , Teusö tä uli hamö ĩ töpö konasolö kitä . Ĩ na tä kua tä , “ Jesus a pitili ” töpö pi kuu mai , ĩ töpö na , “ ‘ Jesus a pitili ’ makö pi kuu pasio maama salo , töpö pea soatio wi ĩ tä uli hamö pö kõa pasilolöö ! ” ĩ na Teusö a kuu kitä ' ĩ na Jesus a kuuma .
41016017	Ĩ na a kuu nö , ' “ Jesus a pitili ” töpö pi kuu totio wi ĩ sa töpö simöa salo , ĩ töpönö sai töpö hosali kitä . Kai a aipö öpii kai a thaa nö , töpö hapalo kitä . Ĩ töpönö olö kökö wasu upii kökö huöli , tuu wasu upii tuu koali , ĩ na töpö kua kitä maaki , töpö salia mai kitä . “ Jesus a pitili . A lotete epö ” töpö pi kuu wi , ai töpö salia wi ĩ töpö na ĩ töpö ami waliki ha , töpö toa konaso kitä . Ĩ na tä thamaö ha , ai töpönö tä möö nö , töpö kili ipa nö , “ Awai . Teusö a lotete epö . Hi töpönö Teusö ta wäsä wi ĩ pitili ta ” ĩ na ai töpö pi kuupöö ! ' ĩ na kama kai a hua sinomoti wi ĩ töpö na ĩ na Jesus a kuuma .
41016018	
41016019	Ĩ na Jesus a kuu nö , a hapalo hötötötalo nö , hutu mosökö hẽtu pata hamö Teusö anö Jesus a Kaikana hilakö lasoma . Teusö a kotö ha Jesus a kuiki nö , a kaikanamo naio soatama .
41016020	Ĩ na tä kua tä , Jesus a kai a hua sinomo wi ĩ töpö hulolö nö , ĩ tä uli pewö hamö töpö pilio wi ĩ töpö pewö na Jesus ta wäsätima . Jesus ta wäsäti wi , Teusö anö ĩ töpö lotetepamani salo , Teusö anö tä thama taö asa wi , ĩ töpönö ĩ nasimö tä thama hö̃tötioma . Tä thama hö̃tötioö ha , ' Jesus ta wäsä wi ĩ pitili ta ! ' ĩ na Teusö anö ĩ na ai töpö pi thamatima . Ĩ na tä kuama . Ĩ nakö . ]
42001001	Teópilu a pata ai . Kamisamakö na tä kuati noai , ai töpö satehe epii töpönö ĩ tä sãököpalöma .
42001002	Somi tä Jesus a kuati noai , ai töpönö ĩ tä taa nö , Jesus a kua nömöo kota noai , ĩ tä taa nömöo nö , kamisamakö na ĩ ta wäsäma . Ĩ ta wäsäö ha , ai töpönö ĩ tä sãököpalöma .
42001003	Tä sãöka noai , ĩ sa tä möö totio nö , ai sa töpö a hini totio nö , kamisamakö kule ha Jesus a kuiki nö , a kua noai , ĩ sa tä sãöka pi topa apa nömöoma . Teópilu a pata ai ! Pi naka . Ĩ na sa pi kuuma : ' Ĩ sa tä pewö sãöka makoka thaa totipalö nö , Teópilu a na sa tä waheta totoköpöö !
42001004	Teópilu a pata na ta wäsä waikio noai , ĩ tä na , “ Awai . Ĩ pitili tahaö ! ” ĩ na a pi kuupö , ĩ a na sa tä waheta totoköpöö ! ' ĩ na sa pi kuuma .
42001005	Ĩ na tä kuama . Jutéia tä uli ha Etoosisö a pata kaikanamoti tä , Sakatiasö anö Teusö a täpä sinomo wi ĩ nasimö a kuoma . Apiasö töpönö Teusö a täpä sinomo noai , ĩ ai a hai , ĩ Sakatiasö a hiloö . Sakatiasö a pusopö Isapeu a hai ĩ pö̃ töpönö Teusö a täpä sinomo hö̃töoma .
42001006	Sakatiasö a , pusopö Isapeu a , ĩ na kilii , Teusö a na ĩ töpö totiatalo sinomo opatima . Teusö a patanö sanöma töpö noa thaa noai , ĩ töpönö ĩ tä pewö a hinia totilöma .
42001007	Ĩ na ĩ töpö kua asama maaki , Isapeu a ulupö kupo pasio maama . Sakatiasö a patasipö wani , Isapeu a patasoma wani , ĩ na tä kuoma maaki , kama hai ĩ ulu töpö kuo maama .
42001008	Ĩ na tä kua tä , Teusö a täpä sinomo wi , Teusömo wi a sai ha ĩ töpö kalipaloti tä , Sakatiasö a kalipalo naitioma . Ĩ töpö kalipaloti tä , Teusömo wi a sai kai õsimö ha Sakatiasö a simököma . ' Huki Teusö a sai kai õsimö ha witi pili a kalipalopö ? ' ĩ na töpö pi kuu salo , maa ma ose sãökama wai säsäkö nö , ĩ ma hösöka möö nö , ' Kawa aikiö ! ' ai tä na ĩ na töpö kuu sinomoma kutenö , ĩ töpönö ma ma ose säsäkö nö , ĩ ma möö nö , Sakatiasö a saipalöma . A saipalö nö , ' Teusömo wi a sai kai õsimö ha kawanö hösösöpö wa tä wakö umömaö ! ' ĩ na Sakatiasö a noa thama . A noa thaö ha , tä nisamö toita apii hösösöpö tä wakö umömapö , Teusömo wi a sai kai õsimö ha a lisia soatasolöma .
42001009	
42001010	A lisia soatalolö nö , ĩ hösösöpö tä wakö umöma tä , atu ha ai töpö kokamo pasile , Teusö a na ĩ töpö hapalo pasio soatama .
42001011	Ĩ na tä kua tä , Teusö a patanö kama hai ĩ ãju töpö simöta sinomo wi , Sakatiasö a na ĩ ai ãju tä tapamonasoma . Sakatiasö a öpatile , ĩ ha hösösöpö tä wakö pi hili pole , ĩ kate a poko kuomö kuo pamö ĩ ãju tä öpama .
42001012	Ĩ ãju tä öpa ha , pe epii Sakatiasö a kilia apösoma .
42001013	A kilipalo opaö ha , ĩ ãju tä aiki , ' Sakatiasö ai ! A kilipalo tihöö ! Teusö a na wa kuu noai , Teusö anö ĩ ta hinia totia waikilömaö ! Önö kutenö , au husopö a na au ulu a kuo pia kule . Ĩ a wai kuo piale , ĩ a wai kupasoö ha , “ João ” wa kuupököö !
42001014	Ĩ a na wa pi mönaha apöki kitä . Ĩ a kupasoö ha , satehe epii töpö pi mönaha apa naiki kitä .
42001015	“ João a hai , ĩ pata tä totiwöö ! ” ĩ na Teusö a pi kuu kitäö ! Au ulu anö upa mo puu wasu koa pasio mai kitäö ! Ai tuu wasu koa naio mai kitäö ! A wai kutalo nö , ĩ tökö soatawö , Teusö a õsi kua tolele , ĩ a õsi wai ha ĩ a kua pitilia totia apököma .
42001016	Ĩ a wai patalo nö , isöhaeu töpö hai ĩ Teusö pata tä na ĩ anö isöhaeu töpö satehe epii töpö pi sapa kopamani kitä .
42001017	Ĩ pata tä na a huu toleheapalo nö , Teusö a kai a wäsä tolehapalo pamö , Teusö a õsi kua tolele , ĩ anö Elias a simöa kua noai na , ĩ na ĩ a kua nömöo kitä . “ Ipa ulu sa töpö wai noima kõtiokö o ! ” ĩ na ĩ anö pö̃ töpö pi thama totio kõo kitä . Ai töpönö Teusö a kai a hini wani ipii , ĩ anö ĩ töpö pi sapa kopamanö nö , töpö pi hatuka totia tolea kopamani kitä . Töpö pi hatuka kõpasoma , töpö topa kõki kitä . Au ulu anö Teusö a pata na opii sanöma töpö pi walolepamani kitä ' ĩ na Sakatiasö a na ĩ na ĩ ãju tä kuu totioma .
42001018	Ĩ na ãju tä kuu ha , ' Wi na sa pi kuu pasio nö , “ Ĩ pitili taö ! ” sa pi kuupö ? Ipa husopö a wani patasoma , kamisa wani patasipö nai waikiwö , ĩ na samakö patasipö wani kua waikia kule ta pi kuu mai ' ĩ na Sakatiasö a kuuma .
42001019	Ĩ na a kuu ha , ĩ ãju tä aiki , ' Kamisa hai , Kapötieu saö ! Ĩ na tä kua tä , Teusö anö sa simöa sinomo wi ĩ sa . Kawa na toita apii sa ta wäsäpö , Teusö anö sa simöpalöma . Ĩ ta topa apöle sa ta wäsä keö !
42001020	Sa ta wäsähe , waiha ĩ ta kua tolea totisolö kitäö ! Kawa hai , “ Wa kuuhe , ĩ pitili ta ” ĩ na wa pi kuu soata maama kutenö , wa ãkasöpöpaso kitä . Waiha wa ãkasöpö soa tä , au ulu a kupasoma , ĩ tökö soawö wa hapalo totia kõa soapaso kitäö ! ' ĩ na ĩ ãju tä kuuma .
42001021	Ĩ na tä kua tä , Sakatiasö a kopöpö ĩ tä na töpö mamo läo haioma maaki , Teusömo wi a sai õsimö ha Sakatiasö a lisipo kõo haio mi ipö ha , ' Wi na taköö ! ' töpö pi kupalo kai kupalotima .
42001022	Töpö pi kuu kai kupaloti tä , a lisia kopasoma maaki , a ãkasöpö salo , a hapalo maama . A hapalo mi ipö ha , ' Ĩ anö ãju tä taa hãtolalö tasoma . Önö kutenö tä wani hapalo maa kule ta pi kuu mi sai ' ĩ na töpö pi kupaloa apösoma . Sakatiasö a ãkasöpö salo , pili a aminö tä holisi wani himöpala isi waniho opa pätioma .
42001023	Ĩ na tä kua tä , Teusömo wi a sai õsimö ha a kalipaloti wi , ĩ tä matasoö ha , a kõa soatasolöma .
42001024	Ĩ na tä kua tä , Sakatiasö a hai ĩ pusopö Isapeu a sipinapilo nö , 5 pilipoma kökö kui kökö pilipoma ha kama sai a na a kutioma .
42001025	Ĩ na tä kua tä , ' Ipa ulu a supo maa noai , Teusö anö ĩ tä mapamanöma kutenö , ai töpönö sa komoapalama kõo asa mai kitäö ! ' ĩ na Isapeu a kuuma .
42001026	Isapeu a sipinapia tä , 5 kökö pilipoma kui kökö pilipoma hasupamanö nö , Kaliléia tä uli ha Nasaté tä uli pata kule , ĩ ha Maria a kuo noai , ĩ a na Teusö anö ãju tä simöpalöma . Davi a kaikana ola hai José a na Maria a totoa waikiköma maaki , a höpöa paio mai ha , a kuo soatioma . A sino soa tä , Teusö anö ãju tä Kapötieu a simöpalöma .
42001027	
42001028	Maria a na a waloiki nö , ' Maria ai ! A pi mönahaikiö ! Kawa na Teusö a kua asa kuleö ! Teusö anö wa totiapala apa wi , ĩ waö ! ' ĩ na a kuuma .
42001029	Ĩ na a kuu ha , Maria a pi honipo opama . A pi honipo opa nö , ' “ Kawa na Teusö a kua asa kuleö ! ” wi na a pi kuu salo , ĩ na a kuu ke ? ' ĩ na Maria a pi kuuma .
42001030	Ĩ na a pi kuu tä , ' A pi honipo tihöö ! A kili tihöö ! Teusö anö wa totiapala apa wi , ĩ wa waikiwö päwölököö !
42001031	Wa sipinapia opilo nö , ulu wa thapali kitäö ! Ulu wa thapali salo , “ Jesus ” wa kuupöö !
42001032	Au ulu a hai , ĩ pata tä sai kupaso kitäö ! “ Hi tä hẽtu hamö Teusö a kupoli , ĩ a hai ĩ pelupö aö ! ” töpö kuu kitä . Teusö pata tänö Davi a kaikana thapalö noai na , ĩ na Teusö anö au ulu a thaa naipali kitäö !
42001033	Jacó a hai ĩ ola töpö hai , ĩ isöhaeu töpö na au ulu a kaikanamo soatio kitäö ! A kaikanamo mapo mai kitäö ! ' ĩ na ĩ ãju tä kuuma .
42001034	Ĩ na a kuu ha , Maria aiki , ' Hö hö . Sa nö thaö mai ha , “ Au ulu wa thapali kitäö ! ” wa kuuwö ' ĩ na a kuu hö̃töoma .
42001035	Ĩ na a kuu ha , ' Kawa na Teusö a õsi kua tolele , ĩ a waloiki nö , Teusö a pata lotete epii , kawa na ĩ tä waloki kitäö ! Önö kutenö , ulu wa thapa piale , ĩ a kateha nö , “ Wanisala tä höpöa mi ipii , ĩ a . Teusö a ulupö ” töpö kuu kitäö ! ' ĩ na ãju tä kuu nö ,
42001036	' Au ai Isapeu a patasoma waiki maaki , ĩ anö ulu a wai thaa naipali kitäö ! A sipinapilaso noai , ĩ 6 kökö pilipoma kui kökö pilipoma kua waikia kule . “ Ulu pö supo mai , ĩ a ” töpö kuuma maaki ,
42001037	Teusö a lotete epii ĩ anö tä pewö thama taö öpa kutenö , ĩ anö tä aipöama apa kitäö ! ' ĩ na ãju tä kuuma .
42001038	Ĩ na a kuu ha , Maria aiki , ' Teusö anö sa simöa sinomo wi ĩ sa . Kamisa na wa kuu pole , ĩ tä kuopöö ! ' ĩ na a kuuma . Ĩ na tä kua tä , Maria a na ĩ na ĩ ãju tä kuoki nö , a konasolöma .
42001039	Ĩ na tä kua tä , Jutéia tä uli ha maa makö öpalati , ĩ tä uli ha ai sai pö hö̃kököi sai pö kulati , ĩ ha lope epii Maria a hama hulasolöma .
42001040	A hama hulolö nö , Sakatiasö a sai pö ha a waloikitö nö , a lisia soatalotö nö , Sakatiasö a hai ĩ pusopö Isapeu a na a hapalo soata tasoma .
42001041	Maria a hapalo pole , Isapeu anö ĩ ta hini ha , ĩ tökö soatawö , kama pili thalupökö na ulu tä ose wai titile , ĩ a wai kalipalo soatama . Ĩ tökö , Teusö a õsi kua tolele , ĩ anö Isapeu a simöa totiki ha ,
42001042	lope epii Maria a na Isapeu a hapaloma . A hapalo nö , ĩ na a kuuma : ' Teusö anö ai suö töpö totiapala apa kule maaki , Teusö anö wa totiapala satia apa wi ĩ wa sai . Kawa õsimö na ulu a wai titile , Teusö anö ĩ a wai totiapala apa naio wi ĩ a .
42001043	Kamisa na ipa kaikana tä hai ĩ pöpönö a noimomö kõa kilia apawö . A noimomö kopi ha , sa pi mönaha apa kule .
42001044	“ Sa huu keö ! ” ĩ na wa kuuhe , ĩ sa ta hinita tä , ĩ tökö soatawö hi ulu tä wai titia õsimöne , ĩ a pi wai mönaha apa salo , a wai kalipalo opa soatasoma .
42001045	Kawa aiki , “ Kamisa na Teusö a kuupili ĩ pitili ta totiwa ! ” ĩ na wa pi kuu totisoma kutenö , Teusö anö wa pi topapalama totio opaö ' ĩ na Isapeu a kuu totiatalotima .
42001046	Ĩ na Isapeu a kuu totiataloö ha , Maria anö ama ta thaa nö , ĩ na a kuuma : ' “ Teusö pata tä totiatalo opa nö kiliawö ” ĩ na pili sa õsinö ĩ na sa kuu .
42001047	Teusö anö sa täa koni wi , ĩ a na sa pi mönaha apaö .
42001048	Teusö anö sa simöati wi ĩ pata sa mai kitä maaki , Teusö anö ĩ sa wai saia totilöma . “ Teusö anö Maria a totiapala apatima ” huki ĩ na makö kuu . Waiha ĩ na ola töpö kuu tolea nömösolöö .
42001049	Teusö a lotete epii anö sa pasilipo opama . Ĩ a wanisala mi toti ipö .
42001050	Teusö a hini totio opa wi , Teusö anö noa mai ha ĩ töpö totiapala apaö . Kolo töpö totiapala apama , ola töpö totiapala apa soaö , ĩ na a kuaö .
42001051	Ai töpö aiki , “ Kama sa pi hatuka saia asa waikia kutenö , ĩ na sa kuati pia salo ! ” ĩ na ai töpö pi kuu wi , Teusö a lotete epii ĩ a patanö ĩ töpö peama apa pasioö .
42001052	Töpö kaikanamo loteteapalo opati wi , ĩ töpö utitipamani . “ Pata sa ” ĩ na ai töpö pi kuu pasia mane , ĩ Teusö anö ĩ pata töpö thaa asalali .
42001053	Nii tä na töpö honimo opa wi , ĩ töpö na tä totoa asaki . Wani tä thapo opa asale , pokei ĩ töpö simöa kopali .
42001054	Kamakö hai ĩ kolo töpö na , Teusö aiki , “ Abraão a , kama hai ĩ tolewö töpö , ĩ na töpö kui sa töpö totiapala apa soatio kitäö ! ” ĩ na a kuu noai , ĩ tä na Teusö a pi motöo maama . A pi mosaio opama . Teusö anö isöhaeu makö simöa sinomo wi , ĩ makö pasilipo opamakö ' ĩ na Maria anö ama ta thaa nö , ĩ na a kuuma .
42001055	
42001056	Isapeu a sai pö na Maria a kua tä , 3 pilipoma kökö maa kutalo nö , a konasolöma .
42001057	Ĩ na tä kua tä , Isapeu a sipinapia patasipöa totilo nö , wano a ose wai thapalöma .
42001058	Teusö anö Isapeu a totiapala apaö ha , ĩ wano a ose wai thapalö noai , Isapeu a sai pö kotö ha töpö kule ĩ töpö , kama ai töpö , ĩ na töpö kui töpönö ĩ ta hininö nö , ĩ töpö pi mönaha apa naioma .
42001059	Ĩ na tä kua tä , 7 tä mumi maa kutalo nö , ĩ hena tä , ' Ipa isöhaeu makö kutenö , au ulu a isi ola ösö wai hanöpalö nö , au ulu a isi ola ösö wai hosalöö ! ' ĩ na Teusö a kuu waikioma ha , ulu tä isi ola ösö wai hosali pia salo , ĩ wano tä ose kai wai kule ha , ĩ ha ĩ ai töpö waloköma . Ĩ töpö waloiki nö , pö̃ Sakatiasö a hilo kule na , ĩ na pelupö a wai hila thaa pi topa naia kule maaki ,
42001060	pöpönö aiki , ' Naiö ! Ipa João a wai a hila totikiö ! ' ĩ na pöpönö a kuu läoma .
42001061	Ĩ na a kuu läoö ha , ' Ĩ na kuno maiö ! Au ai töpö kule ha , João a hilo kule na , ĩ na ta hilo kua wi tä kua mai kitä ta pi kuu mai ' ĩ na töpö kuu nö ,
42001062	kama pö̃ a hapalo mi , ta hini mi , ĩ na pö̃ a kua kutenö , töpö walokö noai , ĩ töpö amiki himöpala päo nö , ' Kawanö , wi na ulu wa hila thaa pi topa kule ? ' ĩ na töpö kuuma .
42001063	Ĩ na töpö kuu ha , pö̃ anö hii ti kotopö ösö wai takaka apa pa tä sãöka soataköma . Tä sãöka pola nö , ' João a hilo kuaöö ! ' ĩ na tä sãökama sätäa thaa soatamaköma . Ĩ na tä sãökama sätäa thaa soatamaki ha , ' Kilatiha ! ' ĩ na töpö kupaloma .
42001064	Ĩ na töpö kupaloma , ĩ na tä kua tä , Sakatiasö a ãkasöpö maa kõa soatalo nö , a hapalo kõo soatalo nö , ' Teusö a toita apa nö kili ia ! ' ĩ na a kuu soatasoma .
42001065	Ĩ na tä kuaö ha , Sakatiasö a sai pö kotö ha töpö kule , ĩ töpö kilia apölo nö , Jutéia tä uli ha maa makö öpalati , ĩ tä uli pewö hamö ĩ töpönö ta wäsä hätäpoti tasoma .
42001066	Ta wäsäti ha , ta hininö noai , ĩ töpö aiki , ' Sakatiasö a hai ulu a ose wai kupaso noai , wi na ĩ a wai kua totiopö , ĩ a wai kuno mai ? ' ĩ na töpö kupalo opatima . Ĩ na tä kua tä , Teusö a patanö ĩ a wai totiapala apatima .
42001067	Ĩ na tä kua tä , wano tä ose wai thapalöma tä , Teusö a õsi kua tolele , pe epii Sakatiasö a õsi na ĩ a õsi kua pitilia totia apöki ha , Teusö a kai wäsä kuköma .
42001068	Ta wäsä nö , ' Kamakö pewö na , “ Ipai töpö ” ĩ na Teusö a kuu wi , ĩ makö na a noimo kõo pia salo , a walokö solöma . A waloikiso nö , makö täa koni pia salo . Önö kutenö , “ Isöhaeu makö hai ĩ Teusö pata tä totiatalo opawö ” makö kuu !
42001069	Teusö anö kamakö hai ĩ nö patapö töpö totiapala apa nö , ĩ töpö na Teusö a hapalo nö , “ Kamisanö makö ola totiapala apa hö̃töo kitäö ! ” ĩ na Teusö a kuuma . Abraão a na , “ Tiko töpönö au töpö ola hĩsu thaa wi , ĩ töpö na au sa töpö ola noama totio kitäö ! Au ola töpö peamaö ha , au sa töpö ola täa kõa läli kitäö ! Sa töpö täa kõa lälö nö , töpö kili mai , toitai töpö Teusömo totiopöö ! Ĩ töpö temö soa tä , sa kai a hini nö , toitai tä thaa sisapöö ! Toitai tä thaae nö , töpö Teusömo toitiopöö ! ” ĩ na Teusö a kuu totioma . Ĩ na Teusö a kuu totio opa noai , Teusö anö ĩ tä taö soatioma . Ĩ tä taö soatioma kutenö , Teusö anö Davi a simöa sinomoti noai , ĩ a ola lotetepaso kitäö ! Ĩ a lotete epii ĩ anö makö pewö noama nö , makö täapa kõo läo kitäö ! Makö täapa kõo läo piale , kamakö na Teusö anö ĩ a simöa waikipalömaö ! Sutu ha , Teusö anö ĩ ta wäsäma . Töpö Teusöpö öpii ĩ töpönö Teusö a kai a wäsä sinomoti noai , ĩ töpönö ĩ ta wäsä toleama . Önö kutenö , makö wanipo pole , ĩ töpönö makö hĩsu thaa pole , ĩ töpö pewö na Teusö anö makö noama totio kitä ' ĩ na Sakatiasö a kuu totioma .
42001070	
42001071	
42001072	
42001073	
42001074	
42001075	
42001076	Ĩ na Sakatiasö a kuu nö , kama hai ĩ ulu a ose wai na a hapalo nö , ' Pösa wai ! Hi tä hẽtu hamö Teusö a kupoli , ĩ a pata aiki , “ Sa kai wäsä wi ĩ wa kupasopöö ! ” ĩ na Teusö a kuu kitäö ! Pata tä na ai sanöma tä paluapalo nö , ĩ anö piliso topama kua wi na , ĩ na sanöma wa töpö õsi thamapöö ! Teusö wa ta wäsäö ha , “ Pata sa tä kai hini pi topa apa sai taköö ! ” ĩ na wa töpö pi thama totiopököö !
42001077	Wa huulö pamö wa ta wäsäti kai huulö nö , “ Teusö anö wanisala tä na makö koni kitäö ! Makö konö nö , wanisala ma tä thapili , ĩ tä na Teusö a hĩso matalo nö , kamakö na a noimo kõo kitäö ! ” ĩ na wa töpö pi thama kitäö !
42001078	Sanöma makö na Teusö a pi honipo opa salo , makö totiapala apa kitäö ! Makö totiapala apa kutenö , kamakö pewö na pata tä wakala apii , ĩ anö wakala tä kai waloki kitäö !
42001079	Mumi mumi tä na töpö kuati pole , nomaso wi tä na töpö kili ipa wi , pata tänö ĩ töpö pi wakalapamani kitäö ! Pata tänö makö pewö pi hatukupamani kitäö ! “ Ĩ naköö ! Ĩ naköö ! ” pata tänö makö noa thaö ha , makö pi topa apa kuki kitäö ! ' ĩ na Sakatiasö a kuu totiatalo opatima .
42001080	Ĩ na tä kua tä , ĩ ulu tä pataalö pamö , a pi tao opa soaalöma . A pata totilo nö , kama hai ĩ isöhaeu töpö na a tapamo paio mai ha , sanöma töpö pilio taso maa pamö a pilio paio tasoma .
42002001	Ĩ na tä kua tä , töpö satehe epii töpö na Aukusötu kaikana tä pata kaikanamo noai , ĩ töpö pewö a kateha ösöhöpali pia salo , ' Kawa hilo wi , pata töpö na ĩ ma tä sãökömaköpöö ! ' ĩ na Aukusötu a patanö ĩ na ĩ töpö noa pewö thama .
42002002	Ĩ na töpö noa thaa tä , Sítia tä uli pata ha Sitêniu a kaikanamoma . Ĩ tä , ' Wa hilo wi ĩ tä sãökömaköpöö ! ' ĩ na Aukusötu a patanö töpö noa thaa somama .
42002003	Ĩ na töpö noa thali ha , töpö pewö husoa soalo nö , kama töpö kolo pilio noai , ĩ töpö sai pö pata kuo taso pa töpö pewö ekua selekeokö tasoma . Kama töpö a hilo wi ĩ tä pewö sãökama pia salo , töpö pewö hulasolöma .
42002004	Ĩ na tä kua tä , Kaliléia tä uli pata ha Nasaté tä uli kule , ĩ tä uli ha José a husololö nö , Jutéia tä uli pata ha Pelẽi tä uli kulati , ĩ tä uli ha nö patapö Davi a ose kai wai pilio noai , ĩ tä uli hamö José a hulasolöma . Davi a hai , José a hai ĩ kolo tä kuoma kutenö , ĩ hamö José a hulasolöma .
42002005	Kama hilo wi , ĩ tä sãökömaköpö , pusopö Maria a sipinapi kai hulasolöma .
42002006	Pelẽi tä uli na a kai walo tasoa tä , ulu a wasu wai kuköma .
42002007	Ulu a wasu wai kua kuköma , ulu a thaa somatakö noai , ĩ a wai thapalöma . A thapalö nö , watata ösökönö a wai halopalö nö , hiima kökö iama sinomo wi , ĩ ti ha a pi wai alapoma . Hama töpö kuta sinomo wi ĩ a sai matihi ipö waiki ha , hiima kökö iama sinomo wi , ĩ tiki ha a pi wai makeköma .
42002008	Ĩ na tä kua tä , ĩ tä uli ha oweha kökö thapo wi , pölösö a mötali ha ĩ töpönö oweha kökö nö läpo halutima .
42002009	Kökö nö läpo haluti pa , Teusö anö ãju töpö simöta wi , ĩ ai tä ithoa halupasoma . Hi tä hẽtu hamö Teusö a kupoli ha tä wakala apii tä kua sätäa naipoli , ĩ tä ithoa naipasoma . Ĩ na tä kuaö ha , töpö kilipalo opama .
42002010	Töpö kilipalo opaö ha , ' Pö kili tihöö ! Toitai sa ta wäsä pia kuleö ! Sanöma makö pewönö ĩ ma ta hinini salo , ĩ makö pewö pi mönaha apapöö !
42002011	Cristo a kaikananö makö pewö täapa kõo läo piale , ĩ a wai kupasomaö ! Davi a pata pilio noai , ĩ tä uli ha a ose wai kupaso tasomaö !
42002012	Ma wai möötöö ! Hiima kökö iama sinomo wi ĩ tiki ha ulu ma halo wai makea talali salo , “ Ã ãi . Pitili ta kuoma ta o ” makö kuupököö ! ' ĩ na ĩ ãju tä kuu tä ,
42002013	ĩ ãju tä kuo pa ai ãju töpö satehe epii töpö kokamo naio soatama . Ĩ töpö kokamo soatalo nö , ' Teusö a totiatalo opawöö ! ' töpö kupalo nö , ĩ töpö pewönö ama ta thaa nö ,
42002014	' “ Teusö a toita apö sisawöö ! Hi tä hẽtu pata hamö a pilipoli , ĩ a pata toita apö sisawöö ! ” töpö kuupököö ! Masita tä uli ha töpö pilipai , Teusö anö ĩ töpö pi ipa wi , ĩ töpö pi topa apapöö ! ' ĩ na ĩ ãju töpö pewö kuuma .
42002015	Ĩ na töpö kuu nö , hi tä hẽtu hamö töpö kononö nö , oweha kökö thapo wi ĩ töpö aiki , ' Pelẽi hamö makö hulolö nököö ! Kamakö na Teusö pata tänö ta wäsähe , ĩ ma tä möö tasopöö ! ' ĩ na töpö kuuma .
42002016	Ĩ na töpö kuu nö , töpö hua soatasolöma . Töpö hua soatasolö wi , ĩ töpö waloikitö nö , José a , Maria a , ĩ na kilii töpö taa haia konanö tasoma . Hiima kökö iama sinomo wi ĩ tiki ha a pi wai makele , ĩ a pi wai makea taa naia soatalalöma .
42002017	Taa naia soatalalö nö , ãju töpönö ta wäsä nö , ' Cristo a Kaikana thapalömaö ! ' töpö kuu noai , oweha kökö thapo sinomo wi ĩ töpönö ĩ ta wäsä tolea nömöo soata tasoma .
42002018	Ta wäsäö ha , ai töpönö ĩ ta hini noai , ĩ töpö aiki , ' Pö kuu nö kilatiha ! ' ĩ töpö pewö kuuma .
42002019	Ĩ na tä kua tä , Maria a haa mai , ta wäsäpole , ĩ tä na a pi tapo kai loo pasio pätioma .
42002020	Ĩ na tä kua tä , oweha kökö thapo wi ĩ töpö wäo maa totipalo nö , pölösö a hamö töpö hua kõo soasolöma . Töpö huu koonö pola nö , ' Aitaköö ! Teusö a toita apö sisawö ta o . Ãju töpö kuu halupii , ĩ pitili ta kuoma ta o ' ĩ na töpö kuu kai huu koonöma .
42002021	Ĩ na tä kua tä , 7 tä mumi matalo nö , ulu tä isi ola ösö wai hosali wi ĩ tä wakala na Jesus a ose wai a hila kuköma . ' Jesus wa wai a hila kuköpöö ! ' ãju tä kuuma ha , ĩ na a hila thakömae . Jesus a hai ĩ pöpönö a sipinapi paio mai ha , ĩ ãju tä aiki , ' Ulu wa ose wai thapali salo , Jesus wa wai a hila kuköpöö ! ' ĩ na a kuu totioma kutenö , ĩ ulu a ose wai thapali ha , Jesus a wai a hila kukömae .
42002022	Ĩ na tä kua tä , ' Ulu a thatalö nö , ĩ na tä mumi maa kuto tä , pili makö õsi ausipamoö ! ' ĩ na Moisés anö pata töpö noa thaa totioma kutenö , Jetusalẽi tä uli ha José a , Maria a , ĩ na töpö kui töpönö ulu a ose kai wai hulasolöma . Teusö a na ulu tä totoki pia salo , a kai wai hulasolöma .
42002023	Teusö aiki , ' Wano tä thaa somapali wi , kamisa na ĩ a wai totopaö ! Kamisanö ĩ sa ulu wai thapo totiopöö ! ' ĩ na Teusö a kuu noai , ĩ tä sãökama hinini salo , José a , Maria a , ĩ na kilii töpönö Teusö a na kama töpö hai ĩ ulu a totoki pia salo , a kai wai hulasolöma .
42002024	Ĩ tä sãökama kuo noai , ĩ na ĩ tä sãökama kuu hö̃töoma : ' Makö õsi ausipamo tä , salo ma wai ĩsimanöpö , polakapi hosa ma kökö wai säpaö ! Hosa kökö wai kua mi tä , polakapi wakoka ma kökö wai säa päpalö nököö ! ' ĩ na Teusö anö pata töpö noa thama . Ĩ na Teusö a kuu noai , Moisés anö ĩ ta wäsä tolea noai , José a , Maria a , ĩ na kilii töpönö ĩ ta hinini salo , ĩ töpönö ĩ na tä thama hö̃töoma .
42002025	Ĩ na tä kua tä , Jetusalẽi tä uli na Simeão a pilitio noai , ĩ anö toitai tä thaa sinomoö , Teusö a kai hini sinomoö , ĩ na Simeão a kua sinomotima . Teusö anö isöhaeu töpö täapa kõo läo wi , Simeão anö ĩ tä walo taa toitioma . Ĩ a na Teusö a õsi kua tolele , ĩ a kuo totio opama .
42002026	Ĩ na tä kua tä , ' Teusö anö kaikana tä simöpa piale , ĩ Cristo a hilo wi , wa noma paio mi tä , ĩ wa talali kitäö ! ' ĩ na Simeão a na ĩ na Teusö a õsi kua tolele , ĩ a kuu waikio noai ha ,
42002027	Teusö a õsi kua tolele , ĩ anö Simeão a simönöma , Teusömo sinomo wi a sai na a waloa hö̃tökö tasoma . Ĩ hamö Jesus a kai wai walo haia hö̃tökö tasoma . ' Kamakö hai ĩ ulu a wai thapali ha , Teusömo wi a sai ha ma kai wai hua totilolö nö , ĩ na ma wai thama totioö ! ' ĩ na Moisés anö ĩ na isöhaeu töpö nö patapö noa thaa waikioma kutenö , Jesus a hai ĩ pö̃ a , pöpönö a , ĩ na töpö kui , Teusömo sinomo wi a sai na ĩ töpönö Jesus a kai wai waloa hö̃tökö tasoma .
42002028	Jesus a kai wai waloa hö̃töki ha , Simeão anö a wai sua lätalö nö , Teusö a na a hapalo nö , ' Wa totiatalo opawöö ! ' a kuu nö ,
42002029	' Teusö ai . “ Waiha makö täa koni kitäö ! ” ĩ na wa kuu noai , ĩ pitili wa kuo totiomaö ! Huki kawanö samakö täapa kõo läopö waö ! Samakö täapa kõo läo piale , ĩ pili sa mamo sainö ĩ sa taa waikilalö manu ke , kawa aiki , “ Huki Simeão a õsi toita apii , a kopiö ! ” ĩ na ipa pata wa pi kuu !
42002030	
42002031	Teusö wanö sanöma töpö täapa kõo läo wi , masita tä uli pewö na sanöma töpö pewö pilipai , ĩ töpönö ĩ tä taö öpa kuki kitäö !
42002032	“ Juteu töpö pasi mai ĩ töpö pi hatukua totipamanöpö , wakala sa tä simöpali pia saloö ! ” wa pi kuu noai , ĩ sa tä wakala taa hö̃tölali keö ! Jesus a hai , ĩ wakala tä waloköma kutenö , ai töpö aiki , “ Juteu makö totiatalo opawöö ! ” ĩ na töpö kuu kitäö ! Ĩ tä walaka walokö noai , ĩ sa tä taa totilali keö ! ' ĩ na Simeão a kuuma .
42002033	Ĩ na Simeão a kuu ha , ' Jesus a wai a katehae , wi na ĩ pili ta kua totia kule ? ' ĩ na Jesus a hai ĩ pö̃ a , pöpönö a , ĩ na kilii töpö kuuma .
42002034	Ĩ na tä kua tä , Simeão aiki , ' Teusö anö makö totiapala apapököö ! ' ĩ na a kuu nö , Jesus a hai ĩ pöpönö Maria a na , ' Teusö anö hi ulu a saipalö noai , waiha ai isöhaeu töpö satehe epii töpönö ĩ a hini mai kitä . Önö kutenö ĩ töpö õsi palimipo pasio mai kitä . Ĩ na tä kua tä , ai isöhaeu satehe epii töpönö a hini asa totio wi , Teusö anö ĩ töpö täa makokoa kõa asali kitäö ! Teusö anö hi ulu a simöpalö noai , ĩ anö Teusö ta wäsä kuki kitä maaki , ĩ a na ai töpö hapalo wanisala apa kuki kitäö !
42002035	Ĩ anö Teusö ta wäsäö ha , ai töpö satehe epii töpö õsi pi tapoa hãtoa pasitile , ĩ tä hasulupamani kitäö ! Maria ai ! Sanöma tänö poo anö wa tiwöhölöma , tä nini kui na , ĩ na wa õsi aulu kua hö̃töo kitäö ! ' ĩ na Maria a na ĩ na Simeão a kuuma .
42002036	Ĩ na tä kua tä , Ana patasoma anö Teusö a kai a wäsä sinomo noai , Teusömo wi a sai pata ha ĩ a kuo hö̃töoma . Ana a hai , Asee tili tä Panueu a hai ĩ pete a kuoma . A moko tä , kama hai ĩ peanopö a tälöma maaki , 7 tä inama maa kutalo nö , kama hai ĩ peanopö a nomasoma . Peanopö a nomasoö ha , sino opii pusopö a kupalo kotioma .
42002037	A sino wani kupalo kotia tä , ĩ a na 84 tä inama kupasoma . Teusömo wi a sai atu ha Ana a lisiatalo mai , a kupalo õsimöati tasoma . A kupalo õsimöati polatö nö , wakalai ha a pata Teusömo sinomoö , mumai ha a Teusömo sinomoö , ĩ na a kuatima . A Teusömo totiopö , nii tä oa paio mai ha , Teusö a na a hapalo sinomoma .
42002038	Maria a na Simeão a hapalo tä , ĩ tä , Ana a pata waloiki nö , ' Teusö a totiatalo opawöö ! ' ĩ na a pata kuu kai waloa soataköma . Ĩ na a kuu soatalo nö , töpö hila sototole , ĩ töpö na ulu a wai a kateha nömöa soatalöma . Ai tänö jetusalẽi tili töpö pea mapama piale , ĩ tä na töpö mamo lätio wi , ĩ töpö na Ana a hapalo nö , ulu tä Jesus a wäsäma .
42002039	Teusö anö pata töpö noa thaa noai , José a , Maria a , ĩ na kilii töpönö ĩ tä pewö a thaa hatuka waikipalö noai ha , Kaliléia tä uli ha Nasaté tä uli pata kulati ha , ĩ ha ĩ töpönö Jesus a kai wai konasolöma .
42002040	A kai konasolöma , ĩ ha a pataso tasoma . Teusö anö a pi ipa kutenö , a totiapala apama . A totiapala apama kutenö , a pataalö pamö a pi tao soamo opaalöma . A sawö liähäa apaalöma .
42002041	Ĩ na tä kua tä , inama tä pewö hamö Jetusalẽi tä uli hamö Jesus a hai ĩ pö̃ a , pöpönö a , ĩ na kilii töpö huu sinomo tasoma . Pásökoa tä wakala ha juteu töpönö oweha kökö oa pia salo , töpö kokamo noai , ĩ tä , töpö huu sinomotima .
42002042	Huu sinomo kutenö , Jesus a pi hatuka waikia tä , Jesus a na satehe epii , 12 inama tä maa waikipaso noai ha , töpö kokamo taso wi , ĩ hamö Jesus a kai hulasolöma .
42002043	Ĩ hamö töpö kukitö nö , töpö kokamo mapalotö nö , ai töpö kõa waikilasolö noai ha , pö̃ a , pöpönö a , ĩ na kilii töpö pi motöa kua konatö tä , Jetusalẽi tä uli ha Jesus a heipaso tasoma .
42002044	' Ai töpö na Jesus a huu naio haio kõo nö , a waloa naia haia kõki solö kitä ' ĩ na töpö pi kuuma maaki , töpö koonö pamö Jesus a walo kõo haio mai ha , tä wisa pälasoma . Tä wisa pälasoö ha , kama ai töpö , kama noi töpö , ĩ na töpö kui töpö kule ha Jesus a tae kõa kule maaki , a tapa kõo maama .
42002045	A tapo kõo mi ha , Jetusalẽi tä uli na Jesus a tae kõo pia salo , töpö sapa kopasolöma .
42002046	Töpö sapa kopalolö nö , Jetusalẽi tä uli ha töpö waloa koiki nö , 3 tä mumi matalo nö , Teusömo sinomo wi ĩ a sai na Jesus a taa konanö tasoma . Teusö tä waheta taöma wi ĩ töpö na Jesus a loa sätätia tä , a taa konanöma . Teusö tä waheta wäsäti pole , Jesus anö ĩ töpö a hini nö , ĩ töpö huamatima .
42002047	Ĩ töpö huamati ha , ĩ pata töpönö Jesus a huama hö̃tötioma . A huamati ha , Jesus a hapalo makokati ha , ' Ulu wa maaki , wa hapalo tao opawö ' ĩ na töpö pewö pi kuuma .
42002048	Ĩ na tä kua tä , pö̃ a , pöpönö a , ĩ na kilii töpönö Jesus a taa opia konanö nö , ' Wi na taköö ! ' töpö pi kuu nö , ' Pösa ai ! Wi na wa pi kuu salo , samakö pi honiapama apaö ? Wa tae kotio ke maaki , wa tapa kõo maa keö ! ' ĩ na pöpönö a kuuma .
42002049	Ĩ na pöpönö a kuu ha , ' Wi na makö pi kuu salo , sa tae kotio ke ? “ ‘ Ipa hao a sai pö ha sa lotiopökö o ! ’ ĩ na pösa a pi wai kuu hãtoma ” wa pi kuu mai ' ĩ na Jesus a kuuma .
42002050	Ĩ na pelupö a kuu kule maaki , pöpönö a , pö̃ a , ĩ na kilii töpönö ta hini totio maama . ' Hãu . Ö̃kö ta o ' pelupö a na töpö kuu maama .
42002051	Ĩ na tä kua tä , Nasaté tä uli hamö a kai konasolöma . A kai kononö nö , pö̃ a , pöpönö a , ĩ na kilii töpönö Jesus a simöaö ha , ' Pälaö ! ' a kuu mai ha , ' Hai o ' ĩ na Jesus a kuu hö̃töo sinomotima . Jesus a kuati noai , ĩ tä na pöpönö a pi tapomo sinomotima .
42002052	Ĩ na tä kua tä , Jesus a pataalö pamö , a pi hatukua apaalöma . A sawö liähäa apa naio soataalöma . ' Jesus a totiatalo opawö ' ĩ na Teusö a kuuma . Ĩ na ai töpö kuu sätäa naioma .
42003001	Ĩ na tä kua tä , Sipétiu kaikana pata tä kaikanamo tete epa noai , ĩ 15 tä inama mapo waikia tä , Jutéia tä uli ha Põsiu Pilatosö a kaikanamo naioö , Kaliléia tä uli ha Etoosisö a kaikanamo naioö , Itutéia tä uli , Tötakoniisisö tä uli , ĩ na tä uli kui tä uli ha Etoosisö a hai ĩ pepala Filipe a kaikanamo naioö , Apileni tä uli ha Lisâniasö a kaikanamo naioö , ĩ na töpö kaikanamo kua soala tä ,
42003002	Teusömo wi a sai ha Anásö a pata , Kaipasö a pata , ĩ na kilii töpönö Teusö a täpä totia tä , ai töpö pilia tasoa mai tä uli na Sakatiasö a hai ĩ pelupö João a huu tä , ĩ ha João a na Teusö a hapaloma .
42003003	Teusö a hapaloma ha , Johotão u kasö pata hamö João a huu hätäpoti nö , Teusö ta wäsä hätäpo toitio tasoma . Ta wäsä hätäpo toitio nö , ' “ Makö kuatipole , ĩ tä na huki makö pi wasiso sapao kota mai kitäö ! ” makö pi kuu nö , wanisala ma tä thaa noai , ĩ tä hosalöheö ! Ĩ ma tä hosalö nö , pö mãi õmamoa totiloö ! Wanisala ma tä thaa noai , ĩ ma tä hosali , makö mãi õmamoa totisoö , ĩ na makö kuaö ha , wanisala ma tä thaa noai , ĩ tä na Teusö a hĩso maa kota kitäö ! ' ĩ na João a kuuma .
42003004	Sutu upa , Isaías anö Teusö a kai wäsä sinomo noai , ĩ anö tä sãököpalö nö , a kuu kua noai na , ĩ na tole hamö ĩ na João Pasisöta a kua tolea totioma . Ĩ na Isaías a kuuma : ' “ Pata tä walo pia tä , pili ma tiso makokama kua wi na , ĩ na pata tä sai pata walo pia manu kule , ĩ na pö pi makokoa topa kua läikiö ! ” ĩ na ai töpö pilia taso mai ĩ tä uli na ĩ na ta kuu tasoa .
42003005	Hawalo töpö kumoma maaki , ai tiko masita tä paköma , tä salöa apa kua kõki wi na , ĩ na makö õsi kua totia läköpöö ! Ösö tä pewö salöa thaa kua kõki wi na , ĩ na makö õsi kua totia läköpököö ! Piliso ãkoto opama maaki , tiso saliliama kua kõo wi na , ĩ na pö õsi kua totia läikiö ! Piliso mötali tatoko opama maaki , tiso mötali salöa thaa kõa kõki wi na , ĩ na pö õsi kua totia läikiö !
42003006	Ĩ na sanöma makö õsi kua totia läa tä , Teusö anö makö täapa kõo läo wi , sanöma makö pewönö ĩ ma tä tapa totio kitäö ! ' ĩ na sutu ha , ĩ na Isaías anö tä sãöka thamama .
42003007	João a na töpö satehe epii töpö mãi õmamopö töpö huima pole , ĩ töpö na João a hapalo läo nö , ' Olö kökö wasu kui na , ĩ na makö kuö hö̃töwö . Ai tä aiki , “ Makö mãi õmamo saimo päköma , wanisala ma tä thaa noai , waiha ĩ tä noa na Teusö anö makö peama pasio mai kitäö ! ” ĩ na ai tä holisi wani a kuuma thali ?
42003008	Toitai tä thaa totioheö ! Toitai ma tä thaa totio kuköma , “ Wanisala tä thaa noai , ĩ tä na ĩ töpö pi taemo kõo sapamo kõo waikioma ta o ” ĩ na ai ma töpö pi thama kitä . Kamakö aiki , “ Abraão a hai , kamakö hai ĩ kolo tä kutenö , makö topa waikia kuleö ! ” ĩ na pö pi kuu tihöö ! Hi maa makö hilale , Teusö anö ĩ maa makö tälö nö , Abraão a hai ĩ ai ola töpö thaa taö öpa kitäö ! ' ĩ na João a kuuma .
42003009	Ĩ na a kuu nö , ' Hii mo lalo pasio mi ipii , hanoko anö ĩ ti kolo sai tusä pialeö ! Hii mo lalo mi ipö ha , ĩ tiki pewö tusälö nö , koa taka na ĩ tiki pewö ĩsima pasio pia kuleö ! ' ĩ na João a kuuma .
42003010	Ĩ na a kuu ha , töpö satehe epii töpö kokamo pole ĩ töpö aiki , ' Wi na samakö kuapö ? ' ĩ na ĩ töpö kuuma .
42003011	Ĩ na töpö kuu ha , ' Ai tä hai ĩ haloi ösö mi ipö pasi tä , polakapi au ösökö kua asa tä , sami ösö totoa pasikiö ! Au nii tä kua apa asa tä , ai töpö hai ĩ nii tä mi pasii , ĩ töpö na ai nii tä totoaköö ! ' ĩ na João a kuu hö̃töoma .
42003012	Ĩ na tä kua tä , kaikana tä pata na sitipa kökö totoköpö , kökö sitipa sua hätäpo sinomo wi , ĩ töpö mãi õmamo pia salo , João a na ĩ töpö waloikitö nö , ' Samakö pi hatukama sinomo wi ĩ waö ! Wi na samakö kuapö ? ' ĩ na ĩ töpö kuu ha ,
42003013	' “ Au ai töpö na sitipa kökö sulöö ! ” ĩ na kaikana tä kuu wi , ĩ sitipa kökö täa makoka sisatalö nö , pö kuaö ! Ai sitipa kökö naka sätäa hãto tihöö ! ' João a kuuma .
42003014	Ĩ na a kuuma , ai sotatu töpö aiki , ' Wi na samakö kua pasiopö ? ' ĩ na töpö kuu ha , ' “ Ĩ sa töpö kilia totitamanö nö , ĩ töpö hai sitipa sa kö tälöpöö ! ” pö pi kuu tihöö ! “ Wanisala wa tä thaa noai , ĩ tä noa na sitipa kökö pihoö ! ” ĩ na pö holisi kuu hãto tihöö ! Kaikana tä na makö kalipalo sinomo wi ĩ tä noa na makö pi mönahapalo sinomo päopököö ! Ai sitipa kökö na pö pi wasio sätäa hãto tihöö ! ' ĩ na João a kuuma .
42003015	Ĩ na tä kua tä , töpö satehe epii töpö kokamo pole ĩ töpö aiki , ' Teusö anö João a saia totia apöpalö noai , ĩ a hãtowö . Kamakö na ĩ a kaikanamo totiopö ĩ a hãtowöö ' töpö pi kupalo opatima .
42003016	Ĩ na töpö kupalo opati ha , João aiki hö̃töwö ' Kamisanö maa tuu na makö mãi õma kule maaki , pata sa sai mai kitä . Ĩ pata tä sai huu noa haia soa kulatiö ! Ĩ a hai , ĩ pata tä sai kutenö , ĩ a na sa ekuo kili ipawöö ! A ami halole , ĩ sa tä kusöpa kili ipa naio soataöö ! Ĩ a patanö maa tuu na kuno mai , Teusö a õsi kua tolele , ĩ a na makö mãi õmanani kitäö ! Koa taka na makö motömaki kitäö ! Koa takanö sami sami tä mapama kua wi na , ĩ na Teusö a õsi kua tolele , ĩ na ĩ anö makö õsi sami ipii , ĩ tä maa thaa hö̃töpamani kitäö !
42003017	Tötiiku mo hiki wi , ai tänö ĩ tä kai waloiki nö , tötiiku mopö hila pa a kalipalo nö , sai a õsimö ha tötiiku mo sai titia soka õsimöki , koa taka na sãko sãko tä ĩsia soka pasimani , ĩ na tä thama kua wi na , ĩ na pata tä sai waloköma , ĩ na ĩ a patanö makö thama tolea hö̃töo kitäö ! Ai töpö noama asaö , koa taka hili mapo mai , ĩ taka ha ai töpö kea tolea totia pasimapi , ĩ na pata tänö tä thama kitäö ! ' ĩ na João a kuuma .
42003018	Ĩ na a kuu nö , ĩ töpö na ta topa apöle ĩ ta wäsä kõatalo opatima .
42003019	João anö ta topa apöle ĩ ta wäsätima maaki , titita wi a sai ha Etoosisö kaikana tänö João a titia pikia apököma . Etoosisö a pata hai ĩ pepala anö pusopö a po pole , Etoosisö a patanö ĩ a suö täli , ai wanisala tä thaa hãkikiatalo opatii , ĩ na a pata kuati ha , João aiki , ' Ĩ na wa kuati maikiö ! ' a kuu ha , Etoosisö a patanö João a hĩsu thaa opia totilö nö , a titiköma . João a titikö noai , ĩ tä wanisala satio opama .
42003020	
42003021	Ĩ na tä kua tä , sai a õsimö ha João a titia paia mi tä , ĩ töpö pewö mãi õmamo pa , Jesus a mãi õmamoa naisoma . A mãi õmamoa naino nö , Teusö a na a hapalo tä , hutu mosökö pata hãkopalolö nö ,
42003022	holeto a kui na , ĩ na Teusö a õsi kua tolele , ĩ a kui , Jesus a na a ithopaköma . A ithopaköma , Teusö aiki , ' Kamisanö ipa ulu wa pi ipa wi , ĩ waö ! Kawa na sa pi mönaha apa kuleö ! ' ĩ na Teusö a kuu haio lasoma .
42003023	Jesus a pi patahapoolö tä , kama na satehe epii , ĩ 30 tökö inama kupo tä , a huu hätäpoti pamö , Teusö ta wäsä soaköma . ' Jesus a hai , ĩ José a hai ĩ pelupö a ' ĩ na töpö pi kuuma . José a hai ĩ pö̃ a hai , Eli a hiloma .
42003024	Eli a hai ĩ pö̃ a hai , Matã a kuoma . Matã a hai ĩ pö̃ a hai , Lepii a kuoma . Lepii a hai ĩ pö̃ a hai , Meukii a hiloma . Meukii a hai ĩ pö̃ a hai , Janai a hiloma . Janai a hai ĩ pö̃ a hai , José a hiloma .
42003025	José a hai ĩ pö̃ a hai , Matatiasö a hiloma . Matatiasö a hai ĩ pö̃ a hai , Amoosö a hiloma . Amoosö a hai ĩ pö̃ a hai , Naũ a hiloma . Naũ a hai ĩ pö̃ a hai , Esölii a hiloma . Esölii a hai ĩ pö̃ a hai , Nakai a hiloma .
42003026	Nakai a hai ĩ pö̃ a hai , Maasi a hiloma . Maasi a hai ĩ pö̃ a hai , Matatiasö a hiloma . Matatiasö a hai ĩ pö̃ a hai , Semei a hiloma . Semei a hai ĩ pö̃ a hai , José a hiloma . José a hai ĩ pö̃ a hai , Jotá a hiloma .
42003027	Jotá a hai ĩ pö̃ a hai , Joanã a hiloma . Joanã a hai ĩ pö̃ a hai , Hesa a hiloma . Hesa a hai ĩ pö̃ a hai , Sotopapelö a hiloma . Sotopapelö a hai ĩ pö̃ a hai , Salasieu a hiloma . Salasieu a hai ĩ pö̃ a hai , Netii a hiloma .
42003028	Netii a hai ĩ pö̃ a hai , Meukii a hiloma . Meukii a hai ĩ pö̃ a hai , Asii a hiloma . Asii a hai ĩ pö̃ a hai , Kosã a hiloma . Kosã a hai ĩ pö̃ a hai , Eumatã a hiloma . Eumatã a hai ĩ pö̃ a hai , E a hiloma .
42003029	E a hai ĩ pö̃ a hai , Josué a hiloma . Josué a hai ĩ pö̃ a hai , Eliése a hiloma . Eliése a hai ĩ pö̃ a hai , Jotĩ a hiloma . Jotĩ a hai ĩ pö̃ a hai , Matã a hiloma . Matã a hai ĩ pö̃ a hai , Lepii a hiloma .
42003030	Lepii a hai ĩ pö̃ a hai , Simeão a hiloma . Simeão a hai ĩ pö̃ a hai , Jutá a hiloma . Jutá a hai ĩ pö̃ a hai , José a hiloma . José a hai ĩ pö̃ a hai , Jonã a hiloma . Jonã a hai ĩ pö̃ a hai , Eliakĩ a hiloma .
42003031	Eliakĩ a hai ĩ pö̃ a hai , Meleá a hiloma . Meleá a hai ĩ pö̃ a hai , Mená a hiloma . Mená a hai ĩ pö̃ a hai , Matatá a hiloma . Matatá a hai ĩ pö̃ a hai , Natã a hiloma . Natã a hai ĩ pö̃ a hai , Davi a hiloma .
42003032	Davi a hai ĩ pö̃ a hai , Jesé a hiloma . Jesé a hai ĩ pö a hai , Opesi a hiloma . Opesi a hai ĩ pö̃ a hai Poasö a hiloma . Poasö a hai ĩ pö̃ a hai , Sala a hiloma . Sala a hai ĩ pö̃ a hai , Nasõ a hiloma .
42003033	Nasõ a hai ĩ pö̃ a hai , Aminatapi a hiloma . Aminatapi a hai ĩ pö̃ a hai , Asimĩ a hiloma . Asimĩ a hai ĩ pö̃ a hai , Ahanii a hiloma . Ahanii a hai ĩ pö̃ a hai , Esöhõ a hiloma . Esöhõ a hai ĩ pö̃ a hai , Petisö a hiloma . Petisö a hai ĩ pö̃ a hai , Jutá a hiloma .
42003034	Jutá a hai ĩ pö̃ a hai , Jacó a hiloma . Jacó a hai ĩ pö̃ a hai , Isaki a hiloma . Isaki a hai ĩ pö̃ a hai , Abraão a hiloma . Abraão a hai ĩ pö̃ a hai , Teta a hiloma . Teta a hai ĩ pö̃ a hai , Naoo a hiloma .
42003035	Naoo a hai ĩ pö̃ a hai , Setuki a hiloma . Setuki a hai ĩ pö̃ a hai , Hakaú a hiloma . Hakaú a hai ĩ pö̃ a hai , Peleki a hiloma . Peleki a hai ĩ pö̃ a hai , Epe a hiloma . Epe a hai ĩ pö̃ a hai , Selá a hiloma .
42003036	Selá a hai ĩ pö̃ a hai , Kainã a hiloma . Kainã a hai ĩ pö̃ a hai , Apasiasi a hiloma . Apasiasi a hai ĩ pö̃ a hai , Sẽi a hiloma . Sẽi a hai ĩ pö̃ a hai , Noé a hiloma . Noé a hai ĩ pö̃ a hai , Lameeki a hiloma .
42003037	Lameeki a hai ĩ pö̃ a hai , Matusalẽi a hiloma . Matusalẽi a hai ĩ pö̃ a hai , Enoki a hiloma . Enoki a hai ĩ pö̃ a hai , Jateesi a hiloma . Jateesi a hai ĩ pö̃ a hai , Maalaleu a hiloma . Maalaleu a hai ĩ pö̃ a hai , Kainã a hiloma .
42003038	Kainã a hai ĩ pö̃ a hai , Enosö a hiloma . Enosö a hai ĩ pö̃ a hai , Sesi a hiloma . Sesi a hai ĩ pö̃ a hai , Adão a hiloma . Adão a hai ĩ pö a hai , Teusö a hiloma .
42004001	Ĩ na tä kua tä , Jesus a õsimö sai na Teusö a õsi kua tolele , ĩ a kua totiki nö , a simöa totiköma . A simöa totia tä , Johotão u pata ha a kuoma , a hua konasolöma . A huu koonö tä , sanöma töpö pilia mai , ĩ tä uli ha Teusö a õsi kua tolele , ĩ anö Jesus a hilakö tasoma .
42004002	Ĩ tä uli ha a kutio taso pa , 40 tä mumi hasupamanö tasoma . Ĩ tä , Sai tä sai patanö a wapatima . Ĩ ha , Jesus a ia mai ha , 40 tä mumi mapo toita tä , a oio opama .
42004003	A oi ipö salo , Sai tä sai pata aiki , ' Teusö a hai ĩ pelupö wa sai kutenö , hi maa mapö hila apöle , ĩ mapö na wa hapalo totio nö , “ Ĩsa ãi kupaloö ! ” ĩ na a kuu ! ' ĩ na a kuuma .
42004004	Ĩ na a kuu ha , ' Naiö ! “ Nii tänö wa temöo sisa mai kitäö ! ” ĩ na Teusö tä waheta kuu ' Jesus a kuuma .
42004005	Ĩ na Jesus a kuuma , ösö hamö Sai tä sai patanö Jesus a hila nömökö lasoma . A hila nömökölö nö , masita tä uli pewö hamö töpö pilipai , ĩ töpö na kaikana töpö simöoti wi , Jesus a na ĩ töpö pewö möma soatama .
42004006	Ĩ töpö pewö möma soata nö , ' Wa töpö tapa pole , ĩ töpö pewö , kama töpö sai pö toita apii , ĩ töpö sai pö pewö , kamisa na ĩ tä pewö totopöma . Ĩ töpö pewö na sa kaikanamotii . Ai tä na ĩ sa tä pewö totoa pi topa wi , ĩ a na ĩ sa tä pewö totoa taö öpa kitä . Önö kutenö , wa tä tapa pole , kawa na ĩ sa tä pewö totoki kitäö !
42004007	Wa mãi poiki nö , “ Kawa hai , kaikana wa saiö ! Wa lotete epö asawöö ! ” ĩ na kamisa na wa kuu ha , ĩ sa tä pewö totoa totiki kitäö ! ' ĩ na Sai tä sai pata kuuma .
42004008	Ĩ na Sai tä sai pata kuu ha , ' “ ‘ Teusö a hai , ĩ kaikana tä sai sisawöö ! Teusö a lotete epö asawöö ! ’ ĩ na a kuu sisaaö ! ‘ Sa simöa sinomoö ! ’ Teusö a na , ĩ na wa kuu totio sisapököö ! ” ĩ na Teusö tä waheta kuu ' ĩ na Jesus a kuu hö̃töoma .
42004009	Ĩ na Jesus a kuuma , Jetusalẽi tä uli hamö Sai tä sai patanö Jesus a hila nömökö tasoma . A hila nömökötö nö , Teusömo wi ĩ a sai hösöka ha , ösöo opa laso pamö Jesus a tikämakö lasoma . A tikämakölö nö , ' Teusö a hai ĩ pelupö wa sai toti kutenö , wa sutuiki nö , a ithoa kõpaloö !
42004010	“ Wa noama hö̃töopö , Teusö anö kama hai ĩ ãju töpö simöa läpali kitäö ! ” ĩ na Teusö tä waheta kuu .
42004011	“ Maa ma na wa konona ami hamima maapö , ãju töpönö wa huöa läli kitäö ! ” ĩ na Teusö tä waheta kuu ' ĩ na Sai tä sai pata a kuuma .
42004012	Ĩ na a kuu ha , Jesus aiki hö̃töwö ' “ Au Teusö pata tä wapa tihöö ! ” ĩ na Teusö tä waheta kuu hö̃töoöö ! ' Jesus a kuuma .
42004013	Ĩ na a kuuma , Sai tä sai patanö Jesus a wapa matalo nö , ' Waiha Jesus sa wapa kotapöö ! ' ĩ na Sai tä pi kuu kai pata konasolöma .
42004014	Ĩ na tä kua tä , Teusö a õsi kua tolele , ĩ a lotetea apöle , Jesus a na ĩ tä kua totiki ha , Kaliléia tä uli hamö a konasolöma . A konasolö noai ha , ĩ tä uli ha töpö pililati , ĩ töpö pewönö Jesus a katehepala apamae .
42004015	Ĩ ha juteu töpö kokamo sinomo noai , ĩ sai pö hamö Jesus a huu hätäpoti nö , töpö pi hatukamatima . Töpö pi hatukamati ha ' Jesus a totiatalo opawöö ! ' ĩ na ĩ töpö pewö kupalotima .
42004016	Ĩ na tä kua tä , Nasaté tä uli ha Jesus a patamanö noai , ĩ tä uli ha Jesus a waloa kõkitö nö , mota mapo wi ĩ tä wakala ha juteu töpö kokamo sinomo noai ĩ a sai ha a huu sinomoma kutenö , ĩ a sai ha a lisia kopaso tasoma . A lisia kopalotö nö , Teusö tä waheta wäsä pia salo , a öpa soataköma .
42004017	A öpa soataiki ha , Isaías anö Teusö a kai a wäsä sinomo noai , Jesus a na ĩ töpönö ĩ tä waheta tototaköma . Ĩ tä waheta tototaki ha , Jesus anö ĩ tä waheta täa soatalö nö , ĩ tä waheta hãkoa soatalö nö , ĩ tä sãökama taa soatalalö nö , tä wäsä nö ,
42004018	' Kamisa na Teusö a õsi kua tolele , ĩ a kua totia kule . Önö kutenö , töpö honimo opati wi , ĩ töpö na ta topa apa wi sa ta wäsä totiopö tä na Teusö a õsi kua tolele , ĩ anö sa saia totipalöma . Titita wi a sai ha töpö titile , Teusö anö ĩ töpö lisia kopama piale , ĩ sa ta wäsäpö , sa simöpalöma . Töpö höpöpö öpii ĩ sa töpö mamo totia kopalöpö , sa simöpalöma . Ai töpönö töpö peama totio opati wi , ĩ sa tä mapamanöpö , sa simöpalöma .
42004019	“ Ĩ tä inama na , Teusö anö kama hai ĩ töpö noama apa salo , töpö täa koni pia salo ” ĩ na sa kuupö , sa simönömaö ! ' ĩ na tä sãökama kuu noai , Jesus anö ĩ tä sãökama wäsäma .
42004020	Ĩ tä sãökama kateha matalo nö , ĩ tä waheta laa kõa soatakö nö , ĩ a sai na töpö kokamo sinomo noai , ĩ a sai ha a kalipalo sinomo noai , ĩ a na Jesus anö tä waheta tototakö nö , a loa kõa soataköma . A loa kotaki ha , Jesus a na ĩ töpö mamo pewö tetepaköma .
42004021	Töpö mamo pewö tetetia tä , Jesus a hapalo nö , ' Sa tä sãökama katehahe , ĩ ma ta hinihe , ĩ pitili ta kuo totiomaö ! Isaías anö tä sãöka noai , ĩ kamisa kateha totiomaö ! Sa ta katehatihe , huki ĩ tä kua waikipaso keö ! Teusö anö sa saipalö nö , sa simöpalö noai ĩ sa totiwöö ! ' ĩ na Jesus a kuuma .
42004022	Ĩ na a kuu ha , ' Jesus a hai , ĩ José a hai ĩ pelupö a päwö maaki , a hapalo totiatalo opati nö kiliawö ia ! A hapalo taö öpapawö a ' ĩ na töpö kupalo opatima .
42004023	Ĩ na töpö kupaloti ha , Jesus aiki , ' “ Töpö ononotama kõo wi ĩ wa kutenö , kama wa ononotamo sapamo kõoö ! ” ĩ na ta kuu kua wi na , kamisa na ĩ na makö kuu kua hö̃töki kitä . Ĩ na makö kuu nö , “ Kapahanaũ tä uli ha wa kuiki nö , ĩ ha wa tä aipöama kua noai na , ĩ na hisa ha wa tä aipöama kua naio mi salo ” ĩ na makö kuu kitäö ! ' ĩ na Jesus a kuuma .
42004024	Ĩ na a kuu nö , ' “ Teusö a kai a wäsä sinomo wi , kama hai ĩ tä uli ha ĩ a hai ĩ töpö pilio wi , ĩ töpönö ĩ a hini wani ipö pasi kitä ” ĩ na kamakö na ĩ na sa kuu kule .
42004025	Hiki . Isöhaeu tä Elias a pata kuo noai , ĩ tä , maa tä hälä maa noai , 3 tökö inama kui tökö inama hasupasoma . Ĩ na tökö inama maa kua waikitalo nö , ai tä inama mötali ha maa tä häläa kõa soa pätasoma . Maa tä hälä mi tä , pe epii tä uli oio opama . Ĩ tä , isöhaeu tä uli ha juteu töpö pilio noai , ĩ ha Teusö anö Elias a simöpa maama . Kama töpö hai ĩ peanopö töpö nomasoma kutenö , töpö sinoa kopaso noai , ĩ tä uli na ĩ töpö satehe epii töpö pilio noai , ĩ töpö oio opa hö̃töoma maaki ,
42004026	ĩ töpö suö na Elias a simöpa pasio maama . Tiko tä uli ha , Sitõ tä uli ha Sateepöta tä uli kule , ĩ ha sami ai suö tä sino opii tä suö pilio noai , Teusö anö ĩ a pasilia asapali pia salo , ĩ a na Elias a pata simöa sisaköma .
42004027	Eliseu anö Teusö a kai wäsä sinomo noai , ĩ a kua tä , kama hai ĩ Isöhaeu tä uli ha wasu wasu tänö pili töpö ösö waniamati noai , ĩ töpö satehe epii töpö kuoma maaki , ĩ töpö ononopa kõo maama . Tiko sítia tili tä Naamã a ononoa kõa sisapamanöma ' ĩ na Jesus a kuuma .
42004028	Ĩ na Jesus a kuu ha , ĩ a sai ha juteu töpö kokamo sinomo noai , ĩ a sai ha töpö lotile , ĩ töpönö ĩ ta hini nö , Jesus a na ĩ töpö pewö hĩsoma .
42004029	Töpö hĩso nö , töpö hoköa kõa soatalo nö , Jesus a kai atua kõa soatasolöma . A kai atua kõa soatalolö nö , heuma tä na Jesus a kai hemoa soatalolö nö , Jesus a kemani pia salo , heuma tä ha ĩ nasaté tili töpö sai pö kulali , ĩ tä heuma hösöka hamö a kai hemopaso lasoma .
42004030	A kai hemopaso lasoma maaki , ĩ töpö mötali hamö Jesus a hasua kõa soa pätakö nö , a kõa soatasolöma .
42004031	Ĩ na tä kua tä , Kaliléia tä uli ha Kapahanaũ tä uli kule , ĩ ha Jesus a hua konasolöma . Ĩ ha a waloikitö nö , mota mato wi ĩ tä wakala na Teusö ta wäsä nö , töpö pi hatukamatima .
42004032	Töpö pi hatukamati ha , ' Jesus anö ta wäsä taö öpawö . A hapalo lotete epö . Kaikana tä hapalo kui na , ĩ na a hapalo kuö öpö ' ĩ na töpö pi kutima .
42004033	Ĩ a sai ha , ai tä na sai tä sapäkoti noai , ĩ a loa naitioma . A lotiki nö , lope epii a hapalo lalupalo nö ,
42004034	' Ö ! Nasaté tili Jesus ai ! Wi na samakö thama pia salo ? Samakö maa kopamani pia salo , wa huma ? Kamisanö wa taö waikileö ! Wa totiatalo opa wi , Teusö anö ĩ wa simöpalö noai , ĩ waö ! ' ĩ na a lalupalo pola nö , ĩ na a kuuma .
42004035	A kuu ha , ' Wa lalupalo isi waniho mai ha , a lisia kopaloö ! ' ĩ na Jesus anö ĩ na sai tä noa thaö ha , ai töpö pewö mamo tetela tä , ĩ sai tänö a isi wani wanihipamanö noai , ĩ sai tänö a wani kemanö nö , a hamima mai ha , a lisia kõa soatasolöma .
42004036	A lisia kõa soatasoö ha , töpö mamo tetea pasile , ĩ töpö aiki , ' Jesus a hapalo wi ĩ tä aipöa apa nö kiliawö . Jesus anö sai töpö noa thaö ha , töpö hua kõa soatasolöö . Jesus a lotete epökö a ' ĩ na töpö kupaloma .
42004037	Ĩ na töpö kupalo noai , ĩ tä uli pewö hamö ĩ Jesus ta hini setekomae .
42004038	Ĩ na tä kua tä , ĩ a sai ha töpö kokamo sinomo noai , ĩ a sai ha Jesus a lisia atua kopasoma . A lisia kopalo nö , Simão a sai pö ha a ekuköma . Ĩ ha Simão a hai ĩ pösösö a kamakalimo opama . A kamakalimo opaö ha , ' Jesus ai . Hi wa temöma kõo mi salo ' ĩ na töpö kuuma .
42004039	Ĩ na töpö kuu ha , a kamakalimo pole , ĩ a na Jesus a öpa hö̃köiki nö , kamakali tä sasua kõa soatalöma . Tä sasua kõa soatalöma , a kamakalimo maa kõa soatasoma . A kamakalimo maa kõa soatalo nö , a hoköa kõa soatalo nö , ĩ töpö ösö potehepalama kõo soatama .
42004040	Ĩ na tä kua tä , wisa täi ha ai töpö kamakali ipö , ai töpö aulu upii , Jesus a na ĩ töpö kai pewö walopama . Töpö kai waloki ha , ĩ töpö pewö na Jesus a ami waliki nö , töpö toa komanöma .
42004041	Ai töpö satehe epii töpö õsi ha sai töpö kule , Jesus anö ĩ sai töpö lisia kopamanöma . Töpö lisia kopamanö nö , töpö hapalo lalupalo opa nö , ' Jesus ai ! Teusö a hai ĩ pelupö waö ! ' ĩ na töpö kuuma . Ĩ na töpö kuu ha , ' Pö hapalo tihöö ! Sa thapole , ĩ töpönö sa wäsä sisapöö ! ' ĩ na Jesus anö töpö noa thalöma . Teusö anö Jesus a kaikanapalöpö a simönö noai , ĩ sai töpönö ĩ tä taö öpa kutenö , ĩ na Jesus anö töpö noa thama .
42004042	Ĩ na tä kua tä , tä halusoö ha , sanöma töpö kuo maapö tä uli hamö Jesus a hua henasolöma . A hua henasolöma ha , ĩ töpö satehe epö töpönö Jesus a taemö hua hailolö nö , a taa konanö nö , ' Tiko hamö a huu tihöö ! Kamisamakö na a kutikiö ! ' ĩ na töpö kuuma .
42004043	Ĩ na töpö kuuma maaki , Jesus aiki , ' Teusö anö sanöma makö simöa totio piale , ĩ ta topa apöle , ĩ sa ta wäsä hätäpopö , Teusö anö sa simöpalöma . Önö kutenö , hisa ha sa ta wäsä sisa mai kitäö ! Tiko hamö töpö kulati , ĩ töpö na sa ta wäsä naio pia salo ' ĩ na a kuuma .
42004044	Ĩ na a kuu nö , Jutéia tä uli ha juteu töpö kokamo sinomo wi ĩ sai hamö a huu hätäpo totitio nö , Teusö ta wäsätima .
42005001	Ĩ na tä kua tä , Sienesaté tuu kosoto kasö pata ha Jesus a hupaloti tä , töpö satehe epii töpönö Teusö a kai a hini pi topa apa kutenö , Jesus a huti pa töpö sototoa soatama . Töpö sototoa soata nö , Jesus a na ĩ töpö pakäho opama .
42005002	Töpö pakäho opaö ha , kosoto u kasö pata ha salaka pö hiki sinomo wi ĩ töpönö wahi tökö salupala kõone , Jesus anö ĩ töpö hai polakapi kutiata kökö poke katöa talalö nö ,
42005003	Simão Pedro a hai ĩ kutiata a na Jesus a titia soataköma . A titia soataiki nö , ' Simão ai . Kutiata a helulupalö ' a kuu ha , kutiata a helulua hö̃töpalöma , kutiata a õsimö na Jesus a lotia tä , kosoto tuu kasö ha töpö sotota pole , ĩ töpö na Jesus anö Teusö ta taöma kuköma .
42005004	Teusö ta wäsä matalo nö , Simão a na a hapalo nö , ' Mötali tuu kosoto pata õkio opa pamö pö pi hua soatalolöö ! Ĩ hamö wahi ma tökö pata säsäha lasopöö ! ' ĩ na Jesus anö Simão Pedro a noa thama .
42005005	Ĩ na a noa thaö ha , ' Pata ! Hi sami tä mumi ha wahi sama tökö säsäha haluti kipii maaki , salaka sama pö hikipa halu maa kipii . Salaka sama pö hikipa maa päo noai ha maaki , “ Wahi ma tökö säsäa satia kotalöö ! ” kawanö samakö noa thaa manu kule , sa tökö säsäa hö̃töo kota kitäö ! ' ĩ na Simão a kuu hö̃töoma .
42005006	Ĩ na Simão a kuu nö , ĩ töpönö wahi tökö säsäa kotaköma , salaka kökö satehe epii kökö hikia soatalömae . Ĩ salaka kökö satehe epö salo , wahi tökö moni pata huitipasoma .
42005007	Wahi tökö moni huitipasoö ha , ai kutiata a na ai töpö pi kalä pole , ĩ töpö naka soatama . Ĩ töpö pi waloikiso nö , ĩ töpö pewönö salaka kökö hikialalö nö , ĩ polakapi kutiata kökö pewö na salaka kökö pewö lahoköma , kutiata kökö moni laköpasoma .
42005008	Salaka kökö satehe epii kökö hikisoma kutenö , Simão Pedro a , Simão Pedro anö töpö nokapalama noai ĩ töpö , Sepeteu a hai ĩ pelupö Tiago a , pelupö João a , ĩ na kilii , Simão Pedro a na ĩ polakapi töpö kalipalo naio sinomo noai ĩ töpö , ĩ na töpö kui töpö pewö pi honipo opama . Simão anö salaka kökö satehe epii kökö hiki talalö nö , ' Jesus a patanö tä aipöama apa nö kiliawi ia ! ' a pi kuu nö , Jesus a kotö na pili a maekonö a hĩta thaiki nö , ' Kaikana ai ! Wanisala sa tä tha apa pasio wi ĩ sa kutenö , a loa pasököikiö ! ' ĩ na Simão Pedro a kuuma . Ĩ na a kuu ha , ' A kili tihöö ! Salaka wa kökö luluama kua wi na , ĩ na kamisa na ĩ na sanöma wa töpö pi luluama thama nömöopöö ! ' ĩ na Jesus a kuuma .
42005009	
42005010	
42005011	Ĩ na Jesus a kuu ha , kutiata kökö katömakö nö , kutiata kökö , wahi tökö , ĩ na tökö kui tökö pewö taa soa päta kölö nö , Jesus a kai a hua sinomo pia salo , Jesus a na töpö noka soasolöma .
42005012	Ĩ na tä kua tä , ai tä uli ha Jesus a huti tä , wasu wasu tänö pili a ösö hiopöo noai , ĩ a waloa läköma . A waloa läiki nö , Jesus a talalö nö , ' Jesus a hai , ĩ kaikana täö ! ' a pi kuu salo , pili a maekonö a hĩta thaiki nö , a mãi poa soataköma . A mãi poa soataiki nö , ' Kaikana ai . Kawanö sa toma kõo taö öpa kõo kitä . Sa toma kõo pi topa tä , sa toa komanöö ! ' ĩ na a kuuma .
42005013	Ĩ na a wani kuu ha , Jesus anö a wani höpöa nö , ' Awai . Wa toma kõo pi topa kuleö ! Wa toma pi topa kõa salo , wa toa komani ke ' ĩ na Jesus a kuuma . Ĩ na Jesus a kuuma ha , pili a ösö wani hiopöo opama maaki , a ösö wani totia kopasoma .
42005014	A ösö wani totia kopasoö ha , Jesus aiki , ' Wa hua konasolö salo , wa toa konaso noai , ai töpö na ĩ ta wäsä hãto tihöö ! Teusö a täpä sinomo wi ĩ a na wa mömo sisataö ! Wa mömo nö , “ Wa toa konasoma kutenö , salo a totoköö ! ” Moisés anö pata töpö noa thaa noai , ĩ wa ta hininö nö , ĩ salo a totokötöö ! Wa salo totoki wi , ai töpönö ĩ tä möö ha , “ Ki a wani toa konasoma salo ” ĩ na wa töpö pi thamapöö ! ' ĩ na Jesus anö a noa wani thama .
42005015	' Ta wäsä hãto tihöö ! ' Jesus a kuuma maaki , a wani toa konaso noai , ĩ ta wäsä setekeo opama . Ta wäsä setekeo opaö ha , töpö satehe epii ĩ töpö aiki , ' Jesus sa hini tasokö o ! Sa salia apati wi , Jesus anö ĩ tä maa kopamanöpöö ! ' ĩ na töpö pi kuu nö , Jesus a na ĩ töpö walopa tasoma .
42005016	Töpö walopa tasoö ha , sanöma töpö kuo taso ma apa pa Jesus a hulolö nö , Teusö a na a hapalotima .
42005017	Ĩ na tä kua tä , Jesus anö Teusö ta wäsä nö , töpö pi hatukama pole , ĩ ha patiseu töpö , Moisés a kai wäsä sinomo wi ĩ töpö , ĩ na töpö kui töpö lotioma . Kaliléia tä uli , Jutéia tä uli , Jetusalẽi tä uli , ĩ na tä uli kui tä uli ha sai pö kule , ĩ sai pö pewö hamö ĩ töpö kule , Jesus a kule hamö ĩ töpö waloiki nö , töpö lotioma . Töpö lotia tä , Jesus anö töpö ononoa kopamanöpö , Teusö pata tänö a lotetea totipamanöma .
42005018	Ĩ na tä kua tä , ai töpönö a wani kõhea pasikö noai , ĩ a pi wani salukulölö nö , a kai walokö solöma . Töpö walokiso nö , Jesus a kotö ha a pi paa pi topama maaki ,
42005019	sai a õsimö pewö matia apa waiki ha , töpö lisipo maama . Önö kutenö , sai a hõo hamö a kai tupolö nö , Jesus a lole , ĩ tä hẽtu ha sai a hösöka ha tä hãkopalö nö , ai töpö kokamo pole , ĩ töpö mötali ha a pi ithomanö nö , Jesus a loo pa , a pi paa kotökömae .
42005020	A pi paki ha , Jesus aiki , ' “ Jesus a lotete epö salo , a toa komani kitäö ! ” ĩ na töpö pi kuu hãtoa kule ' ĩ na Jesus a pi kuu nö , a kõhene , ĩ a wani na a hapalo nö , ' Wanisala wa tä thaa noai , ĩ tä na Teusö a hĩso pole , ĩ sa tä maa kõo waikipamani keheö ! ' Jesus a kuuma .
42005021	Ĩ na Jesus a kuu ha , patiseu töpö , Moisés a kai wäsä sinomoti wi ĩ töpö , ĩ na töpö kui töpö lole , ĩ töpö aiki , ' Häö . Jesus anö Teusö a kateha wanisala apawö . Sanöma makönö wanisala ma tä thatala apati wi , ĩ tä na Teusö a hĩso pole , Teusö anö ĩ tä maa kõa sisapamani ta pi kuu mai ' ĩ na töpö kutima .
42005022	Ĩ na töpö pi kuti wi , ĩ tä na Jesus a pi hatuka apa salo , ĩ töpö na a hapalo nö , ' Wi na makö pi kuti salo , ĩ na makö pi kuti kule ?
42005023	“ Wanisala wa tä thati noai , ĩ tä na Teusö a hĩso pole , ĩ sa tä maa kõo waikipamani keheö ! ” ai sanöma tä kuu taö mai kitä . Teusö a kuu taö öpa sisaö . Ĩ na tä kua tä , a wani kõheo wi , ĩ a wani na , “ Wa öpa totiki nö , au sii totokö kai wani kononöö ! ” ai sanöma tä kuu taö mai kitä . Teusö a kuu taö öpa sisaö ' ĩ na Jesus a kuuma .
42005024	A kuu nö , ' Ĩ na ai sanöma tä kuu taö mai kitä maaki , kamisa na Teusö aiki , “ Masita tä uli pewö hamö sanöma töpö pilipai , ĩ töpönö wanisala tä thaa sinomoti wi , ĩ tä na sa hĩso opa wi , kawanö ĩ tä maa kopamanöö ! ” ĩ na kamisa na Teusö a kuu waikio kipili ' ĩ na Jesus a kuuma . Ĩ na a kuu nö , ' “ Jesus a pitilimo opaö . A lotete epö . Teusö anö Jesus a simönöma kutenö , sanöma makönö wanisala ma tä thaa wi , ĩ tä na Teusö a hĩso pole , Jesus anö ĩ tä maa kopama taö öpawö ” kamisanö ĩ na makö pi thamapö , hi a wani kõheo wi , sa wani toma kõo pia kuleö ! ' Jesus a kuu nö , a wani kõhetio wi , ĩ a wani na , ' “ Wa öpaiki nö , au totokö kai kononöö ! ” kawa na sa kuu alu kuleö ! ' ĩ na Jesus a kuuma .
42005025	Ĩ na a noa thaö ha , töpö pewö mamo tetela tä , kama hai sii totokö kai öpa kopalo nö , ' Teusö a totiatalo opa nö kiliawö ia ! Teusö anö sa toa komani keö ! ' ĩ na a kuu kai wani kopölöma .
42005026	Ĩ na a kuu kai wani kopölö ha , töpö kuo haio noai , ĩ töpö kilia apölo nö , ' Kilatiha ! Jesus anö tä aipöama apa wi ĩ ma tä tapa ke . Teusö a lotete epö . A toita apö ' ĩ na töpö kupalotima .
42005027	Ĩ na tä kua tä , Jesus a hua kononö nö , kaikana tä pata na sitipa totoki pia salo , sitipa täta wi ĩ a sai ha Jesus a waloikitö nö , Lepii anö sitipa täa sinomoti wi , ĩ a loa talalö nö , ' Hapo . Kamisa na a nokapalo sinomoö ! ' ĩ na Jesus a kuuma .
42005028	Ĩ na a kuu ha , Lepii a öpa läa soataiki nö , tökö pewö taa soatakölö nö , Jesus a na a noka soasolöma .
42005029	Ĩ na tä kua tä , Lepii anö Jesus a na ai töpö pi mönahapamani pia salo , nii tä thakö nö , töpö satehe epii töpö kokamomanö nö , Jesus a na , ' Ipa sai a na makö iapalopöö ! ' ĩ na Lepii a kuuma . Ĩ na tä kua tä , Lepii a , Jesus a , ĩ na kilii töpö iapaloti tä , kaikana tä na sitipa totoköpö , sitipa täa sinomo wi ĩ töpö satehe epö , ai töpö satehe epö , ĩ na kui töpö ia naitioma .
42005030	Ĩ töpö loo naioma kutenö , Moisés a kai wäsä sinomo wi , ĩ patiseu töpö , ai patiseu töpö , ĩ na kilii töpönö Jesus a kai a hua sinomo wi ĩ töpö hĩsu thaa nö , ' Häö . Wi na makö pi kuu salo , tiko tä kaikana na sitipa totoköpö , sitipa sua sinomo wi ĩ töpö , ai töpönö wanisala tä thaa naitio wi ĩ töpö , ĩ na töpö kui , ma töpö kai iati kule ? ' ĩ na töpö kuuma .
42005031	Ĩ na töpö kuu ha , Jesus aiki hö̃töwö ' Wa temö öpö tä , töpö ononopama sinomo wi , kawa na ĩ a walo kõo paio mai kitä . Wa salia apa tä , ĩ a waloa kõo sisaki .
42005032	Ĩ tä kua kua wi na , ĩ na sa kua hö̃töoö . Kawa aiki , “ Wanisala sa tä thaa mi . Sa õsi toita apö waiki . Sa totiatalo opa asaö ” wa kuu ha , kawa na sa walo mai kitä . Wa õsi topama mai kitä ' ĩ na Jesus a kuu nö , ' “ Wanisala sa tä tha apati wi ĩ saö ! ” ĩ na wa kuu ha , kawa na sa waloa asaki kitäö ! Kawa na sa waloa asakö nö , “ Wanisala tä na sa pi sapamo kopalo nö , ĩ sa tä hosa pi topa apa kuleö ! ” ĩ na wa pi kuupö , kamisanö wa naka kitäö ! ' ĩ na Jesus a kuuma .
42005033	Ĩ na tä kua tä , Jesus a na ai töpö hapalo nö , ' João a kai a hua sinomo wi ĩ töpö , patiseu töpö kai a hua sinomo wi ĩ töpö , ĩ na töpö kui , töpö Teusömo totio pia salo , töpö ia paio mai maaki , kawa kai a hua sinomo wi ĩ töpö aiki , “ Huki sa Teusömo totio pia salo , nii sa tä oa paio mai kitäö ! ” ĩ na ĩ töpö pi kuu maa noa ' ĩ na töpö kuuma .
42005034	Ĩ na töpö kuu ha , Jesus aiki hö̃töwö ' Suaha tänö töpö naka noai , ĩ töpö kokamo pole , ĩ töpö na ĩ suaha tä kua soala tä , ĩ töpö na , “ Nii tä oa paio tihöö ! ” tä kuu wi tä kule kitä ta o ? Ma . “ Pö ösö potehepaloö ! ” tä kuu wi tä kua sisaa .
42005035	Ĩ tä kui na , ĩ na kamisa kai a hua sinomo wi , ĩ na ĩ töpö kua hö̃töoö . Tiko hamö suaha tä hulasolöma , töpö kua haile , ĩ töpönö nii tä oa hisa mi kui na , ĩ na ipa töpö kua hö̃töo kitä . Waiha tiko hamö Teusö anö sa tälölö noai ha , töpö pi honipo opa salo , nii tä oa hö̃töo paio mai kitä ' ĩ na Jesus a kuuma .
42005036	Ĩ na a kuu nö , ai uni ta wäsä nö , ' Haloi ösö hote wani naso opii , ĩ wa ösö totipa pi topa kõa kule maaki , ösö asawösö tutei wa ösö sätäa kõo mai kitä . Haloi ösö tutei wa ösö kakapalöma , ĩ haloi wa ösö waniapali kitä . Haloi ösö tutei ösö waniapasoö , haloi ösö naso opii ösö na ösö tutei ösö sätäo topa mi ipö , ĩ na tä kua kitä ' ĩ na Jesus a kuuma .
42005037	Ĩ na a kuu nö , ' Salo ösö hote holokoto ha upa mo puu tutei wa mo puu löa mai kitä . Tuu tute tuu lököma , tuu hölö nö , ĩ tuunö ösö homoa totia apötaso kitä .
42005038	Ĩ na tä kuaö ha , salo ösö holokoto tutei ösö na mo puu tutei tuu lösa sisaheö !
42005039	Tuu thaa tetea waikikö noai , ai tänö ĩ tuu koa taö öpa waikia kutenö , tutei tuu toita apa kule maaki , ĩ tuu koa nömöo pi topa mai kitäö ! “ Tuu thaa tetea waikikö noai , ĩ tuu koamö toita asa waikiwö ” ĩ na a kuu kitä ' ĩ na Jesus a kuuma . Tutei tuu kui na , Jesus anö ta wäsä wi , ĩ na ĩ ta tutei ta kuo hö̃töoma .
42006001	Ĩ na tä kua tä , mota mato wi ĩ tä wakala ha , hikali ha tötiiku mosö kuo pa , Jesus anö kama kai a hua sinomoti wi ĩ töpö kai hasuoma . Töpö kai hasuo pamö tötiiku mopö käalalö nö , mosö hosalö nö , mokö oa kai hutiilöma .
42006002	Mokö oati ha , patiseu töpö aiki , ' “ Mota mato wi ĩ tä wakala ha pö kalipalo hãto tihöö ! ” Moisés a patanö töpö noa thama maaki , wi na makö pi kuu salo , hi tä wakala ha makö kalipalotii ? ' ĩ na töpö kuuma .
42006003	Ĩ na töpö kuu ha , Jesus aiki , ' Davi a , kamanö töpö nokapalamati wi ĩ töpö , ĩ na töpö kui töpö oi ipö tä , Davi a kua noai , ĩ ma tä sãökama hini maa apapa noai .
42006004	Teusömo wi a sai ha Davi a lisipalo nö , Teusö a täpä sinomo wi ĩ töpönö Teusö a na ĩsa ãi totoma sinomo wi , Davi anö ĩ ãi tälö nö , ãi oalöma . Ĩ ãi oalö nö , töpö nokapalama noai ĩ töpö na ĩ ãi totoaköma . “ Teusö a täpä sinomo wi ĩ töpönö ĩ ãi oa sisa pököö ! ” ĩ na Moisés anö pata töpö noa thama maaki , Davi anö ĩ ãi tälö nö , ãi oalalömae . Ãi oalalöma maaki , “ Wanisala ” ĩ na Teusö a kuu maama ' ĩ na Jesus a kuuma .
42006005	Ĩ na a kuu nö , ' Mota mato wi ĩ tä wakala na sanöma sa kupaso noai , ĩ sa kaikanamo wi ĩ sa . Önö kutenö , ĩ tä walaka na , kamisa aiki , “ Pö kalipaloö ! ” ĩ na sa kuu ha , ĩ tä wanisala mai kitä ' ĩ na a kuuma .
42006006	Ĩ na tä kua tä , mota mato wi ĩ ai tä wakala ha juteu töpö kokamota wi ĩ a sai pata ha Jesus a lisipasoma . A lisipalo nö , Teusö ta wäsä nö , töpö taöma kuköma . Ĩ ha ai tä kule , ĩ kate a poko ami ösö tao mio opama .
42006007	A ami ösö tao mi ipö ha , Moisés a kai wäsä sinomo wi ĩ töpö , patiseu töpö , ĩ na töpö kui töpö aiki , ' Huki mota mato wi ĩ tä wakala maaki , Jesus anö a toa kõo hãtomani kitäö ! ' ĩ na töpö pi kuu nö , Jesus a na töpö mamo teteoma . ' “ Mota mato wi ĩ tä wakala na pö kalipalo tihöö ! ” ĩ na Moisés anö juteu makö noa thama maaki , huki wa kalipalowö ' ĩ na Jesus a na ĩ na ĩ töpö kuu pi topa apama .
42006008	Ĩ töpö pi kuti pole , Jesus anö ĩ tä taö öpa salo , a ami ösö tao mi ipii , ĩ a na , ' Hisa ha , mötali ha a öpakisoö ! ' ĩ na Jesus a kuu ha , a öpaköma ,
42006009	töpö lole , ĩ töpö na Jesus a hapaloma . A hapalo nö , ' Mota mato wi ĩ tä wakala na wi na makö pewö kuatipö ? Wi na Moisés a kuuma ? “ Toitai tä thaa totihoö ! ” a kuu hãtoma ? “ Wanisala tä thaö ! ” a kuuma ta o ? “ Ai tä totiapala totihoö ! ” ĩ na a kuu hãtoma ? “ Ai tä säpalöö ! ” ĩ na a kuuma ta o ? ' ĩ na Jesus a kuuma .
42006010	Ĩ na Jesus a kuu nö , kama kotö ha töpö lole , ĩ töpö pewö na a mamo teteiki nö , a ami ösö tao mi ipii , ĩ a na , ' A ami totoköö ! ' a kuuma . Ĩ na a kuu ha , a ami totoki ha , a ami topa kõo soataköma .
42006011	A ami topa kõo soataki ha , Moisés a kai wäsä sinomo wi , ĩ töpö , patiseu töpö , ĩ na kilii , Jesus a na ĩ töpö hĩso nö , töpö hapalo hẽtupaso nö , ' Wi na Jesus ma thamapö ? Ma säpalö nökö hãtoö ? ' ĩ na töpö kuuma .
42006012	Ĩ na tä kua tä , Teusö a na Jesus a hapalo pia salo , heuma tä öpalati , ĩ hamö a hemopaso lasoma . A hemopalolö nö , mumai ha Teusö a na a hapaloti tä , tä halusoma .
42006013	Tä halusoö ha , kama kai a hua sinomoti noai , ĩ töpö nakalö nö , 12 töpö saia asapalöma . Töpö saipalö nö , ' Kamisanö makö simöa asa wi ĩ maköö ! ' ĩ na Jesus anö ĩ töpö hila thaköma .
42006014	Ĩ na töpö kui töpö sailöma : Simão a hilo somama maaki , Jesus anö Pedro a hila thaa nömökö noai ĩ a , Pedro a hai ĩ poose André a , Tiago a , João a , Filipe a , Patolomeu a ,
42006015	Mateus a , Tomé a , Aupeu a hai ĩ pelupö Tiago a , Simão a hapalo lotete epii ĩ a ,
42006016	Tiago a hai ĩ pelupö Jutasö a , ai Jutasö anö Jesus a monima noai , ĩ Jutasö Isökatiosisö a , ĩ na töpö kui , Jesus anö ĩ töpö saia asalöma .
42006017	Jesus anö töpö saia asalö nö , ĩ töpö kai timöa kopalolö nö , salöo kölö pa ai töpö satehe epii töpö kokamo kölö pa , ĩ ha töpö timöa kõpasolöma . Jutéia tä uli pewö hamö töpö pilile ĩ töpö , jetusalẽi tili töpö , ĩ na töpö kui töpö kokamo sototapalotima . Ki hamö , mötati tuu kasö pata ha Situ tä uli , Sitõ tä uli , ĩ na tä uli kui tä uli ha töpö pilile , ĩ töpö kokamo naitioma .
42006018	' Jesus sa hini tasokö o ! Jesus anö sa toa kõo tasokö o ! ' ĩ na töpö pi kuu salo , Jesus a na töpö walokö solöma . Ai töpö na sai töpö sapäko opati noai , ĩ töpö waloki ha , Jesus anö ĩ töpö toa komanöma .
42006019	Jesus a lotete epii , ĩ tänö töpö pewö toa konasoma kutenö , ĩ töpö pewö aiki , ' Jesus sa höpöpalöma , sa toa konaso kitäö ! ' ĩ na töpö pi kuuma .
42006020	Ĩ na tä kua tä , kama kai a hua sinomo wi ĩ töpö na Jesus a mamo hutalo nö , ĩ na a kuuma : ' Wani ma tä thapo mi ipii , ĩ makö na Teusö a kaikanamo kutenö , makö pi topa apaö .
42006021	Huki makö oi ipii , waiha ĩ makö ösö poteheapalo opa kitä kutenö , makö pi topa apaö . Huki makö ö̃köpalo opati pole , ĩ makö pi mönaha apa pia manu kule , makö pi topa apaö .
42006022	Sanöma sa kupaso noai ĩ sa na makö nokapalo sinomo kutenö , ai töpönö makö wanipoö , kamakö na ĩ töpö hapalo pi wasöatii , “ Makö wanisala apawö ” ĩ töpö kutii , makö sasuli , ĩ na ai töpö kua kua hãtotio kitä maaki , makö pi topa apa kitä .
42006023	Hi tä hẽtu ha Teusö a kupoli , ĩ a na makö kononö nö , ai töpönö makö pepalama apa noai , ĩ tä noa na Teusö anö makö täpäa totili kitäö ! Önö kutenö , pö pi topa apököö ! Makö pepalama apati wi , ĩ na ĩ töpö hai kolo töpö kua hö̃tötioma . Teusö a kai a wäsä sinomoti noai , ĩ töpö pepalama hö̃tötioma ' ĩ na Jesus a kuu totiatalotima .
42006024	Ĩ na a kuu totiataloti nö , ' Wani ma tä thapo opa asa wi , huki ĩ makö pi topa waikia kutenö , waiha makö pepalo opa kuki kitäö !
42006025	Huki makö ösö poteheapalo opa asatio wi , waiha ĩ makö pepalo opati kuki kitäö ! Makö oia apa kuki kitäö ! Huki makö pi mönaha apa salo , makö ĩkapalo opati wi , ĩ makö ö̃köpalo totia apa nömöa konaso kitäö !
42006026	Sutu ha Teusö ta wäsä holisimo opati noai , kolo töpönö ĩ töpö a kateha nö , “ Ĩ töpö totiatalo opa nö kiliawö ” ĩ na ĩ kolo töpö kuuma kutenö , huki ai töpö pewönö makö ha kateha nö , “ Makö totiatalo opawö ” ĩ na ĩ töpö kuu tä , toita apii makö kuo mai kitä ' ĩ na Jesus a kuuma .
42006027	Ĩ na Jesus a kuu nö , ' “ Makö wanipo opati wi ĩ töpö noima totihoö ! Makö hĩsu thati wi ĩ töpö totiapala apa sinomoö ! ” ĩ na kamakönö sa hini pole , ĩ makö na sa kuu alu kule ' ĩ na Jesus a kuuma .
42006028	Ĩ na a kuu nö , ' Teusö a na makö hapalo nö , “ Kamisa na töpö hapalo wanisala apa wi , ĩ töpö totiapala totihoö ! ” ĩ na makö kuu ! Ai töpönö makö peama wi , Teusö a na ĩ ma ta wäsä nö , “ Ĩ töpö pi hatukupamanöö ! ” ĩ na makö kuu !
42006029	Ai tänö pili wa nakötökö tĩathoki ha , ai wa nakötökö hẽtu totoa hö̃töa soataloö ! Wa pomo wi , ai tänö ĩ ösö täli ha , wa ösö halopo komopole , ĩ wa ösö totoa naia soataköö !
42006030	Kawa na ai tä nakoö ha , wa tä täpä soatoö ! Ai tänö au wani tä täli ha , tä naka kõo hãto tihöö !
42006031	Ai töpönö wa totiapala apa wi , ĩ wa tä pi ipa kua wi na , ĩ na kawanö ai wa töpö totiapala apa kua hö̃töopöö ! ' ĩ na Jesus a kuuma .
42006032	Ĩ na Jesus a kuu nö , ' Ai töpönö makö noima wi ĩ ma töpö noima sisa asaö ha , Teusö anö noa tä totoki kitä ta o ? Ma . Ĩ na makö kua wi na , ĩ na ai töpönö wanisala tä thaa wi , ĩ na ĩ töpö kua hö̃töoö . Töpö wanisala apati wi , ĩ töpönö kama hai ĩ ai noi töpö noima hö̃töoö .
42006033	Ĩ na tä kua tä , ai töpönö makö totiapala apati wi , kamakönö ĩ ma töpö totiapala sisa hö̃töoö ha , kamakö na Teusö anö noa tä totoki kitä ta o ? Ma . Noa tä totoa mai kitä . Ai töpönö töpö wanisala apa wi ĩ töpö totiapala apa kutenö , töpö wanisala apa wi maaki , ĩ töpönö ĩ töpö totiapala hö̃töo sisaö .
42006034	“ Kamisa na noa tä totota asa kõo wi , ĩ sa töpö täpä sisapöö ! ” ĩ na makö pi kuu nö , ĩ ma töpö täpä kuköma , kamakö na Teusö anö noa tä totoki kitä ta o ? Wanisala tä thatala apati wi ĩ töpö aiki , “ Kamisa na noa tä totota asa kõo wi ĩ sa töpö täpä sisapöö ! ” ĩ na ĩ töpö pi kuu hö̃töo soataö ta pi kuu mai .
42006035	Ĩ na kuno mai . Ai töpönö wa wanipoti päla tä maaki , ĩ wa töpö noima satiaö ! Ĩ wa töpö totiapala totihoö ! Ĩ wa töpö täpä totihoö ! “ Ĩ töpönö sa totiapala hö̃töo soata kitäö ! Noa tä totoa hö̃töpi kitäö ! ” pö pi kuu ti ! Noa mai ha , ai ma töpö totiapala apa päoö ha , kamakö na Teusö anö pe epii noa tä totoki kitä . Ösö hamö , hi tä hẽtu pata hamö Teusö a kupoli , ĩ Teusö a hai ĩ ulu makö kupaso kitä . Wanisala tä thatala apati wi ĩ töpö , “ Aitaköö ! ” Teusö a na töpö kuu mai ĩ töpö , ĩ na töpö kui , Teusö anö ĩ töpö totiapala apa sinomoö .
42006036	Önö kutenö , kamakö hai ĩ pö̃ Teusö anö töpö totiapala thama kua wi na , ĩ na ma töpö totiapala thama kua hö̃tötiopöö !
42006037	“ Ki töpö wanisala apawö ” ĩ na pö kuti ti ! Ĩ na makö kuu mi tä , kamakö na Teusö aiki , “ Makö wanisala ” ĩ na a kuu hö̃töo mai kitä . “ Ki töpö wanisala apa kutenö , ma töpö peamapököö ! ” ĩ na makö kuu mi tä , kamakö na , “ Makö wanisala apaö ha , makö peama totio kitäö ! ” ĩ na Teusö a kuu hö̃töo mai kitä . Kamakö na ai töpönö wanisala tä thaa noai , ĩ tä na makö hĩso maa soatalo nö , ĩ töpö na makö noimo kõki ha , Teusö a na wanisala ma tä thaa noai , ĩ tä na Teusö a hĩso matalo nö , kamakö na a noimo hö̃töo kõo soata kitä .
42006038	Ai ma töpö täpäö ha , Teusö anö makö täpä hö̃töo kitä . Teusö anö kamakö hai ĩ noa tä uni lökö nö , tä pasöa koipökö nö , tä lahoa totimaki kitä . Pe epii ai ma töpö täpäö ha , pe epii Teusö anö makö täpä hö̃töo kitä . Ai töpö na wani ipii ma tä totoki ha , kamakö na wani ipii Teusö anö tä totoa hö̃töki kitä ' ĩ na Jesus a kuuma .
42006039	Ĩ na a kuu nö , ai uni ta wäsä nö , ĩ na a kuuma : ' Ai tä höpöpö öpii , ĩ anö ai tä höpöpö kai huu kuköma , a kai makokoapalo hö̃töo kitä ta o ? Tiko hamö töpö hulolö nö , thaka taka pata na töpö kekö taso kitä . Ai tä höpöpö öpii , ĩ a kua kua wi na , ĩ na Teusö a thapo mai , ĩ na ĩ a kua hö̃töoö ' ĩ na Jesus a kuuma .
42006040	Ĩ na a kuu nö , ' Ai pata tänö wa taöma sinomo wi , ĩ a pata na , “ Kamisanö sa tä taö öpa asale ĩ sa ” ĩ na wa kuu mai kitä . Waiha ĩ a patanö kawa na tä pewö taöma kuköma , ĩ pata tä kua wi na , ĩ na wa kua hö̃tötio kuki kitäö !
42006041	Wi na wa pi kuu salo , ai tä mamo ha lipö lipö tä ose wai kãne , ĩ wa tä tapa asa kule maaki , kawa mamo ha hii ti asawösö pata kãne , ĩ ti pata tapa hö̃töo mai a ? Ĩ hii ti asawösö pata kua kua wi na , ĩ na pe epii wanisala wa tä thaa wi , ĩ na ĩ tä kua kua hö̃töoö .
42006042	Pili wa mamo ha hii ti asawösö pata kãne , ĩ wa ti pata kãa tapa paio mi tä , au ai tä na kawa aiki , “ Pili wa mamo ha lipö lipö tä ose wai kãne , ĩ sa tä wai hikia kopalöpöö ! ” ĩ na wa kuu kitä ta o ? Wa holisimo opawö . Pili wa mamo ha hii ti asawösö pata kãne , ĩ ti hosa paitalöö ! Ĩ wa ti hosalöma , wa tä tapa totia kõa kutenö , ai tä mamo ha lipö lipö tä ose wai kãne , ĩ wa tä wai hosa totiatalo opa kõoö ! ' ĩ na Jesus a kuuma .
42006043	Ĩ na Jesus a kuu nö , ' Hii tiki toita apii ĩ tiki ha thomo thomo wanisalai mo lalo mai kitä . Ĩ na tä kua tä , hii ti wanisala apii ĩ ti ha mo toita apii mo lalo mai kitä .
42006044	Pili wa tate möö taö öpa salo , ĩ pili wa tiki möö taö öpa naia soataa . Amo mösököpö pasii ĩ amo ha piku mo lalo mai kitä . Amo mösököpö öpii ĩ amo ha upa mo lalo naio mai kitä .
42006045	Ĩ na tä kua kua wi na ĩ na sanöma makö kua hö̃töoö . Ai wa totiatalo opati wi , ai wa õsi na toitai tä kua kutenö , ĩ wanö toitai wa tä thaö . Ai wa wanisala apa pasio wi , ĩ wa õsi ha wanisala tä kua pasia kutenö , wanisala wa tä thaa pasioö . Wanisala tä na wa õsi pi tapomo tä , wa hapalo wanisala soa päatalo opa kitä . Toitai tä na wa õsi pi tapomo tä , wa hapalo toita apö hö̃töo kitä ' ĩ na Jesus a kuuma .
42006046	Ĩ na Jesus a kuu nö , ' Wi na wa pi kuu salo , kamisa na , “ Ipa kaikana wa . Kawanö sa simöa sinomo wi ĩ sa ” ĩ na wa kuu kule maaki , sa kai a hini maapa wi ? “ Ĩ na wa kuapöö ! ” kamisanö wa noa thaa kule maaki , “ Pälaö ” wa kuuwö .
42006047	Kamisa na ai tä waloiki nö , sa kai a hininöma , “ Ĩ na wa kuapöö ! ” ĩ na sa kuu ha , ĩ na ĩ a kua hö̃töa totiotii , witi pili a kua wi na ĩ na ĩ a kuaö ? Ĩ sa ta wäsä pia kule ' ĩ na Jesus a kuuma .
42006048	Ĩ na a kuu nö , ' Pi naka . Ai tänö sai a thaki pia salo , sai a kolo thaa piale , ĩ ha thaka taka thaa paiki nö , maa ma pata kupokili , ĩ ma hösöka pata ha sai a kolo thaa paiki nö , sai a sai thaa totiköma . A sai thakö noai ha , pata u pata õkimoa soalo nö , sai a öpalali ha , ĩ ha u pata kaläpoma maaki , a sai lototoa totia apa kutenö , a sai wäkäpa maama . Ĩ a sai thakö noai , ĩ a kua wi na , ĩ na kamisa kai a hini totio wi , ĩ na ĩ a kua hö̃töoö .
42006049	Ĩ na tä kua tä , ai tänö sai a thaa hö̃tököma . Sai a thaa pia tä , sai a kolo lototama pasio paio maama . Masita tä ha a sai kolo hĩta päköma . A sai thakö noai ha , a sai öpalati ha , ĩ ha lope epii maa tuu õki pata kaläsoma , a sai wäkäa soatalo nö , sai a pewö pata wania totia apöpasoma . Ĩ a sai thakö noai , ĩ a kule na , ĩ na sa kai a hini mi ipii , ĩ na ĩ a kua pasioö ' ĩ na Jesus a kuuma .
42007001	Ĩ na tä kua tä , ĩ töpö na Jesus anö ta wäsä matalo nö , Kapahanaũ tä uli ha a waloa kõkö tasoma .
42007002	A waloa kõkö tasoma , ĩ ha sotatu töpö na homa tili tä kaikanamo sinomo wi ĩ a pata na ai tä kalipalo sinomoti wi , kaikana tänö ĩ a pi ipa noai , ĩ a salia apati nö , a noma piama .
42007003	A noma pia tä , ' Jesus a kua kõa kulaliö ! ' ĩ na tä kuu wi , kaikana tänö ĩ ta hininö nö , ai juteu pata töpö simönö nö , ' Jesus a nakalötöö ! Sa kalipalama sinomo wi , Jesus anö ĩ a toa komanöpöö ! ' ĩ na töpö noa thama .
42007004	Ĩ na töpö noa thaö ha , töpö hulolö nö , Jesus a na töpö waloikitö nö , ' Kaikana tänö a kalipalama sinomo wi , ĩ a toa komanösoö ! ' ĩ na töpö kuuma . Ĩ na töpö kuu nö , ' Ĩ kaikana tänö juteu makö pewö pi ipaö . Makö pewö pi ipa kutenö , Moisés a kai hinipö , ĩ a sai ha samakö kokamo sinomo wi , ĩ kaikana tänö ĩ a sai thaköma . Önö kutenö a pata pasilipalösoö ! ' ĩ na töpö ku upama .
42007005	
42007006	Ĩ na töpö kuu ha , ĩ töpö na Jesus a hua naisolöma . Ĩ töpö na a hua nainonö nö , kaikana tä sai pö ha Jesus a ateo tä , Jesus a na kaikana tänö kama hai ĩ noi töpö simönöma . Töpö simönö nö , ĩ na a kuuma : ' Jesus a na makö waloikitö nö , ĩ na makö kuu ! “ Jesus ai . Kawa na ĩ na kaikana tä kuu kuu kuleö ! ‘ Kawa totiatalo opawöö ! Kamisa totiatalo pasio mi ipöö ! Önö kutenö , ipa sai a na wa huu maa pököö !
42007007	' Sa toita apö kutenö , Jesus a na sa huu tasoköö ! ' ĩ na sa pi kuu maneö ! Jesus ai . A hapalo päoö . Wa huu mai , ' A toa konoö ! ' ĩ na wa kuu päoö ha , sa kalipalama wi ĩ a toa konaso kitäö !
42007008	Ai pata tänö sa simöa sinomo wi ĩ sa . Ĩ na tä kua tä , kamisanö ai sotatu sa töpö simöa hö̃töo sinomo wi ĩ sa . Sa töpö simöa nö , ' Ki hamö a hulolöö ! ' ĩ na ai sa tä noa thaö ha , a hulasolö ke . Ai tä na sa hapalo päo nö , ' Hapo . A huoki solöö ! ' ĩ na sa kuu ha , ĩ a walo hö̃töo sinomoö ! Ai sotatu sa töpö simöa kua wi na , ĩ na Jesus wanö salia wi wa tä simöa kua hö̃töoö ! ’ ĩ na kawa na ĩ na kaikana tä kuu kuleö ! ” ĩ na Jesus na ĩ na makö kuu ! ' ĩ na kaikana tä kuuma . Ĩ na a kuu ha , töpö simönö noai , Jesus a na ĩ töpö waloiki nö , Jesus a na ĩ kaikana tä kai a wäsä läoma .
42007009	Ĩ na töpö kuu läo wi , Jesus anö ĩ ta hininö nö , ' Kilatiha ' Jesus a pi kuu nö , a nomöhöpalo nö , töpö nokapaloti pole , ĩ töpö na , ' “ Hi kaikana tä aiki , ‘ Jesus a pitili . Teusö anö a simönö noai ĩ a ’ ĩ na ĩ a pi kuu kua pole na , ĩ na isöhaeu töpö pewö lö kui , ĩ na ĩ ai tä pi kuu wi , ai tä kua mane ” ĩ na sa kuu kuleö ! ' Jesus a kuuma .
42007010	Ĩ na a kuu ha , kaikana tänö töpö simönö noai , ĩ töpö konasolöma . Töpö kononö nö , kaikana tä na a kalipaloti noai , ĩ a temö öpii a taa kõa soatalalö tasoma .
42007011	Ĩ ai tä hena tä , Naĩ tä uli ha Jesus a hua nömöa soatasolöma . Kama kai a hua sinomo wi ĩ töpö , ai töpö satehe epii töpö solo , Jesus a na töpö nokapalotima .
42007012	Naĩ tä uli ha töpö lisipo sinomo wi , ĩ ha Jesus a ateo tä , ai töpönö nomawö tä titiki pia salo , töpö huu läoma . Suö tä hai ĩ peanopö a noma waikilaso noai ĩ tä suö a hai ĩ pelupö a samii , ĩ a noma nömöa konaso noai , ĩ a kai waloa läköma . Ĩ tä suö na naĩ tili töpö huu naio noai , ĩ töpö sateheo opama .
42007013	Ĩ na tä kua tä , Jesus anö ĩ suö tä taa nö , a pi honipo opa nö , ' A ö̃kö tihöö ! ' ĩ na a kuuma .
42007014	Ĩ na a kuu nö , a ekua soataiki nö , a nomawö titile , Jesus anö ĩ ti höpöaö ha , ĩ ti salukupo pole , ĩ töpö öpa soataköma . Töpö öpa soataki ha , a nomawö titile ĩ a na Jesus aiki , ' Hĩsa ai ! “ A hoköa kõpaloö ! ” ĩ na sa kuu alu kuleö ! ' ĩ na Jesus a kuuma .
42007015	Ĩ na Jesus a kuu ha , hĩsa tä nomawö hoköa kõo soatalo nö , a loiki nö , a hapalo kõo soataki ha , pöpönö a na Jesus anö a totoa kõköma .
42007016	Ĩ na tä kuaö ha , töpö pewö kilipalo opa nö , ' Teusö a totiatalo opawöö ! ' töpö kuu nö , ' Teusö a kai a wäsä taö öpa asatio wi , ĩ a waloki keö ! Kamakö na Teusö a noimo pia salo , a waloki keö ! ' ĩ na töpö kupalo opatima .
42007017	Ĩ na töpö kutima , atepa apöle ha töpö kule ĩ töpö , Jutéia tä uli ha töpö kule ĩ töpö , ĩ na töpö kui töpö pewö na ta wäsätima . Jesus anö hĩsa tä nomawö temöa komanö noai , ĩ ta wäsätima .
42007018	João a kai a hua sinomoti noai ĩ töpönö João a na Jesus a wäsä hö̃töoma . A wäsä noai , João anö ĩ ta hini nö , kama kai a hua sinomoti noai , ĩ ai polakapi töpö nakalö nö ,
42007019	' Pi naka . Jesus a na ĩ na makö kuu ! “ Jesus ai . Kamisamakö na Teusö anö a simöpa pia wi , ĩ wa hãtowö ? A simöpa kõo pia wi , ĩ ai tä na samakö mamo läo kõo hãtopökö ? ” ĩ na makö kuu ! ' ĩ na João anö töpö noa thaa nö , Jesus a na töpö simönöma .
42007020	Töpö simöni ha , Jesus a na ĩ töpö waloikitö nö , ' “ ‘ Jesus ai . Kamisamakö na Teusö anö a simöpa pia wi , ĩ wa hãtowö ? A simöpa kõo pia wi , ĩ ai tä na samakö mamo läo kõo hãtopökö ? ’ ĩ na Jesus a na makö kuu ! ” ĩ na João anö samakö noa thaa kipiliö ! ' ĩ na töpö kuuma .
42007021	Ĩ na töpö kuu tä , ĩ tökö soatawö Jesus anö töpö satehe epii töpö toa komanöma . Ai töpö kamakalipö , ai töpö thoko thokopö , ai töpö amukumo opa wi ĩ töpö , ai töpö na sai töpö sapäko opati wi ĩ töpö , ai töpö höpöpö öpii ĩ töpö , ĩ na töpö kui , Jesus anö ĩ töpö toa komanöma .
42007022	Ĩ töpö toa komanö nö , João anö töpö simönö noai ĩ töpö na Jesus aiki , ' Pö hua kononöö ! Ma tä tatihe , ma ta hinihe , João a na ĩ ta wäsätöö ! “ Töpö höpöpö öpii ĩ töpö mamo huu topa kõa , töpö konona kõheo noai ĩ töpö huu totia kõa , wasu wasu tänö töpö ösö hiopöpaso noai ĩ töpö ösö totia kopasoö , töpö sömöka komio opa noai ĩ töpö sömöka wakala kopasoö , ai töpö noma totisoma maaki , Jesus anö ĩ töpö temöa komani , töpö honimo opa wi ĩ töpö na Teusö ta wäsäö , ĩ na tä kua kulaliö ! ” ĩ na João a na ĩ na makö kuu ! ' ĩ na Jesus a kuuma .
42007023	Ĩ na a kuu nö . ' “ Jesus a pitilimo opaö ” wa pi kuu wani mi ipii , ĩ wa pi topa apa asaö ' ĩ na Jesus a kuuma .
42007024	Ĩ na Jesus a kuuma , João anö töpö simönö noai , João a na ĩ töpö hua konasolöma . Töpö hua konasolö noai ha , Jesus anö João a kateha haioma . A kateha haio nö , ' Witi pili ma möö pia salo , ai sanöma tä pilia tasoa mai tä uli hamö makö huu tasoma ? Ipoko tänö silaka ãko hemosili salä salämo kua wi na , ĩ na a wani kua wi , ĩ ma möömö huma ?
42007025	Witi ma möömö huu totioma ? “ Sama möö pialati , haloi ösö toita apii ösönö a haloa hãtole kitäö ! ” ĩ na makö pi kuu hãtoma ? Haloi ösö toita apii ösönö töpö halo sinomoö , nii tä , wani tä , ĩ na tä kui , ĩ töpönö ĩ tä thapo opaö , ĩ na töpö kua wi , ai sanöma tä pilia tasoa maa pamö ĩ töpö pilio pasio taso mai kitä . Kaikana töpö sai pö pe epii , sai pö toita apii , töpö sai pö na ĩ töpö kuo sinomo sisatioö .
42007026	Ma möömö huu taso noai , witi ĩ a pasiwö ? Teusö a kai a wäsä sinomo wi ĩ a hãtowö ? Awai , João anö Teusö a kai a wäsä wi ĩ a maaki , ĩ a päwö mai kitä .
42007027	Teusö anö João a kateha noai , ĩ tä sãökama kua . Ĩ na tä sãökama kuu : “ Kamisanö sa simöa sinomo wi , Cristo wa palu hamö ĩ sa simöa tolehea pia salo . Kawa palu hamö ĩ anö piliso saliliama totio pia salo ” ĩ na tä sãökama kuu ' ĩ na Jesus a kuuma .
42007028	Ĩ na a kuu nö , ' “ João a hai , ĩ pata tä kuö kui na , ĩ na ai sanöma pata tä kuö mai kitä . Ĩ na ai pata tä kuö mai kitä maaki , waiha Teusö anö sanöma makö simöa totia kuköma tä , makö simöa wi , ĩ ai wa patamo pasio mai maaki , João a na ĩ pata wa toleha satia apöle kitäö ! ” ĩ na sa kuu alu kule ' ĩ na Jesus a kuuma .
42007029	Jesus a kuu noai , ĩ töpönö ĩ ta hininö noai ĩ töpö pewö , kaikana tä pata na sitipa totoköpö , ai töpö na ĩ sitipa täa sinomo wi ĩ töpönö ĩ ta hinia nainö noai ĩ töpö , ĩ na töpö kui töpö aiki , ' Teusö a pitilimo totio opaö ' ĩ na ĩ töpö pi kuuma . Ĩ na ĩ töpö pi kuuma kutenö , João a na ĩ töpö mãi õmamo waikisoma .
42007030	Ĩ töpö mãi õmamo waikisoma maaki , patiseu töpö , Moisés a kai wäsä sinomo wi ĩ töpö , ĩ na töpö kui , João a na ĩ töpö mãi õmamo pasio maama . ' Ĩ na makö kua totiopököö ! ' Teusö a kuuma maaki , ' Pälaö ! ' ĩ na ĩ töpö pi kuu pasioma .
42007031	Ĩ na tä kua tä , Jesus a hapalo kõo nö , ' Huki makö kule , ka pi tä kua wi na , ĩ na makö kuatii ? Witi töpö kuati wi na ĩ na makö kua hö̃tötioö ? ' ĩ na Jesus a kuu nö ,
42007032	' Sapono a na ulu töpö unumoti nö , töpö lopalo kuati wi na , ĩ na makö kuati hãtoö . Ai ulu töpö lole , ĩ töpö na ai ulu töpö hapalo lalupalo opa nö , “ Thola sama ösö holapali ke maaki , makö paöa mane . Ĩ na tä kua tä , ö̃kö wi ĩ ama sama ta thapali ke maaki , makö ö̃kö hö̃töo mi ipö ” ĩ na ulu töpö kuu . Ĩ ulu töpö kua kua wi na , ĩ na pata makö kua hö̃töoö .
42007033	João Pasisöta anö upa mo puu koa mi , ai tä wakala na nii tä oa paio mi , ĩ na João a kuati ha , “ João a na sai tä sapäko opati salo ” ĩ na makö kuuma .
42007034	Ĩ na tä kua tä , sanöma sa kupaso noai ĩ sanö nii sa tä oaö , pili sa thomo puu koaö , ĩ na kamisa kua kutenö , “ Pe epii Jesus anö nii tä oa apaö , pili thomo puu koa apö , ĩ na Jesus a kua silia apatiwö . Kaikana tä na sitipa totoköpö , ai töpö na ĩ sitipa täa sinomo wi ĩ töpö , ai töpönö wanisala tä thaa sinomo wi ĩ töpö , ĩ na töpö kua wi , ĩ töpö na Jesus a noimotiwö ” ĩ na makö kuu .
42007035	Ai tä pi hatuka apöle , ĩ anö ta wäsä makoka apöle , ai töpönö ĩ ta hini totio opa salo , töpö totiatalo opa kuki kitä ' ĩ na Jesus a kuuma .
42007036	Ĩ na tä kua tä , ai patiseu tänö Jesus a kai iapalo pia salo , a nakalöma . A nakali ha , ĩ patiseu tä sai pö na Jesus a ekua hö̃tököma . A ekua hö̃töiki nö , a waloikitö nö , a lotia tä ,
42007037	ĩ tä uli ha suö tänö wanisala tä thaa sinomo noai ĩ a suö kule , ĩ a waninö , ' Patiseu a sai pö na Jesus a loa kulaiö ! ' tä kuu pole , ĩ tä hininö nö , maa ma holokoto wai ha tapu tapu tuu nisamö toita apii , tuu noa apii tuu titile , ĩ tuu pi tälölö nö , Jesus a loo taso pa ĩ a suö hulolö nö , ĩ tuu kai walokö tasoma .
42007038	A waloikitö nö , Jesus a noa na a ö̃kö kai loa haipaköma . A loa haipaiki nö , pili a mamo puunö Jesus a konona ami salupalöma . A ami salupalö nö , pili a hunukunö Jesus a ami hãsitia soapalöma . Jesus a pi ipa salo , a ami ususa soatalalö nö , tapu tapu tuu nisamö toita apii tuunö Jesus a ami mãi löa soatalöma .
42007039	A ami mãi löa soatale , patiseu tänö ĩ tä taa nö , a pi tapoiki nö , ' Hö . Jesus anö Teusö a kai a wäsä sinomo wi , ĩ a kuo köna , hi suö tä taö öpöla pi . “ Sa höpöa pole , ĩ anö wanisala tä thaa sinomo wi ĩ a ” ĩ na Jesus a pi kuu pola pi ' ĩ na ĩ patiseu tä pi kuuma .
42007040	Ĩ na a pi kuu ha , ĩ patiseu tä Simão a na Jesus aiki , ' Simão ai . Kawa na sa hapalo pi topa kuleö ! ' a kuu ha , ' A hapaloö ! ' ĩ na Simão a kuu hö̃töoma .
42007041	Ĩ na a kuu hö̃töoö ha , Jesus anö uni ta wäsä nö , ĩ na a kuuma : ' Pata tä na ai tä aiki , “ 500 au sitipa kökö kui , ĩ au kökö pio paita ” ĩ na a kuu ha , ĩ pata tänö sitipa kökö satehe epii , ĩ 500 kökö kui kökö totoa hö̃tököma . Ĩ na tä kua tä ĩ pata tä na ai tä aiki , “ Au 50 sitipa kökö kui , ĩ au kökö pio paita ” ĩ na ai tä kuu ha , ĩ pata tänö polakapi , 50 kökö kui , ĩ kökö totoa hö̃tököma .
42007042	Ĩ na tä kua tä , “ Waiha ĩ na sitipa kökö kui , ĩ na sa kö totoa kopi kitäö ! ” töpö kuu noai maaki , ĩ töpö honimo opa salo , kökö totoa kõo maama . Kökö totoa kõo mane maaki , pata tä aiki , “ Sitipa kökö na makö honimo opa pikio salo , ipa sitipa ma kökö totoa kõo maapöö ! ” ĩ na ĩ pata tä kuuma . Ĩ na tä kuama ' ĩ na Jesus a kuuma . Ĩ na a kuu nö , ' Simão ai . Wi na wa pi kuu kule ? Ĩ polakapi töpönö sitipa kökö tälö noai , ĩ witi pili a sainö ĩ pata tä pii satia apa kitä ? ' ĩ na Jesus a kuu ha ,
42007043	' Satehe epii sitipa kökö tälö noai , ĩ a na , “ Ĩ sitipa wa kö totoa kõo maapöö ! ” a pata kuu noai , ĩ anö ĩ pata tä pii satia apa kitä ' ĩ na Simão a kuuma . Ĩ na a kuu ha , ' Awai . Ĩ tä sai na wa kuu totia apa hö̃tötaso ke ' ĩ na Jesus a kuuma .
42007044	Ĩ na a kuu nö , a nomöhöpalo nö , suö tä na a mamo teteiki nö , Simão a na , ' Hi suö wa tä taa kule ? Hama tä waloki ha , ai tänö ĩ a ami salupa sinomo wi maaki , kawa sai pö na sa lisipo tä , kamisa ami salupalöpö , maa wa tuu totoa maa ke . Wa tuu totoa maa ke maaki , hi suö tänö pili a mamo puunö sa ami salupali ke . Sa ami salupalö nö , pili a hunukunö sa ami sanöa hãsitia kopali ke .
42007045	Hama tä waloki ha , ai tänö ĩ a nakötökö ususa sinomo wi maaki , kawanö sa nakötökö ususa maa ke . Kawanö sa nakötökö ususa maa ke maaki , hi suö tänö sa pi ipa salo , sa ami ususa mapo maa kule .
42007046	Kawanö tuu nisamö toita apii tuunö sa he hösöka mãi löpa pasio mai ha , hi suö tänö tapu tapu tuu nisamö toita apii tuunö sa ami mãi löa asapali ke .
42007047	Ĩ na tä kuaö ha , hi suö tänö pe epii sa pi ipa kutenö , “ Ĩ anö wanisala tä thatala apati noai , ĩ tä na Teusö a hĩso mataso keö ! Ĩ na tä kua tä , ai tänö wani ipii wanisala tä thaa noai ĩ tä na Teusö a hĩso matasoö ha , wani ipii ĩ anö Teusö a pii kuki kitäö ! ” ĩ na sa kuu kuleö ! ' ĩ na Jesus a kuuma .
42007048	Ĩ na Jesus a kuu nö , suö tä na a hapalo nömöo nö , ' Wanisala wa tä thatala apati noai , ĩ tä na Teusö a hĩso noai , ĩ sa tä maa kopamani keö ! ' ĩ na a kuuma .
42007049	Ĩ na a kuu ha , töpö iapalo naine , ĩ töpö aiki , ' Wi na a pi kuu salo , “ Wanisala wa tä thaa noai , ĩ tä na Teusö a hĩso wi , ĩ sa tä maa kopamani keö ! ” ĩ na Jesus a kuuwö ? ' ĩ na töpö kupaloma .
42007050	Ĩ na töpö kupaloma maaki , Jesus aiki , ' “ Jesus a pitili ” wa pi kuuma ha , Teusö anö wa täa koni keö ! Wa pi topa apöiki nö , a kononöö ! ' ĩ na suö tä na ĩ na Jesus a kuuma .
42008001	Ĩ na tä kua tä , sai pö hö̃kökö öpii sai pö kulati , ĩ tä uli pata hamö Jesus a huti pamö , Teusö anö sanöma töpö simöa totio wi , ĩ ta topa apöle ĩ ta wäsä hätäpotima . Ta wäsä hätäpoti pamö kama kai a hua sinomoti noai , ĩ 12 töpö kui töpö nokapalotima .
42008002	Suö töpö na sai töpö sapäkoti noai , Jesus anö ĩ sai töpö sasupalö noai ĩ suö töpö , suö töpö salia apati noai , Jesus anö ĩ töpö temöa komanö noai ĩ töpö , ĩ na suö töpö kui , Jesus a na ĩ ai töpö suö nokapalo naitioma . Maria a , Matalena a hilo kua naine , ĩ a na sai töpö satehe epii , 7 töpö kuo noai , ĩ sai töpö sasupalö noai ĩ a ,
42008003	Etoosisö kaikana tä na Kusa a kalipalo sinomoti noai , ĩ a hai ĩ pusopö Joana a , Susana a , ai suö töpönö wani tä na Jesus a pasiliapalati noai , ĩ töpö satehe epii töpö , ĩ na suö töpö kui , Jesus a na ĩ töpö nokapalo naitioma .
42008004	Ĩ na tä kua tä , sai pö satehe epii sai pö kua selekelati , ĩ sai pö ha töpö kulati , ĩ töpönö Jesus a möö taso pia salo , Jesus a kule ha , ĩ ha ĩ töpö satehe epii töpö waloiki nö , töpö kokamonasoma . Töpö kokamo opaö ha , Jesus anö uni ta wäsäma . Ta wäsä nö , ĩ na a kuuma :
42008005	' Hikali a na mo säsäha sinomo wi , hikali a hamö mo säsähamö hulasolöma . Mo säsäha tä , piliso kasö ha ai mo kelasoö ha , sanöma töpönö mo katika apatima . Ĩ ha , salo pö katä wi ĩ pönö mo oalöma .
42008006	Ĩ na tä kua tä , tä uli maa mapöo opa pa , masita tä uli ösö pateteo opa pa ai mo kelo nö , masita tä uli hãsitio opaö ha , mo wai ãkea hö̃tösoma maaki , mo wai häwäsoma .
42008007	Ĩ na tä kua tä , mösököpölemö tipö kuo opa pa ai mo kelasoma , mösököpölemö tiki patalo nö , tä paimia apa kutenö , mösököpölemö tikinö mo wai häwäsoma .
42008008	Ĩ na tä kua tä , tä uli topa apa pa ai mo kelasoma , mo ãkelo nö , pili mokö sätäa haia asaköma . Mokö sätäa haia asataiki nö , mokö sĩko opii mokö pala soatama ' ĩ na Jesus a kuuma . Ĩ na a kuu nö , ' Kamakönö sa hini pi topa wi , ĩ ta hini totihoheö ! ' ĩ na a kuuma .
42008009	Ĩ na Jesus a kuuma , Jesus a kai a hua sinomo wi ĩ töpö aiki , ' Wi na ta kuu wi ĩ wa ta wäsä ke ? ' ĩ na töpö kuuma .
42008010	Ĩ na töpö kuu ha , ' Pi naka . Teusö anö sanöma makö simöa totio wi , sutu ha ĩ ta wäsä makoka paio maama maaki , huki kamakö na ĩ sa ta wäsä makoka pia kule . Teusö a simöo totio wi , ai tiko töpö na ĩ sa ta wäsä makoka totio mai kitä . Ĩ töpö na uni sa ta wäsä päoö . Ĩ töpö na uni sa ta wäsä päo salo , töpö pi wi na takömo nö , töpö mamo tetea kule maaki , tä tapa totio mi . Pili töpö sömöka taa kule maaki , ta hini makoka totio mi .
42008011	Pi naka . Ĩ na uni ta kuo ke . Mo säsäha kua wi na , ĩ na Teusö ta wäsä kua hö̃töoö .
42008012	Piliso ha mo kea kulaso noai na , ĩ na Teusö tä kai a hini wi , ĩ na ai töpö kua päoö . Ĩ töpö na Teusö ta wäsäma maaki , Sai tä sai pata aiki , “ Ĩ töpönö Jesus a kai a hini totio nö , ‘ Jesus a pitili ’ ĩ na töpö pi kuu matimöö ! Ĩ na ĩ töpö pi kuu ha , Teusö anö ĩ töpö täa kõa läli kitäö ! ” ĩ na Sai tä pi pata kuu salo , töpö namo kea haia soataki . Töpö namo kea haiki ha , “ Sa ta hini maa haito opa saiö ! Päla . Sa tä wani a hini wani ipö saiö ! ” ĩ na töpö kuu .
42008013	Ĩ na tä kua tä , tä uli maa mapöo opa pa ai mo kea kulaso noai na , ĩ na Teusö ta hini wi , ĩ na ai töpö kuaö . Ĩ töpönö Teusö a kai a hini nö , töpö pi topa haiatalo opaö . Töpö pi topa haiatalo opaö maaki , mosö wai nasökili maa kuo noai na , ĩ na ĩ töpö õsi hamö Teusö ta hinipo mi ha , ĩ töpönö Teusö tä kai a hula soaki . “ Teusö a kai hai , ĩ pitili tä sai a ” ĩ na ĩ töpö kuu somama maaki , wanisala tä thaa wi ĩ tä na Sai tä sai patanö ĩ töpö simökö nö , töpö wapaö ha , ĩ töpönö Teusö tä kai a hula soaki .
42008014	Ĩ na tä kua tä , mösököpölemö tipö kuo opa pa mo kea kulaso noai na , ĩ na ai töpö kuaö . Ĩ töpönö Teusö ta hini kule maaki , waiha , “ Pälaö ! Huki Teusö sa ta hini wani ipö saiö ! ” ĩ na ĩ töpö kuu kuki . “ Wi na sa kua pätaköö ! ” töpö pi kuu sinomoö nö , nii tä , wani tä , ĩ na tä kui tä na töpö pi tapomo sinomo sisaö ha , Teusö ta hini pi topa wi , ĩ tä matasoö . “ Ipa wani tökö satehe epii ipa tökö kuo nö toa sö ö̃ ” ĩ na töpö pi kuu , “ Sa puko opa nö toa nö alu kuikö ö̃ ” töpö pi kuu , ĩ na ĩ töpö pi ku upati salo , Teusö tä kai a hini wania apötasoö .
42008015	Ĩ na ĩ ai töpö kua pasia kule maaki , ai töpönö Teusö tä kai a sua totia asali . Masita tä topa apa pa mo kea kulaso noai na , ĩ na ĩ töpö kua asaö . Ĩ töpö õsi na Teusö a kai a keköma , ĩ töpönö Teusö ta hula mai , ta hini totio soatioö . Ta hini totio soatio nö , töpö topa apa wi ĩ tä palasoö ' ĩ na Jesus a kuu totiatalo opatima .
42008016	Ĩ na Jesus a kuu nö , ai uni ta wäsä nö , ' Koa wa taka sii hilimanö nö , wöö a õsimö ha wa taka sii titia mai kitä . Hii tiki komo ha wa taka sii hĩta mai kitä . “ Ai töpö lisipasoma , taka sii wakala apapököö ! ” wa pi kuu nö , hoka apa pa wa taka sii hĩtataö .
42008017	Koa taka sii hĩtata hatukua kule na , ĩ na Teusö a kai na sanöma töpö pi hatukua kuki kitä . Huki töpö pi moti ipö maaki , waiha töpö pi hatukupaso kitä .
42008018	Önö kutenö , Teusö ta wäsä tä , a sömöka taa totikiö ! Teusö a kai ha wa sömöka taa totiköma , kawa na Teusö anö ta hinimoma hö̃töo kitä . Ta hinimoma hö̃töoö ha , pe epii wa ta hinini kitä . Teusö a kai ha wa sömöka taa wani tä , wani ipii Teusö wa kai hini waikia kule maaki , Teusö wa tä kai a hini maa kõo haiatalo opa kitä ' ĩ na Jesus a kuuma .
42008019	Ĩ na tä kua tä , Jesus a hai ĩ pöpönö a , poose töpö , ĩ na töpö kui töpö waloa haikö solöma maaki , ai töpö satehe epii töpö hö̃sönia apa ha , Jesus a na kama hai ĩ töpö walo totio maama .
42008020	Töpö walo totio mi ha , Jesus a na ai töpö aiki , ' Sai a hõo na au nao a , au hoose töpö , ĩ na kilii töpö öpa kulaiö ! Kawa na ĩ töpö hapalo pi topa apa kulaiö ! ' ĩ na töpö kuu ha ,
42008021	Jesus aiki hö̃töwö , ' Ai töpönö Teusö a kai a hini totiatalo opati wi , ĩ töpö na , “ Ipa nao a . Ipa hoose töpö ” ĩ na sa kuu hö̃töoö ' ĩ na Jesus a kuuma .
42008022	Ĩ na tä kua tä , kosoto tuu kasö pata ha kutiata a kane , ĩ ösö ha Jesus anö kama kai a hua sinomo wi ĩ töpö kai titiki nö , ' Makö pi pökatökiilö nököö ! ' ĩ na a kuuma . Ĩ na a kuu ha , töpö pi helulua mötalia soatasolöma .
42008023	Töpö pi huulö pamö Jesus a mia pasia soataköma . A mitia tä , ipoko tä pata hululua läpalo nö , kutiata õsimö ha pola pata kea soataköma . Pola pata kea soatakö nö , maa tuu kasö manöka waikitaalö nö , ösö mãi õpa piaö ha ,
42008024	Jesus a na töpö nokapalo sinomo wi ĩ töpönö Jesus a naa kõa soatamanö nö , ' Jesus a pata ai ! Makö nasi tupo pialeö ! ' ĩ na töpö kuuma . Ĩ na töpö kuu ha , Jesus a hoköa soatalo nö , ipoko tä pata simöa kõoö ha , ipoko tä matalo nö , kosoto u pata kalipalo mai ha , tuu pata kua kõo soataköma .
42008025	Tuu pata kua kõo soataiki ha , Jesus anö töpö nokapalamati wi ĩ töpö na , ' “ Teusö anö makö noama kitäö ! ” ĩ na makö pi kuu mai ' ĩ na Jesus a kuuma . Ĩ na Jesus a kuu ha , töpö kilia apölo nö , ' Hi witi pili a sai totiwö kuno mai ? Ipoko tä patanö a hapalo hinii , maa tuu supa supamo wi ĩ tänö a hapalo hinii , ĩ na tä kua apati nö kiliawö ' ĩ na töpö kuu hẽtupasoa soa pälasoma .
42008026	Ĩ na tä kua tä , Kaliléia tä uli ha kosoto tuu pata kule , ĩ tuu pökatö pata hamö sietasa tili töpö pililali , ĩ hamö töpö pi pökatölasolöma .
42008027	Töpö pi pökatölolö nö , töpö söposöa soatasoma , ai tä õsi na sai töpö titile , ĩ töpönö a wani peama sinomo wi , sai pö hö̃kököi sai pö kulati hamö ĩ a wani kuoma , Jesus a na ĩ a wani waloa läköma . Haloi ösö halopo mai ha a wani huu sinomotima . Sai a na a pilio totio mai ha , nomawö töpö tititamö kua sinomo wi hamö , ĩ hamö a wani piliomö kutioma .
42008028	Ĩ a waninö Jesus a huu talalö nö , Jesus a na a waloiki nö , ' Kaikana tä pata ai ! ' a pi wani kuu nö , a kili salo , a mãi wani poa läköma . A mãi wani poa läiki nö , a wani lalupalo pola nö , ' Jesus ai ! Ösö hamö Teusö a kupoli , ĩ a hai ĩ pelupö waö ! Ĩ ka pi wa tä thaamö huu ke ? Sa peama tihöö ! ' ĩ na a wani lalupalo pola nö , ĩ na a kuuma .
42008029	Sai tänö a wani simöa kõataloti nö , a wani lotetepama apatima . A wani lotete epö ha , ai sanöma töpönö a wani huöa pi topatima maaki , a wani huöa tomöpa maama . Söpala ösö totokönö a wani õkatioma maaki , ĩ a waninö ĩ söpala ösö totokö huitima sinomotima . Ĩ söpala ösö totokö huitipali ha , sanöma töpö piliomö kuo mao pamö sai tänö a wani simöa sinomotima . Önö kutenö , ' A lisia kopaloö ! ' ĩ na Jesus anö ĩ sai tä noa thama . Ĩ na sai tä noa thaö ha , ' Sa peama läo hãto tihöö ! ' Jesus a na ĩ na a wani kuuma .
42008030	Ĩ na a wani kuu ha , ' Wi na wa hilo kuaö ? ' Jesus a kuu ha , ĩ a wani na sai töpö satehe epii töpö titia kutenö , ' Satehe tili samakö a hiloöö ! ' ĩ na a wani kuu hö̃töoma .
42008031	Ĩ na a kuu hö̃töo nö , ' Hi tä komo hamö töpö pea soatio wi , ĩ hamö samakö simöpa tihöö ! ' ĩ na sai töpö kuuma .
42008032	Ĩ na töpö kuu nö , ki hamö , heu tä palökö ha kusi kökö satehe epii kökö ia kai holepalo polali , ĩ kökö satehe epii kökö holepalo kutenö , ' Ki kusi kökö holepalo polali , ĩ kökö õsi ha samakö thaa nömököö ! ' ĩ na sai töpö kuuma . Ĩ na töpö kuu ha , ' Awai . Ki kusi kökö na pö kua naikiö ! ' Jesus anö töpö noa thama .
42008033	Ĩ na töpö noa thaö ha , sanöma tä na ĩ sai töpö lisia kopalo nö , kusi kökö õsi ha töpö lisia nömöpaso lasoma . Töpö lisia nömöpasoö ha , kusi kökö pewö läläa timönonö nö , kosoto u pata ha kökö pewö pata kea soapaso kölöma . Kökö pewö kepalo kölö nö , kökö pewö nasi tua soapaso kölöma .
42008034	Kökö pewö nasi tua soapaso kölö ha , ĩ kökö na töpö kalipalo sinomo noai , ĩ töpö läläa soatalolö nö , sai a satehe epii sai pö hö̃kököa apöle , ĩ pö sai ha ta wäsä soata tasoma . Sai pö kuo sololo opa pa ta wäsä naio soatama .
42008035	Kusi kökö wanisalama pole , ĩ ta wäsä hätäpoö ha , ai töpö satehe epii töpö hulasolö wi , ĩ töpö aiki , ' Kusi kökö isi waniama taso noai ĩ sa tä möö tasokö o ' ĩ na ĩ töpö kuu kai hupa soatama . Jesus a na ĩ töpö kuu kai hua soatalolö nö , sai töpönö a wani saliama sinomo noai , ĩ a wani na sai töpö lisia kopaso noai , ĩ a wani talalöma . A polemo mai , a wani temö öpii , kama hai ĩ haloi ösö halolö nö , ĩ na a wani kuati tä , Jesus a kotö ha ĩ a wani lotioma . A wani lotia tä , ai töpönö a wani talalö nö , a wani temö öpö salo , töpö kilia apösoma .
42008036	Ĩ ha kusi kökö isi waniho taa totio taso noai , ĩ töpönö tä pewö a wäsä läoma . ' Jesus anö ĩ a wani totia kopali keö ! ' ĩ na töpö kutima .
42008037	Ĩ na töpö kuti ha , ta hini noai , ĩ töpö kili ipa salo , Jesus a na ĩ töpö pewö aiki , ' Ipa tä uli ha a kuo tihöö ! Tiko hamö a hua kononöö ! ' ĩ na töpö pewö kuuma . Ĩ na töpö kuu ha , kutiata a na Jesus a titia koiki nö , a hua konasolöma .
42008038	A huu kõo pia tä , sai töpönö a wani saliama sinomo noai ĩ a wani aiki , ' Kawa na sa huu naioköö ! ' Jesus a na ĩ na a wani kuuma . Ĩ na a kuuma maaki , ' Naiö !
42008039	Au ai töpö na a hua pasia kononöö ! Wa hua pasia kononö nö , Teusö anö wa temöa komanipili , ĩ tä pewö a wäsätöö ! ' ĩ na Jesus anö a noa wani thama . Ĩ na a noa thaö ha , sai pö satehe epii sai pö hö̃kököa apöle , ĩ hamö a wani hua kononö nö , ĩ sai pö pewö hamö a huu hätäpo nö , Jesus anö a wani temöa komanö noai ĩ tä pewö a wäsä hätäpotima .
42008040	Ĩ na tä kua tä , Jesus a pökatöa konasolöma , Jesus a kõo taa noai , ĩ töpö pi mönahapalo opa läoma .
42008041	Ĩ ha Jesus a na Jaitu a pata waloa haiköma . Juteu töpö kokamo sinomo wi ĩ a sai pö ha Jaitu a kaikanamo sinomo wi , ĩ a . Jesus a na ĩ a waloa haiki nö , Jesus a talalö nö , ' Kaikana sa maaki , hi a hai , kaikana tä sai ' a pi kuu salo , Jesus a kotö ha a mãi poa läköma . A mãi poa läiki nö , ' Ipa sai a na wa huu mi salo ' ĩ na a kuuma .
42008042	Kama hai ĩ pete a sami moko a wai na 12 inama tä kua waikia wi , ĩ a wai noma piaö ha , pö̃ Jaitu anö Jesus a nakama . A nakaö ha , ĩ hamö Jesus a hua soatasolöma . A huulö pamö , Jesus a na töpö satehe epii töpö pakäho opatiilöma .
42008043	Jesus a na töpö pakäho opa pole , Jesus a na ĩ töpö huu naionö pamö , ĩ hamö ai suö tä huu naionöma . Satehe epii , 12 inama tä kua waikia kule maaki , a wani kupo soatioma . Töpö toma kõo wi ĩ töpönö ĩ suö tä temö pima maaki , a wani mapo maama . A wani salia satia apatima . A salia apa soa päla nö maaki , töpö ononotama wi ĩ töpö na kama hai ĩ wani tökö pewö totoa asa päköma . Wani töpö pewö totoa asakö noai ha , a ononopo kõo maama . A salia satimo opatima .
42008044	A salia satimo soa tä , Jesus a na a hua hailolö nö , Jesus a na a nasö hulia haikitö nö , ' Jesus a hai ĩ haloi sa ösö höpöa kuköma , sa temöa konaso kitä ' a pi kuu salo , haloi ösö kasö höpöama . Jesus a hai ĩ ösö kasö höpöa päoma maaki , a kupo maa kõa soatasoma .
42008045	Jesus a hai ĩ haloi ösö höpöpalöma kutenö , Jesus aiki , ' Witi pili anö ipa haloi ösökö höpöpali ke ? ' ĩ na a kuuma . Ĩ na a kuu ha , ' Kamisanö kuno maiö ! ' ĩ na töpö pewö kuu hö̃töoö ha , Pedro aiki , ' Jesus a pata . Kawa na töpö satehe epii töpö pakäho opa kule nökö . “ Witi pili anö ipa haloi ösökö höpöpali ke ? ” wa ta kuuwö ' ĩ na a kuuma .
42008046	Ĩ na a kuuma maaki , Jesus a pi hatuka apa salo , ' Kamisanö ai sa tä toa kõo hãtomani keö ! Önö kutenö “ Ai tänö sa höpöpali keö ! ” ĩ na sa kuu kuleö ! ' ĩ na Jesus a kuu kõoma .
42008047	Ĩ na Jesus a kuu kõoö ha , ' Jesus a pi hatuka apa salo , kamisanö sa höpöpalöhe , ĩ tä taö waikia alu kuleö ! ' ĩ na ĩ tä suö pi kuu nö , a kili ipa salo , a satitimo pola nö , Jesus a kotö ha a mãi poa soataiki nö , ai töpö pewö mamo tetela tä , ' Kamisanököö ! Sa salia apa salo , au haloi sa ösö höpöpali keö ! Sa ösö höpöpalöma , sa toa totia apa konaso keö ! ' ĩ na ĩ suö tä kuuma .
42008048	Ĩ na a kuu ha , Jesus aiki , ' Naka ai . “ Jesus a lotete epö salo , kama hai ĩ haloi sa ösö höpöa päpali ke maaki , sa toa konaso kitäö ! ” ĩ na wa pi kuuhe , ĩ tänö wa toa konaso keö ! A pi topai a hua kononöö ! ' ĩ na Jesus a kuuma .
42008049	Ĩ na Jesus a kuuma , a hapalo soa tä , juteu töpö kokamo sinomo wi ĩ a sai ha Jaitu a pata kaikanamo sinomo wi , ĩ a hai ĩ sai a na töpö kuo wi , ĩ ai tä paa lälasoma . A paa lälo nö , Jaitu a pata na , ' Au thäwö a noma totia apa hisa waikiloheö ! Jesus a naka tihöö ! ' ĩ na a kuuma .
42008050	Ĩ na a kuu kule maaki , Jesus anö ĩ ta hini nö , Jaitu a pata na , ' A pi honipo tihöö ! “ Jesus a lotete epö salo , ipa thäwö a temöa komani kitäö ! ” ĩ na wa pi kuu tä , sa wai temöa hö̃töa komani kitäö ! ' ĩ na Jesus a kuuma .
42008051	Ĩ na Jesus a kuu nö , Jaitu a sai pö ha töpö kopo nö , ' Ai pö lisipo tihöö ! Pedro a , João a , Tiago a , moko tä hai ĩ pö̃ a , pöpönö a , ĩ na makö kui makö lisia sisapasopököö ! ' ĩ na Jesus anö töpö noa thama .
42008052	Ĩ ha töpö pewö ö̃kötima . Töpö pewö ö̃köpalo opati kule maaki , Jesus aiki , ' Pö ö̃kö tihöö ! Moko tä nasi tuo maaheö ! Tä mia päa alu kuleö ! ' ĩ na a kuuma .
42008053	Ĩ na a kuu ha , ' Hö . Ĩ na a pi moti kuu tihöö ! Tä nasi tua totiköma ta pi kuu mai ' ĩ na töpö kuuma .
42008054	Ĩ na töpö kuuma maaki , moko tä ami ha Jesus a ami walia soataiki nö , ' Naka ai ! A hoköpaloö ! ' ĩ na lope epii ĩ na Jesus a kuuma .
42008055	Ĩ na Jesus a kuu ha , moko tä temöa kõo soatalo nö , a hoköa kõo soatasoma . A hoköa kõo soatasoö ha , ' Hi moko tä ösö potepamanöö ! ' ĩ na Jesus anö töpö noa thama .
42008056	Ĩ moko tä hai ĩ pö̃ a , pöpönö a , ĩ na kilii töpö aiki , ' Kilatiha ! Naka wai noma totisoma maaki , Jesus anö a temöa totia komani keö ! ' ĩ na töpö kuu ha , ' Ai töpö na pö wäo tihöö ! ' ĩ na Jesus anö töpö noa thama .
42009001	Ĩ na tä kua tä , kama kai a hua sinomo wi , ĩ 12 töpö kui , Jesus anö ĩ töpö nakalö nö , töpö lotetepamanö nö , ' Sai töpö simöa sinomoö ! Makö lotete epö kutenö , kamisanö sai sa töpö sasu kua wi na , ĩ na pö kua hö̃töoö ! Ai sa töpö toma kua kõo wi na , ĩ na pö kuaö ! ' ĩ na Jesus a kuuma .
42009002	Ĩ na a kuu nö , Teusö anö sanöma töpö simöa totio wi ĩ ta wäsäö , töpö salia apa noai ĩ töpö ononoa komani , ĩ na Jesus a hai ĩ 12 töpö kua sinomopö , Jesus anö ĩ töpö simöpalöma .
42009003	Töpö simöpalö nö , ' Pokei pö huulöö ! Hii ma ti kai huu sinomo wi ĩ ti poolö tihöö ! Solai a sipoolö tihöö ! Ĩsa ãi pi , sitipa pi , ĩ na tä kui tä pi täapala thama hãtoolö maikiö ! Sami ipii au haloi ösö täa sisalölöö ! Polaka apii kuno mai .
42009004	Ai töpö sai pö hamö makö hamamo salo , sami a sai ha makö pökö kua totikiö ! Pö pökö kuo hätäpo tihöö !
42009005	Ai töpö sai pö hamö makö hama huu ha , “ Hisa ha pö kuikiö ! ” töpö kuu mai ha , “ Makö möö wani saiö ! ” töpö kuu ha , makö hua kononö nö , “ Makö möö wani saiö ! ” töpö kuu noai , ĩ tä noa na pö ami sami hosapaloö ! Makö ami sami hosapaso wi , kama töpönö ĩ tä taa nö , “ Kamakö na Teusö a hĩso hãtoa kuleö ! ” ĩ na töpö pi kuupö ' ĩ na Jesus anö töpö noa thama .
42009006	Töpö noa thaö ha , töpö hulolö nö , sai pö pewö hamö töpö huu hätäpo nö , ĩ tä uli pewö hamö töpö kule , ĩ töpö na Teusö a kaikanamo totio wi ĩ ta wäsäö , töpö salia apa wi ĩ töpö toa komani , ĩ na töpö hamamo nö , ĩ na töpö kuatima .
42009007	Ĩ na tä kua tä , Jesus a kuati noai , Etoosisö kaikana tänö ĩ tä pewö a hini nö , a pi wi na takömo opatima . Ai töpö aiki , ' Hi Jesus a lö kui , ĩ João Pasisöta a nomasopili , hi ĩ a ' ĩ na ai töpö kuuma .
42009008	Ĩ na töpö kuu ha , ai töpö aiki hö̃töwö , ' Sutu upa Elias a nomaso noai , huki ĩ a pata tapamo kõa kuleö ! Jesus a hai , ĩ Elias a pata ' ĩ na ai töpö kuuma . Ĩ na ai töpö kuu ha , ' Naiö ! Sutu ha Teusö a kai wäsäti noai , ĩ ai tä ' ĩ na ai töpö kuuma .
42009009	Ĩ na töpö kuu ha , Etoosisö a pi pata wi na takömo nö , ' Kamisanö João sa olai päpamanöma . Ai töpönö Jesus a wäsäti pole , ĩ witi pili a totiwö ? ' ĩ na Etoosisö a kuu nö , Jesus a möö pi topa apama .
42009010	Ĩ na tä kua tä , Jesus anö kama hai 12 töpö simönö noai , Jesus a na ĩ töpö waloa koiki nö , ĩ töpö kuati taso noai , ĩ tä pewö a wäsä kõsolöma . Ta wäsä totioö ha , ai töpö takölö nö , Petösaita tä uli ha Jesus anö kama hai ĩ 12 töpö kai hulasolöma .
42009011	Ĩ ha töpö kai walokö tasoma tä , ' Petösaita tä uli ha Jesus a kua kulaliö ! ' ĩ na ai töpö kuu ha , ĩ hamö töpö satehe epii töpö hua haisolöma . Töpö huu haioö ha , ĩ töpö na Jesus a noimo nö , Teusö a kaikanamo totio piale , ĩ ta wäsäö , töpö salia apati wi , ĩ töpö toa komani , ĩ na Jesus a kuatima .
42009012	Ĩ na a kuati tä , tä wisasoö . Tä wisasoö ha , Jesus a na kama hai ĩ 12 töpö ekuiki nö , ' Jesus ai . Hi töpö simöpalöö ! Töpö oi ipa waikile kitäö ! Hi tä uli ha sanöma töpö pilia mi kutenö , ki hamö , sai pö kulati hamö , ĩ hamö töpö hulolö nö , ĩ hamö töpö kupaiki nö , nii tä sulalö nö , töpö ösö potehepaso tasopöö ! ' ĩ na Jesus a hai ĩ 12 töpö kuuma .
42009013	Ĩ na töpö kuu ha , Jesus aiki , ' Kama makönö pätawöö ! Hi töpö na nii tä totoaköheö ! ' ĩ na Jesus a kuu hö̃töoma . Ĩ na Jesus a kuu hö̃töoö ha , ' Hö . 5 ĩsa sama ãi po sisa kule . 2 salaka sama kö po naia päta kule . “ Ki hamö sitipa na nii ma tä nakatatöö ! ” ĩ na wa pi kuu kule ? Hi töpö satehe epö kutenö , sama töpö iama mai kitä pi kuu mai ' ĩ na töpö kuuma .
42009014	Töpö satehe epii , 5.000 wano töpö , suö töpö , ulu töpö , ĩ na töpö kui töpö kuo sototoma . Ĩ töpö sateheo opama maaki , Jesus anö ĩ töpö ösö potepamani pia salo , kama hai ĩ 12 töpö simöa nö , ' Hi ma töpö pewö sokamakö nököö ! Ki ha ai töpö satehei , 50 ma töpö loa sokatamaki , ki ha ai 50 ma töpö loa sokatamaki , ki ha ai 50 ma töpö loa sokatamaki , ĩ na ma töpö pewö loa soka thatamakö nököö ! ' ĩ na Jesus anö kama hai ĩ töpö noa thama .
42009015	Ĩ na Jesus anö töpö noa thaö ha , ' Awai ' töpö kuu nö , töpö pewö loa soka hanoa soatamaköma .
42009016	Ĩ töpö pewö loa sokatamakö nö , Jesus anö ĩ 5 ĩsa ãi , polakapi salaka kökö , ĩ na tä täa thalö nö , hi tä hẽtu hamö a mamo teteiki nö , ĩ nii tä wai na , ' Aitaköö ! Teusö wanö hi nii wa tä wai totopi keö ! ' ĩ na Jesus a kuuma . Ĩ na a kuu nö , ĩsa ãi , salaka kökö , ĩ na kilii kökö nakasima soatama . Kökö nakasia soatalalö nö , kama hai ĩ 12 töpö na ĩ kökö pewö totokö nö , ' Hi töpö pewö na ĩsa ãi , salaka kökö , ĩ na tä totoa thaköö ! ' ĩ na Jesus a kuuma .
42009017	Ĩ na tä totoa thaki ha , töpö ösö pewö potehepalo nö , töpö pewö pötösoma . Töpö pewö pötöa waikilasoö ha , 12 kökö wöö na ĩsa ãi nakasi , salaka kö nakasi , ĩ na tä see titia thaköma , ĩ wöö kökö pewö lahoa totiköma .
42009018	Ĩ na tä kua tä , sami ipii Teusö a na Jesus a hapalo tä , Jesus a kai a hua sinomo wi ĩ töpö waloköma . Töpö waloki ha , Jesus aiki , ' “ Jesus a hai , ĩ witi a ? ” ai töpö kuu ha , wi na ai töpö kuu hö̃töoö ? Kamisa na wi na töpö pi kuu kule ? ' ĩ na a kuuma .
42009019	Ĩ na a kuu ha , ' “ João Pasisöta a nomaso noai , ĩ Jesus a nömö hãtowö ” ĩ na ai töpö kuu thaliö ! Ai töpö aiki hö̃töwö , “ Elias a pata kuo noai , ĩ Jesus a nömö hãtowö ” ĩ na ai töpö kuu . Ai töpö aiki , “ Sutu ha Teusö a kai wäsä sinomo noai , ĩ ai tä temöa konaso noai , Jesus a hai , ĩ ai tä ” ĩ na ai töpö kuu pasioö ' ĩ na Jesus a hai ĩ 12 töpö kuuma .
42009020	Ĩ na töpö kuu ha , ' Kamakö hai kini ? Wi na makö kuu ? ' Jesus a kuu ha , Pedro aiki , ' Teusö anö wa kaikanapalö noai , ĩ Cristo wa hilo wi , ĩ wa sai totiwö ' ĩ na a kuuma .
42009021	Ĩ na Pedro a kuu ha , ' Pedro a kuuhe , ai töpö na ĩ ta wäsä tihöö ! ' ĩ na Jesus anö töpö noa thama .
42009022	Ĩ na Jesus anö töpö noa thaa nö , ' Sanöma sa kupaso noai , ĩ sa pea apa wi tä kupaso kitä . Pata töpö , Teusö a täpä sinomo wi ĩ pata töpö , Moisés a kai wäsä sinomo wi ĩ töpö , ĩ na töpö kui töpönö sa hosali pia salo . Sa hosalö nö , sa säpamani kitä . Sa säpamani kitä maaki , ai tä mumi , ai tä mumi , ĩ ai tä hena tä sa temöa konaso kitä ' ĩ na Jesus a kuuma .
42009023	Ĩ na Jesus a kuu nö , ĩ töpö pewö na , ' Kamisa na wa nokapalo pi topa tä , “ Jesus anö sa simöa wi ĩ sa tä pii mi ” ĩ na a pi kuu tihöö ! “ Kama sa pi saimo nö , sa kua pi topa päo wi , ĩ sa tä pii mi ” ĩ na wa pi kuupö . “ Sa puko pi topa kule maaki , ‘ Ĩ na wa kua maikiö ! ’ ĩ na Teusö anö sa noa thaö ha , ‘ Awai ’ sa kuu hö̃töo kitä ” ĩ na a pi kuu totioö ! “ Jesus a na sa noka tä , ai töpönö hii ti pakalai ti ha sa peama pi topa kitä maaki , sa noka satia apa kitä ” ĩ na a pi kuu totioö ! ' ĩ na Jesus a kuuma .
42009024	Ĩ na a kuu nö , ' “ Jesus sa kai a hini wani ipö saiö ! Sa pea matimöö ! ” wa pi kuu kuköma , waiha wa pea totio kitä . Ĩ na tä kua tä , “ Huki sa pea kitä maaki , Jesus sa hini pi topa satia apa kitäö ! ” wa pi kuu kuköma , waiha wa pea mai kitä . Wa pi topapalo soatio kitä ' ĩ na Jesus a kuuma .
42009025	Ĩ na a kuu nö , ' Hi tä uli pewö hamö wani tökö kupai , ĩ wani wa tökö pewö tälöma maaki , wani wa tökö pewö tälö nö , wa nomasoö . Wa nomano nö , töpö pea mapo mai , ĩ tä uli ha wa õsi hulolö nö , wa pea soatioö . Ĩ na wa kuaö ha , “ Aitaköö ! ” ĩ na wa kuu kitä ta o ?
42009026	Ai töpö na , “ Jesus sa thapo wi ĩ sa ” ĩ na wa kuu kili tä , “ Jesus sa kai hini pi topa wi ĩ sa ” ĩ na wa kuu kili tä , sanöma sa kupaso noai , kawa na , “ Ipa wa ” ĩ na sa kuu kili hö̃töo kitä . Waiha kamisa , ipa hao a , kama hai ĩ ãju töpö , ĩ na samakö kui samakö toita apii samakö wakala apii samakö huu kõo tä , kawa na , “ Hapo . Ipa wa kutenö , hapo ” ĩ na sa kuu kili hö̃töo kitä ' ĩ na Jesus a kuuma .
42009027	Ĩ na a kuu nö , ' “ Teusö anö sanöma makö simöa totio kitä . Kamakö kule , ĩ ai polakapi makö noma paio mai ha , pe epii Teusö a simöo totio wi , ĩ ma tä tapa kuki kitä ” ĩ na kamakö na sa kuu totia kule ' ĩ na Jesus a kuuma .
42009028	Ĩ na tä kua tä , 3 tökö mumi matalo nö , Teusö a na Jesus a hapalo pia salo , maa makö na Pedro a , João a , Tiago a , ĩ na töpö kui töpö kai hemopaso lasoma .
42009029	Töpö hemopalolö nö , Teusö a na Jesus a hapaloti pa , a aipöa apöpasoma . Pili a moikömö aipöa apöpasoö , kama hai ĩ haloi ösö ausia totia apöpalo nö , ösö wakala apöpasoö , ĩ na tä kuama .
42009030	Ĩ na tä kua tä , ai polakapi sanöma töpö waloa haiki nö , Jesus a na töpö hapaloma . Ĩ töpö hapalo pole , Moisés a pata , Elias a pata , ĩ na töpö kui ĩ töpö kuoma .
42009031	Ĩ töpö na wakala tä pata hokoloköma . Jesus a na ĩ töpö hapalo nö , Jetusalẽi tä uli ha a säpa piale , ĩ ta katehama . ' “ Ai töpönö Jesus a säpalöpököö ! ” ĩ na Teusö a pi kuu waikioma kutenö , wa säpali kitä ' ĩ na ĩ töpö kutima .
42009032	Töpö hapaloti tä , Pedro a , João a , Tiago a , ĩ na töpö kui töpö mio pasitioma . Töpö mitioma , töpö naa kõa soatalo nö , Jesus a wakala apii ĩ a , Jesus a kotö ha ai polakapi töpö öpapalo pole ĩ töpö , ĩ na töpö kui töpö talalöma .
42009033	Ĩ na tä kua tä , Jesus a na ĩ töpö öpa sätäle , ĩ töpö öpa sokahapalo kõa tä , Jesus a na Pedro a hapaloma . A hapalo nö , ' Pata ! Hisa ha samakö kua nö tole . Au sai sama pakita thaki , Moisés a hai ĩ ai sai sama pakita thaki , Elias a hai ĩ ai sai sama pakita thaki , ĩ na sai kökö kui sama kö sai thakö nököö ! ' ĩ na Pedro a hapalo pi moti ipö salo , ĩ na a kuuma .
42009034	Ĩ na Pedro a kuu tä , töpö öpale , ĩ ha ilasi tä pata kea totia soatakö solöma . Tä pata kea totiki ha , Pedro a , João a , Tiago a , ĩ na kilii töpö kilia apösoma .
42009035	Ĩ na tä kua soala tä , ilasi tä mötali ha töpö öpa soala tä , ilasi tä mötali ha ta hapalo nö , ' Mi a öpale , ipa ulu sa saia asalö noai ĩ a . Ipa ulu a hini totioheö ! ' ĩ na ta pata kuuma .
42009036	Ĩ na ta pata kuuma , Jesus a na ai polakapi töpö noimotihe , ĩ töpö maa soataköma , sami ipii Jesus a taa sisama . Pedro a , João a , Tiago a , ĩ na töpö kui töpönö Jesus a tapa sisa noai , ĩ tä aipöo opama maaki , ĩ tä , ai töpö na ĩ ta wäsä maama .
42009037	Ĩ ai tä hena tä , maa makö na ĩ töpö timöa kopasoö , Jesus a na ai töpö satehe epii töpö waloa hö̃töki , ĩ na tä kuama .
42009038	Töpö walo pole , lope epii Jesus a na ĩ ai tä hapalo nö , ' Pata tä ! “ Ipa ulu wa wai möö mi salo ” ĩ na kawa na sa kuu kuleö ! Sami ipii ipa ulu a kua sisaöö !
42009039	Sai tänö ipa ulu a namo wai keköma , a lalupalo opa soata nö , ipa wai säsäpatii . Ĩ na tä kua tä , ipa wai hinana soapasoö , a kaupö mosi pata posakatii , ĩ na sai tänö ipa ulu a wai thama sinomotii . Sai tä huu koonö mi kutenö , ipa wai hamiapama totio sinomotii ' ĩ na pö̃ a lalupalo pola nö , ĩ na a kuuma .
42009040	Ĩ na a kuu nö , ' Kawa kai a hua sinomo wi ĩ töpö na , “ Sai tä wani hosalöheö ! ” sa kuu kipii maaki , tä wani hosapa taö maa thai ' ĩ na a kuuma .
42009041	Ĩ na a kuu ha , ĩ töpö na Jesus aiki , ' “ Jesus a lotete epö ” ĩ na makö pi kuti mi sai . Makö tomöpo mi ipii ĩ makö . Satehe epii tä inama ha kamakö na sa kuo naitio aköna , “ Jesus a lotete hãto mai kitä ” makö pi kuu satimo opa pi ' ĩ na Jesus a kuuma . Ĩ na a kuu nö , ' Au ulu a hilapasoö ! ' ĩ na a kuuma .
42009042	Ĩ na Jesus a kuu ha , kama ulu a wai hilakö solöma . Jesus a na a kai walo pia tä , masita tä ha sai tänö a wai säsäpamakö nö , a wai polemoma isi wanihipama . A wai polemoma apaö ha , ' A kuo tihöö ! ' ĩ na Jesus anö sai tä noa thaa soatama . Sai tä noa thaa nö , ulu tä toa kõo soatamanö nö , pö̃ a na ulu tä totoa kõo soataköma .
42009043	Jesus anö ĩ ulu a wai ononoa kopali ha , ' Teusö a lotete epö nö kili sai ' ĩ na ĩ töpö pewö pi kuuma . ' Jesus anö tä aipöama apatiwö ' ĩ na töpö pewö kupalo opati tä , kama kai a hua sinomoti noai , ĩ töpö na Jesus aiki ,
42009044	' Sa kuu piale , ĩ tä na pö pi motöo hãto tihöö ! ' ĩ na a kuu nö , ' Sanöma sa kupaso noai , ai töpönö ĩ sa namo simöki kitä ' ĩ na a kuuma .
42009045	Ĩ na a kuu kule maaki , kama ai töpönö ĩ ta hini totio maama . ' Huki ĩ töpönö ĩ ta hini totio paio maapöö ! ' ĩ na Teusö a pi kuu salo , ĩ töpönö ĩ ta hini totio maama . Ta hini totio maama maaki , ' Wi na ta kua totia kule taka ? ' Jesus a na ĩ na ĩ töpö kuu kili ipama .
42009046	Ĩ na tä kua tä , Jesus a kai a hua sinomo wi ĩ töpö aiki , ' Kamakö kule ha , ĩ witi pili a hai ĩ pata tä sai ? ' ĩ na töpö kuu nö , töpö noa thasoma .
42009047	Ĩ na töpö noa thasoö ha , ĩ töpö pi kuu pole , Jesus anö ĩ tä taö öpa salo , ai ulu tä tälö nö , kama kotö ha a wai öpamanö nö ,
42009048	kama kai a hua sinomo wi ĩ töpö na , ' Kawanö sa thapo kutenö , hi ulu tä wai kui na , ĩ na tä wai kui wa tä tälö nö , wa wai pasilipo kuköma , kawanö sa pasilipo hö̃töoö . Sa pasilipoö ha , ipa hao anö sa simönipili , ĩ ipa hao wa pasilipa hö̃töoö . “ Pata sa mai kitä . Ulu sa pätawö ” ĩ na ai wa pi kuu pole , ĩ wa hai , ĩ pata wa totiwö ' ĩ na Jesus a kuuma .
42009049	Ĩ na tä kua tä , Jesus a na João aiki , ' Pata täö ! Ki hamö ai tänö sai töpö noa thaa nö , “ Jesus sa thapo kutenö , ‘ Pö hua kononöö ! ’ ĩ na makö noa thaa kuleö ! ” ĩ na a kuu nö , sai töpö sasua koni kipii . Önö kutenö , kamakö na a nokapalo mai , ĩ a pasi kutenö , “ Sai töpö noa thaa tihöö ! ” ĩ na kamisamakönö ma noa wani thaa kipiö ! ' ĩ na João a kuuma .
42009050	Ĩ na João a kuu ha , João a , ai töpönö Jesus a kai a hua naio sinomo wi ĩ töpö , ĩ na töpö kui töpö na Jesus aiki , ' “ Sai töpö noa thaa tihöö ! ” ĩ na makö kuu maiki . Ai tänö makö wanipo mai , ĩ a hai , ĩ kama makö pewö hö̃töwö ' ĩ na Jesus a kuuma .
42009051	Ĩ na tä kua tä , hi tä hẽtu hamö Jesus a konasolö pia manu kule , ' Jetusalẽi tä uli ha sa huu kõo totiolököö ! ' ĩ na Jesus a kuuma .
42009052	Ĩ na a kuu nö , ai töpö simöa toleha kõo somanöma . Ĩ töpö simöa toleha konö noai , ĩ töpö hulolö nö , Samatia tä uli ha ai sai pö hö̃kököi sai pö kulati , ĩ sai pö ha töpö waloikitö nö , Jesus a kuköpö a sai taepalama .
42009053	Ĩ a sai tae kulai maaki , ' Jetusalẽi tä uli ha Jesus a huu pi topa apa kuleö ! ' ĩ na ĩ samatia tili töpö pi kuu salo , ' Pälaö ! “ Hisa ha Jesus a pökö kuopököö ! ” samakö kuu mai kitäö ! ' ĩ na töpö kuuma .
42009054	Ĩ na töpö kuu ha , Tiago a , João a , ĩ na kilii , Jesus a kai a hua sinomo wi , ĩ töpö aiki , ' Jesus Kaikana ai . Hi tä hẽtu ha koa taka pata hili kule , ĩ sama taka pata simöpalö nö , hi sama töpö ĩsimanöpö ? ' ĩ na töpö kuuma .
42009055	Ĩ na töpö kuu ha , Jesus a öpa nomöhöa soatalo nö , ' Ĩ na pö kuu tihöö ! Makö pi kuu totia maneö !
42009056	Sanöma töpö sälalöpö tä na , sanöma sa kupaso noai ĩ sa huu maama . Sanöma sa töpö noama totiopö tä na sa huu sisama ' ĩ na Jesus a kuuma . Ĩ na a kuu nö , thapi hamö ai sai pö kulati , ĩ hamö kama hai ĩ töpö kai hua soatasolöma .
42009057	Piliso hamö Jesus anö kama kai a hua sinomo wi ĩ töpö kai huti pamö , Jesus a na ai tä aiki , ' Wa huu hätäpoti pamö kawa na sa nokapalo pi topa naia kuleö ! ' ĩ na a kuuma .
42009058	Ĩ na a kuu ha , Jesus aiki hö̃töwö , ' Haposa kökö kuta wi ĩ tä kua , salo pö katä wi ĩ kökö sapuku kua , ĩ na tä kua kule maaki , sanöma sa kupaso noai , ĩ sa kuta wi , ĩ a sai kua pasia mi ' ĩ na a kuuma .
42009059	Ĩ na Jesus a kuu nö , ai tä na , ' Kamisa na a nokapaloö ! ' ĩ na a kuu kule maaki , ' Ipa hao a nomasoö ha , ipa sa patilia paiki pia salo ' ĩ na a kuuma .
42009060	Ĩ na a kuu ha , Jesus aiki , ' Nomawö töpö kui na , ĩ na töpö kui , ĩ töpönö nomawö tä patilia haia pasiköpöö ! Kawa huu pasio kuköma , sanöma töpö na Teusö a kaikanamo wi ĩ wa ta wäsä kuköpököö ! ' ĩ na Jesus a kuuma .
42009061	Ĩ na Jesus a kuu ha , ai tä aiki , ' Kawa na sa nokapaso kitä kutenö , ipa ai töpö na sa hapalo paita tasoköö ! ' ĩ na a kuu ha ,
42009062	' Kamisa na wa nokapalo kuköma , kamisa na wa kalipaloti pamö wa sapapo kõo pi topa kua hö̃töo kõköma , Teusö na wa kalipalo makokopo mai kitä . Sanöma töpö na Teusö a kaikanamo wi , kawanö ĩ wa ta wäsä tomöpo mai kitä ' ĩ na Jesus a kuuma .
42010001	Ĩ na tä kua tä , Jesus anö ai töpö satehe epii , 70 töpö kui töpö sailö nö , töpö simönöma . Sai a pewö pata hamö a huu hätäpo piale hamö , ĩ hamö ai töpö sai pö ha ai polakapi töpö simöni , ai töpö sai pö ha ai polakapi töpö simöni , ai töpö sai pö ha ai polakapi töpö simöni , ĩ na Jesus anö ĩ töpö pewö simöa toleha thaa somaköma .
42010002	Töpö simönö nö , ' Hikali a hamö nii tä pata kua apa kule maaki , ĩ tä nii täa wi ĩ töpö polakapi ipö . Ĩ töpö polakapi kui na , ĩ na Teusö ta wäsä wi , ĩ na ĩ töpö polakapi kuö hö̃töa kule . Teusö ta hini pi topa apa wi ĩ töpö satehe epii maaki , ĩ töpö na Teusö ta wäsä wi ĩ töpö satehe maa saile . Önö kutenö , pata tänö töpö kalipalama pi topa wi , ĩ a pata na , “ Wa töpö kalipalama wi ĩ ai töpö simöa haitalöö ! ” ĩ na pö kuu !
42010003	Kama pö hulolöö ! Oweha kökö na öla kökö waitili kui na , ĩ na ai sanöma töpö na kamisanö makö simöa wi , kamakö na ĩ töpö noi mai kitä maaki , ĩ töpö na makö simöa kule .
42010004	Makö huulö pamö , solai a , sitipa pi , ami halo wi ĩ tökö , ĩ na tökö kui tökö täa hãtoolö tihöö ! Piliso hamö ai töpö huu läa tä , ĩ ma töpö huama opimo maikiö !
42010005	Makö hama huu salo , sai a na makö lisitalo nö , ĩ sai a na töpö kule ĩ töpö na , “ Teusö anö makö pi topapalama apapöö ! ” ĩ na makö kuu soataloö !
42010006	Ĩ na makö kuu ha , ĩ sai a na töpö kule , ĩ töpönö ai töpö pi topapalama apati kutenö , Teusö anö ĩ töpö pi topapalama apa kitä . Ĩ na tä kua tä , ĩ töpönö ai töpö pi topapalama mi ha , “ Teusö anö makö pi topapalama apapöö ! ” wa kuu kule maaki , Teusö anö ĩ töpö pi topapalama mai kitä .
42010007	Ĩ a sai na makö lisitaso noai , ĩ ha pö kua soataikiö ! Ai sai a ha pö kuo hätäpo tihöö ! Ĩ a sai ha makö kuo somata noai , ĩ a sai ha makö kuiki nö , ĩ töpö hai ĩ nii tä na makö iatalotipököö ! Kalipalo wi ĩ tä noa täa thama wi na , ĩ na Teusö a na makö kalipalo wi ĩ makö kutenö , ĩ nii tä na makö ösö poteheapaloti wi , ĩ kamakö hai ĩ noa tä hö̃töwö .
42010008	Ai töpö sai pö pata na makö lisipasoö ha , kama töpö aiki , “ Hisa ha pö kuikiö ! ” ĩ na töpö kuu ha , kamakö na ĩ töpönö nii tä totoki wi ĩ tä oalöö !
42010009	Ĩ töpö sai pö ha töpö salia apa wi töpö kule , ĩ töpö toa komanöö ! Ĩ töpö sai pö ha töpö kule , ĩ töpö pewö na , “ Teusö anö sanöma makö pewö simöa totio piale , ĩ tä kua kuleö ! ” ĩ na pö kuu totiataloö !
42010010	Ĩ na tä kua tä , ai töpö sai pö pata ha makö lisipasoma , ĩ ha kama töpö aiki , “ Hisa ha pö kuikiö ! ” töpö kuu mi ha , ĩ töpö sai pö pewö sika hamö makö huti nö , lope epii makö hapalo nö ,
42010011	“ Kamisamakö na makö noimo mi ipö kutenö , kamakö sai pö hamö samakö huti nö , pili samakö ami na masita tä kopeke sälähäle , ĩ sama tä hosa pia kuleö ! Sama tä hosa piale , ĩ ma tä taa nö , ‘ Teusö anö makö peama hö̃töo kitäö ! ’ ĩ na makö pi kuupöö ! ‘ Teusö anö sanöma makö pewö simöa totio piale , ĩ tä kua waikio pia kuleö ! ’ ĩ na makö pi kuu totiopököö ! ” ĩ na makö kuu hätäpo totihoö ! ' ĩ na Jesus a kuuma .
42010012	Ĩ na Jesus a kuu nö , ' “ Sanöma töpönö wanisala tä thaa noai , ĩ tä noa na waiha Teusö anö ĩ töpö pewö peama kitä . Sutu ha sotoma tili töpönö wanisala tä thatala apati noai , Teusö anö ĩ töpö peama kitä maaki , huki ai töpönö Teusö a kai hini wani ipö salo , kamakö na töpö noimo pasio mi ipii , pe epii Teusö anö ĩ töpö peama satia apa kitäö ! ” ĩ na sa kuu kuleö ! ' ĩ na Jesus a kuuma .
42010013	Ĩ na Jesus a kuu nö , ' Kotasĩ tili pö ! Makö pepalo opa kuki kitäö ! Petösaita tili pö . Makö pepalo opa naiki kitäö ! Kamakö sai pö ha sa kua tä , sa tä aipöama kuapili na , ĩ na situ tili töpö , sitõ tili töpö , ĩ na töpö kui töpö sai pö ha sa kutia tä , ĩ na sa tä aipöama thama hö̃töoma aköna , “ Wanisala sa tä thatala apati noai , ĩ sa tä hosa pi topa kuleö ! ” ĩ na ĩ töpö kuu waikio noa kipi . Ĩ töpönö wanisala tä thaa noai , ĩ tä na töpö pi honipo opa salo , haloi ösö sĩti ipii ösö na töpö haloiki nö , töpö lotiki nö , senoma tänö kama töpö huluko noa kipi .
42010014	Waiha Teusö anö töpö peama tä , situ tili töpö , sitõ tili töpö , ĩ na töpö kui töpö peama kitä maaki , kamakö peama satia apa kitäö ! ' ĩ na Jesus a kuuma .
42010015	Ĩ na a kuu nö , ' Kapahanaũ tili pö . Kamakö aiki , “ Hi tä hẽtu hamö Teusö a kulali , ĩ hamö makö hua konasolö kitäö ! ” ĩ na makö pi kuu kule maaki , hi tä komo ha töpö pepalo opa sinomoti wi , ĩ hamö Teusö anö makö kemaki kitäö ! ' ĩ na Jesus a kuuma .
42010016	Ĩ na a kuu nö , kama kai a hua sinomo wi ĩ töpö na , ' Ai töpönö makö a hini wi ĩ töpönö sa hini hö̃töo wi ĩ töpö hö̃töwö . Makö kai peama apa wi , ĩ töpönö sa kai peama apa hö̃töo wi ĩ töpö hö̃töwö . Sa kai peama wi ĩ töpönö Teusö a kai peama hö̃töo wi ĩ töpö . Teusö anö sa simöpalö noai , ĩ töpönö ĩ a kai hini wanio opa kitä ' ĩ na Jesus a kuuma .
42010017	Ĩ na tä kua tä , Jesus anö ĩ 70 töpö simönö noai , ĩ töpö pi mönaha apii töpö waloa koiki nö , Jesus a na , ' Jesus a pata ! Jesus wanö samakö simönöma kutenö , sai sama töpö noa thaa nö , ĩ sai sama töpö sasupatima . Ĩ na sai sama töpö sasupaö ha , ĩ sai töpönö samakö a hini nö , töpö tokö soatioma ' ĩ na töpö kuuma .
42010018	Ĩ na töpö kuu ha , ' Awai . Ĩ sa tä taa kipili . Lope epii tä pata sami samimo kua wi na , ĩ na hi tä hẽtu hamö lope epii Sai tä sai pata kea kulasopili , ĩ sa tä taa hö̃töo kipili ' ĩ na Jesus a kuu nö ,
42010019	' Kamisanö makö lotetea waikipamanöma kutenö , olö kökö , sui tä , ĩ na kilii tökö wasu upii ma tökö katätäli kitä maaki , ĩ tökö nini mai kitä . Olö kökö , sui tä , ĩ tä wasu kui na , ĩ na makö wanipo wi ĩ na ĩ tä wasu kuö hö̃töwö . Makö wanipo opa wi ĩ Sai tä sai patanö makö thama tai mi ipö kitä . Ĩ ma utitipamani kitä .
42010020	Ĩ na makö kua kitä maaki , sai ma töpö noa thaö ha , ĩ töpö toköso wi , ĩ tä na pö pi mönaha sisa tihöö ! Hi tä hẽtu hamö Teusö a kulali , ĩ anö makö täapa kõo läo pia salo , makö hilo wi ĩ tä sãöka waikikö noai , ĩ tä na pö pi mönaha totikiö ! ' ĩ na Jesus a kuuma .
42010021	Ĩ na Jesus a kuu noai , ĩ tökö soatawö , Teusö a õsi kua tolele , ĩ anö Jesus a pi mönahapalama apama . A pi mönahapalama apaö ha , Jesus aiki , ' Hapa . Hi tä hẽtu hamö töpö kupoli ĩ töpö , hi masita tä uli ha töpö kule ĩ töpö , ĩ na töpö kui wa töpö pewö simöa wi ĩ wa . Ai töpö pi tao opale ĩ töpö , ai töpönö tä taö öpa asa wi ĩ töpö , ĩ na töpö kui töpö na wa tä möma maa noai , ulu töpö kui na ĩ na töpö kui , ĩ töpö na ĩ wa tä möma asama . Kawa aiki , “ Ĩ na sa töpö thama pi topa apa kutenö , ĩ na sa töpö thama kitäö ! ” ĩ na wa pi kuu salo , ĩ na wa töpö thamatima . Önö kutenö , “ Aitaköö ! Kawa na sa pi mönaha apa kuleö ! ” ĩ na sa kuu kuleö ! ' ĩ na Jesus a kuuma .
42010022	Ĩ na a kuu nö , ' Ipa hao anö kamisa na tä pewö totoköma . Ai sanöma wanö pelupö sa taö pasio mai kitä . Ipa hao anö sa taö öpa sisaö . Ai sanöma wanö ipa hao wa taö mai kitä . Pelupö sanö ĩ sa taö sisaö . Pelupö sanö ai sanöma makö na ipa hao sa möma pi topa wi ĩ makönö ipa hao ma taö naio asa kitä ' ĩ na Jesus a kuuma .
42010023	Ĩ na a kuu nö , ai töpö sömöka taa kotöa mai ha , kama kai a hua sinomo wi ĩ töpö na a hapalo nö , ' Ma tä tapa pole , ai töpönö ĩ tä tapa naio wi , ĩ töpö pi mönahapalo opa kitä .
42010024	“ Teusö a kai wäsä sinomo noai ĩ töpö , kaikana töpö , ĩ na kilii töpönö , ma tä tapa pole , ĩ tä tapa pi topa apama maaki , tä tapa maama . Ma ta hini asa pole , ĩ töpönö ĩ ta hini pi topa apama maaki , ĩ ta hini pasio maama ” ĩ na sa kuu kule ' ĩ na Jesus a kuuma .
42010025	Ĩ na tä kua tä , Moisés a kai wäsä sinomoti wi , ĩ anö Jesus a wapa pia salo , a öpaiki nö , ' Wi na sa kua nö , sa õsi palimipasopökö ? ' ĩ na Jesus a na ĩ na a kuuma .
42010026	Ĩ na a kuu ha , ' Wi na Moisés a kai sãökama kuu ? Moisés a kai sãöka noai , ĩ tä na wi na wa pi kuu kule ? ' ĩ na Jesus a kuu hö̃töoma .
42010027	Ĩ na Jesus a kuu ha , ' “ Teusö pata wa tä pii totio opatipököö ! Ĩ a pata na wa pi kua totio opatipököö ! Pe epii Teusö wa pii totio opapököö ! Teusö a na wa pi tapomo sinomoti nö , a pii sinomoö ! Ĩ na tä kua tä , kama wa pii sapamo kua kõo wi na , ĩ na au wa töpö pii kua naioö ! ” ĩ na Moisés a kai sãökama kuu ' ĩ na Moisés a kai wäsä sinomo wi , ĩ na ĩ a kuuma .
42010028	Ĩ na a kuu ha , Jesus aiki , ' Awai . Wa hapalo makoka hö̃töo ke . Ĩ na wa kuuhe na , ĩ na wa kua nö , wa õsi palimia hö̃töpaso kitä ' ĩ na Jesus a kuuma .
42010029	Ĩ na Jesus a kuu ha , ' Hi Moisés a kai wäsä sinomo wi , ĩ a totiatalo waikia kuleö ! ' ĩ na Jesus a pi thama pi topa salo , Jesus a na a hapalo kõo nö , ' “ Au töpö pii totihoö ! ” ĩ na Moisés anö ĩ na töpö noa thama . “ Au tä ” tä kuu wi , ĩ witi pili a pasiwö ? Ipa tä aiki , ĩ witi a pasiwö ? ' ĩ na a kuuma .
42010030	Ĩ na a kuu noai , Jesus anö ĩ ta wäsäma . Ta wäsä nö , ' Pi naka ' Jesus a kuu nö , ' Jetusalẽi tä uli na ai tä husolo nö , Jetikó tä uli hamö a hulasolöma . A huulö tä , töpö thomömo sinomo wi , ĩ töpö waloa läiki nö , a huu pole , ĩ a namo keiki nö , kama hai ĩ wani tä täalalö nö , kama hai ĩ haloi ösö hasulö nö , a sälalöma . A sälalö nö , a moni wani säpalö nö , a aulu wani paa takölö nö , wani tökö kai hua kõo soatasolöma .
42010031	Ĩ töpö hua kõa waikilasolö noai ha , a aulu wani paa soatia tä , Teusö a täpä sinomo wi , ĩ a waloiki nö , a aulu wani paa talalö nö , a hanoa kõköma .
42010032	A hanoa kõkö noai ha , Teusömo wi a sai ha lepii tili tä kalipalo sinomo noai , ĩ a waloa nömöiki nö , a aulu wani paa talalö nö , a hanoa nömököma .
42010033	A hanoa nömökö noai ha , samatia tili tä hasuo tä , a aulu wani paa talalö nö , a wani aulu upii , ĩ a wani na a pi honipo opama . Ĩ samatia tili tä hai , ĩ tiko tä maaki , a wani aulu upii , ĩ a wani na ĩ samatia tili tä pi honipo opa nö ,
42010034	a waloa hö̃köa totiki nö , a sä noai , ĩ tä uno pewö hönöma soatama . Tuu tapui tuu , tuu wasui tuu , ĩ na tuu kui tuunö a wani hönöma totipalöma . A hönöma totipalö nö , kama hai ĩ hiima na a tikimakö nö , hama töpö kuta wi a sai na a kai hua soatasolöma . Ĩ a sai na a kai waloikitö nö , a kai kuiki nö , a wani aulu upii , a wani nö läa totio kõo tasoma .
42010035	Ĩ tä hena tä , ĩ a sai thapo wi ĩ a na ĩ samatia tili tänö noa tä totokö nö , polakapi sitipa kökö totokö nö , “ A wani aulu upii , kawanö ĩ wa wani nö läa totio haioö ! Wa wani nö läa totio haioma ha , waiha sa waloa koiki nö , au ai noa sa tä totoa hö̃töki kitäö ! ” ĩ na samatia tili tä kuuma ' ĩ na Jesus anö ta wäsä nö , ĩ na a kuuma .
42010036	Ĩ na ta wäsä nö , Moisés a kai wäsä sinomo wi , ĩ a na , ' A aulu wani patio pamö , ĩ hamö 3 töpö hasukö noai , ĩ töpö pewö na “ Ipa töpö kui ĩ töpö ” ĩ na a aulu wani kuu kitä ta o ? ' ĩ na Jesus a kuu ha ,
42010037	' Tiko tänö a aulu wani totiapala asa noai , ĩ a na , “ Ipa tä ” ĩ na a aulu wani kuu sisa kitä ' ĩ na Moisés a kai wäsä sinomo wi , ĩ na ĩ a kuuma . Ĩ na a kuu ha , ' Wa hua kononö nö , samatia tili tänö a aulu wani totiapala asa noai , ĩ a uöma totihoö ! ' ĩ na Jesus a kuuma .
42010038	Ĩ na tä kua tä , Jesus anö töpö kai hua kononö nö , sai pö kulati ha , ĩ ha töpö kai taa soata lasoma . Töpö kai taa soata lasoö ha , suö tä hai , ĩ Marta a hilo wi , ĩ aiki , ' Ipa sai a na a kua paikiö ! ' ĩ na Jesus a na a kuu ha , ĩ a sai na Jesus a kua soataköma .
42010039	Ĩ a sai na a kua tä , a lotile , ĩ tä kotö ha Marta a hai ĩ poose Maria a lotiki nö , Jesus a hapalo hinitima .
42010040	Marta a õsi sieheli ipii , nii tä na a kalipalo opa pasitioma . A kalipalo opa pasitia kutenö , Jesus a na a ekuiki nö , ' Jesus a pata ai ! “ Sami pepala a kalipalo sisa kuleö ! ” wa pi kuu maapa wi . “ Au hepala a na a kalipalo naioö ! ” wa kuu mi salo ' ĩ na Jesus a na , ĩ na Marta a kuuma .
42010041	Ĩ na Marta a kuu ha , ' Marta ai . Wa õsi sieheli ipii , wa kalipalotii , wa pi honipo opaö , ĩ na wa kuati saile ta .
42010042	Ĩ na a kua tihöö ! Maria anö sa kai hinipole , ĩ tä topa satia apa asa alu kule . Maria anö sa kai hiniti wi , ai tänö ĩ tä mapama mai kitä ' ĩ na Jesus a pata kuuma .
42011001	Ĩ na tä kua tä , Jesus a hulolö nö , Teusö a na a hapaloma . A hapalo matasoö ha , kama kai a hua sinomo wi , ĩ ai tä aiki , ' Pata . João a kai a hua sinomo wi , Teusö a na ĩ töpö hapalo makoka pi topa tä , João anö ĩ töpö pi hatuka thamanö noai na , ĩ na kawanö samakö pi hatuka thaa hö̃tömanöö ! Teusö a na samakö hapalo makoka pi topa apa kuleö ! ' ĩ na a kuuma .
42011002	Ĩ na a kuu ha , Jesus aiki , ' Teusö a na makö hapalo nö , pi na makö kuupö : “ Hapa . Sanöma samakö pewö aiki , ‘ Teusö a hilo wi ĩ a pata totiatalo opa asawöö ! ’ ĩ na samakö pewö pi kuupöö ! Teusö ai . Kawanö samakö simöa totio wi , ĩ tä waloa haitamaköö !
42011003	Ĩ tä wakala pewö hamö nii wa tä totoma wi , huki ĩ tä totopa .
42011004	Kamisamakö na ai töpönö wanisala tä thaa pole , ĩ tä noa na samakö hĩso hö̃töla tä kuno mai , samakö hĩso wi , ĩ tä maa soa pätasoö . Ai töpö na kamisamakönö hĩso wi ĩ sama tä mapamanö nö , ĩ na samakö kuati kutenö , wanisala sama tä thaa wi , ĩ tä na a hĩso mapaloö ! Sai tä sai patanö samakö wapa kutenö , wanisala sama tä thaa wi , ĩ tä na samakö noamaö ! ” ĩ na Teusö a na makö hapalo pi topa salo , ĩ na pö kuu ! ' ĩ na Jesus a kuuma .
42011005	Ĩ na Jesus a kuu nö , kama kai a hua sinomo wi ĩ töpö na , ' Mötali tä mumi ha au sai a na au ai noi tä waloa haluiki nö , “ Ipa ai . Huki ipa ai noi tä hama talaso keö ! Polakapi ĩsa wa ãi pita mi salo . Ipa nii tä maa saileö ! ” ĩ na a kuu ha ,
42011006	
42011007	“ Pälaö ! Sa naka halu tihöö ! Ipa thaka taka laa lotota apa , ipa ulu sa kökö kai pilitia , ĩ na sa kua saileö ! Sa hoköpo wani ipö saiö ! ” au noimo tä sai na ĩ na wa kuu kitä ta o ?
42011008	Ma . Ĩ na wa kuu mai kitä . “ Au noi tänö ĩsa ãi naka pole , ĩ wa tä hini wani maaki , a nako opati ha , wa hoköa hö̃töpaso kitä ” ĩ na sa kuu kule .
42011009	Teusö anö makö peama hö̃töo kitäö ! Önö kutenö , kamakö na ĩ na sa kuu kule : “ Teusö a na wa tä nakati ha , wa tä täli kitä . Wa tä tae totitioö ha , wa tä talali kitä . Thaka taka laa kule maaki , ‘ Sa lisipokö o ! ’ ĩ na wa ku upaö ha , Teusö anö ĩ taka hãkoa hö̃töpali kitä ” ĩ na sa kuu kule .
42011010	Teusö a na ai töpö nako wi ĩ töpö pewönö ĩ ai tä täa hö̃töli . Tä taepalati wi ĩ töpönö tä talali . Taka laa lototole ĩ taka kule ha , ai tä öpaiki nö , “ Taka hãkopalöö ! ” a kuu pole , ĩ a wani na ĩ taka hãkoa hö̃töpali ' ĩ na Jesus a kuuma .
42011011	Ĩ na a kuu nö , ' Au ulu a wainö salaka naka tä , ĩ a wai na olö wa kö totoki kitä ta o ?
42011012	Kalaka tete naka tä , suhi wa tä totoki kitä ta o ? Ĩ na kuno mai .
42011013	Makö wanisala apa wi maaki , au ulu töpö na tä toita apii ma tä totoma taö öpaö . Hi tä hẽtu ha pö̃ Teusö a kulali , ĩ anö tä toita apii tä totoa satia taö öpaö . Teusö a õsi kua tolele , ĩ a toita apii wa nakaö ha , Teusönö kama õsi kua tolele , ĩ a totoa hö̃töki kitä ' ĩ na Jesus a kuuma .
42011014	Ĩ na tä kua tä , sai tänö ai tä ãkasöpöpalö noai , Jesus anö ĩ sai tä sasutima . Ĩ tä sasua totipalöma , a ãkasöpöo opa noai , ĩ a wani hapalo kõköma . A hapalo kõoö ha , ' Jesus a lotete epö nö kili sai ' ĩ na töpö satehe epii töpö kupaloma .
42011015	Ĩ na ĩ töpö kupaloma maaki , ai töpö aiki pasiwö , ' Ai sai töpö na sai tä Peusepuu a kaikanamo sinomo wi , ĩ a patanö Jesus a lotetepamanöma salo , Jesus anö sai töpö sasu taö öpa päoö ' ĩ na ai töpö kuu pasioma .
42011016	Ĩ na ai töpö kuu ha , ai töpönö Jesus a wapa nö , ' “ Teusö anö Jesus a lotetepamanöma ” ĩ na kawanö samakö pi thamapö , wa tä aipöama mi salo ' ĩ na töpö kuuma .
42011017	Ĩ na töpö kuu ha , ĩ töpö pi kupaloti pole , Jesus anö ĩ tä taö öpa kutenö , ĩ töpö na a hapalo nö , ' Tä uli pe epii tä uli kule hamö töpö pilipai , ĩ töpö noimaso mai , töpö hölapalo nö , töpö selekepasoma , kaikana tänö ĩ töpö simöa wi , ĩ tä mapaso kitä .
42011018	Ĩ tä kua kua wi na , ĩ na Sai tä sai pata kua hö̃töoö . Sai tä sai patanö töpö simöa sinomo wi ĩ töpö hölaö ha , ĩ töpö na ĩ Sai tä sai pata kaikanamo wi tä maa hö̃töpaso kitä . “ Sai tä sai pata hai , ĩ Peusepuu a hilo kua naine , ĩ anö Jesus a lotetepamanöma kutenö , Jesus anö sai töpö sasutii ” ĩ na makö kuu ha , uni sa tä thaa nö , ĩ sa ta wäsä ke .
42011019	“ Peusepuu anö Jesus a lotetepamanöma kutenö , sai töpö sasupa sinomoö ” ĩ na makö kuuwö . Ĩ na makö kuu manu kule , “ Kamakö kai a hua sinomo wi , witi pili anö ĩ töpö lotetepamanöma salo , ĩ töpönö sai töpö sasupali ? ” ĩ na kamakö na sa kuu kule . “ Peusepuu anö ĩ töpö lotetea naipamani ha , ĩ töpönö sai töpö sasua hö̃töpali ” ĩ na makö kuu kitä ta o ? Ĩ na makö kuu aköna , ĩ töpönö sai töpö sasua hö̃töpali wi , ĩ töpö aiki , “ Makö holisimo opawö ” kamakö na ĩ na ĩ töpö kuu pi .
42011020	Sai tä sai patanö kuno mai . Teusö anö sa lotetepamanöma . Sa lotetepamanöma kutenö , sai sa töpö sasutii . Sai sa töpö sasuti manu kule , “ Teusö anö sanöma makö simöa wi , kamakö na ĩ tä kua waikia kuleö ! ” ĩ na makö kuupö .
42011021	Ai sanöma tä lotete epii , ĩ a kua kua wi na , ĩ na Sai tä sai pata kua hö̃töoö . A lotete epii , ĩ a hai ĩ wani tökö noama pia salo , silaka kökö kai lätia tä , ĩ wani tä na ai tä thomömo mai kitä .
42011022	Ĩ na tä kua tä , “ Ipa silaka a kua tä , ai tä thomömo mai kitä ” ĩ na a pi kuu kule maaki , ai tä lotete sati ipii , ĩ a waloiki nö , a läa hisatile , ĩ a utitipamanö nö , ĩ wani tökö täa soatalölöö . Tökö täa soatalölö nö , ai töpö na ĩ wani tökö totoaki ' ĩ na Jesus a kuuma . ' Jesus a lotete epö asawö ' ĩ na ai töpö pi thama pia salo , ĩ na Jesus a kuuma .
42011023	Ĩ na Jesus a kuu nö , ' Kamisa na wa pi luluo totio mi tä , sa wanipo wi ĩ wa . Kamisa na ai wa töpö pi luluama mi tä , ĩ wa töpö selekepamani .
42011024	Ai sanöma tä õsi ha sai tänö sai a thakö noai , ĩ sai tä lisia kopasolöma , a mota mapo pi topa salo , sanöma töpö pilio maa pa , tä uli hãsitio opa pa a wani huti kule maaki , mota mapo wi ĩ tä tapa mi salo , “ Ĩ sanöma tä õsi ha sa sai thakipili , ĩ a sai na sa kuo kõo pätakö o ! ” ĩ na a pi wani kulasoö .
42011025	Ĩ na a pi kuu nö , a kõa sapapo nö , ĩ a sai na sãko sãko tä mi , a sai toita apii a sai taa konani .
42011026	Ĩ a sai taa konanö nö , ai sai töpö wanisala sati ipii , ĩ töpö satehe epii , ĩ 7 töpö nakalö nö , ĩ sanöma tä õsimö ha ĩ sai töpö kai pilia nömöki . Ĩ sanöma tä pea waikitioma maaki , ĩ a õsi ha sai töpö satehe epii töpö pilia nömöa kõköma kutenö , a pea satia apa nömöa kõki ' ĩ na Jesus a kuuma .
42011027	Ĩ na Jesus a kuu nö , a hapalo soatia tä , Jesus a na töpö satehe epii töpö sototole , ĩ ai suö tä lope epii a hapalo nö , ' Wa thapalö noai , ĩ anö wa satimapo noai , ĩ a pi topapalo opa asa kule ' ĩ na lope epii a kuu ha ,
42011028	Jesus aiki hö̃töwö , ' Teusö a kai a hini nö , a kai a hini totio opati wi , ĩ töpö pi topapalo opa satia apa asa kule ' ĩ na Jesus a kuuma .
42011029	Ĩ na tä kua tä , Jesus a na satehe epii töpö kokamo waikia tä , ĩ töpö na Jesus a hapalo soata nö , ĩ na a kuuma : ' Huki ola makö kui , makö wanisala apawö . “ Wa tä aipöama mi salo ” ĩ na makö kuu nö , “ Wa tä aipöama kuköma , ‘ Teusö anö wa simönö noai ĩ waö ! ’ ĩ na samakö kuu kitäö ! ” ĩ na makö kuuwö . Ĩ na makö kuu kule maaki , sa tä aipöama kota mai kitä . Teusö anö Jonas a aipöama waikio noai ĩ tänö makö pi hatuka sisapasopö .
42011030	“ Teusö anö Jonas a simöpalö noai ĩ a ” ĩ na Teusö anö ninipi tili töpö pi thama pia salo , suli a õsi pata na Jonas a tititia tä , a holea kopamanöma . Ĩ na Teusö anö Jonas a thama kua noai na , ĩ na huki ĩ na sa thama kua hö̃töo kitä . “ Teusö anö Jesus a simöpalö noai ĩ a ” makö pi thama pia salo , waiha kamisa na tä aipöama kitä ' ĩ na Jesus a kuuma .
42011031	Ĩ na a kuu nö , ' Sapá tili töpö na suö tä kaikanamo sinomo noai , ĩ anö Salomão a hapalo mosai ipii , ĩ ta hini pi topa apa salo , Sapá tä uli pã apa päla tä maaki , Salomão a kule hamö ĩ hamö ĩ a suö hulasolöma . Önö kutenö , kamakönö wanisala ma tä thaa noai , waiha Teusö anö kamakö na ĩ ta kateha totia tä , ĩ kaikanasoma tä öpaiki nö , kamakö na a hapalo nö , “ Makö wanisala apatiwö . Wi na makö pi kuu salo , Teusö ma ta hini maama ? ” ĩ na ĩ suö a kuu kitä ' ĩ na Jesus a kuu nö , ' Salomão a na sa pi hatuka satia apa waikia kule maaki , kamakönö sa kai a hini wani ipö nö kiliwö .
42011032	Waiha kamakönö wanisala ma tä thaa noai , Teusö anö ĩ ta kateha nö , makö wanisala noai ĩ tä noa na makö peama pia tä , ninipi tili töpö öpaiki nö , makö namo simöki kitä . Jonas anö Teusö ta wäsä noai , ninipi tili töpönö ĩ ta hininö nö , “ Häö . Samakö wanisala apatiwö . Wanisala sama tä thaa kota wani ipöö ! ” ĩ na ĩ töpö kuuma kutenö , waiha kamakö na , ĩ ninipi tili töpö aiki , “ Teusö ma ta hini maapa wi . Makö wanisala apawö ” ĩ na ĩ töpö kuu kitä ' ĩ na Jesus a kuu nö , ' “ Jonas anö Teusö ta wäsä taö öpama maaki , kamisanö Teusö sa ta wäsä taö öpa satia apa asa kule ” ĩ na sa kuu kule ' ĩ na Jesus a kuuma .
42011033	Ĩ na Jesus a kuu nö , ' Koa wa taka sii hilimanö nö , wa taka sii pi sosama mai kitä . Koa taka hösöka ha solai wa sohoa mai kitä . Ai töpö lisipasoma , “ Tä wakala topa apöle ” ĩ na ai töpö pi kuupö , ösö tömö wa taka pi tikämaki .
42011034	Koa taka sii kua wi na , ĩ na pili wa mamo kua hö̃töoö . Pili wa mamonö toita apii wa tä möö pi topa tä , pili wa õsi wakala apöki . Ĩ na tä kua tä , pili wa mamonö wanisala wa tä möö pi topa tä , wa õsi mumia apöki .
42011035	Önö kutenö , a pi mosawia totikiö ! Wa õsi wakala apii tä mapalo nö , wa õsi muma apöki kitäö !
42011036	Pili wa õsi pewö wakala apö , wa õsi mumi mi , ĩ na wa õsi kua tä , kawa kotö ha koa taka siinö tä pewö hatuku kua wi na , ĩ na Teusö anö wa pi hatuka thaa hö̃töpali kitä ' ĩ na Jesus a kuu totioma .
42011037	Ĩ na Jesus a kuu totioma , ai patiseu tä aiki , ' Hapo . Kamisa sai pö na a ösö potehea paitalosoö ! ' ĩ na Jesus a na ĩ na a kuu nö , Jesus a kai hua konasolöma . A kai kononö nö , kama sai a ha a kai waloiki nö , iata wi ĩ ha a kai loa soataköma ,
42011038	Jesus a ami sanumo paio mi kutenö , patiseu tä aiki , ' Jesus a ia pia salo , a ami sanumo mi ipö nö kiliwö ' ĩ na a pi kuuma .
42011039	Ĩ na a pi kuu ha , Jesus aiki , ' Patiseu makönö mokota ma ösö salupaö , pötaatu ma salupaö , pili makö ösö salupoö , ĩ na ma tä salupa thama sinomo wi maaki , pili makö õsi salupo mai , makö õsi thomomo pi topa apa wi ĩ tä kua , wanisala tä thaa pi topa apa wi , ĩ tä kua , ĩ na makö õsi kuö .
42011040	Makö pi hatuku maapa wi . Teusö anö pili wa ösö thapalö noai , ĩ tä , pili wa õsi thaa naia soatalöma .
42011041	Önö kutenö , töpö honimo opa wi , ĩ töpö na au wani tä pi kule , ĩ tä totoaköö ! Ĩ ma tä totoaki ha , kamakö na tä pewö ausia apöle kitä ' ĩ na Jesus a kuuma .
42011042	Ĩ na a kuu nö , ' Patiseu pö . Teusö ma pi mönahapama pi topa apa salo , paki tä wai , nii tä ose wai , ĩ na tä kui , Teusö a na ĩ ma tä ose see wai totoma sinomo hö̃töa kule maaki , ai ma töpö totiapala mi , Teusö ma pii totio mi ipö , ĩ na makö kuatiwö . Önö kutenö makö pea apati kitä . Pi naka . Ai ma töpö totiapala apaö , Teusö ma pii totioö , ĩ na makö kua paio nö , au nii tä wai kule , Teusö a na ĩ ma tä ose wai totoa nömököpö .
42011043	Patiseu pö . Juteu makö kokamo sinomo wi , ĩ a sai ha makö kokamo tä , pata töpö sai loo sinomo wi , ĩ ha makö loo pi topa apaö . Sai a atu hamö makö hupaloti tä , töpö hasuo läo wi ĩ töpö aiki , “ Ö ! Pata waö ! ” töpö kuu wi ĩ ma ta hini pi topa sinomo opawö . Önö kutenö , waiha makö pea apati kitä .
42011044	Nomawö töpö patiliköma , töpö toita mi kui na , ĩ na makö kuö kuö hö̃töowö . Ĩ nomawö töpö titipokili , ĩ tä hösöka ha tä topa apa pa ai töpö huatalo nö , “ Hi tä komo ha nomawö töpö hĩthanii töpö titia kupokili ” ĩ na ĩ töpö pi kuu pola nö kuno mai , hösöka ha töpö pi motii huu pätioö . Ĩ nomawö töpö kui na , ĩ na makö kuö hö̃töowö . Pili makö õsi wanisala apii , ĩ tä na ai töpö pi hatuku mi ipö . Önö kutenö waiha makö pea apa kitä ' ĩ na Jesus a kuu totio opama .
42011045	Ĩ na Jesus a kuu totio opaö ha , Moisés a kai wäsä sinomo wi ĩ ai tä aiki , ' Pata . Wa kuuhe , kamisamakö na wa kuu naia kule ? Samakö päsäpa naia alu kule ? ' ĩ na a kuuma .
42011046	Ĩ na a kuu ha , Jesus aiki , ' Awai . Makö pea hö̃töo kitä . Ai tänö ai sanöma tä na hute hute tä pata makekö nö , a pasilipa mai ha , ĩ na ĩ a wani kua kua wi na , ĩ na makö kua kua hö̃töoö . Pe epii ai ma töpö noa thaa sinomo wi maaki , ĩ ma töpö pasilipa mi ipö .
42011047	Makö pea hö̃töo kitä . Teusö a kai a wäsä sinomoti noai , au nö patapö töpönö ĩ töpö sälö noai , ĩ töpö patilile , ĩ töpö hösöka ha maa makö toita apii ma makö thaa sinomotii .
42011048	Teusö a kai a wäsä sinomoti noai , au nö patapö töpönö ĩ töpö sälöma . Ĩ na tä kua tä , töpö sälö noai , ĩ töpö patilile , ĩ töpö hösöka ha maa ma makö thaa sinomoö . Önö kutenö , kamakö aiki , “ Nö patapö töpönö Teusö a kai a wäsä sinomoti noai , ĩ töpö sälö noai , ĩ tä wanisala maama ” ĩ na makö wani kuu hiopöa apawö . Au nö patapö töpö wanisala apa kua noai na , ĩ na makö ola wanisala kua soaö .
42011049	Önö kutenö Teusö a pi mosai ipii ĩ a hapalo nö , “ Sa kai a wäsä wi ĩ sa töpö simöpa piale , ki töpönö ĩ ai töpö sälali , ĩ ai töpö peamatii , ĩ na töpö kua kitä ” ĩ na a kuuma .
42011050	Önö kutenö , huki makö kule , Teusö anö ĩ makö peama hö̃töo kitä . Somi tä sai tä sanöma töpö kuo soma noai , ĩ ai tänö Apeu a säpali , ĩ tä noa ha ai töpönö töpö satehe epii töpö säa nömöpali , waiha , waiha , waiha Teusömo sinomo wi , ĩ a sai õsimö ha Teusö tä wakala apii ĩ tä walo walomo sinomo wi , ĩ a sai atu ha ai töpönö Sakatiasö a säpali , ĩ na töpö kuama . “ Ĩ na töpö kua noai , kamakö na Teusö anö ĩ tä noa koni pia salo ” kamakö na ĩ na sa kuu kule ' ĩ na Jesus a kuuma .
42011051	
42011052	Ĩ na a kuu nö , ' Moisés ma kai a wäsä wi ĩ pö ! Sanöma makö pi hatukupaso wi ĩ a sai uni kua . Ĩ a sai päka laa ãkököa apöle , ĩ ma taka hãkopa taö öpa kule maaki , ma taka hãkopa mi ipö . Önö kutenö , sanöma makö pi hatukupaso wi ĩ a sai uni na kamakö lisipo mi , ai ma töpö lisipama mi , ĩ na makö kuaö . Ĩ na makö kuaö ha , Teusö anö makö peama kitä ' ĩ na Jesus a kuu totioma .
42011053	Ĩ na Jesus a kuu totio nö , a hua konasolö noai ha , Moisés a kai wäsä sinomo wi ĩ töpö , patiseu töpö , ĩ na töpö kui , Jesus a na ĩ töpö pi hĩsuhapalo opa nö , ' Jesus a hapalo wanisala apatiwö ' ĩ na töpö kupalotima . Ĩ na töpö kuti nö , ' Hiki . Makö sömöka tala tä , Jesus a hapalo wanisala apa keö ! ' ĩ na töpö kuu pi topa salo , Jesus a na töpö waloa kõkitö nö , Jesus a na ĩ tä hinitimae .
42011054	
42012001	Ĩ na tä kua tä , töpö satehe epii töpö kokamo opale , ĩ töpö kokamo hö̃sönia apa kutenö , töpö pakähäpaso opa nö , töpö katikipasoma . Ĩ töpö kokamo opa tä , kama kai a hua sinomo wi ĩ töpö na Jesus a hapalo soma nö , ' Ĩsa ãi hölömoma wi , ĩ tä kua wi na , ĩ na patiseu töpö holisimo opa wi , ĩ na ĩ tä kua kua hö̃töoö . Ĩ tä na pö pi hatukua totikiö !
42012002	Huki tä sosatio wi , waiha ĩ tä pewö hatukua kuki kitä . Tä tai mi ipii ĩ tä pewö taö kuki kitä .
42012003	Önö kutenö , mumi mumi tä na makö hapalo noai , wakala tä na ai tänö ĩ ta hinima totio kitä . Sai a päka laa waikikö noai ha , ĩ õsimö ha makö kuu hãto noai , sai a atu ha ai tänö ĩ ta wäsä hoka apa kitä ' ĩ na Jesus a kuuma .
42012004	Ĩ na a kuu nö , ' Ipa noi pö . “ Ai töpönö makö säpalöma maaki , ĩ töpönö makö õsi thama tai mi ipii , ĩ töpö na pö kili tihöö ! ” kamakö na ĩ na sa kuu kule .
42012005	Ai töpönö makö säpalö noai ha , õsi töpö pea soatio wi ĩ hamö Teusö anö makö õsi kema taö öpa wi , ĩ a na makö kili sisapököö ! “ Teusö a na pö kili totioö ! ” ĩ na kamakö na ĩ na sa kuu kuleö ! ' a kuuma .
42012006	Ĩ na a kuu nö , ' 5 salo kökö ose noa wai na , polakapi sitipa kökö kua päta maaki , ĩ kökö salo ose wai na Teusö a pi motöo mai kitä .
42012007	Pili makö hunuku sikoa apa kule maaki , “ Ĩ na kilii makö hunuku kua ” ĩ na Teusö a pi kuu taö öpa kitä . Önö kutenö , pö kilipalo tihöö ! Salo ose wai na makö noa satia apa . Kamakö na Teusö a pi motöo mai kitä ta pi kuu mai ' ĩ na Jesus a kuuma .
42012008	Ĩ na Jesus a kuu nö , ' “ Ai sanöma töpö na , ‘ Jesus sa thapo wi ĩ sa ’ ĩ na wa kuu hoka apaö ha , Teusö a hai ĩ ãju töpö na sanöma sa kupaso noai ĩ sa aiki , ‘ ' Jesus sa thapo wi ĩ sa ' a kuu noai , ĩ pitili ta . Ĩ anö sa thapo wi ĩ a totiwö ’ ĩ na sa kuu hö̃töo kitä .
42012009	Ĩ na tä kua tä , ai sanöma töpö na ‘ Jesus sa thapo mane ’ ĩ na wa kuu ha , Teusö a hai ĩ ãju töpö na sanöma sa kupaso noai ĩ sa aiki , ‘ Ĩ anö sa thapo maneö ! ’ ĩ na sa kuu hö̃töo kitäö ! ” ĩ na sa kuu kuleö ! ' ĩ na Jesus a kuuma .
42012010	Ĩ na a kuu nö , ' Sanöma sa kupaso noai ĩ sa na wa hapalo hiopöa wi , Teusö anö ĩ tä noa mapamani kitä maaki , Teusö a õsi kua tolele , ĩ a na wa hapalo hiopöa tä , ĩ tä noa mapama pasio mai kitä ' Jesus a kuuma .
42012011	Ĩ na a kuu nö , ' Juteu töpö kokamo sinomo wi ĩ sai pö ha töpö kule ĩ töpö , kaikana töpö , pata töpö , ĩ na töpö kui töpö na ai töpönö makö namo simöki wi ĩ töpönö makö läkälölö nö , makö hilakötasoma , ĩ pata töpönö makö hapalama tä , “ Sa noamopö , wi na sa kuu hö̃töo pätaköö ! ” ĩ na pö pi kuu tihöö !
42012012	Ĩ tökö soatawö , wa kuu hö̃töo pia wi , ĩ tä na Teusö a õsi kua tolele , ĩ anö makö pi hatukupamani kitäö ! ' ĩ na Jesus a kuuma .
42012013	Ĩ na tä kua tä , töpö satehe epii töpö kokamo pole , ĩ ai tä aiki , ' Jesus a pata ! Ipa hao a nomano nö , kama hai ĩ wani tökö takölö noai , ipa hepala anö ĩ tökö pewö thapo kule . “ Au hoosa na ai wani töpö totoa hö̃tököö ! ” ĩ na ipa hepala na ĩ na a kuu ! ' ĩ na a kuuma .
42012014	Ĩ na a kuu ha , ' Ĩ tä na sa patamo mai kitä . Kamakö na wani sa tä totoma wi ĩ sa mai kitä ' ĩ na Jesus a kuu hö̃töoma .
42012015	Ĩ na tä kua tä , Jesus a hapalo kõoma . A hapalo nö , ' “ Wani sa tä thapo opa kutenö , toitai sa kutio kitäö ! ” ĩ na pö pi kuu ti ! Pö pi hatukuikiö ! Au wani wa tä täatala pi topa apa wi ĩ tä na pö pi mosaia totikiö ! ' ĩ na Jesus a kuuma .
42012016	Ĩ na a kuu nö , a pi saimo nö , ai uni ta wäsä nö , ' Wani tä thapo opa wi ĩ a hai ĩ hikali a na nii mo kuo opama .
42012017	Nii mo kua apaö ha , “ Wi na sa kuapö ? Nii tä kua apöle , ĩ witi ha ĩ nii sa mo thaköpö taka ? Ipa sai kökö matia waikia saile ta ” ĩ na a pi kuu nö ,
42012018	“ Sai kökö na nii mokö titita sinomo wi ĩ sa kö sai hosalö nö , ai sai pei sa kö sai thaki kitäö ! Ĩ kökö sai pei sa kö sai thakö nö , ĩ kökö sai na ipa nii sa mo pewö titiki kitäö !
42012019	Ipa nii sa mo pewö titiki nö , kama sa pi na sa hapalo nö , ‘ Ipa nii tä kua apa waikia kuleö ! Inama tä satehe epii tä inama na , hi nii tä titile , ĩ tä na sa iati kitäö ! Önö kutenö , sa kalipalo mai ha , sa iaö , sa amisioö , sa pi mönaha apaö , ĩ na sa kuatipöö ! ’ ĩ na sa kö sai thaa totiki nö , ĩ na sa kuupöö ! ” ĩ na a kuuma .
42012020	Ĩ na a kuuma maaki , Teusö aiki , “ Wa pi motio opapa wi . Hi tä mumi ha , wa noma haluso kitäö ! Wa nomaso noai ha , wani wa tä pewö thakö noai , witi pili anö ĩ tä thapo haiopö ? ” ĩ na Teusö a kuuma ' ĩ na Jesus anö ta wäsä nö , ĩ na a kuuma .
42012021	Ĩ na a kuu nö , ' Ĩ a waninö wani tä täa kua apa noai na , ĩ na ai töpö kua hö̃töoö . Ĩ töpö aiki , “ Ipa wani tä kua apa kutenö , sa pea mai ha , toitai sa kua waikia kuleö ! ” ĩ töpö pi kuu kule maaki , ĩ na Teusö a pi kuu mane . “ Ĩ töpö toita apöö ! ” ĩ na Teusö a pi kuu mane ' ĩ na Jesus a kuuma .
42012022	Ĩ na Jesus a kuu nö , kama kai a hua sinomo wi ĩ töpö na , ' Önö kutenö , ĩ na sa kuu kule : “ Nii tä na pö pi honipo tihöö ! ‘ Makö oi lukö matimöö ! ’ ĩ na makö pi kuti maiki . Haloi ma ösö halopo wi ĩ ösö na pö pi honipo naio tihöö ! ” kamakö na ĩ na sa kuu kule .
42012023	Nii tänö makö temöama sisa mai kitäö ! Haloi ösönö pili makö sai totipama sisa mai kitä .
42012024	Sinimosö tei tei kutemö ma pö möö . Ĩ pö hikalimo mi , nii tä täatala pasio mi , ĩ tä nii titiatala pasio mi , ĩ na ĩ pö kuati maaki , Teusö anö ĩ pö iapalamaö . Teusö anö salo pö katä wi ĩ pö pi ipaö maaki , sanöma makö pii satia apaö .
42012025	Ai makö pi honipoti kule maaki , makö temöo lapa apatio kitä ta o ?
42012026	Önö kutenö , makö pi honipo kule maaki , makö temöo lapa apa mi manu kui , nii tä , haloi ösö , ĩ nasimö tä na pö pi honipo opa tihöö !
42012027	Hole hole tökö toita apii ĩ tökö na makö pi tapotiopöö ! Ĩ hole hole tökö kalipalo mi , watata ösö tiäpo pasio mi , ĩ na tökö kua kule maaki , tökö möamö toita apö . Salomão kaikana tä patanö haloi ösökö toita apii ösö halopo sinomoti noai , ĩ ösökö na ĩ hole hole tökö möamö toita sati ipö .
42012028	Pölösö hamö sĩsi tökö , hole hole tökö , ĩ na tökö kui , huki ĩ tökö liähäa apa kule maaki , ai tä hena tä ĩ tökö pewö silikipasoma , sanöma töpönö ĩ tökö wakö umömani . Ĩ na tökö kua haitaso kitä maaki , huki sĩsi tökö , hole hole tökö , ĩ na tökö kui tökö mapo paio mi tä , Teusö anö ĩ tökö totiapala apatii . Teusö anö hole hole tökö totiapala apa manu kule , sanöma makö totiapala satio opa mai kitä ta o ? Makö totiapala satia apa kitä pi kuu mai . Önö kutenö , Teusö a na makö mamo teteo mi salo .
42012029	Makö pi honipoti maiki . “ Ka pi tä na samakö ösö potehepasopö takö ? ” ĩ na pö pi kuu ti ! “ Ka pi tuu na samakö amisiopö takö ? ” pö pi kuu naio tihöö !
42012030	Teusö a thapo mai , nii tä , haloi ösö , ĩ na tä kui tä na ĩ töpö pi wasiso sinomoö . Nii tä , wani tä , ĩ na kilii tökö mi ha , makö pea wi , Teusö anö ĩ tä taö öpa kitä .
42012031	Teusö anö makö simöa totio wi ĩ tä na makö pi wasiso soma nököö ! Ĩ tä na makö pi wasiso somaö ha , kamakö na Teusö anö nii tä , wani tä , ĩ na tökö kui tökö totoma hö̃töo kitäö ! ' ĩ na Jesus a kuuma .
42012032	Ĩ na Jesus a kuu nö , ' Teusö a kaikanamo totia tä , makö kaikana naipamani kitäö ! Önö kutenö , kamisanö makö nokapalama wi ĩ makö polakapi maaki , pö kili tihöö !
42012033	Ai töpö na au wani tökö totokö nö , ĩ tä noa na sitipa ma kö tälö nö , ai töpö honimo opati wi ĩ töpö na ĩ kökö sitipa totoaköö ! Sitipa kökö titita wi , ĩ nasimö ösö hote mi ipii , ĩ nasimö ösö thapalö nö , au sitipa kökö titikiö ! Hi tä hẽtu hamö Teusö a kupoli , ĩ hamö au sitipa kökö uni thaa pasikiö ! Ĩ ha au sitipa kökö mapo mai kitä . Ĩ ha ai tä thomömo wi , ĩ ha ai tä lisipo mai kitäö ! Ĩ hamö tholopo anö au wani tä wania mai kitäö ! ' ĩ na Jesus a kuuma .
42012034	Ĩ na a kuu nö , ' Wa thapo pi topa apa wi , ĩ tä na wa pi kua apati kitä . Wani wa tökö thapo pi topa sisa wi , ĩ tä na wa pi kua apa sisa kitä . Ĩ na tä kua tä , Teusö wa thapo pi topa satia apa wi , ĩ a na wa pi kua apa sisaki kitäö ! ' ĩ na Jesus a kuuma .
42012035	Ĩ na Jesus a kuu nö , a hapalo kõo nö , ' Pö mosaia totikiö ! Au koa taka sii luo maapököö !
42012036	Pata tä na ai töpö kalipalo sinomo wi , ĩ töpö hai ĩ pata töpö na ĩ töpö mamo läo kua wi na , ĩ na makö mamo läo kuo hö̃töopököö ! Pata tä alulö nö , töpö supasolaso wi ĩ tä na töpö iapalo polati , ĩ ha ĩ pata tä iapalo matalo nö , a kotapi . A kopi ha , sai a päka ha a öpaiki nö , õsimö ha kama töpö kalipalama wi , ĩ töpö nakaö ha , ĩ töpönö taka hãkoa soatali .
42012037	Pata tänö töpö nakaö ha , ĩ töpö mio mai ha , töpö mamo läo halu soatioma kutenö , ĩ töpö pi mönaha apaö . “ Ĩ pata tänö kama hai ĩ töpö lomakö nö , ĩ töpö iapalamaö .
42012038	Mötali tä mumi ha , halu pia tä , ĩ na tä kua päla tä maaki , pata tä kõo mi ha töpö mio mai ha , pata tä kopi . Töpö mamo läa soatia kutenö , ĩ töpö pi mönaha apaö ” ĩ na sa kuu kule . Pitili sa ' ĩ na Jesus a kuuma .
42012039	Ĩ na a kuu nö , ' Sa kuu piale , ĩ tä na pö pi hatukuikiö ! Ai pata tä aiki , “ Ĩ ha motokö kuto tä , kamisa sai pö ha a thomömo wi ĩ a waloa hãtoki kitä ” ĩ na a pi kuu salo , a mamo läa totiköma , kama sai pö na a wani thomömo pi topa wi , ĩ a lisipo mai kitä . Pata tä hai ĩ wani tä thomöma mai kitä .
42012040	Ĩ pata tä mosawio kui na , ĩ na pö mosawia kua naikiö ! “ Huki Jesus a kõa hãtopi ” ĩ na makö pi kuu mi tä , sanöma sa kupaso noai , ĩ sa huu kõo hãto kitäö ! ' ĩ na Jesus a kuuma .
42012041	Ĩ na Jesus a kuu ha , Pedro aiki , ' Ĩ töpö pewö na ĩ uni wa ta wäsä ke ? Kamisamakö na ĩ wa ta wäsä sisa hãtoa kule ? ' ĩ na a kuuma .
42012042	Ĩ na a kuu ha , Jesus aiki hö̃töwö , ' Pata tä na a kalipalo sinomo wi ĩ ai tä pitilimoö , a pi tao opaö , ĩ na ĩ a kuati wi , ĩ a na pata tä hapalo sisa nö , “ Ipa töpö pewö na a mamo läa haikiö ! Ai töpö kalipalo wi ĩ töpö oi tä , wa töpö iapalama haio sinomoö ! ” ĩ na a pata kuu .
42012043	Ĩ na a pata kuu ha , a kalipalama sinomo wi ĩ aiki , “ Awai ” a kuu hö̃töo nö , pata tä mai ha a patamo haio nö , ai töpö oi tä , ĩ töpö iapalama sinomoö . Ĩ na ĩ a kua haitia tä , pata tä kopi . Ĩ a pata kopo nö , “ Wa kalipalo makoka haitio noa ” ĩ na pata tä kuu ha , a kalipalama noai ĩ a pi mönaha apaö .
42012044	“ Ĩ a na a hapalo nö , ‘ Ipa wani tökö pewö pata na wa mamo läo sinomopö ! ’ ĩ na a pata kuu kitäö ! ” ĩ na kamakö na sa kuu totia kuleö ! ' ĩ na Jesus a kuuma .
42012045	Ĩ na Jesus a kuu nö , ' Pata tänö ĩ a noa thaa noai ĩ aiki , “ Ipa pata tä kõo haiatalo mai ha ” ĩ na a pi kuu nö , ai wano töpö kalipalo naio wi ĩ töpö säö , suö töpö kalipalo naio wi ĩ töpö sä naioö , pe epii a ia apaö , pe epii tuu wasui tuu koa apa nö , a polemo opatii , ĩ na ĩ a wani kua haitia tä ,
42012046	“ Huki ipa pata tä kõa hãtopi ” ĩ na ĩ a pi kuu mi tä , pata tä kopi . A kopo nö , a kalipalo makoka haio maa noai , ĩ a peama apa nö , ai töpönö pata tä kai a hini pasio maa noai , pata tänö ĩ töpö soka waikipamanö noai , ĩ ha ĩ a wani soka naipamani kitäö !
42012047	Ai tä kalipalo sinomo wi ĩ aiki , “ Ipa pata tänö sa noa thaa noai ĩ sa ta taö öpawö ” ĩ na a pi kuu kule maaki , kama pata töpö kai a peamaö ha , pe epii pata tänö a soa hö̃töpali kitä .
42012048	Ĩ na tä kua tä , ai tä kalipalo sinomo wi ĩ aiki , “ Ipa pata tä kuu noai ĩ sa ta tai mi ” ĩ na ĩ ai tä kuu wi , ĩ a kalipalo makoka mi tä , wani ipii pata tänö ĩ a soa pätali kitä . Önö kutenö , ai tä na pe epii tä totokö noai , ĩ a na pe epii tä naka hö̃töo kitä . Teusö anö kawa na pe epii tä totoki ha , “ Kamisa na pe epii wa kalipalopököö ! ” ĩ na Teusö a kuu kitä ' ĩ na Jesus a kuuma .
42012049	Ĩ na Jesus a kuu nö , ' Ai töpönö hikali wakö umöma thama wi na , ĩ na hi masita tä uli na sanöma töpö pilile , ĩ sa tä uli uni wakö umöma thama hö̃töo pia salo , sa huu solöma . “ Ĩ tä uli wakö umö waikio sa ” ĩ na sa pi kuu kule .
42012050	Pe epii sa peama wi ĩ tä na sa uni mãi õmamo pia salo . Sa uni mãi õmamo paio mi tä , sa pi honipo opatii .
42012051	“ Jesus a waloköma , sanöma töpö pewö höla pasio mai , ĩ töpö hapalo ösöho opa kitä ” makö pi kuu kule ? Ma . Töpö pewö hapalo ösöho opa mai kitä .
42012052	Sa waloköma kutenö , ai sai pö na satehei , 5 töpö kui töpö kule , huki ĩ töpö noimaso totio mai kitä . Ai 3 töpönö ai polakapi töpö wanipoö , ĩ polakapi töpönö ĩ 3 töpö wanipo hö̃töoö , ĩ na töpö kua kitä .
42012053	Pö̃ anö pelupö a wanipoö , pelupö anö pö̃ a wanipo hö̃töoö , pöpönö anö pete a päsäpaö , pete anö pöpönö a päsäpa hö̃töoö , pösösö anö kama hai sösomi a päsäpaö , kamanö hö̃töwö kama hai pösösö a päsäpa hö̃töoö , ĩ na töpö kua apati kitäö ! ' ĩ na Jesus a kuuma .
42012054	Ĩ na Jesus a kuu nö , töpö sototole , ĩ töpö na a hapalo kõo nö , ' Motokö huumö kua hena wi hamö , ĩ hamö tömö luöa apa tä , “ Maa tä hälä pia salo ” ĩ na makö kuu ha , maa tä häläsoö .
42012055	Ĩ na tä kua tä , inama tä ateo tä , “ Ta pata wãkeo opa pia salo ” ĩ na makö kuu tä , ta pata wãkea apöki .
42012056	Ĩ na makö kuu pi tao opa kule maaki , Teusö anö tä thama piale , ĩ ma tä wäsä tai mia apöle . Makö holisimo opa nö kiliawö ' ĩ na Jesus a kuuma .
42012057	Ĩ na Jesus a kuu nö , a hapalo waikita pola nö , ĩ na a kuuma : ' Wi na makö pi kuu salo , kama makönö ma tä makokotama soa mi ipö ?
42012058	Ai tä waninö wa kateha wanisala apa nö , pata tänö tä makoka läapalo sinomo wi ĩ töpö na ĩ a waninö wa täalö pi topa tä , wa täa paioolö mi tä , ĩ a na wa hapalo nö , kama wanö ĩ tä makokoa soatamanöö ! Wa tä makokopama paio mi tä , pata tä na wa totokö matimöö ! Pata tä na wa totoköma , poliisia töpö na ĩ pata tänö wa totoa tolea nömököma , ĩ poliisia töpönö wa titikö matimöö !
42012059	“ Ĩ ha wa titiköma , noa wa tä pewö totoa kõo mi tä , ĩ ha wa titia soatio kitäö ! ” ĩ na sa kuu kuleö ! ' ĩ na Jesus a kuuma .
42013001	Ĩ na tä kua soa tä , ai töpö walokiso nö , ai kaliléia tili töpönö Teusö a na salo kökö totoköpö , kökö sä tä , Pilatosö kaikana tänö ĩ kaliléia tili töpö säa hö̃töpalö noai , Jesus a na ĩ ta wäsäma .
42013002	Jesus a na ai töpö walokö noai , ĩ töpönö ta wäsäö ha , Jesus aiki , ' Ĩ töpö säpalöma kutenö , kamakö aiki , “ Ai kaliléia tili töpönö wanisala tä thaa kule maaki , Pilatosö anö töpö säpalö noai , ĩ töpönö wanisala tä thaa satia apa hãtomakö ” ĩ na makö pi kuti kule ?
42013003	Ma . Ĩ töpönö wanisala tä thaa satia apa maama . Pi naka . “ Kamakö aiki , ‘ Häö . Wanisala sa tä thaa silia apa sai taköö ! Ĩ wanisala sa tä thaa kota wani ipöö ! ’ ĩ na makö pi kuu mi tä , ĩ töpö pea nö , töpö noma kulaso noai na , ĩ na makö pea kua nö , makö noma kua hö̃töso kitäö ! ” ĩ na kamakö na ĩ na sa kuu kuleö ! ' ĩ na Jesus a kuuma .
42013004	Ĩ na Jesus a kuu nö , ' “ Siloé tä uli ha sai a iloloi sai a ösö öpii , ĩ a sai wäkäpakö nö , töpö satehe epii , 18 töpö kui töpö säpaso noai , ai jetusalẽi tili töpö na ĩ töpö wanisala satia apama kutenö , ĩ töpö säpasomaö ! ” ĩ na makö pi kuu kule ?
42013005	Ĩ töpö wanisala satia apa maama . “ Kamakö aiki , ‘ Wanisala sa tä thaa wi ĩ sa . Wanisala sa tä thaa wi ĩ sa tä hosa pi topa apa kuleö ! ’ ĩ na makö pi kuu mi tä , ĩ töpö säa kupaso noai na , ĩ na makö kua hö̃töpaso kitäö ! ” ĩ na kamakö na ĩ na sa kuu kuleö ! ' ĩ na Jesus a kuuma .
42013006	Ĩ na Jesus a kuu nö , uni ta wäsä nö , ĩ na a kuuma : ' Hikali a na ai tänö piku ti tököma . Ti tökö nö , mo lalo mömö läläpati kule maaki , mo lalo maama .
42013007	Mo lalo mi ha , a hikalimo sinomo wi ĩ a na , “ Ĩ ti mo lalo mai ha , ai tä inama , ai tä inama , ai tä inama , ĩ na tä inama kui tä inama kua waikia päa kuleö ! Ipa hikali a na tiki sinoi tiki öpa pätia kuleö ! Önö kutenö , ti tusäpalöö ! ” ĩ na a kuuma .
42013008	Ĩ na a kuu ha , a hikalimo sinomo wi ĩ aiki , “ Naiö ! Pata täö ! Ti tusä paio tihöö ! Hii ti kolo ha masita sa tä tiä ãsokoa paiki nö , mo sätäo wi ĩ sa tä löa ãsoka paio pia kuleö !
42013009	Sa tä löa paiköma , ai tä inama na ti mo sätäa hö̃töki kitäö ! Ti mo sätäa kõo mi tä , wa ti tusäpamanöpö ” ĩ na a kuuma ' ĩ na Jesus anö uni ta wäsä nö , ĩ na a kuuma .
42013010	Ĩ na tä kua tä , mota mapo wi ĩ tä wakala na juteu töpö kokamo wi ĩ a sai ha Jesus anö töpö pi hatukamatima .
42013011	Töpö pi hatukamati tä , suö tä waloköma . Sai tänö ĩ a saliamati noai , satehe epii , ĩ 18 tä inama kui tä inama hasua waikipasoma . Sai tänö a saliama apatima kutenö , a huu makoko totio mai , a huu kusuho opa sinomotima .
42013012	Jesus anö ĩ suö tä huu talalö nö , a nakalö nö , ' Suö ai . Sai tänö wa saliamati noai , ĩ tä mataso keö ! ' ĩ na a kuu nö ,
42013013	a ami waliköma , ĩ tökö soatawö , ĩ suö tä öpa salilia kõo soatasoma . A öpa salilia kõo soatalo nö , ' Teusö a toita apöö ! A lotete epö asawöö ! ' ĩ na a kutima .
42013014	Ĩ na tä kua tä , juteu töpö kokamo sinomo wi ĩ a sai na pata tä kaikanamo sinomo noai ĩ aiki , ' Huki mota mapo wi ĩ tä wakala maaki , Jesus anö ĩ suö tä ononoa kotamanö noaö ! ' ĩ na a pi kuu nö , töpö kokamo pole , ĩ töpö na , ' 6 tä mumi ha makö kalipalo wi , ĩ tä kua pasia . Makö ononopamo pi topa salo , ĩ tökö wakala na pö huu sisaaö ! Mota mapo wi ĩ tä wakala na pö huu tihöö ! ' ĩ na a pata kuuma .
42013015	Ĩ na a pata kuu ha , pata tä Jesus aiki hö̃töwö , ' Makö holisimo opatiwö . Mota mapo wi ĩ tä wakala na au hiima kökö amisi ipaö ha , ma kö kusöpalö nö , maa u ha ma kö kai hulolö nö , ma kö amisiama sinomo wi maaki , “ Huki hi suö tä ononoa kotamane , ĩ tä wanisala ” ĩ na makö pi kuu kule .
42013016	Hi suö tä hai , ĩ Abraão a tolewö tä kule , Sai tä sai patanö ĩ a saliama mapo mai ha , satehe epii ĩ 18 tä inama kui tä inama kua waikia kule . Huki mota mapo wi ĩ tä wakala maaki , “ Huki a temöma kõo tihöö ! ” ĩ na makö pi kuu kule ? ' ĩ na Jesus a kuuma .
42013017	Ĩ na Jesus a kuu ha , Jesus a wanipoti polahai , ĩ töpö pewö kilia pasisoma . Ĩ töpö kilia pasisoma maaki , Jesus anö tä aipöama apati noai , ĩ tä na ai töpö satehe epii töpö pi mönahapalo opa asatioma .
42013018	Ĩ na tä kua nö , Jesus a hapalo soalö nö , ' Teusö a kaikanamo wi , wi na tä kua wi na , ĩ na ĩ tä kuaö ? Ĩ sa ta kateha pia manu kule , ka pi sa ta uni wäsäpö ? ' ĩ na Jesus a kuu nö ,
42013019	' Mosötahata mo wai haa kua wi na , ĩ na Teusö a kaikanamo wi ĩ na ĩ tä kua hö̃töoö . Ai tänö mosötahata mokö tälö nö , hikali a ha mokö somösöakö nö , mokö wai alukusi ipii maaki , mosötahata ösö haalo nö , hii tiki kui na ĩ na ösö wai kupasoö . Ĩ na ösö kupasoö ha , ĩ ösö poko ha salo pö ose wainö sapuku a thaki . Ĩ na tä kua wi na , ĩ na Teusö a kaikanamo wi , ĩ na ĩ tä kuaö ' ĩ na Jesus a kuuma .
42013020	Ĩ na Jesus a kuu nö , ' Teusö a kaikanamo wi ĩ sa ta kateha pi topa salo , ai uni sa ta wäsä pia kule .
42013021	Ĩsa ãi hölöma wi ĩ nasimö tä kupo kua wi na , ĩ na Teusö a kaikanamo wi , ĩ na ĩ tä kupo kua hö̃töoö . Suö tänö ĩsa ãi pe epii tä pata thaa tä , ĩsa ãi hölöma wi ĩ nasimö tä wani ipii maaki , ĩ suö tänö ĩ tä kemakö nö , ãi tikolepalöma , ãi pewö pata hölöa soatasoö ' ĩ na Jesus a kuuma .
42013022	Ĩ na tä kua tä , Jetusalẽi tä uli hamö Jesus a huulö pola nö , ai töpö sai pö kulati hamö , ĩ hamö Jesus a waloikitö nö , ĩ töpö na Teusö ta wäsä hätäpotima .
42013023	Teusö ta wäsäti tä , ai tä aiki , ' Pata ! Teusö anö sanöma töpö täa koni wi ĩ töpö polakapi kitä ? ' ĩ na a kuu ha ,
42013024	Jesus aiki , ' “ Taka holeo wi , ĩ taka ilolo opii ĩ taka na töpö satehe epii töpö lisipo pi topa apa kitä maaki , ĩ töpö satehe epii töpö lisipo tai mi pasi kitäö ! ” ĩ na sa kuu kule . Önö kutenö , ĩ taka na makö lisipasopö , pö kasiapaloö !
42013025	Sai a õsimö ha pata tä kule , ĩ a hokötalo nö , ĩ taka laa lätaki kitä . Sai a atu ha makö kule , ĩ makö waloiki nö , makö lalupalo nö , “ Kaikana ai . Samakö lisiapamanöö ! ” ĩ na makö kuu kitä maaki , “ Makö tai mi ipöö ! ” ĩ na pata tä kuu hö̃töo kitä .
42013026	Ĩ na pata tä kuu ha , “ Kawa na samakö iapalo naio kipili nökö . Kamisamakö sai pö na wa waloiki nö , Teusö a na samakö pi hatukupamani kipili nökö ” ĩ na makö kuu kule maaki ,
42013027	“ Ma . Makö tai mi ipö . Pö hua kononö . Wanisala ma tä thaa wi ĩ makö pasiwö ” ĩ na pata tä kuu totio kitäö !
42013028	Ĩ na pata tä kuu nö , makö hosalöma , kamakö hai ĩ pata tä Abraão a , Isaki a , Jacó a , Teusö a kai a wäsä sinomo wi ĩ töpö pewö , ĩ na töpö kui , Teusö a kaikanamo totio wi ĩ hamö ĩ töpö lisia waikipaso noai , ĩ ma töpö talalö nö , atu hamö makö öpa pasitiki nö , ma töpö talalö nö , pe epii makö ö̃köpalo opa kitä .
42013029	Atu ha makö kua pasila tä , hi masita tä uli pewö hamö töpö pilipai , pata tä kaikanamo wi ĩ hamö ĩ ai töpö satehe epii töpö waloiki nö , töpö lisia asapalo nö , pata tä na töpö iapalo naio asa kitä .
42013030	Huki töpö noa totile , waiha ĩ ai töpö palua totia asapaso kitä . Huki töpö palua asale , waiha ĩ ai töpö noa totipaso kitä . Huki töpö komoapalo sinomo wi , waiha ĩ ai töpö hösöka asa kopaso kitä . Huki töpö hösökapalo asatio wi , waiha ĩ ai töpö komoapalo hö̃töo kõo kitä ' ĩ na Jesus a kuuma .
42013031	Ĩ na tä kua soa tä , Jesus a na ai patiseu töpö waloiki nö , ' Etoosisö a patanö wa säpa pialeö ! A tokölolöö ! ' ĩ na töpö kuuma .
42013032	Ĩ na töpö kuu ha , Jesus aiki , ' Ai töpö pi motöa pasila tä , ĩ töpö na Etoosisö anö wanisala tä thaa sinomo opatiwö . Pi naka . Ĩ a na makö waloa kõkitö nö , ĩ na makö kuutöö ! “ Jesus anö sai töpö sasupali , sanöma töpö toa komani , ĩ na Jesus a kuati polati , polakapi tökö mumi thapamanö taso pia saloö ! Ĩ na tökö mumi thapamanötö nö , ĩ hena tä Jesus anö töpö toa komani wi , ĩ tä thaa waikio kitä ” ĩ na makö kuutöö ! ' ĩ na Jesus anö töpö noa thama .
42013033	Ĩ na töpö noa thaa nö , ' Awai . Huki sa huu , hena tä sa huu kõo , ĩ hena tä sa huu kõo , ĩ na sa kua pia salo . Sa tokö mai kitäö ! Teusö ta wäsä sinomo wi , Jetusalẽi tä uli ha ĩ töpö sä sinomoma thaliö ! Teusö ta wäsä sinomo wi , jetusalẽi tili töpönö ĩ töpö sä sinomo opama kutenö , Jetusalẽi tä uli ha sa huu totio pia salo ' ĩ na Jesus a kuuma .
42013034	Ĩ na a kuu nö , ' Jetusalẽi tili pö ! Teusö a kai a wäsä sinomo wi ĩ ma töpö pewö sä sinomo opawö . Teusö anö ĩ töpö simöpalö noai , maa manö ĩ ma töpö sä sinomo opawö . Kalaka pöpönö anö kama pili a maikinö kama hai ulu kökö wai soholö nö , kökö wai noama apa kua wi na , ĩ na kamisanö makö noama kua wi ĩ sa tä pi ipaö maaki , ĩ ma tä pii pasio maa thaliö !
42013035	Önö kutenö , Teusö anö makö noama mai kitä . Kamakö hai ĩ sai a pata na sa mamo läa soa mai kitä . Sami ipii makö kua haipaso kitä . “ ‘ Kamakö na Teusö anö a simöpalö noai , ĩ a waloa kõki keheö ! Ĩ a totiatalo opawöö ! ’ ĩ na makö kuu paio mi tä , kamakönö sa tapa kõo paio mai kitäö ! Pitili sa ” kamakö na ĩ na sa kuu pitilimo opa kuleö ! ' ĩ na Jesus a kuuma .
42014001	Ĩ na tä kua tä , mota mapo wi ĩ tä wakala ha ai patiseu pata tä sai pö ha Jesus a iapalo taso pia salo , ĩ ha a lisipasoma , ' Jesus anö wanisala tä thaa hãto kitäö ! ' töpö pi kuu salo , Jesus a na töpö mamo läapalo opama .
42014002	Ĩ ha Jesus a kotö ha a wani aulumo opa wi , a wani suö öpii a wani waloköma .
42014003	A wani waloki ha , Moisés a kai wäsä sinomo wi ĩ töpö , patiseu töpö , ĩ na töpö kui töpö na Jesus aiki , ' Mota mapo wi ĩ tä wakala na ai tä toa komani wi , ĩ tä topa kitä ? Moisés anö makö noa thaa wi , wi na ĩ ta kua ? ' ĩ na a kuuma .
42014004	Ĩ na a kuuma maaki , töpö huo maama . Töpö huo mi ha , a suö öpii ĩ a wani na Jesus a ami waliki nö , a toa kõo soatamanöma . A toa kõo soatamanö nö , ' Pei . A hua kononö ' Jesus a kuuma .
42014005	Ĩ na a kuu nö , töpö loa soatile , ĩ töpö na , ' Mota mapo wi ĩ tä wakala na thaka taka ha au ulu a keki ha , au wa thapa soata mai kitä ta o ? Ĩ ha au hiima keköma , mota mapo wi tä wakala kua kule maaki , au hiima wa thapa kõo mai kitä ta o ? ' ĩ na Jesus a kuuma .
42014006	Ĩ na a kuuma maaki , ĩ töpö huo maama .
42014007	Ĩ na tä kua tä , ĩ patiseu tänö töpö iapalama pia salo , töpö nakalö noai , ĩ ai töpö waloa somataki wi , ĩ töpönö lotami tiki toita apii tiki sailö nö , ĩ tiki na töpö loa somatakö noai , Jesus anö ĩ tä tama kutenö , uni ta wäsäma .
42014008	Ĩ na a kuuma : ' Ai töpö supasolaso wi ĩ tä na töpö iapalo pia salo , wa naka kule . Wa nakaö ha , ĩ hamö wa waloikitö nö , pata töpö lole , ĩ ti na a loo somata tihöö ! Ĩ ti na wa loa waikia tä , ai pata tä waloa haiki nö , wa naka noai ĩ anö wa loo pa ĩ pata tä kai ekuiki nö , kawa na , “ Hisa ha hi pata tä lopöö ! Tiko ha a loa pasikiö ! ” ĩ na a kuu kitä . Ĩ na a kuu ha , wa kilia apölo nö , tiko ha wa loa kõki kitä .
42014009	
42014010	Ĩ na wa kua maapöö ! Ai tänö wa nakama , pata töpö lole , ĩ ti na wa loo somata mai , tiko ha wa loa pasikiö ! Tiko ha wa loköma , wa naka noai , kawa na ĩ aiki , “ Mi ha wa loo pasio maikiö ! Hapo . Hi ti toita apii ti na a loa pasikisoö ! ” ĩ na a kuu hö̃töo läo kitä . Pata töpö lole , ĩ ha wa lomakö noai , töpö loa sototole , ĩ töpönö ĩ tä taa nö , “ Pata töpö na ĩ a loa naine , ĩ a totiatalo hãtoa kule ” ĩ na töpö pi kuu kitä .
42014011	“ Kamisa topa apa asawö ” wa pi kuu wi , ai tänö ĩ wa komopamani kitäö ! “ Kamisa topa pasio mai kitä ” wa pi kuu wi , ai tänö ĩ wa hösöka asapamani kitä ' ĩ na Jesus a kuuma .
42014012	Ĩ na a kuu nö , Jesus a naka noai ĩ a na , ' Ai wa töpö iapalama pia salo , au noi töpö , au ai töpö , au töpönö wani tä thapo opa asa wi ĩ töpö , ĩ na töpö kui töpö naka asa tihöö ! Ĩ wa töpö naka asa noai , ĩ tä noa na ĩ töpönö wa iapalama hö̃töo wi , ĩ au noa tä pasi päwö .
42014013	Ai wa töpö iapalama pia salo , wani tä thapo mai ĩ töpö , pili wakö , pili poko , ĩ na tä kui tä wanisala apii ĩ töpö , töpö kasitimo wi ĩ töpö , töpö höpöpö öpii ĩ töpö , ĩ na töpö kui töpö naka totihoö !
42014014	Ĩ töpönö wa iapalama hö̃töo mai kitä maaki , waiha Teusö anö au noa tä totoki kitä . Sanöma makönö toitai tä thaa wi , ĩ makö nomaso noai , ĩ makö temöa konaso tä , töpö honimo opa noai ĩ wa töpö iapalama noai , kawa na Teusö anö ĩ tä noa totoki ha , wa pi mönaha apa kitä ' ĩ na Jesus a kuuma .
42014015	Ĩ na Jesus a kuu ha , töpö iapalo pole , ĩ ai tä iapalo naine , Jesus a na ĩ aiki , ' Waiha Teusö a kaikanamo totio piale , ĩ hamö ai tä iapalo naio kõkölasoma , ĩ a pi mönaha apa laso kitä ' ĩ na a kuuma .
42014016	Ĩ na a kuu ha , Jesus aiki , ' Ai pata tänö satehe epii töpö iapalama pia salo , töpö nakama .
42014017	Nii tä kua apa waikia tä , pata tänö ai a wani kalipalama sinomo wi ĩ a wani na , “ Sa töpö naka noai , ĩ töpö na a hulolöö ! Wa hulolö nö , ‘ Hapo . Nii tä kua apa waikia kulatiö ! ’ ĩ na a kuutöö ! ” ĩ na pata tä kuu nö , a simönöma .
42014018	A simönöma maaki , töpö naka noai ĩ töpö pewö aiki , “ Sa huu mai kitäö ! ” ĩ na ĩ töpö pewö kuuma . Ai tä aiki , “ Noa tä na ipa sa tä uli tälöhe , ĩ sa tä uli möö pikio pia kutenö , sa huu mai kitäö ! ” ĩ na a kuuma .
42014019	Ĩ na tä kua tä , ai tä aiki hö̃töwö , “ Hikali a na paka wano kökö kalipalo sinomo wi , 10 sa kö tälöma kutenö , sa kö wapa pia salo , kawa na sa huu mai kitäö ! ” ĩ na a kuuma .
42014020	Ĩ na tä kua tä , ai tä aiki , “ Ma . Sa huu mai kitäö ! Huki ipa husopö sa täa pasili keö ! ” a kuuma .
42014021	“ Sa huu mai kitäö ! ” ĩ na töpö pewö kuu ha , pata tä na a kalipalo sinomo wi ĩ a kõpolö nö , pata tä na ĩ tä pewö a wäsä kõo tasoma . Ta wäsä konasoi , pata tänö ĩ ta hini nö , a hĩso opa nö , “ Hi sai pö satehe epii sai pö kule , ĩ sai pö sika hamö piliso kulati , ĩ tiso pewö hamö wa huta kupotö nö , wani tä thapo mai ĩ töpö , pili töpö wakö wanisala apii ĩ töpö , töpö mamo höpöpö öpii ĩ töpö , töpö kasitimo wi ĩ töpö , ĩ na töpö kui töpö nakalötöö ! ” ĩ na pata tänö a noa thama .
42014022	Ĩ na pata tä kuu ha , ĩ a waninö töpö nakalö taso noai ha , pata tä na a hapalo nö , “ Sa töpö nakali ke maaki , nii tä kua apa soale kitäö ! Sai a poke soa thaiö ! ” ĩ na a kuu ha ,
42014023	“ Ĩ tiso pewö möa kõakötöö ! Wa tä möö kõo taso pamö ai töpö pewö nakalötöö ! Ipa sai a matihia apökö solöpöö ! ” ĩ na a kuu nö ,
42014024	“ ‘ Sa töpö naka soma noai , ĩ sa töpö iapalama mai kitäö ! ’ ĩ na sa kuu kuleö ! ” ĩ na pata tä kuuma ' ĩ na Jesus anö uni ta wäsä nö , ĩ na a kuuma .
42014025	Ĩ na tä kua tä , Jesus a na satehe epii töpö nokapaloolö tä , Jesus a nomöhöpalo nö , ĩ töpö na a hapaloma .
42014026	A hapalo nö , ĩ na a kuuma : ' Kamisa na ai wa noka pi topa kule maaki , au hao a , au nao a , au husopö a , au ulu töpö , au hepala töpö , au hoose töpö , au sao töpö , kama wa , ĩ na kui wa töpö pi ipa sisaköma , sa kai a hua sinomo wi ĩ wa kupo mai kitä . Kama wa pio opa sisa kõköma , sa kai a hua sinomo wi ĩ wa kupo mai kitä . Kawanö sa pii satimo opa mi tä , kamisa na wa nokapalo sinomo wi ĩ wa kupo mai kitä .
42014027	Hii ti pakalai ti ha ai tä pea kua wi na , ĩ na wa peamamo wani ipö nai tä , kamisa na wa nokapalo sinomo mai kitä . Sa kai a hua sinomo wi ĩ wa kupo mai kitä .
42014028	Sai a pe epii , sai a ösö öpii wa sai thaa pia tä , wi na wa pi kuu paioö ? Sai wa thaa paio mai ha , wa pi tapomo totio paio nö , “ Ipa sitipa kökö kua paia mai ha , ĩ sa sai thaa paio mai kitä . Ipa sitipa kökö kulaha hãtole kitä ? ” ĩ na wa pi kuu paioö .
42014029	Ĩ na wa pi kuu paio mai ha , sai wa kolo thaa kule maaki , au sitipa kökö matasoö ha , sai wa ola thaa mai ha , ĩ wa sai ola thaa hulapali . Ĩ wa sai ola thaa hulapali ha , ai töpönö ĩ tä taa nö , töpö hapalo pi wasöa nö ,
42014030	“ Ha ha . Sai wa thaa hötöta totio mai ha . Wa osemo opatiwö ” ĩ na töpö kuu nö , töpö ĩkapalo kitä ' ĩ na Jesus a kuuma .
42014031	Ĩ na Jesus a kuu nö , ' Pata tänö töpö wasu kai huu pia tä , a pi tapomo paio nö , “ Polakapi makönö ki töpö satehe epii ma töpö peama kitä ? Kamakö hai , 10.000 makö kui makö kua pätawö . Ki töpö hai , 20.000 töpö kui töpö kua asa kule ” ĩ na a pi pata kuu paio kitä .
42014032	Ĩ na a pi pata kuu paio mi tä , a pi tapomo totio paio mai ha , töpö wasu kai hulasolöma , kama töpö polakapi ipö salo , a pata kili ipa kitä . A kili ipa salo , “ Pälaö ! Ki töpö satehea apa asale kitäö ! ” a pi kuu nö , ĩ pata tänö töpö moni sä pia noai , ĩ töpö pã apa soala tä , ĩ töpö na ai tä simöpalö nö , “ Ki töpö na ĩ na a kuutöö ! ‘ Samakö säpaso wani ipö saiö ! Makö noimo totiopököö ! ’ ĩ na wa kuu totiotöö ! ” ĩ na ĩ pata tä kuu kitä ' ĩ na Jesus a kuuma .
42014033	Ĩ na Jesus a kuu nö , ' Ĩ ma tä uni a hinini ke ? Wa tä thapo wi ĩ wa tä pewö taalö mi tä , sa nokapalo sinomo wi ĩ wa kupo mai kitä . Kawanö sa pii kule maaki , au wani wa tä pii satia apa tä , sa kai a hua sinomo wi ĩ wa kupo mai kitä ' ĩ na Jesus a kuuma .
42014034	Ĩ na Jesus a kuu nö , ' Mötati tä toita apö . Tä toita apö maaki , tä okitipasoma , ai tänö ĩ tä mötatia kopali wi tä kua mai kitä .
42014035	Mötati tä toita apama maaki , tä okitipasoma , tä toita soa mai kitä . Nii tä na tä keama mai kitä . Hikali a na ösö kuo wi , ĩ ösö pata haitamanöpö , masita tä ha mötati tä keama wi ĩ tä kua kule maaki , mötati tä okitipaso noai ĩ tä keama pasio mai kitä . Tä toita mi kutenö , tä hosa pätali . Ĩ uni sa ta wäsähe , ĩ tä na makö sömöka taa toitile , ĩ ta hinia totilöö ! ' ĩ na Jesus a kuuma .
42015001	Ĩ na tä kua tä , kaikana tä hai ĩ sitipa kökö täa sinomo wi ĩ töpö , ai töpönö wanisala tä thaa sinomo wi ĩ töpö , ĩ na töpö kui töpönö Jesus a hini pi topa apa salo , Jesus a kule ha ĩ töpö waloköma .
42015002	Ĩ töpö waloki ha , patiseu töpö , Moisés a kai wäsä sinomo wi ĩ töpö , ĩ na kilii töpö aiki , ' Wanisala tä thatala apati wi ĩ töpö na Jesus a noimotiwö . Ĩ töpö na a iapalo naitiowö ' ĩ na töpö kuuma .
42015003	Ĩ na töpö kuu ha , Jesus anö uni ta wäsäma .
42015004	Ta wäsä nö , ĩ na a kuuma : ' Ai wanö oweha kökö satehe epii , 100 kökö kui , wa kö thapo kule maaki , ĩ ai oweha a wai motösoma , wi na wa kua pia salo ? Sai a mai ha oweha wa kö kai huti pole , ĩ hamö wa kökö pewö taa soatakölö nö , oweha a wai monöso noai , ĩ wa wai taeti taso kitä .
42015005	Wa wai taa konani salo , wa wai maonö nö , au sai a ha wa pi mönaha apöiki nö , wa kotapi .
42015006	Wa kotapo nö , au ai wa töpö pewö nakalö nö , “ Ipa oweha a wai motöloli , ĩ sa wai taa konani kipiö ! Pö pi mönahapalo opa naioö ! ” ĩ na wa kuu kitä .
42015007	Oweha a wai na makö pi mönahapalo kua wi na , hi tä hẽtu hamö töpö kupoli , ai sanöma tä na ĩ na ĩ töpö pi mönahapalo kua hö̃töo kitä . Ai sanöma töpö satehe epii töpö aiki , “ Wanisala sa tä thaa pasio mi kutenö , ‘ Wanisala sa tä thaa wani ipö pasi saiö ! ’ ĩ na sa kuu mai kitäö ! ” ĩ na töpö kuu wi , ĩ töpö na töpö pi mönaha apa kupoli maaki , “ Wanisala sa tä thatala apa pasitio wi ĩ sa totiwöö ! Wanisala sa tä thati wi ĩ sa tä hosa pi topa kuleö ! ” ĩ na ai tä kuu pasio wi , ĩ a na hi tä hẽtu hamö töpö kupoli , ĩ töpö pi mönaha satio opa kitä ' ĩ na Jesus a kuuma .
42015008	Ĩ na Jesus a kuu nö , ' Ai suö tänö sitipa kökö satehei , ĩ 10 kökö kui kökö thapo pole , ĩ ai sitipa a wai motösoö . Ĩ a wai motösoö ha , suö tänö koa taka sii hilia soatamanö nö , sai a õsimö ha sãko sãko tä hãsiama nö , ĩ sitipa a wai tae totio opa kõo kitä . A wai tapa kõo paio mi tä , a wai tae paitio kitä .
42015009	A wai tae totio kotio nö , a wai taa opia totia konani salo , kama hai ĩ noi töpö , kama ai töpö , ĩ na kilii töpö nakalö nö , “ Huki ipa sitipa sa wai taa konani keö ! Ĩ makö pewö pi mönahapalo opa naiopököö ! ” ĩ na a kuu .
42015010	Ĩ töpö pi mönaha kua wi na , ĩ na Teusö a hai ĩ ãju töpö pi mönaha kua hö̃töo kitä . Ai tänö wanisala tä thatala apati noai , ĩ aiki , “ Wanisala sa tä thaa noai ĩ sa tä hosalö nö , ĩ sa tä thaa wani ipöö ! ” ĩ na ai tä kuu ha , ãju töpö pi mönahapalo opa kitäö ! ' ĩ na Jesus a kuuma .
42015011	Ĩ na Jesus a kuu nö , ' Wani tä thapo opa wi ĩ a hai ĩ polakapi ulu töpö kuoma .
42015012	Pö̃ a na poosa a hapalo nö , “ Hapa . Au wani tä kule , waiha ipa ai wa tä totoa piale , huki ĩ wa tä totoa mi salo ” ĩ na poosa a kuu ha , pö̃ anö pepala a na ai wani tä totoki , poosa a na ai tä totoki , ĩ na pö̃ anö kama hai ĩ ulu töpö na ĩ na wani tä totoa thaa soaköma .
42015013	Ĩ na wani tä totoa thaa soaki ha , polakapi tä mumi matalo nö , poosa anö kama hai ĩ wani tä tälö noai , pai hamö , tiko tä uli hamö ĩ tä kai hua soasolöma . Ĩ hamö a waloikitö nö , a kutio taso pa , wanisala tä thaa nö , kama hai ĩ wani tökö , kama hai ĩ sitipa kökö , ĩ na tökö kui tökö pewö hötöta totialö tasoma .
42015014	Kama hai ĩ sitipa kökö hötöta totialö noai ha , ĩ tä uli ha nii tä kua mi ipö kutenö , a oi wani waisio opama .
42015015	A oi wani waisio opa salo , ai tä na a wani ekuikötö nö , ĩ a na a wani kalipalotima . A wani kalipalamati noai , pölösö hamö ĩ anö a wani simönö nö , “ Kusi kökö ösö poteheama sinomoö ! ” ĩ na a noa thama .
42015016	Ĩ na a noa thaö ha , ĩ a waninö kusi kökö ösö potehepalamati tä , “ Hi kusi kökönö tä oa pole , ĩ tänö sa ösö potepalo sa ” ĩ na a oi ipö salo , a pi kuu sinomotima maaki , kama na ai tänö ĩ tä totoma pasio maama .
42015017	Ĩ na tä kua tä , a pi wani hatukua kono nö , “ Ipa hao anö töpö kalipalama sinomoti wi ĩ töpö hai nii tä kua apa asala tä , hisa ha sa oi wani luo pasio päo piale .
42015018	Ipa hao a na sa konasolöpökö o ! Sa kopolö nö , ‘ Hapa . Teusö a na wanisala sa tä thaö , kawa na wanisala sa tä thaö , ĩ na sa kua kipiliö !
42015019	Sa hiopöa apati kutenö , kamisa na , ' Ipa ulu waö ! ' a kuu tihöö ! Wa töpö kalipalama sinomoti kua wi na , ĩ na sa thama hö̃töo päopököö ’ ĩ na ipa hao a na ĩ na sa kuupököö ! ” ĩ na a pi wani kuuma .
42015020	Ĩ na a pi wani kuu nö , a wani konasolöma . A wani kononö nö , pai hamö a wani koima tä , pö̃ anö a taa lälalö nö , “ Pösa wai pepalo opatiwö ” pö̃ a pi kuu nö , a pi honipo opama . A pi honipo opa nö , kama hai ĩ ulu a pi ipa salo , a läläa soataiki nö , kama hai ĩ ulu a na a waloa läa soataikötö nö , a pi mönaha apa salo , kama hai ĩ ulu a na pö̃ a hãsokapalo läoma .
42015021	Kama hai ulu a na a hãsokapalo pole , ĩ pelupö aiki , “ Hapa . Teusö a na wanisala sa tä thaö , kawa na wanisala sa tä thaö , ĩ na sa kua kipiliö ! Önö kutenö , ‘ Ipa ulu waö ! ’ ĩ na kamisa na a kuu tihöö ! ” ĩ na pelupö a wani kuuma .
42015022	Ĩ na pelupö a wani kuuma maaki , pö̃ anö töpö kalipalamati wi ĩ ai töpö na , “ Haloi ösö toita apii , lope epii ĩ ösö suaki solö nö , ipa ulu a haloa soatamakösoö ! Kama ami hĩso ola na söpala ösö thaa naia soataköö ! Sãtália tökö sua naia soataki solöö ! ” ĩ na pö̃ a kuu nö ,
42015023	“ Paka a okalo tapu upii paka a säa soatalöö ! Makö pewö iapalo soatapöö ! Ama ma tä thaö , makö paöaö , ĩ na makö kua soatapököö !
42015024	Ipa ulu a nomasoma maaki , ipa ulu a temöa konaso keö ! Ipa ulu anö hiopö tä thaa noai , ĩ tä thaa maa kopaso noai , ĩ a temöa konaso keö ! A monösoma maaki , huki ipa ulu sa taa konani keö ! ” ĩ na pö̃ a kuu ha , ĩ töpö pewö pi mönaha apa nö , ama ta thaa nö , töpö paöama .
42015025	Töpö paöati tä , pölösö ha pepala a hulasolö noai , ĩ a huu koima tä , sai a na töpö amamo haile , ĩ töpö a hininö nö ,
42015026	töpö kalipalo sinomo wi , ĩ ai tä nakalö nö , “ Wi na tä kuaö ha , töpö paöa kule ? ” ĩ na pepala a kuuma .
42015027	Ĩ na pepala a kuu ha , “ Au hoosa a kopi ha , töpö a paöa kuleö ! Temii au hoosa a waloa kõköma kutenö , au hao anö paka a okalo tapu upii a säpali keö ! ” ĩ na a kalipaloti wi , ĩ na ĩ a kuuma .
42015028	Ĩ na a kuu ha , pepala a hĩsoa apösoma . A hĩso opa salo , a lisipo maama . A lisipo mi ha , pö̃ a atupalo nö , “ A ösö potehea naia soataloö ! ” ĩ na pö̃ a kuu kule maaki ,
42015029	“ Pälaö ! Satehe epii tä inama na kawa na sa kalipalo sinomo thaliö ! Kawanö sa simöa tä , wa kai hini totio opa thaliö ! Ĩ na sa kuati thali maaki , kamisa na ‘ Ipa posi ose wai säpalö nö , au noi wa töpö ösö poteheapalama apapököö ! ’ ĩ na kamisa na wa kuu totio maama .
42015030	Ĩ na wa kuu maama tä , suö töpönö wano töpö sapäkama hätäpo wi , au ulu anö ĩ suö töpö na sitipa kökö hosa hosama apati noai , ĩ a na paka a okalo tapu upii wa totoma hĩsua apa asa nö kiliawö ” ĩ na pepala a kuuma .
42015031	Ĩ na pepala a kuu ha , “ Pösa ai ! Kamisa na wa sätäapalo soatia kule nökö . Wani sa tä thapo opöle , ĩ au wani tä naiwö wa pi kuu mai .
42015032	Nomawö tä kutio wi na , ĩ na au hoosa a wai kutioma maaki , a wai temii , a wai kua kõa kule . A motöa totisoma maaki , sa taa konani ke . Önö kutenö , samakö pi mönaha apa salo , samakö iapalo opati kule nökö ” ĩ na pö̃ a kuu hö̃töoma ' ĩ na Jesus anö ta wäsä nö , ĩ na a kuu totiatalotima .
42016001	Ĩ na Jesus a kuu totiatalo nö , kama kai a hua sinomo wi ĩ töpö na ai uni ta wäsä nö , ĩ na a kuuma : ' Pe epii wani tä thapo opa wi , ai tä na ĩ a pata aiki , “ Ipa wani tä kua apa kutenö , ipa wani tä pewö thalöö ! Thalö nö , ipa wani tä pala totimanöö ! Ai töpö na , ipa ai wani wa tökö toto , ĩ tä noa na ipa sitipa wa kö plökö , ĩ na wa kua sinomopöö ! ” ĩ na ĩ pata tä kuuma . Ĩ na a pata kuu ha , ai tänö pata tä hai ĩ wani tä thalöma . Ĩ na tä kua tä , pata tä na ai töpö waloiki nö , “ Pata . Au wani tä thapo wi , ĩ anö au sitipa kökö hosa sinomo päo thaliö ! ” ĩ na töpö kuuma .
42016002	Ĩ na töpö kuu ha , wani tä thapo wi , pata tänö ĩ a naka nö , “ Wi na wa kuati kule ? Wa kuati wi ĩ sa ta hini kule . Kamisa na wa kalipalo kota mai kitäö ! Önö kutenö , ipa wani tä , ipa sitipa kökö , ĩ na tä kui tä kua soale , ĩ wa tökö pewö a wäsä soataaö ! ” ĩ na pata tä kuuma .
42016003	Ĩ na pata tä kuu ha , “ Häö . Ipa pata tänö sa sasu kõa pasia saile ta . Wi na sa kua pätaköö ! Sa utiti ipö kutenö , sa kalipalo tai mi ipö kitä . Ai töpö na sitipa sa kökö naka kili ipa kitä . Wi na taköö ! ” ĩ na a pi wani kuu nö ,
42016004	“ Ĩ na sa kua kitä . Tiko hamö sa huu paio mai ha , huki ai sa töpö noima paio nö , sa hua konasolö noai ha , ĩ töpönö sa noima hö̃töo nö , ‘ Hapo . Kamisa sai pö ha a kuikiö ! ’ ĩ na ĩ töpö kuu hãto kitäö ! ” ĩ na a pi wani kuuma .
42016005	Ĩ na a pi kuu nö , “ Au pata tä hai ĩ wani sa tä tälöhe , waiha ĩ sa tä noa totoa kõa hö̃töki kitäö ! ” töpö kuu noai , ĩ a waninö ĩ töpö nakama . Töpö nakama , a waloa somakö noai , ĩ a na , “ Wani wa tökö tälö noai , wi na ĩ tökö noa kuoma ? ” a kuu ha ,
42016006	“ Holokoto a pata ha tapu tapu tuu titile , satehe epii ĩ 100 tapu tapu tuu pi noa kuoma ” ĩ na a kuu ha , “ Ĩ wa tä noa ose wai totopöma , ‘ Ĩ na pätawö ’ sa kuu hö̃töa soataso kitä . ‘ Polakapii , ĩ 50 tapu tapu sa tuu pi totoki kitä ’ ĩ na wa tä sãöka thakö nö , ĩ tä noa totopa päoö ” ĩ na ĩ wani tä thapo wi , ĩ na ĩ a wani kuuma .
42016007	Ĩ na a wani kuu nö , töpö naka noai , ĩ ai tä waloa nömökö noai , ĩ a na , “ Wa tä tälö noai , wi na ĩ tä noa kuoma ? ” ĩ na a wani kuu ha , “ Saku tä na tötiiku tä pi titile , satehe epii , 100 tötiiku tä halo noa kuoma ” ĩ na a kuu ha , “ Polakapii , ĩ 80 tötiiku wa tä halo noa sãöka thakö nö , ĩ wa tä noa totopa päopö ” ĩ na wani tä thapo wi , ĩ na ĩ a wani kuuma .
42016008	Ĩ na a wani kuuma kutenö , kama pata tä aiki , “ Kamisa na ĩ a wani kalipalo makoka maa noai kitä maaki , a pi mosawio opa noa . ‘ Huki ĩ na sa kua nö , waiha sa pea mai kitäö ! ’ ĩ na a pi wani kuu tao opa noa ” ĩ na a pata kuuma ' ĩ na Jesus anö uni ta wäsä nö , ĩ na a kuuma . Ĩ na a kuu nö , ' Teusö ulupö makö pi mosawia kule maaki , Teusö a thapo mai , ĩ töpö pi mosaia satia apa . Pi naka . Teusö a thapo mai , ĩ töpö pi tapoiki nö , “ Huki ĩ na sa kuaö ha , waiha ĩ töpönö sa totiapala apa kitäö ! ” ĩ na töpö pi kuu kule maaki , Teusö a thapo wi ĩ töpö aiki , “ Huki ĩ na sa kua totioma , waiha Teusö a kule ha , ĩ ha sa kua tä , pe epii Teusö anö sa totiapala apa kitä ” ĩ na ĩ töpö pi kuu mai ' ĩ na Jesus a kuuma .
42016009	Ĩ na a kuu nö , ' “ Wani tökö thapo wi ĩ tä topa asa mai kitä maaki , wani tökö na wa ö̃töo opa nö , ai wa töpö noima apa nö , au wani tökö na ĩ wa töpö pasilipoö , ĩ na wa kuaö ha , wani tä pewö mataso noai ha , wa töpö noima noai , hi tä hẽtu ha Teusö a sai pö a kupoli , ĩ ha ĩ töpö konasolöma tä , ‘ Hapo , Hisa ha a kua naikisoö ! ’ ĩ na ĩ töpö kuupö ” ĩ na sa kuu kuleö ! ' ĩ na Jesus a kuuma .
42016010	Ĩ na a kuu nö , ' Ai pata tänö wa kalipalama wi ĩ a patanö , “ Wani ipii a kalipaloö ! ” ĩ na wa noa thaö ha , ĩ tä na wa kalipalo makoka apa kuköma , pe epii kalipalo wi tä na wa kalipalo lotete epö hö̃tö kitä . Wani ipii ĩ tä na wa holisi kalipalotima , pe epii kalipalo wi tä na ĩ wa holisi kalipalo päo hö̃tötio kitä .
42016011	Sanöma makönö wani ma tä thapo wi ĩ tä na makö holisi kalipalo opa kuköma , “ Teusö anö tä thama pi topa wi ĩ tä na a kalipaloö ! ” ĩ na kamakö na ĩ na ai tä kuu pasio mai kitä .
42016012	Huki ai tä hai ĩ wani tä na makö holisi kalipalo kuköma , waiha ai tänö kamakö hai ĩ wani tä totoa mai kitä .
42016013	Polakapi pata töpö na wa kalipalo ösöho naio mai kitä . Polakapi pata töpönö wa kalipalamati tä , kawanö ai pata wa tä pi ipa asaö , ai pata wa tä pii pasio mii , ĩ na wa kua kitä . Ai pata wa tä kai hini pi topa apa asaö , wani ipii , ai pata wa tä kai hini totio asaö , ĩ na wa kua kitä . Ĩ na pata töpö na wa kalipalo ösöho mi kua wi na , ĩ na wani tökö na makö kalipalo pi topa satia apö , Teusö a na makö kalipalo pi topa satia apö , ĩ na makö kua wi tä kua mai kitä ' ĩ na Jesus a kuuma .
42016014	Jesus a kuu noai , patiseu töpönö ĩ tä pewö a hini nö , sitipa pi ipa salo , Jesus a na ĩ töpö hapalo pi wasöa apatima .
42016015	Töpö hapalo pi wasöa apati ha , Jesus aiki , ' “ Patiseu makö topa apa ” ĩ na ai ma töpö pi thama kule maaki , Teusö anö makö õsi tapa apaö . “ Ĩ tä topa apaö ” ĩ na sanöma töpö pi kuu kule maaki , “ Ĩ tä wanisala apaö ” ĩ na Teusö a kuu pasioö ' ĩ na Jesus a kuuma .
42016016	Ĩ na Jesus a kuu nö , ' João a wäo paio mi tä , sutu ha Moisés anö nö patapö töpö noa thaa noai ĩ ta , Teusö a kai wäsä sinomo noai ĩ ta , ĩ na ta kui , nö patapö töpönö ĩ ta hua sinomoma maaki , huki Teusö a kaikanamo totio wi ĩ ta topa apöle ĩ ta wäsä sinomoti wi ĩ ta kua nömöa kule . Ĩ ta wäsä manu kule , Teusö a kaikanamo wi ĩ tä na satehe epii töpö pi luluo opaö . “ Teusö anö sa simöa totiopököö ! ” ĩ na ĩ töpö pewö pi ku upaö ' ĩ na Jesus a kuuma .
42016017	Ĩ na a kuu nö , ' Hutu mosökö pata , hi masita tä uli , ĩ na tä maa kupaso kitä maaki , Teusö anö nö patapö töpö noa thaa noai , ĩ na ĩ tä sãökama pewö kuo soatio kitä . Ĩ tä mapo mai kitä ' ĩ na a kuuma .
42016018	Ĩ na a kuu nö , ' Peanopö anö kama hai ĩ pusopö a hosalö nö , ai suö tä täa nömöa kotali wi , ĩ tä wanisala apaö . Ĩ a suö hosalö noai , ai tänö ĩ a täa nömönöma , ĩ tä wanisala hö̃töoö ' ĩ na Jesus a kuuma .
42016019	Ĩ na Jesus a kuu nö , ta wäsä kõo nö , ' Ai tänö wani tä thapo opa asaö , kama hai ĩ haloi ösö noa apii ösö toita apii ösönö a halo sinomo asaö , ai töpö satehe epii töpö nakalö nö , töpö kai iapalo sinomo asaö , ĩ na ĩ a kua sinomo asama .
42016020	Ĩ na tä kua tä , kama sai pö kolo hokolole , ĩ ha taka holele ha , ĩ ha Lásatu a walakasöpö waninö wani tä thapo mai , ĩ a wani pea apa pasitio noai , ĩ ha ai töpönö ĩ a oi wani lomapo sinomotima .
42016021	Ĩ aiki , “ Sai a õsimö ha töpö ösö potehepalo asatio nö , nii tä see wai hosalöma tä na sa ösö poteho honimo pasio pätiopökö o ! ” ĩ na a pi wani kuu sinomotima . Ĩ ha a lotia tä , pole anö a walakasöpö wani nakoa sinomo pasitima . A wani pepalo opa pasitioma .
42016022	Ĩ na tä kua tä , a pepalo opati noai , ĩ a nomasoö ha , ãju töpönö ĩ a õsi täa konönöma . Nö patapö Abraão a kulali hamö a täa konönöma . Ĩ na tä kua tä , wani tä thapo opa asa noai , ĩ a noma hö̃tösoö ha , a patiliköma .
42016023	A patiliköma , õsi töpö pea sinomo pasitio wi , ĩ tä uli hamö a kõa pasisolöma . Ĩ tä uli ha a kopolö nö , a pepalo opati tä , a nonoiki nö , pai hamö Abraão a talalöma . Abraão a kotö na Lásatu a taa nainanöma .
42016024	Ĩ töpö talalö nö , a komö nö , “ Ipa hao Abraão ai ! Kamisa na a pi honipo naioö ! ‘ A pea pasioö ! ’ a pi kuu tihöö ! Hi koa taka pata ha sa pea apa pasileö ! Kamisa na Lásatu a simöpalöö ! Ĩ a ami heunö , pili sa ãka sopi ipii , ĩ tä matamanöpököö ! ” ĩ na a kuuma .
42016025	Ĩ na a kuu ha , Abraão aiki , “ Pösa ai ! Masita tä uli na wa pilia tä , wa kuatipili , ĩ tä na wa pi hatukupasopöö ! Wani wa tä thapo opaö , wa ösö potehepalotii , ĩ na wa kua sinomo asatioma . Ĩ na wa kua asatia tä , Lásatu a wani pea apa pasitioma . A pea apa pasitioma maaki , hi tä uli na a pea mai ha , a kutia kule . Huki kawa pepalo opa pasitia kule .
42016026	Önö kutenö , Lásatu sa simöpa mai kitäö ! Makö selekepo totia kule . Mötali ha Teusö anö hawalo tä talo opii tä lämaköma . Ĩ ai tä hawalo hẽtu ha samakö kua pökatöa hö̃töa , ĩ ai tä hawalo hẽtu ha wa kua pökatöa hö̃töa , ĩ na makö kua kule . Önö kutenö , kawa na samakö pökatöpo pi topa kule maaki , samakö pökatöpo mai kitä . Mi ha makö kulali , hisimö ĩ makö pökatöpo pi topa kule maaki , makö pökatöpo mai kitä ” ĩ na Abraão a kuuma .
42016027	Ĩ na Abraão a kuu ha , wani tä thapo opa noai , ĩ aiki , “ Hapa . Ĩ na tä kua pikia manu kule , masita tä uli ha ipa hao a sai pö na Lásatu a simöa totipalöö !
42016028	Ipa ai hoose töpö , 5 hoose töpö kui töpö kua haia soa kuleö ! Hi tä uli ha samakö pepalo opati pole , ĩ tä uli na ipa hoose töpö kõa naipö matimöö ! Önö kutenö , ipa hoose töpö na Lásatu wa simöpalöö ! Wa simöpalöma , ipa hoose töpö na a waloikitö nö , ‘ Au hepala a kuati noai , ĩ na pö kua naio tihöö ! ’ ĩ na Lásatu anö töpö noa thaapöö ! ” ĩ na a kuuma .
42016029	Ĩ na a kuu ha , “ Mawöö ! Moisés anö nö patapö töpö noa thaa noai , au hoose töpönö ĩ tä waheta thapoö , Teusö a kai wäsä sinomoti noai , ĩ töpönö ta wäsä noai , ĩ tä waheta thapo naia , ĩ au hoose töpönö ĩ tä sãökama thapo waikia kule . Au hoose töpönö ĩ tä sãökama hinia totiopöö ! ” ĩ na Abraão a kuu hö̃töoma .
42016030	Ĩ na a kuu ha , “ Naiö ! Hapa Abraão ai , ĩ na a kuu tihöö ! A noma waikilaso noai , a temöa kono nö , ipa hoose töpö na ĩ a waloiki nö , ta wäsä kuköma , ipa hoose töpö pi hatukupasopöö ! Töpö pi hatukupalo nö , töpö pi sapamo nö , Teusö ta hini kuköpöö ! ” ĩ na pepala a kuu ha ,
42016031	Abraão aiki hö̃töwö , “ Ma . Moisés anö töpö noa thaa noai ĩ ta , Teusö ta wäsä sinomo noai ĩ töpönö ta wäsä noai ĩ ta , ĩ na ta kui , au hoose töpönö ĩ ta hini wani ipö tä , ai tä nomano nö , a temöa konaso noai , ĩ a hapalo nömöa kule maaki , ĩ a hini wani ipö hö̃tö kitä ” ĩ na Abraão a kuu hö̃töoma ' ĩ na Jesus ta wäsä nö , ĩ na a kuu totiatalotima .
42017001	Ĩ na Jesus a kuuma , kama kai a hua sinomo noai ĩ töpö na a hapalo kõo nö , ĩ na a kuuma : ' Ai tänö sanöma töpö na wanisala tä thapamani wi ĩ tä kua sinomo wi maaki , ai wanö ai sanöma tä na wanisala wa tä thapamani wi ĩ wa pea apa kitä .
42017002	Hi ulu töpö wai kule , ĩ ai a wai na ai wanö wanisala wa tä thapamanöma , pe epii wa pea kuki kitä . Kawanö ulu tä na wanisala wa tä thapama paio mai ha , pili wa olai ha ai tänö maa ma pata saumakö nö , kosoto u pata hamö wa kepamanöma aköna , ĩ tä topa apöla pi . Wa nasi tupaso aköna , ulu tä na wanisala wa tä thapama mana pi .
42017003	Pö mosawia totikiö ! Kawa na ai tänö wanisala tä thaö ha , “ Kamisa na wanisala wa tä thaa noai ĩ tä wanisala apa ” ĩ na wa kuu ! Ĩ na wa kuu ha , “ Pitili wa . Kawa na wanisala sa tä thamaö ! Ĩ wanisala sa tä thaa kota mai kitäö ! ” ĩ na a kuu ha , kawa aiki , “ Pei . Ĩ na pätawöö ! Huki kawa na sa hĩso mai kitäö ! ” ĩ na a kuu totihoö !
42017004	Ai tä wakala na kawa na ai tänö satehe epii , 7 tä wanisala thaa pi kupalo nö , “ Haö . Kawa na wanisala sa tä thaa keö ! Ĩ sa tä thaa kota mai kitäö ! ” ĩ na 7 a kuu pi kupasoö ha , kawa aiki , “ Ĩ na pätawöö ! Kawa na sa hĩso mataso keö ! ” ĩ na 7 wa kuu pi kua hö̃töpasopö ' ĩ na Jesus a kuuma .
42017005	Ĩ na tä kua tä , Jesus anö kama hai ĩ 12 töpö simöa asa noai , Jesus a na ĩ töpö aiki , ' Kaikana ai ! “ Teusö a pitili . A lotete epö ” samakö pi kuu pole , ĩ tä pala totimanöö ! ' ĩ na töpö kuuma .
42017006	Ĩ na töpö kuu ha , Jesus aiki hö̃töwö , ' Mosötahata mo wani ipii kui na , ĩ na “ Teusö a pitili ” wa pi kuu wi , ĩ tä wani ipö kuö hö̃tö päla tä maaki , hi hii ti öpale , ĩ ti na makö hapalo nö , “ A uköpaloö ! Wa uköpalo nö , mötati tuu pata hamö u pata hamö a öpa nömöikikölöö ! ” ĩ na makö kuu ha , ĩ ti uköa hö̃töpalolö nö , mötati tuu pata hamö a öpamö kua nömökö taso kitäö ! ' ĩ na Jesus a kuuma .
42017007	Ĩ na Jesus a kuu nö , ai tä uni a wäsä nö , ' Ai wanö ai wa tä kalipalama sinomo wi , hikali ha ĩ wa simököma , oweha kökö na a mamo läapalopö , ĩ wa simököma , ĩ na tä kua tä , a kalipalo matalo nö , a waloa kõki ha , kawa aiki , “ A ösö poteha paitalosoö ! ” ĩ na pata wa kuu soataso kitä ta o ?
42017008	Ĩ na wa kuu soata mai kitä . Ĩ a waloa kõki ha , pata wa kutenö , “ Wa sanumo nö , ipa nii tä thaa haitaköö ! Nii wa tä thakö nö , sa ösö potehepalama haitaö ! Sa ösö potehea paipamanö nö , waiha wa ösö potehepalo nömöoö ! ” ĩ na wa kuu kitä .
42017009	Pata wanö ĩ wa noa thaa noai ĩ anö ĩ wa kai hini totioö ha , ĩ a na , “ Aitaköö ! Wa totiatalo opa alu kuleö ! ” wa kuu kitä ta o ? Ma . Ĩ a hai , wa kalipalama sinomo wi ĩ a päwö kutenö , ĩ a na ĩ na wa kuu mai kitä .
42017010	Pata tä na a kalipalo kua sinomo noai na , ĩ na kamakö kua hö̃töoö . Kamakö hai ĩ pata tänö makö simöa sinomo wi , ĩ anö makö noa thaö ha , ĩ ma tä pewö a hini totioma , “ Samakö totiatalo opa asa waikia kule ” pö pi kuu tihöö ! “ Pata tänö töpö kalipalama wi , ĩ a patanö töpö noa thaa sinomoö ha , ĩ töpönö pata tä kai pata hini sinomoö . Önö kutenö , ipa pata tänö sa noa thaa wi , ĩ sa ta hini sinomo opaö . Ipa pata tänö sa kalipalama sinomo pasio wi ĩ sa päwö ” ĩ na makö kuupö ' ĩ na Jesus a kuuma .
42017011	Ĩ na tä kua tä , Jetusalẽi tä uli hamö Jesus a hutiilö pamö , Samatia tä uli , Kaliléia tä uli , ĩ tökö uli kasö kuo pamö Jesus a hasuo tasoma .
42017012	A hasuo tä , ai sai pö kuo pa a lisipo tä , wasu wasu tänö töpö ösö hiopöpaso noai , ĩ töpö satehe epii , 10 töpö kui töpö huu läoma .
42017013	Ĩ töpö huu pã apa soa kulati maaki , Jesus a huu talalö nö , töpö komöma . Töpö komö nö , ' Jesus a pata ai ! Kamisamakö möö nö , wa pi honipo mi salo . “ Ĩ na pö kua pasioö ! ” a pi kuu tihöö ! ' ĩ na töpö kuuma .
42017014	Ĩ na töpö kuu pole , Jesus anö ĩ töpö talalö nö , ' Teusö a täpä sinomo wi , ĩ töpö na pö mömotöö ! ' ĩ na Jesus anö töpö noa thaö ha , ĩ hamö töpö huu hö̃tösolöma . Töpö hua hö̃tölolö tä , töpö ösö hiopö öpii ĩ tä maa kopasoma .
42017015	Töpö ösö hiopöo opa noai , ĩ ai tä aiki , ' Huua ! Sa ösö hiopö maa kopaso keö ! ' a pi kuu nö , a sapa kõo soatalo nö , ' Teusö anö sa ononoa kopamani keö ! Teusö a totiatalo opawöö ! ' lope epii ĩ na a hapalo kuuma .
42017016	Ĩ na a kuu nö , ' Jesus a hai ĩ pata tä sai ' a pi kuu salo , pili a maekonö a hĩta thaiki nö , a mãi poa soataiki nö , ' Jesus ai . Aitaköö ! Kawanö sa ösö totia kopale , ĩ tä na sa pi mönaha apa kule ' ĩ na a kuuma . Ĩ na a kuu noai , ĩ samatia tili tä kuuma .
42017017	Ĩ na ĩ samatia tili tä kuu ha , ' Satehe epii , ĩ 10 töpö kui sa töpö ononoa kopali ke maaki , witi ĩ ai 9 töpö ?
42017018	“ Aitaköö ! Teusö a totiatalo opawöö ! Jesus wanö sa ononoa kopali keö ! ” ĩ na ai töpö kuu mai , hi tiko tä hai , hi samatia tili tiko tä kuu sisa kule . Ĩ na a kuu pi topa apa asa salo , sami a waloa sapa kõkö solö ke ' ĩ na Jesus a kuuma .
42017019	Ĩ na a kuu nö , ĩ samatia tili tä na , ' Wa öpa kopalo nö , a kononöö ! “ Jesus a pitili . A lotete epö ” wa pi kuu totioma kutenö , “ Jesus anö sa toa komani kitä ” ĩ na wa pi kuu noai , ĩ tänö wa toa konaso ke ' ĩ na Jesus a kuuma .
42017020	Ĩ na tä kua tä , patiseu töpö aiki , ' Teusö a kaikanamo totio wi , wi na tä kuto tä , ĩ tä waloa totiki ? ' ĩ na töpö kuu ha , Jesus aiki hö̃töwö , ' Teusö a kaikanamo totio wi ĩ tä hatuka totio mai kitä .
42017021	Pi naka . Teusö a kaikanamo totio wi , kamakö õsi ha ĩ tä kua pasia . Önö kutenö , “ Hi tä möö nököö ! Teusö a kaikanamo wi , hi ĩ tä kua ” ĩ na makö kuu totio mai kitä . “ Teusö a kaikanamo wi , ki ha ĩ tä kua ” makö kuu mai kitä ' ĩ na Jesus a kuuma .
42017022	Ĩ na a kuu nö , kama kai a hua sinomo wi ĩ töpö na a hapalo nömöo nö , ' Sanöma sa kupaso noai , waiha kamakönö ĩ sa möö pi topa kõo kitä maaki , sa möö kõo haio mai kitä . “ Hi tä wakala ha Jesus a tapamo kõo mi salo ” makö kuu kitä maaki , sa tapamo haio mai kitä .
42017023	“ Hisimököö ! Hisa ha Jesus a kua kuleö ! ” ĩ na ai töpö holisi kuu kitä . “ Ki hamö Jesus a kua kulaliö ! ” ĩ na ai töpö holisi kuu hö̃töo kitä . Ĩ na töpö kuu ha , ĩ töpö a hini hãto maikiö ! Tä möömö huu hãtolö tihöö !
42017024	Tä sami samimo opaö kuköma , hutu mosökö wakala pata kuo laso wi na , ĩ na sanöma sa kupaso noai ĩ sa huu kõo tä , ĩ na tä kua kua hö̃töo laso kitä .
42017025	Ĩ na tä kua paio mai ha , huki ai töpönö sa peama nö , sa hosa totili wi , ĩ tä kuo paio pia salo .
42017026	Sutu ha Noé a kua tä , Teusö a thapo pasio mai , ĩ töpö kua kua noai na , ĩ na sanöma sa kupaso noai ĩ sa huu kõa tä , ĩ na töpö kua kua hö̃töo kitä .
42017027	Kutiata a pata na Noé a titio paio mi tä , Teusö a thapo mai ĩ töpö pi moti ipii töpö iapaloö , tuu kopalaö , töpö supaso tikilio opatii , ĩ na töpö kuati tä , maa tuu pata õkimonaso noai ĩ tuu õki patanö ĩ töpö nasi pewö tupasoma .
42017028	Ĩ na ĩ töpö kua kua noai na ĩ na Ló a kua tä , Teusö a thapo mai , ĩ na ĩ töpö kua kua hö̃töoma . Töpö iapaloö , tuu kopalaö , wani töpö täalali , wani töpö totoaki , töpö hikalimoö , sai pö thaö , ĩ na töpö kua tä ,
42017029	Ló a , kama ai töpö , ĩ na töpö kui , Sotoma tä uli ha ĩ töpö pilio noai , ĩ töpö toköa asasolöma . Töpö toköa asasolö noai ha , ĩ tä wakala ha soatawö , sotoma tili töpö na Teusö anö koa taka , koa taka hösösöpö wakö , ĩ na tä kea thamanö nö , ĩ töpö pewö ĩsia thamanöma .
42017030	Ĩ na tä kua kua noai na , ĩ na sanöma sa kupaso noai ĩ sa tapamo kõo tä , ĩ na tä kua kua hö̃töo kitä .
42017031	Sa tapamo kõo tä , au sai a sika ha ai wa huti tä , “ Sai õsimö ha ipa wani tökö kulai , ĩ sa tökö täaköö ! ” ĩ na a pi kuu ti ! Wa hikalimoti tä , sa tapamonasoma , sai a ha a huu koonö tihöö !
42017032	Pö pi mosaia totikiö ! Ló a hai ĩ pusopö anö tä uli möö noa kopalöma , a noma soataso noai , ĩ tä na pö pi motöo tihöö !
42017033	“ Jesus sa kai hini wani ipö saiö ! Jesus sa kai hini kuköma , sa pea apa pasio matimöö ! ” ai wa pi kuu pole , ĩ wa pea totio kitäö ! Ĩ na tä kua tä , “ Jesus sa kai hini ha , ai töpönö sa peama kitä maaki , sa noamo mai kitäö ! ” ĩ na ai wa pi kuu pasile , waiha ĩ wa pea pasio mai ha , wa pi topapalo soatio asa kitäö ! ' ĩ na Jesus a kuuma .
42017034	Ĩ na Jesus a kuu nö , ' Sa huu kõki wi ĩ tä mumi ha polakapi tökö hãkohole , sami sa tälölöö , ai sa taa kõkölöö , ĩ na sa kua kitä .
42017035	Polakapi suö tökönö hikali mo kopekeamati pole , ai sami sa tä tälölöö , ai sami sa tä taa kõkölöö , ĩ na sa töpö thama kitä .
42017036	[ Polakapi tökö hikalimoti pole , ĩ ai sa tä tälölöö , ai sa tä taa kõo pasikölöö , ĩ na sa kua kitä ] ' ĩ na Jesus a kuuma .
42017037	Ĩ na Jesus a kuu ha , ' Kaikana . Wa kuuhe , witi tä uli ha ĩ tä kua pia salo ? ' ĩ na töpö kuuma . Ĩ na töpö kuu ha , ' Sa huu kõa tä , “ Witi hakö ? ” makö kuu mai kitä . Ai tä nomaso noai , ĩ ha watupa pö wani hupalo hatuka apa kitä ta pi kuu mai . Sanöma töpönö pe epii hiopö tä tha apa pamö , ĩ ha sa huu kõone , ĩ tä hatuka apa hö̃töle kitä ' ĩ na Jesus a kuuma .
42018001	Ĩ na Jesus a kuu nö , ' Makö pi otapalo mai , Teusö a na pö hapalo sinomoö ! ' ĩ na Jesus a kuu pia salo , ĩ uni ta wäsäma .
42018002	Uni ta wäsä nö , ' Ai töpö pilia tipötöa apölati ha , ĩ ha tä makokama läo sinomo wi , ĩ a pata kuoma . Teusö a na a kili mi ipö , ai sanöma töpö na a kili naio mi ipö , ĩ na ĩ a pata kuama .
42018003	Ĩ na tä kua tä , ĩ tä uli pata na suö tä hai ĩ peanopö a nomaso noai ĩ a sino opii a kutio naioma . Tä makokama sinomo wi ĩ a na ĩ suö tä wäomö läläpati nö , “ Kamisa na ai tänö wanisala tä thati pole , ĩ a na wa hapalo mi salo ” ĩ na suö tä kuu kule maaki ,
42018004	ĩ pata tänö a hini maama . A hini mi päla tä maaki , ĩ suö tä walo walomo opati ha , pata tä aiki , “ Teusö a na sa kili mi , sanöma töpö na sa kili mi , ĩ na sa kua kule maaki ,
42018005	hi suö tä walo walomo opati salo , ĩ a na ai tänö wanisala tä thati pole , ĩ a na sa hapalo läo kitä . Ĩ suö sa hini mi ha , a walo walomo opa nö , sa waipa pasitio tihöö ! ” ĩ na a pi pata kulasoma ' ĩ na Jesus a kuuma .
42018006	Ĩ na Jesus a kuu nö , ' Uni sa ta wäsähe , ĩ ma ta hinini ke ? Tä makokama sinomo wi ĩ a pata wanisala apa wi ĩ a kuu noai ĩ ta hini totihoö !
42018007	Ĩ a pata wanisala apa wi maaki , ĩ a patanö suö tä hini nö , a noama kuköma . Teusö anö töpö saia asalö noai , ai töpönö ĩ töpö peama apati wi , Teusö anö ĩ töpö peama hö̃töo kitä . Teusö anö töpö sailö noai ĩ töpö aiki , “ Häö . Makö pepalo wi tä tetepo waikia kuleö ! Teusö anö makö hini hãto mikö ” ĩ na töpö pi kuti kule maaki , ĩ töpönö Teusö a naka satimo opati ha , Teusö anö ĩ töpö noama mai kitä ta o ?
42018008	Teusö anö ĩ töpö noama nö , tä makokama läapalo haita kitä . Töpö noama kitä maaki , sanöma sa kupaso noai , hi masita tä uli na sa huu kõa tä , “ Teusö anö makö noama hãto mai kitä ” ĩ na sanöma töpö pi kuu hãto kitä . Waiha sa huu kõa tä , “ Teusö a pitili ” töpö pi kuu totio wi , ĩ töpö kule kitä ? ' ĩ na Jesus a kuuma .
42018009	Ĩ na tä kua tä , ' Sa totiatalo opa asatiowö . Ai töpö pewö wanisala apa pasitiowö ' töpö pi kuu wi , ĩ töpö na Jesus a hapaloma . Uni ta wäsä nö , a hapalo nö ,
42018010	' Teusö a na polakapi töpö hapalo pia salo , Teusömo sinomo wi a sai pata hamö töpö lisipaso lasoma . Ai tä hai , ĩ patiseu tä kuoma . Ai tä aiki , kaikana tä pata na sitipa kökö totoköpö , ai töpö na kökö naka sinomoti wi ĩ a kuo pasioma .
42018011	Teusömo sinomo wi a sai pata na ĩ töpö lisipalo nö , patiseu tä öpapalo nö , Teusö a na a hapalo hãtomoti nö , “ Teusö ai . Ai sanöma töpö kua kua wi na , ĩ na sa kua kua pasio mi ipö kutenö , kawa na , ‘ Aitaköö ! ’ ĩ na sa kuu sinomo opaö . Ai töpö thomömoö , wanisala tä thatala apaö , ai tiko tä suö na töpö mamoö , ĩ na ai töpö kua kuati wi na , ĩ na sa kua pasio mai kitä . Kaikana tä hai ĩ sitipa kökö nakata wi ĩ a öpalati , ĩ a wani kuati wi na , ĩ na sa kua hö̃töo mi ipö .
42018012	Sa Teusömo makokoa asa kutenö , ai tä wakala na sa iapalo mi , ĩ na tä kua tä , ai polakapi tökö wakala maa kutalo nö , ĩ hena tä sa iapalo mi , ĩ na ĩ tä semana pewö hamö ĩ na sa kua sinomotii . Ipa noa sa tä täa kuköma , kawa na ĩ sa tä noa ose wai totoa sinomo pasioö ” ĩ na Teusö a na ĩ na ĩ patiseu tä kutima .
42018013	Ĩ na patiseu tä kuti tä , kaikana tä na sitipa kökö totoköpö , kökö naka sinomo wi ĩ a öpalati , Teusö a na ĩ a hapalo nömöoma . Teusö a na a kili salo , a nono mai ha , “ Häö . Sa wanisala apati sai taköö ! ” ĩ na a pi kutima kutenö , kama kotopö säo nö , Teusö a na a hapalo nö , “ Teusö ai . Wanisala sa tä thaa sinomo pasio wi ĩ sa . Önö kutenö , kamisa na a pi honipo totioö ! ‘ A pea pasi päoö ’ a pi kuu tihöö ! ” ĩ na ĩ a wani kutima ' ĩ na Jesus anö ta wäsä nö , ĩ na a kuuma .
42018014	Ĩ na a kuu nö , ' “ Wanisala sa wani totia kopalöö ! ” a wani kuu noai , toitai ĩ a wani kõa asasolöma . Teusö anö ĩ a totia asa kopalöma . Ĩ na tä kua tä , “ Sa totiatalo opa asa waikileö ! ” ĩ na a pi kuu pasio noai , Teusö anö ĩ a totipa pasio kõo maama . Teusö a na a tomöpo mi ipii ĩ a kõa pasisolöma ' ĩ na Jesus a kuuma . Ĩ na a kuu nö , ' Önö kutenö , “ Sa toita apö asa waikiwö ” wa pi kuu tä , Teusö anö wa komoapalama apa kitä . Ĩ na tä kua tä , “ Teusö a na sa tomöpo mi sai ” ĩ na wa pi kuu tä , Teusö anö wa hösökapalama asa kitä ' ĩ na Jesus a kuu totioma .
42018015	Ĩ na tä kua tä , ai töpö aiki , ' Ulu töpö na Jesus a ami waliköma , Teusö anö ĩ ulu töpö totiapala apa kitäö ! ' ĩ na töpö pi kuu nö , Jesus a na ĩ töpönö ulu töpö kai waloköma . Töpö kai waloki ha , Jesus a kai a hua sinomoti wi ĩ töpö aiki , ' Ulu töpö kai walo tihöö ! ' ĩ na töpö kuuma .
42018016	Ĩ na töpö kuu ha , Jesus anö ulu töpö nakalö nö , kama hai ĩ töpö na , ' “ Ulu töpö kai walo tihöö ! ” makö kuu maikiö ! Kamisa na ulu töpö huupöö ! Hi ulu töpö kua kua wi na , ĩ na Teusö anö töpö simöa wi , ĩ na ĩ töpö kua kua hö̃töoö .
42018017	“ ‘ Sa simöa totioö ! ’ Teusö a na ĩ na ulu töpö wai kuu kua wi na , ĩ na wa kuu kua hö̃töo mi tä , Teusö a kaikanamo totio wi ĩ hamö wa kuo mai kitä ” ĩ na sa kuu pitilimo opa kuleö ! ' ĩ na Jesus a kuuma .
42018018	Ĩ na tä kua tä , ai pata tä aiki , ' Jesus ai . Samakö pi hatuka totipamani wi ĩ wa toita apö . Wa totiatalo opawö ' ĩ na a kuu nö , ' Sa õsi palimipasopö tä na wi na sa kua pasiopö ? ' ĩ na a pata kuuma .
42018019	Ĩ na a pata kuu ha , Jesus aiki hö̃töwö , ' Wi na wa pi kuu salo , “ Wa totiatalo opawö ” kamisa na wa kuu kule ? Ai sanöma tä toita apii tä kua mai kitä . Teusö a toita apö sisawö ' ĩ na Jesus a kuuma .
42018020	Ĩ na a kuu nö , ' Moisés a patanö nö patapö töpö noa thaa noai , ĩ wa ta taö öpa waikia kule nökö . “ Tiko tä suö na a sakapalo hãto tihöö ! Ai sanöma tä säpa hãto tihöö ! A thomömo hãto tihöö ! A hapalo holisimo hãto tihöö ! Hao a , nao a , ĩ na kilii töpö kai a hini totihoö ! ” ĩ na Moisés anö nö patapö töpö noa thama ' ĩ na Jesus a kuuma .
42018021	Ĩ na Jesus a kuu ha , pata tä aiki , ' Wa kuu pole , ĩ sa ta hini sinomoö . Sa ose tä , Moisés a kai a kuu wi ĩ sa tä pewö a hini soatama , huki sa ta hini soatioö ' ĩ na a pata kuuma .
42018022	Ĩ na pata tä kuu pole , Jesus anö ĩ ta hini nö , ' Sami wa tä thama mai ha , wa kua soa kule . Ai töpö hai ĩ wani tä honi ipii , ĩ töpö na au wani wa tökö pewö totoköma , hi tä hẽtu hamö au wani tä kua apa hö̃töa soalali kitä . Töpö honimo opati wi ĩ töpö na au wani tökö pewö totokö nö , kamisa na a noka soapaloö ! ' ĩ na Jesus a kuuma .
42018023	Ĩ na Jesus a kuu ha , pe epii ĩ pata tänö wani töpö thapo opama kutenö , a pi pata honipo opama .
42018024	A pi pata honipo opöle , Jesus anö ĩ tä tapa nö , ' Teusö a kaikanamo totio wi ĩ hamö wani tä thapo opa wi ĩ töpö lisipo haio mai kitä .
42018025	Makusa tä päka wai hamö kamelu a pata lisipaso kitä ta o ? Ĩ tä kua kua wi na , wani wa tä thapo opa wi , Teusö a kaikanamo wi ĩ hamö ĩ na wa lisipo kua hö̃töo mai kitä ' ĩ na Jesus a kuuma .
42018026	Ĩ na Jesus a kuu noai , ai töpönö ĩ ta hininö nö , ' Ĩ na wa kuu ha , Teusö anö ĩ witi pili a täa konöpö ? Teusö a kaikanamo wi ĩ hamö ĩ witi pili a lisipasopö ? ' ĩ na töpö kuu ha ,
42018027	' Sanöma töpönö tä thama tai mi ipii , Teusö anö ĩ tä thama taö öpa asa kitä . Teusö a kaikanamo wi ĩ hamö sanöma töpö lisipo tai mi kitä maaki , Teusö anö töpö lisipama taö öpa sisaö ' ĩ na Jesus a kuuma .
42018028	Ĩ na Jesus a kuu ha , Pedro aiki , ' Kawa na samakö nokapalo sinomo pia salo , kamisamakö hai ĩ sama töpö takölöma ' ĩ na a kuuma .
42018029	Ĩ na Pedro a kuu ha , ' “ Teusö a simöo totio wi ĩ wa tä pi ipa salo , au sai wa takölöö , au husopö a , au hepala töpö , au hoose töpö , au hao a , au nao a , au ulu töpö , ĩ na töpö kui wa töpö takölöö , ĩ na wa töpö taa thakölöma ,
42018030	huki töpö satehe epii wa töpö täa satia apa hö̃töli kitä . Huki satehe epii wa töpö täa satia apa hö̃tölö nö , Teusö a na wa kononö nö , wa õsi palimipo totio wi ĩ wa tä täa hö̃töli kitä ” kamakö na ĩ na sa kuu kule . Pitili sa ' ĩ na Jesus a kuuma .
42018031	Ĩ na tä kua tä , Jesus anö kama kai a hua sinomo wi ĩ töpö naka sokalö nö , ĩ töpö na a hapalo nö , ' Jetusalẽi tä uli ha makö huu pia kule . Sutu ha Teusö a kai wäsä sinomo noai ĩ töpönö sanöma sa kupaso noai ĩ sa kateha nö , “ Cristo a huu tä , ĩ na a kua kitä ” ĩ na tä sãökama kuu noai , ĩ na huki Jetusalẽi tä uli ha sa waloikitö nö , ĩ na sa kua totio pia salo .
42018032	Juteu töpö pasi mi ipii ĩ töpö na sa namo simöki pia salo . Sa namo simöki ha , kamisa na ĩ tiko töpö hapalo pi wasöa apa nö , ĩ töpönö sa kateha wanisala apa nö , sa wanipo salo , sa nakipöma apa nö , sa sä nö ,
42018033	sa säa totipali pia salo . Sa säa totipali kitä maaki , polakapi tä mumi matalo nö , ĩ ai tä hena tä sa temöa konaso kitä ' ĩ na Jesus a kuuma .
42018034	Ĩ na Jesus a kuu kule maaki , kama kai hiniti wi ĩ töpönö ta hini tomöpo maama . ' Hãu . Ĩ na Jesus a kuu totia alu kuleö ! ' ĩ na töpö pi kuu totio maama .
42018035	Ĩ na tä kua tä , Jetikó tä uli ha Jesus a ateo tä , piliso kasö ha a wani höpöpö öpii a wani loo lätioma . A höpöpö kutenö , a wani loa lätiki nö , töpö hasuo pole , ĩ töpö na a wani nako läoma .
42018036	A wani loa lätia tä , töpö satehe epii töpö hasuo hini nö , ' Wi na tä kuaö ha töpö satehe epii töpö a hasuo kule ? ' a wani kuu ha ,
42018037	' Nasaté tili tä Jesus a hasuo kulatiö ! ' ĩ na töpö kuu hö̃töoma .
42018038	Ĩ na töpö kuu ha , a wani komö soata nö , ' Jesus ai ! Kaikana tä Davi wa ulupö tolewöö ! “ Ĩ na wa höpöpö wani kua päo ” ĩ na a pi kuu tihöö ! Kamisa na a pi honipo totihoö ! ' ĩ na a wani komö kuuto läoö ha ,
42018039	' A wani lalupalo tihöö ! ' ĩ na ai töpö huu tolehapalo pole , ĩ na ĩ töpönö a noa wani thaa läoma . Ĩ na a noa wani thama maaki , pe epii a wani komö lalupalo nö , ' Davi ulupö ai ! Kamisa na wa pi honipo nö , sa pasilipalöö ! ' ĩ na a komö kuu satimo opatima .
42018040	Ĩ na a komö kuu satimo opati ha , Jesus a öpa opia soataiki nö , ai töpö na , ' A wani höpöpö öpii a wani nakaki solöö ! ' a kuuma . Ĩ na a kuu ha , a wani nakaki solö ha , a wani walokö solöma . A wani walokö solö ha , Jesus aiki ,
42018041	' Wi na wa thamaköpö ? ' ĩ na Jesus a kuuma . Ĩ na Jesus a kuu ha , ' Sa mamo huu topa komaköö ! ' ĩ na a wani kuuma .
42018042	Ĩ na a wani kuu ha , Jesus aiki , ' A mamo huu topa koikiö ! “ Jesus anö sa mamo wani huu topa komaki kitäö ! ” wa pi kuu pole , ĩ tänö wa mamo huu topa kõa pasia päki ke ' ĩ na Jesus a kuuma .
42018043	Ĩ na Jesus a kuu ha , a mamo huu topa apa kõa soataköma . A mamo huu topa apa kõa soataki ha , Jesus a na a wani noka soatasolöma . A nokaalö tä , ' Teusö a totiatalo opa asatiowöö ! Sa mamo huu topa komaki keheö ! ' ĩ na a kuu totiatalo opatima . A mamo höpöpö huu topa kõköhe , töpö satehe epii töpö hupalo pole , ĩ töpönö ĩ tä taa nö , ' Teusö a totiatalo opa asatiowöö ! ' ĩ na ĩ töpö kupalo opa naioma .
42019001	Ĩ na tä kua tä , Jetikó tä uli na Jesus a lisipalo nö , ĩ hamö a hutiilö tä ,
42019002	Sakeu anö Jesus a taa pi topa apama . Sakeu anö wani tä thapo opama . Kaikana tä na sitipa kökö totoköpö , kökö täatala sinomo wi , Sakeu anö ĩ töpö simöa sinomotima . Sakeu anö Jesus a taa pi topa apama maaki , Jesus a hutiilö pamö töpö satehe epii töpö huu naitiolö ha , Sakeu a hototi ipö salo , Jesus a tapa tomöpo maama .
42019003	
42019004	A tapa tomöpo mi ipö salo , a läläa toleha soatalö nö , Jesus a hasuo piale , ĩ tiso kasö ha piku tiki öpalati , ĩ tiki na a tua läa soataköma .
42019005	A tua läa soatakö noai , ĩ ha Jesus a hasuola nö , a möö nonoa nö , ' Sakeu ai ! Lope epii a ithoa kõtaloö ! Huki au sai a na sa kukö taso kitäö ! ' ĩ na Jesus a kuuma .
42019006	Ĩ na Jesus a kuu ha , lope epii Sakeu a ithoa haia kõtalo nö , a pi mönahapalo opa nö , Jesus a kai kõa soatasolöma .
42019007	Jesus a kai koonö pa , Jesus a na töpö satehe epii töpö nokapalo noai ĩ töpö aiki , ' Hö . Wi na Jesus a pi kuu salo , wanisala tä thaa sinomo wi , ĩ a wani hai sai a na a kuo pia kulati ? ' ĩ na ĩ töpö kupalotima .
42019008	Ĩ na ĩ töpö kupaloti tä , Sakeu a öpa hatukupalo nö , Jesus a na a hapalo nö , ' Pata ! Pi naka . Töpö matipö mi ipii , ĩ töpö na wani sa tä thapo asale , ĩ ai sa tökö hẽtu totoki , ai sa tökö hẽtu thaa hö̃töli , ĩ na sa kua pia salo . Ai tä hai ĩ sitipa sa kökö thomönini , ĩ a na pe epii sitipa sa kökö totoa hö̃töki pia salo ' ĩ na Sakeu a kuuma .
42019009	Ĩ na Sakeu a kuu ha , Jesus aiki , ' Sakeu a hai , ĩ Abraão a hai ĩ tolewö tä naiwö . “ Teusö a pitili ” Abraão a pi kuu kua noai na , ĩ na Sakeu a pi kuu kua hö̃töoö . Önö kutenö , Sakeu a , kama ai töpö , ĩ na töpö kui töpönö wanisala tä thaa noai , huki ĩ tä na Teusö a hĩso mataso ke . Teusö anö ĩ töpö täa koni ke . Ĩ töpö hai , ĩ Teusö ulupö töpö kupaso keö !
42019010	Sanöma töpönö wanisala tä thaahe nö , töpö monöa soaso noai , sanöma sa kupaso noai , ĩ sanö ĩ sa töpö tae kotio pa , sa töpö täa koanani , ĩ na sa töpö thama pia salo , sa huu kipili ' ĩ na Jesus a kuu totioma .
42019011	Ĩ na tä kua tä , Jetusalẽi tä uli ha Jesus a ateo opa waikia kutenö , Jesus a na töpö huu naio wi ĩ töpö aiki , ' Huki Teusö a kaikanamo wi ĩ tä kupo hãto pia kule ' ĩ na töpö pi kuuma . Ĩ na töpö pi kuu ha , Jesus anö uni ta wäsäma .
42019012	Ĩ na a kuuma : ' Ai pata tä hai ĩ pelupö a hai , kaikana tä kupaso pia salo , tiko tä uli hamö a huu piama . “ Ĩ tä uli hamö sa hulolö nö , ai töpönö sa kaikanapalö noai ha , sa huo kõki solö nö , hi tä uli ha sa kaikanamo kõo solöpökö o ! ” ĩ na a pi kuu salo , a huu piama .
42019013	A huu pia tä , ĩ anö töpö kalipalama sinomo wi ĩ ai töpö satehei , ĩ 10 töpö kui töpö nakalö nö , 10 oto kökö sitipa totoaköma . Kökö totoakö nö , “ Pei . Ki töpönö sa kaikanapalö taso noai ha , sa huu kõo kitä . Sa huu kõo paio mi tä , hi oto ma kö sitipa tälöhe , ĩ ma kö sitipa simomanöö ! ” ĩ na a kuuma . Ĩ na a kuu nö , a hulasolöma .
42019014	A hulasolö noai ha , töpö kua hisa noai , ĩ ai töpönö a pi mi ipö salo , ĩ töpönö ai töpö simöa haipalö nö , “ ‘ A kaikanapa tihöö ! Kamisamakö na ĩ a kaikanamo maapököö ! ’ ĩ töpö na ĩ na makö kuutöö ! ” ĩ na töpö kuuma .
42019015	Ĩ na töpö kuuma maaki , a hulasolö noai , ai töpönö ĩ a kaikanapalö tasoma . A kaikanapalö noai ha , a waloa koiki nö , töpö kalipalama sinomo noai ĩ töpö na oto kökö sitipa totoakö noai , ĩ töpö nakalö nö , “ Sitipa sa kö totokipili , ĩ wa kö sitipa simoa waikimani ke ? ” ĩ na a kuuma .
42019016	Ĩ na a kuu ha , ai tä aiki , “ Sami au sitipa sa tälili , ĩ sa kö simomanöma , satehei ĩ 10 kökö kua hö̃töa kuleö ! ” ĩ na a kuuma .
42019017	Ĩ na a kuu ha , “ Aitaköö ! Wa topa . Ĩ sami sitipa na wa kalipalo makoka apama kutenö , satehei ĩ 10 sai pö na töpö kule , ĩ töpö pewö na wa kaikanamo kuköpöö ! ” ĩ na kaikana tä kuuma .
42019018	Ĩ na a kuuma , a waloa nömökö noai ĩ aiki , “ Au sa kö simomanöma , huki 5 kökö kua kule ” ĩ na a kuuma .
42019019	Ĩ na a kuu ha , “ Topa . 5 sai pö ha töpö kule , ĩ töpö pewö na wa kaikanamopököö ! ” ĩ na kaikana tä kuu nömöoma .
42019020	Ĩ na a kuu nö , ai tä waloa nömöiki nö , “ Kaikana ai . Noa wa tä totoa mi päla tä maaki , wani wa tä täa sinomoö . Hikali a ha wa mo tösa mane maaki , hikali a ha nii tä kule , ĩ wa tä nii täa sinomo opaö . Ĩ na wa kuaö ha , pe epii wa patamo opa kutenö , kawa na sa kili ipama . Sa kili ipa salo , kamisa na au sitipa wa totopali , watata ösönö ĩ sa sitipa wai halopalö nö , sa halo wai sosamaköma . Hiki . Au sitipa kua soa kule ” ĩ na a kuuma .
42019021	
42019022	Ĩ na a kuu ha , kaikana tä aiki , “ Kamisa na wa kalipalo tomöpo mi ipö . Wa kuuhe , ĩ pitili wa . Pe epii sa patamo opaö . Sitipa sa totoa mai maaki , wani sa tä täa sinomoö . Hikali ha nii sa tä tösa mai maaki , nii sa tä täa sinomoö .
42019023	Ĩ na sa kuati wi ĩ wa tä taa waikioma maaki , wi na wa pi kuu salo , sitipa kökö titita wi ĩ a sai ha ipa sitipa wa kö titia mai ha , ipa sitipa wa kö simoma maama ? ‘ Sitipa kökö simo totio noai , kaikana tä kopi ha , ĩ sa kökö sitipa möma kõopöö ! ’ wa pi kuu maa noa ” ĩ na kaikana tä kuuma .
42019024	Ĩ na a kuu nö , kama hai ĩ töpö kalipalama wi ĩ ai töpö na , “ Hi a waninö sitipa sami wai po pole , ĩ a wai sutalö nö , kökö satehei , ĩ 10 kökö sitipa po asale , ĩ a na ĩ a sitipa sami wai totoköö ! ” ĩ na a kuuma .
42019025	Ĩ na a kuu ha , “ Kaikana ai . Ĩ na kuno mai . Ĩ anö 10 kökö sitipa po waikia asa kuleö ! ” ĩ na töpö kuuma .
42019026	Ĩ na töpö kuu ha , kaikana tä aiki hö̃töwö , “ ‘ Ai tänö wani tä thapo opöle , ĩ wani tä na pata tänö ai tä makeki kitäö ! Ĩ na tä kua tä , ai a wani moi ipö pasi salo , kama hai ĩ wani tä wani ipii tä wai po pole , pata tänö ĩ tä wai täli kitäö ! ’ ĩ na sa kuu alu kuleö ! ” ĩ na a kuu nö ,
42019027	“ Sa kaikanamo piale , ai töpönö ĩ tä pii pasio maa noai , ĩ töpö nakalötöö ! Ma töpö nakalö nö , kamisa mamo tetela tä , ĩ töpö sälöheö ! ” ĩ na kaikana tä kuuma ' ĩ na Jesus anö uni ta wäsä nö , ĩ na a kuuma .
42019028	Ĩ na Jesus a kuu nö , Jetusalẽi tä uli hamö a hua kõo soatasolöma .
42019029	A hua kõo soataalö tä , Petöpasié tä uli , Petânia tä uli , ĩ na tä uli kule ha , ĩ ha Jesus anö töpö kai atetasoma . Töpö kai atelo nö , Olipa tiki tä heuma ha töpö kai sokeaalö tä , Jesus anö kama kai a hua sinomo wi ĩ ai polakapi töpö simöa tolehelöma .
42019030	Töpö simönö nö , ' Ki ha sai pö kulali , ĩ hamö makö lisipalo nö , jumẽtu a okalo õkale , ĩ a hõo pata na ai tiko töpö tikäo taö mai ha , ĩ jumẽtu ma taa soatalali kitäö ! Ĩ ma pata talalö nö , ma pata kusöpalö nö , ma pata täaki solöö !
42019031	Ma pata täli ha , ai tä aiki , “ Wi na makö pi kuu salo , ma kusöa kule ? ” a kuu ha , “ Ipa kaikana tänö a naka kulaiö ! ” makö kuu ! ' ĩ na Jesus anö töpö noa thama .
42019032	Ĩ na Jesus anö töpö noa thaö ha , töpö hulasolöma , ĩ na Jesus a kuu noai ĩ na ĩ tä pewö kuo toleo totio hö̃töoma . Sai pö kulali hamö töpö waloikilö nö , jumẽtu a okalo pata taa soatalalöma .
42019033	A pata taa soatalalö nö , a pata kusöa tä , a pata thapo wi ĩ töpö aiki , ' Wi na makö pi kuu salo , ma kusöa kule ? ' töpö kuu ha ,
42019034	' Ipa kaikana a patanö a naka kulaiö ! ' töpö kuu hö̃töoma .
42019035	Ĩ na töpö kuu hö̃töo nö , Jesus a na jumẽtu a okalo pata tälölöe nö , jumẽtu a hõo na kama töpö hai ĩ haloi ösö hãsokopo wi ĩ ösö lukökö nö , ĩ tä hösöka ha Jesus a tikäa soatamaköma .
42019036	Ĩ na tä kua tä , töpö satehe epii töpö aiki , ' Kaikana tä sai pata huu polatiö ! ' töpö pi kuu salo , kama töpö hai ĩ haloi ösö hãsokopo wi , ĩ ösökö paa toleha läatalalöma .
42019037	Ĩ na tä kua tä , Olipa tiki tä heu ha Jesus a timöpo pia tä , a nokapaloti wi ĩ satehe epii ĩ töpö huu naitioolöma . Töpö huu naitioolöpö hamö töpö pi mönaha apii töpö lalupalo opa nö , ' Teusö a totiatalo opawöö ! Ma tä tapa pole , ĩ tä topa apa .
42019038	Teusö ai . Kawanö kaikana wa tä simönö noai , ĩ a pata totiapalaö ! Hi tä hẽtu hamö töpö kulali , ĩ töpö pi topapalotipököö ! “ Teusö a totiatalo opa asawöö ! ” makö pewö kuupököö ! ' lope epii ĩ na töpö kupalo opatima .
42019039	Ĩ na töpö kupaloti tä , ai patiseu töpö nokapalo naitile , ĩ töpö aiki , ' Pata ! Kawa na hi töpö satehe epii töpö nokapaloti pole , ĩ töpö na , “ Ĩ na pö wani kuti tihöö ! Pö lalupalo tihöö ! ” ĩ na wa kuu mi salo ' ĩ na töpö kuuma .
42019040	Ĩ na töpö kuu ha , Jesus aiki , ' Teusö a na hi töpö hapalo nö , “ Teusö ai . Kawanö kaikana wa tä simönini , ĩ a pata totiapalaö ! ” ĩ na hi töpö kuu lalupalo mi tä , hi maa mapö paale , ĩ na ĩ mapö kuu lalupalo kua pasio kitäö ! ' ĩ na Jesus a kuuma .
42019041	Ĩ na tä kua tä , Jetusalẽi tä uli ha Jesus a ateo tä , ĩ tä uli talalö nö , jetusalẽi tili töpö na a ö̃kösoma .
42019042	A ö̃kölo nö , ĩ na a kuuma : ' Jetusalẽi tili pö ! Teusö anö makö pi topapalama pi topa apa kule maaki , ĩ ma tä tai mio opapa wi . Makö pi topapalama wi , ĩ tä na makö pi hatukupo mi ipö kutenö ,
42019043	makö pea kitäö ! Wasu töpönö makö säpali pia salo , kamakö sai pö kule , ĩ ha ĩ wasu töpönö makö pewö hokoloa totipalö nö , makö toköma mai kitäö !
42019044	Makö pewö säli kitäö ! Kama makö säli , kamakö sai pö waniapali , ĩ na ĩ wasu töpö kua kitäö ! “ Teusö anö a simönö noai , huki ĩ anö makö noama nö , makö täa koni kitä ” ĩ na makö pi kuu tai mi ipö kutenö , waiha wasu töpönö makö sai pö pewö wania totipali kitä . Maa makö sai pö pewö maaki , makö sai pö pewö waniapali kitäö ! ' ĩ na Jesus a ö̃kö nö , a kuuma .
42019045	Ĩ na tä kua tä , Jetusalẽi tä uli ha Jesus a waloiki nö , Teusömo wi ĩ a sai ha a lisipalo nö , noa tä na wani tä totoma sinomo wi , Jesus anö ĩ töpö sasua atua kõo soapalöma .
42019046	Töpö sasupa atupa kõo pa , ĩ töpö na Jesus aiki , ' “ Ipa sai a hai , kamisa na sanöma töpö hapalo sinomo wi a sai ” ĩ na Teusö a kuu noai , ĩ tä sãökama kua kule maaki , hi a sai hai , töpö thomömo wi ĩ töpö hai ĩ ma sai thama pikia kule ' ĩ na Jesus a kuuma .
42019047	Ĩ na tä kua tä , ĩ tä wakala pewö hamö Teusömo wi a sai ha Jesus anö töpö pi hatukamatima . Töpö pi hatukamati ha , Teusö a täpä sinomo wi ĩ pata töpö , Moisés a kai wäsä sinomo wi ĩ töpö , juteu pata töpö , ĩ na kilii töpönö Jesus a wanipo opa nö , a säpa pi topa apama .
42019048	A säpa pi topa apama maaki , ai töpö pewö aiki , ' Jesus anö Teusö a kai a wäsä taö öpa nö kiliawö ' ĩ na töpö kupalo opati ha , Jesus a säpa pi topale , ĩ töpö aiki , ' Wi na Jesus ma säa thaa hãtopalöpö ? Jesus ma säpalöma , hi töpö pewönö makö wanipo opa matimöö ! ' ĩ na ĩ töpö kuu päoma .
42020001	Ĩ na tä kua tä , Teusömo wi a sai ha Jesus anö töpö pi hatukamatii , Teusö ta topa apöle ta wäsätii , ĩ na Jesus a kuati tä , Teusö a täpä sinomo wi ĩ pata töpö , Moisés a kai wäsä sinomo wi ĩ töpö , juteu pata töpö , ĩ na töpö kui töpö waloiki nö ,
42020002	' Jesus ai . Wa tä thamatihe , witi pili anö wa simöaö ha , wa tä thamati ke ? Kamisamakö na a kuu ! ' ĩ na töpö kuuma .
42020003	Ĩ na töpö kuu ha , ' Kamakö na sa tä hini hö̃töo pia kule .
42020004	Witi pili anö João a simöaö ha , João anö töpö mãi õhomatima ? Teusö anö hãtowö ? Sanöma töpönö hãtowö ? Wi na makö kuu ? ' ĩ na Jesus a kuuma .
42020005	Ĩ na Jesus a kuu ha , töpö pi tapomo nö , kama töpö na , ' “ Teusö anö João a simönöma ” makö kuu ha , “ Ĩ na makö kuu manu kule , wi na makö pi kuu salo , João ma kai hini totio maama ? ” ĩ na Jesus a kuu hö̃töo kitä ' töpö kuu hẽtupaso nö ,
42020006	' “ Sanöma töpönö päwö ! ” makö kuu ha , ai töpö pewönö makö säpalö matimöö ! ' ĩ na töpö kuuma . ' “ João a patanö Teusö a kai wäsä totio wi ĩ a sai kuo totioma ” ĩ na ai töpö pewö kuu saiö ! ' ĩ na ĩ töpö pi kuu salo , ' Sanöma töpönö päwö João a simökömaö ! ' ĩ na töpö kuu kili ipama .
42020007	Töpö kili ipa salo , ' Kui . Sama tä tai mi ' Jesus a na ĩ na ĩ töpö kuuma .
42020008	Töpö kuu ha , Jesus aiki , ' Ĩ na makö kuu salo , “ Witi pili anö wa simököma ? ” ĩ na makö kuu ke maaki , kamakö na sa kuu hö̃töo mai kitä ' ĩ na Jesus a kuuma .
42020009	Ĩ na Jesus a kuu nö , uni ta wäsä nö , ĩ na a kuuma : ' Ai pata tänö hikali a thakö nö , upa mokö tököma . Mokö tökö nö , hikalimo taö öpa wi ĩ töpö na , “ Ipa hikali a na makö kalipalo hisaö ! ” ĩ na a kuu nö , tiko tä uli hamö a pata hulasolöma . A pata hulasolö wi , ĩ tiko tä uli ha a pata kutio tasoma .
42020010	A kutio wi , ĩ tä tetepaso noai ha , kama hikali a na upa mo patasipö öpö tä , ai mokö komosi täli pia salo , ĩ pata tänö töpö nokapalamati wi , ai tä simöa konöma . Ĩ a wani kopi ha , töpö hikalimo hisa wi , ĩ töpönö a soalalö nö , poke epii a simöa konömae .
42020011	Poke epii a simöa koni ha , pata tänö töpö nokapalamati wi ĩ ai tä simöa nömönöma . A simöa nömönöma maaki , ĩ a na töpö höla nö , a soalalö nö , poke epii ĩ a simöa kõo hö̃tölömae .
42020012	A simöa kõo hö̃tölöma kutenö , pata tänö ai tä simöa nömönöma . A simöa nömöni wi ĩ a hamimanöe nö , a simöa kõo hö̃töpalömae .
42020013	Ĩ a simöa kõo hö̃töpali ha , pata tä aiki , “ Wi na sa kuapöö ! ” a kuu nö , “ Ipa ulu sa pi ipa wi , ĩ sa simöpalöpöö ! Ipa ulu a na ĩ töpö höla mai kitäö ! Ipa ulu a hini hãto kitäö ! ” ĩ na a kuu nö , kama hai ĩ pelupö a simöpalöma .
42020014	A simöpalöma , töpö hikalimoma wi ĩ töpö aiki , “ Pata tä hai ĩ pelupö a huu kulatiö ! Waiha pö̃ a nomaso noai ha , pelupö anö hi hikali a pata täa asali pia saloö ! Önö kutenö , ma wani säpalöpöö ! Ma säpalö nö , hikali ma pata täa asalöpöö ! ” ĩ na töpö kuuma .
42020015	Ĩ na töpö kuu nö , hikali a kasö hamö pelupö a läkälölö nö , a säpalömae ' ĩ na Jesus a kuuma . Ĩ na a kuu nö , ' Ĩ töpönö a säpalö noai , ĩ tä noa na wi na pata tänö töpö thama pia salo ?
42020016	A pata kopo nö , töpö hikalimoma hisa noai ĩ töpö säa hö̃töpali kitä . Ĩ töpö säa hö̃töpalö nö , ai tiko töpö na ĩ hikali a totoa nömökö nö , ĩ töpö hikalimoma nömöo kitä ' ĩ na Jesus a kuuma . Ĩ na Jesus a kuu noai ĩ ta hiniti pole , ĩ töpö aiki , ' Naiö ! Ĩ na tä thama maapöö ! ' ĩ na töpö kuu ha ,
42020017	ĩ töpö na Jesus a mamo teteiki nö , ' Pi naka . “ Maa ma sai thaa wi ĩ töpönö ai ma hosalö noai , ĩ ma toita satio opama ” ĩ na Teusö tä waheta kuu .
42020018	Ĩ ma na ai tä kaepaköma , a saokipaso kitä . Ai tä na ĩ maa ma keköma , a nakasia totipaso kitä ' ĩ na Jesus anö uni ta wäsä nö , ĩ na a kuuma .
42020019	Ĩ na Jesus anö uni ta wäsä noai , Moisés a kai wäsä sinomo wi ĩ töpö , Teusö a täpä sinomo wi ĩ pata töpö , ĩ na töpö kui töpönö ĩ uni ta hini nö , ' Jesus anö makö kateha totia alu kule ' ĩ na töpö pi kuu salo , Jesus a säpali pia salo , a huöpo pi topa apa soatama . Jesus a säpa pi topa apama maaki , ai töpönö Jesus a wanipo mai ĩ töpö satehe epii töpö na Jesus a wanipo pasio wi ĩ töpö kili salo , Jesus a huopo maama .
42020020	Jesus a na ĩ töpö mamo läo pätioma . Töpö mamo läa pätia tä , ' Jesus a na ai ma töpö simöpalö nököö ! Ĩ töpö monimo nö , Jesus a hapalamaö ha , a hapalo isi wanihopöö ! A hapalo wanisalapöö ! Jesus a hapalo isi wanihoö ha , kaikana tä na ma namo simököpöö ! ' ĩ na töpö kuu nö , Jesus a na ai töpö simönöma .
42020021	Jesus a na ai töpö simönö noai ĩ töpö aiki , ' Pata täö ! Wa hapalo pitilimo opa thali . Wa töpö pi hatukama makoka sinomo opawö . Ai töpö na Teusö wa ta wäsä asaö , ai töpö na Teusö wa tä wäsä pasio mi , ĩ na wa kua mi totiwö . Ĩ töpö pewö na Teusö wa ta wäsä ösöho totio opaö . Teusö wa ta wäsä pitilimo opaö .
42020022	Ĩ na wa kua kutenö , ĩ na kawa na samakö kuu kule : “ Homa tili tä Sesa kaikana tänö sitipa kökö naka sinomo wi , juteu makönö ĩ sitipa ma kö totoköpö ? ” ĩ na samakö kuu kule ' ĩ na töpö kuuma .
42020023	Ĩ na töpö kuu ha , ' Jesus a hapalo isi wanihopöö ! ' ĩ na töpö pi kuu wi , Jesus anö ĩ tä taö öpa salo , ĩ na a kuuma :
42020024	' Sitipa ma wai mömaö ! Ĩ sitipa wai na , ĩ witi pili a ukutupö sätäa ? Ĩ witi pili a hilo wi tä sãökama sätäa kule ? ' ĩ na Jesus a kuuma . Ĩ na Jesus a kuu ha , ' Sesa a pata aiki ' ĩ na töpö kuu hö̃töoma . Ĩ na töpö kuu hö̃töoö ha ,
42020025	' Awai . Sesa kaikana tänö kama hai ĩ tä naka wi ĩ tä totoköö ! Ĩ na tä kua tä , Teusö a patanö kama hai ĩ tä naka wi ĩ tä totoa hö̃tököö ! ' ĩ na Jesus a kuuma .
42020026	Ĩ na Jesus a kuu ha , ' Jesus anö tä taö öpa nö kiliawö ia ! ' ĩ na töpö pi kuu kutenö , töpö hapalo kõo maama . Ai töpö sömöka tala tä , ĩ töpönö Jesus a hapalama isi waniho maama .
42020027	Ĩ na tä kua tä , Jesus a na satuseu töpö waloköma . ' Nomawö töpö temöpo kõo mai kitä ' satuseu töpö kuu sinomo wi ĩ töpö .
42020028	Jesus a kule ha ĩ töpö waloiki nö , ' Jesus ai . Ĩ na Moisés a pata kuuma : “ Au hepala a hai ĩ ulu töpö kuo mai ha , au hepala a nomasoö ha , ĩ a hai ĩ pusopö a kuo noai ĩ a tälöö ! A tälö nö , au ulu töpö thaköö ! Au ulu töpö sai maaki , ‘ Pepala hai ĩ ulu töpö päwö ’ ai töpö kuupö ” ĩ na sutu upa ha ĩ na Moisés anö tä sãöka thaköma ' ĩ na Jesus a na töpö kuuma .
42020029	Ĩ na töpö kuu nö , ' Pi naka . Poose töpö satehei , ĩ 6 poose töpö kuoma . Pepala a kuo soma noai ĩ anö suö tä tälö nö , ulu tä thaa mai ha a nomasoma .
42020030	A nomasoö ha , poosa a kuo nömöo noai ĩ anö pepala hai ĩ pusopö a kuo noai , ĩ a täa nömöa hailöma . A täa nömöa hailö nö , a ulu pö kuo mai ha , ĩ a noma nömöa soasoma . Ĩ tä noa ha , ĩ a hai poosa anö ĩ suö a täa nömöa haia soatalö nö , a ulu pö kuo hö̃töo mai ha , ĩ a noma nömöa soatasoö .
42020031	Ĩ na ĩ poose töpö pewö kuama .
42020032	Poose töpö pewönö ĩ suö a täa nömöatala kule maaki , ulu pö kuo mai ha töpö noma pälasoma . Ulu pö kuo pola tä kuno mai , suö a noma nömöa pälasoma . Ĩ na tä kuama .
42020033	Ĩ na tä kuama kutenö , waiha sanöma töpö nomawö temöa kopasoma tä , ĩ töpönö ĩ suö a po hätäpo nömöatala noai ĩ suö a hai , witi pili a hai ĩ pusopö a kupasopö ? ' ĩ na töpö kuuma .
42020034	Ĩ na töpö kuu ha , Jesus aiki , ' Huki hi masita tä uli ha sanöma makö pilipai , ĩ makö supasolaso sinomo wi maaki ,
42020035	waiha Teusö aiki , “ A temöa konoö ! Wa temöa kono nö , kamisa na a kua soaköö ! ” ĩ na ai makö na a kuu asa piale , ĩ makönö suö ma töpö po mai kitä . Suö töpö totoa mai kitä .
42020036	Ãju töpö kua wi na ĩ na makö kua hö̃töo kitä . Makö noma kõo mai kitä . Teusö ulupö makö kutenö , makö temöa kono nö , makö noma kota mai kitä .
42020037	Makö temöa konaso wi ĩ tä na Moisés a hapaloma . Hii tiki ose wakö wai hili noai , Moisés anö ĩ tä kateha nö , ĩ tä sãökama thakö nö , “ Abraão a hai ĩ pata tä hai , ĩ Teusö a . Isaki a hai ĩ pata hai ĩ Teusö a naiwö . Jacó a hai ĩ pata tä hai , ĩ Teusö a naiwö ” ĩ na Moisés a kuu nö , tä sãökama .
42020038	Hiki . Töpö noma waikisoma töpö na Teusö a kaikanamo mai kitä . Töpö temö soai , ĩ töpö na Teusö a kaikanamo sisaö . Önö kutenö , Abraão a , Isaki a , Jacó a , ĩ na töpö kui , Teusö a sai pö ha ĩ temö temö töpö kua kule . Teusö aiki , “ Ipa töpö hai ĩ nomawö töpö ” ĩ na Teusö a pi kuu mai kitä . “ Ipa sanöma töpö pewö hai , töpö temöo soatio wi , ĩ töpö ” ĩ na a pi kuu ' ĩ na Jesus a kuuma .
42020039	Ĩ na Jesus a kuu ha , Moisés a kai wäsä sinomo noai , ĩ ai töpö aiki , ' Pata ! Wa kuuhe , ĩ ta topa apöleö ! ' ĩ na töpö kuuma .
42020040	Ĩ na töpö kuu nö , Jesus a na tä hini kili ipa kõoma .
42020041	Ĩ na tä kua tä , Jesus anö ĩ töpö hini nö , ' “ Teusö anö a simöni wi , ĩ Cristo a hilo wi , ĩ a hai , Davi a hai ĩ pelupö a he tolewö ” wi na töpö pi kuu salo , ĩ na töpö kutii ?
42020042	Davi anö ama ta sãöka noai , ĩ na ĩ ta kuu : “ Ipa pata tä na pata tä sai hapalo nö , ĩ na a kuuma : ‘ Kamisa kotö na a kua naitia asaköö ! Kamisa kotö na wa kua naitia tä , wa wanipo wi ĩ sa töpö utitia totipamani kitäö ! Sa töpö utitipamanö noai ha , ĩ töpö na wa kaikanamoti kitäö ! ’ ĩ na Teusö pata tä kuuma ” ĩ na Davi anö ama ta thaa nö , ĩ na a kuuma .
42020043	
42020044	Cristo a kateha nö , “ Ipa pata tä ” ĩ na a kuuma kutenö , Cristo a hai , Davi a hai ĩ pelupö a tolewö päwö ta o ? Ma . Davi a kua paia mai ha , Cristo a kuo somama ' ĩ na Jesus a kuuma .
42020045	Ĩ na tä kua tä , Jesus a na töpö satehe epii töpö sömöka tala tä , kama kai a hua sinomo wi ĩ töpö na Jesus a hapaloma .
42020046	A hapalo nö , ĩ na a kuuma : ' Moisés a kai wäsä sinomoti wi ĩ töpö na pö pi mosawikiö ! Ĩ töpö kua kua wi na , ĩ na pö kua hö̃töo tihöö ! “ Ĩ watata ösökö toita apökö ” ĩ na ai töpö pi thama pi topa salo , watata ösö lape epii ösökö patanö ĩ töpö haloiki nö , ĩ töpö hupalo pi topa apaö . Wani tä täta wi , ĩ ha satehe epii töpö kuo pa , ĩ töpö hupalo naitioö . Töpö hupalo opati pamö , “ Pata ! Wa huu kule ? ” ĩ na ai töpö pewö thama pi topa apaö . Juteu töpö kokamo sinomo wi ĩ a sai mötali ha pata töpö lota sinomo asa wi ĩ ha ĩ töpö loo pi topa apa naioö . Töpö iapalo tä , lotami ti toita apii ti na ĩ töpö loo pi topa apa sinomo asaö .
42020047	Ĩ töpönö peanopö a nomaso noai , ĩ pusopö a hai ĩ wani tä täa pi topa apa sai thaliö ! Ĩ na ĩ töpö kuati maaki , “ Ĩ töpö totiatalo opawö ” ĩ na ai töpö pi thama pia salo , Teusö a na töpö hapalo lapapo pätioö . Teusö anö ĩ töpö peama satia apa kitä ' ĩ na Jesus a kuuma .
42021001	Ĩ na tä kua tä , Teusömo wi a sai ha sitipa kökö totoma sinomo wi , ĩ ha sitipa kökö thapo opa asale , ĩ töpönö sitipa kökö titipatima . Sitipa kökö titipa pole , ĩ ha Jesus a mamo tetetioma .
42021002	A mamo tetetia tä , peanopö a nomaso noai , ĩ pusopö a waloiki nö , kama hai ĩ sitipa kökö kua mi kutenö , polakapi sitipa kökö wai titia päköma .
42021003	Ĩ suö tänö ĩ kökö wai titiki wi , Jesus anö ĩ tä taa nö , ' “ Ai töpönö satehe epii sitipa kökö totoma kule maaki , ĩ suö tänö pe epii kökö totoa satiki ke ” ĩ na sa kuu kule . Pitili sa .
42021004	Ai töpönö sitipa kökö thapo opa wi , sitipa kökö noa na wani tä , nii tä , ĩ na tä kui tä täa waikilöma maaki , kama töpö hai ĩ sitipa kökö kua soale , ĩ ai kökö totoa päköma . Ĩ na ĩ suö tä kua pasio maama . Kama hai ĩ sitipa kökö kua mi ipö maaki , polakapi sitipa kökö wai na nii tä ose wai täa piale , ĩ kökö pewö totoköma ' ĩ na Jesus a kuuma .
42021005	Ĩ na tä kua tä , ai töpönö Teusömo wi a sai a kateha nö , ' Teusömo wi a sai mömomö toita apö . Maa makö makele , ĩ makö toita apö . Ai töpönö tökö totokö noai , ĩ a sai ha ĩ tökö sätäle , ĩ tökö toita apö ' ĩ na töpö kuu ha ,
42021006	Jesus aiki , ' Ma tä tapa pole , ai töpönö ĩ tä pewö waniapali pia salo . Ĩ maa makö makele , ĩ makö waniapali ha , masita ha ĩ makö pewö paki kitä ' ĩ na Jesus a kuuma .
42021007	Ĩ na Jesus a kuu ha , ' Pata ! Wi na tä kuto tä , Teusömo wi a sai pata waniapali pia salo ? A sai waniapa pia tä , wi na tä kua paio pia salo ? ' ĩ na töpö kuuma .
42021008	Ĩ na töpö kuu ha , ' Ai töpönö makö mönama pi topa kutenö , pö pi mosaia totikiö ! Ai töpö satehe epii töpö waloiki nö , “ Jesus Cristo sa . Teusö anö sa simönö noai ĩ sa . Huki sa töpö utitipamanö nö , sa kaikanamo totio pia kuleö ! ” ĩ na töpö kuu hãkikio kitä maaki , ĩ töpö na pö nokapalo hãto tihöö !
42021009	Pata töpö na ai töpö hölaö , ai töpö säpasoö , ĩ na töpö kua kuki kitä . Önö kutenö , “ Ki ha pata töpö na ai töpö höla kulaliö ! Ki ha ai töpö säpaso kulaliö ! ” ĩ na ma tä kuu hini kitä maaki , pö kili tihöö ! Hi masita tä uli mapo soata mai kitä ' ĩ na Jesus a kuuma .
42021010	Ĩ na a kuu nö , ' Ai tiko töpö kai hapalo wi , ĩ töpö na töpö satehe epii töpö wasu ekupa sinomoti kitä . Ĩ na tä kua tä , ai töpö na pata tä kaikanamo wi , ĩ töpö satehe epii töpö kokamo nö , ai tiko töpö satehe epö hö̃töi , ĩ töpö na ĩ töpö wasu ekupa sinomo kuki kitä .
42021011	Tä uli pata lakö lakömo hãkikio opa kitä . Oi oi tä , kamakali tä , ĩ na tä kua hö̃töa totipaso kitä . Hutu mosökö pata mömomö pi kiliha apöpaso kitä . Ĩ na tä kuaö ha , “ Hi masita tä uli mapo pialeö ! ” makö pi ku upa kitä ' ĩ na Jesus a kuuma .
42021012	Ĩ na Jesus a kuu nö , ' Ĩ na tä kupo paio mai ha , ai töpönö makö huölö nö , makö peama kitä . Kamakönö Cristo sa thapo kutenö , juteu makö kokamo sinomo wi ĩ a sai ha makö läkälölö ha , ĩ ha pata töpönö ĩ makö a hini nö , titita wi ĩ a sai na makö titiki kitä . Töpö kaikanamo totio wi ĩ töpö na makö namo simöa hö̃töki kitä .
42021013	Ĩ na makö kua tä , ĩ pata töpö pewö na kamakönö sa wäsäpöö !
42021014	Pata töpönö makö hapalama pia tä , “ Wi na sa kuu hö̃töo pätaköö ! ” pö pi kuu hãto ti !
42021015	Kamisanö makö pi hatuka totipalöma , makö hapalo taö öpa kitä . Makö hapalo taö öpa kutenö , makö wanipo wi , kamakö na ĩ töpö hapalo hö̃töo mai kitä . “ Wa hapalo pole ĩ pitili wa ” ĩ na töpö pewö pi ku upa salo ' ĩ na Jesus a kuuma .
42021016	Ĩ na a kuu nö , ' Au hao a , au nao a , au hepala töpö , au hoose töpö , au sao töpö , au ai töpö , au noi töpö , ĩ na töpö kui töpö maaki , ĩ töpönö pata töpö na makö totoki kitä . Makö totoköma , pata töpönö ai makö säpali kitä .
42021017	Kamakönö Cristo sa thapo kutenö , ai töpö pewönö makö wanipo kitä .
42021018	Pe epii makö hĩsu thati kule maaki , pö pi honipo tihöö ! Teusö anö pe epii makö noama totio opa kitä .
42021019	“ Jesus sa hosa mai kitäö ! ” makö õsi kuu satia apaö ha , Teusö anö makö täa koni kitä ' ĩ na Jesus a kuuma .
42021020	Ĩ na Jesus a kuu nö , ' Jetusalẽi tä uli na wasu töpö öpa hokolole , ĩ ma tä tapa tä , “ Jetusalẽi tä uli pewö pata waniapa pia kuleö ! ” ĩ na makö pi kuupö .
42021021	Ĩ tä , Jutéia tä uli ha töpö kule , heuma tökö ha ĩ töpö toköpapöö ! Jetusalẽi tä uli ha töpö kule , ĩ töpö toköpa naio soamopököö ! Pölösö ha töpö kule , kama sai pö ha ĩ töpö huu koonö maapököö !
42021022	Ĩ tä , töpö pepalama apa wi ĩ tä kuki kitä . Töpö pepalama apa wi , Teusö tä wahetanö ĩ ta wäsä waikioma .
42021023	Ĩ tä , suö töpö sipinapi ipii ĩ töpö , ulu töpö haleapala soa wi ĩ töpö , ĩ na töpö kui , pe epii töpö pea kitä . Hi tä uli pewö pata wasu upö kitä . Hi tä uli ha töpö pilipai , ĩ töpö na Teusö a hĩso opa salo , töpö peama apa kitä .
42021024	Wasu töpönö poo anö ai töpö säpali , tiko tä uli pewö hamö ai töpö tälölöö , ĩ na töpö kua pia salo . Teusö aiki , “ Ĩ na pätawö ” a kuu paio mi tä , Jetusalẽi tä uli ha juteu töpö pasi mi ipii ĩ töpö kaikanamo pasio kitä ' ĩ na Jesus a kuuma .
42021025	Ĩ na Jesus a kuu nö , ' Ĩ na tä kua tä , pili motokö , pilipoma a , sitikali pö , ĩ na pö kui pö aipöa apöpaso pia salo . Mötati tuu pata supa supamo nö , pola pata lalupalo opaö ha , töpö pi honia totia apöso kitäö !
42021026	“ Hi masita tä uli mapo pialeö ! ” ĩ na ai töpö pi kuu salo , ĩ töpö kilia apölo nö , töpö nomawö kelaso kitä . Hutu mosökö pata huöpo wi ĩ tä matalo nö , sitikali kökö pewö pata kea soaso kitäö !
42021027	Ĩ na tä kua tä , sanöma sa kupaso noai ĩ sa huu kõo piale , sanöma töpönö ĩ tä tapa kitä . Ĩ töpö pewö mamo tetela tä , sanöma sa kupaso noai ĩ Jesus sa hai , sa lotete epii , sa wakala apii sa toita apii , ilasi tä hösöka ha ĩ sa itho laso kitä ' ĩ na Jesus a kuuma .
42021028	Ĩ na a kuu nö , ' Sa kuuhe , ĩ tä kolo kupo tä , makö täa koni wi ĩ tä atepa apa manu kule , makö pi mönahapalo opa nö , pö mamo tetea nonoikiö ! ' ĩ na Jesus a kuuma .
42021029	Ĩ na Jesus a kuu nö , ai uni ta wäsä nö , ĩ na a kuuma : ' “ Inama tä atepa hãtoa waikia kule ? ” ĩ na makö pi kuu nö , piku tiki , ai tiko tiki , ĩ na kilii ma tiki möö sinomoö . Ma tiki möö nö ,
42021030	mo ose homo tä , “ Inama tä ateo kõo waikileö ! ” ĩ na makö pi kuu sinomoö .
42021031	Ĩ tä kui na , sa kuti pole , ĩ na ĩ tä kua kuköma , “ Teusö a kaikanamo totio piale ĩ tä ateo waikia kuleö ! ” ĩ na makö pi kuupöö !
42021032	“ Sa kuuhe , ĩ kolo tä tapa pasio piale , ĩ töpö noma paio mai ha , sa kuu pole , ĩ tä pewö kupaso kitäö ! ” ĩ na sa kuu kuleö ! Pitili sa .
42021033	Hutu mosökö pata matasoö , hi masita tä uli matasoö , ĩ na tä kua kitä maaki , sa kai pitili ipii ĩ tä mapo pasio mai kitäö ! ' ĩ na Jesus a kuuma .
42021034	Ĩ na Jesus a kuu nö , ' Pö pi mosaia totikiö ! Pe epii makö iapalo opatii , makö polemo opatii , nii tä , wani tä , ĩ na tä kui tä na makö pi kuo sinomo sisaö , ĩ na pö kua tihöö ! Ĩ na makö kuati tä , makö pi motöa soala tä , sa huu kõo wi ĩ tä wakala kua soataki kitä .
42021035	Salo a moti ipii a wani niapa kua wi na , ĩ na sanöma makö kua hö̃töo kitä . Hi masita tä uli pewö ha töpö pilile , ĩ töpö pewö moti ipö tä , sa huu kota kitäö !
42021036	Önö kutenö , pö mamo läa totia sisaikiö ! Teusö a na pö hapalo sinomoö ! Ĩ na makö kuati tä , sa huu kõköma , makö peama mai kitä . Sanöma sa kupaso noai , ĩ sa na toitai makö kua asa soatiopököö ! ' ĩ na Jesus a kuuma .
42021037	Ĩ na tä kua tä , ĩ tä wakala pewö hamö Teusömo wi a sai ha Jesus anö töpö pi hatukamatima . Töpö pi hatukamati nö , mumai ha Olipa tiki heuma ha a hulolö nö , ĩ hamö a kuo halu sinomotima .
42021038	Ĩ tä , ĩ töpö pewönö Jesus a hini pi topa apa salo , tä halu kõo pia tä , Teusömo wi a sai ha ĩ töpö pewö kokamo halu sinomotima .
42022001	Ĩ na tä kua tä , juteu töpö kokamo nö , ĩsa ãi hölö maa noai , ĩ ãi oalöpö , ĩ pásökoa tä wakala ateo opa waikioma .
42022002	Önö kutenö , Teusö a täpä sinomo wi ĩ pata töpö , Moisés a kai wäsä sinomo wi ĩ töpö , ĩ na töpö kui töpönö Jesus a säpa pi topa apama maaki , ai töpö pewö na ĩ töpö kili salo , ' Wi na Jesus ma säa thapalöpö ? ' ĩ na töpö kuuma .
42022003	Ĩ na tä kua tä , 12 töpönö Jesus a kai a hua sinomo noai , ĩ ai tä hai , Jutasö Isökatiosisö a hilo wi , ĩ a õsi na Sai tä sai pata titiköma .
42022004	A titiki ha , Teusö a täpä sinomo wi ĩ pata töpö na Jutasö a ekuiki nö , ' Kamakö na Jesus sa totoköpöö ! ' ĩ na a kuuma .
42022005	Ĩ na Jutasö a kuu ha , ĩ pata töpö pi mönaha apa nö , ' Jesus wa totopi wi ĩ tä noa na sitipa sama kö totoa hö̃töki kitäö ! ' ĩ na töpö kuuma .
42022006	Ĩ na töpö kuu ha , ' Awai ' Jutasö a kuu nö , ' Ai töpö satehe epii töpö mamo tetea mai ha , Jesus sa totoköpökö o ! ' ĩ na a pi kuuma .
42022007	Ĩ na tä kua tä , töpö pásökoamo tä , oweha a tialöpö , ĩsa ãi hölö mai , ĩ ãi oalöpö ĩ tä wakala kuköma . Ĩ tä wakala na oweha pö ose wai sä sinomotima .
42022008	Ĩ tä wakala kuki ha , Jesus anö Pedro a , João a , ĩ na kilii töpö simönö nö , ' Hi pásökoa tä wakala na oweha ma oalöpö , makö hulolö nö , nii tä , oweha a löpö , ĩ na tä kui tä pi makekötöö ! ' ĩ na töpö noa thama .
42022009	Ĩ na töpö noa thaö ha , ' Witi hamö samakö huu lasopö ? ' töpö kuu ha ,
42022010	' Jetusalẽi tä uli ha makö lisipalo nö , ĩ ha maa tuu pi po pole , ĩ a na pö nokalolöö ! Makö nokasolöma , kama sai pö na a lisipo kõo pa ,
42022011	ĩ ha pata tä pata kule , ĩ a pata na ĩ na makö kuu ! “ Ipa pata tä aiki , ‘ Kamisa , sa kai a hua sinomo wi ĩ töpö solo , pásökoa tä wakala na samakö iapalopö , witi ha ĩ a sai sai ? ’ ĩ na ipa pata tä kuu kulaiö ! ” makö kuu !
42022012	Ĩ na makö kuu ha , sai a hösöka ha a sai kai pehai a sai kule , ĩ pata tänö ĩ a sai namo simöki kitä . Mesa tiki , ia kai lota wi ĩ tiki , ĩ na tiki kui tiki hĩta soatale kitä . Ĩ ha nii tä , oweha a löpö , ĩ na tä kui tä pi makekötöö ! ' ĩ na Jesus anö töpö noa thama .
42022013	Ĩ na töpö noa thaö ha , töpö hua hö̃tösolöma , Jesus a kuu totio noai , ĩ na tä pewö kuo totioma . Ĩ na tä pewö kua toti ha , ĩ ha pásökoa tä na töpö iapalopö , ĩ nii tä , oweha a löpö , ĩ na tä kui tä makeköma .
42022014	Nii tä , oweha a löpö , ĩ na tä kui tä makea waikikö noai ha , Jesus a waloiki nö , Jesus anö kama hai ĩ 12 töpö simöa wi ĩ töpö kai loiki nö ,
42022015	Jesus aiki , ' Sa pea paio mai ha , kamakö na hi makö pásökoamo pole , ĩ tä na sa iapalo pi topa apa naio thaliö !
42022016	“ Makö pásökoamo pole , ĩ tä na sa iapalo kõo haita mai kitä . Waiha Teusö a kaikanamo totio wi ĩ tä kupo kõa tä , sa iapalo kõo sisa pia salo ” ĩ na sa kuu kule ' ĩ na Jesus a kuuma .
42022017	Ĩ na Jesus a kuu nö , thomo thomo puu pi täa soatalö nö , Teusö a na , ' Hapa . Wa toita apö . Hi thomo thomo wa puu totopi ke ' ĩ na a kuuma . Ĩ na a kuu nö , kama hai ĩ töpö na , ' Ika . Tuu pewö koalöheö !
42022018	“ Teusö a kaikanamo totio pia wi ĩ tä walo paio mi tä , hi thomo thomo sa thomo puu koa kõo paio mai kitä ” ĩ na sa kuu kule ' ĩ na Jesus a kuuma .
42022019	Ĩ na Jesus a kuu nö , ĩsa ãi täa soatalö nö , Teusö a na , ' Hi ĩsa wa ãi totopi ke . Wa totiatalo opawö ' a kuu nö , ĩ ãi nakasipalö nö , kama kai a hua sinomo wi ĩ töpö na ĩ tä totoma soatama . Ĩ ãi totoa soatakö nö , ' Hi ãi hai , pili sa sai . Makö noama pia salo , pili sa sai waniapo piale , ĩ tä uni . Ĩ ma ãi oa pola nö , “ Hi ãi hai , Jesus anö samakö noamapö ĩ tä uni ” ĩ na makö pi kuu sinomoö ! ' ĩ na Jesus a kuuma .
42022020	Ĩ na Jesus a kuu nö , töpö ia matalo nö , thomo thomo puu pi täa nömötalö nö , ' Hi kamisa iä . “ Kamisanö makö täapa totio kõo läo kitäö ! ” ĩ na Teusö a kuu totioma kutenö , kamisa iä pö kupaso kitä . Sa iä pö kupaso salo , makö täapa totio läo kõo kitä ' ĩ na Jesus a kuuma .
42022021	Ĩ na a kuu nö , ' Kamisa na a monimo pole , hisa ha ĩ a ia naia kule .
42022022	Teusö aiki , “ Ĩ na tä kua totio kitä ” ĩ na a pi kuu waikioma salo , sanöma sa kupaso noai , ai töpönö ĩ sa säa hö̃töpali kitä maaki , kamisa na a monimo pole , Teusö anö ĩ a peama hö̃töo kitä ' ĩ na Jesus a kuuma .
42022023	Ĩ na a kuu ha , kama töpö hapalo hẽtupaso nö , ' Hisa makö lole , ĩ witi ai anö Jesus a monima kule ? ' ĩ na töpö kupaloma .
42022024	Ĩ na töpö kuu nö , töpö hapalo kõo hẽtupaso nö , ' Hi makö lole , ĩ makö hai , ĩ witi pili hai ĩ pata tä sai ? ' ĩ na töpö kuu kai lotioma .
42022025	Ĩ na töpö kuu kai lotio pa , Jesus aiki , ' Kaikana töpönö kama hai ĩ töpö simöa sinomoö . “ Ĩ pata tä topa ” ĩ na pata töpönö kama hai ĩ töpö pi thama pi topa sinomoö .
42022026	Ĩ na pata töpö kuati kule maaki , ĩ na makö kua naio maapöö ! Ai kaikana wa kupasoma , hĩsa tä simöo mi ipii , ĩ a kua kua wi na , ĩ na wa kua hö̃töopöö ! Ai pata tänö ai tä wani simöa sinomo wi , ĩ a wani kua kuati wi na , ĩ na pata wa maaki , ĩ na wa kua hö̃tötiopö .
42022027	Witi pili a hai ĩ pata tä sati ipö ? A lole , ĩ a iapalo asa wi ĩ pata tä hãtowö ? Ai tänö nii tä thati nö , ĩ nii tä totoma sinomo wi ĩ a hai ĩ pata tä hãtowö ? Ma . A ia kai lole , ĩ a hai , ĩ pata tä asawö . Ĩ na tä kua kule maaki , nii tä totoma wi , ĩ a kua kua wi na , ĩ na kamisa kua kua hö̃töoö .
42022028	Sa pepalo opa thali maaki , kamisa na makö nokapalo mapo maama .
42022029	Kamisa na ipa hao aiki , “ Ĩ töpö na a kaikanamo totihoö ! ” ĩ na a kuu kua noai na , ĩ na kamakö na kamisa aiki , “ Ai töpö na makö kaikanamopöö ! ” ĩ na sa kuu kua hö̃töa kule .
42022030	Sa kaikanamo totiköma , kamakö solo makö pewö iapalo kõpö . Lotami ti na kaikana tä loo sinomo wi , ĩ tiki na makö lotiki nö , makö kaikanamo nö , Isöhaeu a pelupö töpö , ĩ 12 töpö kui töpö kuo noai , ĩ ola töpö pewö na ma tä makokama läapalo kuki kitä ' ĩ na Jesus a kuuma .
42022031	Ĩ na Jesus a kuu nö , Pedro a na a hapalo nömöo nö , ' Simão ai . Pi naka . Sai tä sai pata aiki , “ Jesus a kai a hua sinomo wi ĩ sa töpö wapa pi topa kuleö ! ” ĩ na a pi kuuma . Ĩ na a pi kuu salo , ĩsa ãi saösa kua wi na , ĩ na Sai tä sai patanö makö thama pia salo . Makö peama pia salo .
42022032	Sai tä sai patanö makö wapa kitä maaki , Teusö a na sa hapalo nö , “ Kamisa na Pedro a mamo teteo mapo maapöö ! ” ĩ na sa kuu hö̃töo kitä . Ĩ na sa kuu ha , kamisa na wa mamo tetea totia koiki nö , kamisa na wa nokapalo totia apa kõköma , au noi töpönö sa thapo naio wi , ĩ töpö pi lotetea totimaköö ! ' ĩ na Jesus a kuuma .
42022033	Ĩ na Jesus a kuu ha , ' Pata ! Kawa na sa nokapalo mapo mai kitäö ! Titita wi ĩ a sai ha wa huu tä , ĩ ha sa huu naio kitäö ! Wa säpamo kuköma , sa säpamo naiso kitäö ! ' ĩ na Pedro a kuuma .
42022034	Ĩ na Pedro a kuu ha , ' Pedro ai . “ Huki kalaka a komö halu paio mai ha , kawa aiki , ‘ Jesus sa tai mi ipö ’ ĩ na satehei , ĩ 3 wa kuu pi kupaso kitä ” ĩ na sa kuu kule ' ĩ na Jesus a kuuma .
42022035	Ĩ na a kuu nö , ' Kamisanö makö simönö nö , “ Sitipa kökö pi , nii tä pi , sãtália tökö , ĩ na tökö kui ma tökö poolö maikiö ! ” ĩ na makö noa thaa kipili . Pokei makö simönöma tä , makö huulö pamö makö oio hãtoma ? Haloi ösö na makö honimo hãtoma ? ' ĩ na Jesus a kuu ha , ' Ma ' töpö kuu hö̃töoma .
42022036	Ĩ na töpö kuu ha , ' Pokei makö huu soma kipili maaki , huki kamakö na töpö pewö noi mai kitä . Önö kutenö , au sitipa wa kökö pi thapo pole , ĩ tä tälölöö ! Au solai a silölöö ! Ai wanö poo wa thapo mi salo , au wa ösö hãsokopo wi , ĩ wa ösö totokö nö , ĩ tä noa na au poo a tälöö !
42022037	Ĩ na sa kuu kule : “ Wanisala tä thaa wi , pata töpönö ĩ töpö peama thama wi na , ĩ na hi a peama thama naio soata kitäö ! ” ĩ na Teusö tä waheta kuu wi , kamisa katehati alu kule . Pitili ta . Huki pata töpönö sa peamapö sa ' ĩ na Jesus a kuuma .
42022038	Ĩ na a kuu ha , ' Kaikana ai . Hisa ha polakapi poo kökö kua kuleö ! ' ĩ na töpö kuuma . Ĩ na töpö kuu ha , ' Pei . Ĩ na pätawöö ! ' Jesus a kuu hö̃töoma .
42022039	Ĩ na Jesus a kuu nö , Olipa tiki tä heuma hamö a huu sinomoma kutenö , ĩ hamö a hua kõa soatasolöma . A hua soatasolö ha , kama kai a hua sinomo wi ĩ töpö nokasolöma .
42022040	Töpö nokaalö tä , ' Ki hamö makö waloikitö nö , Teusö a na makö hapalopököö ! ' Jesus a kuu nö , ĩ hamö töpö waloikitö nö , Jesus aiki , ' Teusö a na pö hapaloö ! “ Sai tä sai patanö samakö wapa wi ĩ tä na samakö noamaö ! Wanisala sama tä thaa matimöö ! ” ĩ na pö kuu ! ' ĩ na Jesus a kuuma .
42022041	Ĩ na a kuu nö , tole tömö a huu sokatasoma . Maa ma säsälöma , maa ma kea tolehea kutakö taso wi na , ĩ na Jesus a huu kua tasoma . Ĩ na Jesus a huu kutalo nö , pili a maekonö a hĩta thaiki nö , Teusö a na a hapaloma .
42022042	A hapalo nö , ĩ na a kuuma : ' Hapa . “ Sa noma piale kawanö ĩ sa noama pi topa tä , sa noamaö ! ” ĩ na sa kuu kule . Sa noma pasilo nö , sa hoteso wi , ĩ sa tä pii mi . Sa noma wani ipö maaki , “ Wa noma päloö ! ” wa kuu ha , “ Ö̃kö . Awai ” ĩ na sa kuu hö̃töa pätaloiö ! ' ĩ na Jesus a kuuma .
42022043	[ Ĩ na a kuu nö , ĩ tökö soatawö , Teusö a hai ĩ ãju tänö Jesus a lotetepamani pia salo , a ithopalo nö , a tapamonasoma .
42022044	A tapamono nö , Jesus a pasilipalöma . A pasilipalöma kutenö , pe epii Jesus a pi ota apati nö , Teusö a na a hapalo loteteo satio opama . Teusö a na a hapalo lotetea satia apaö ha , iä iä tä kui na , ĩ na Jesus a sopi kui tä päsä päsämotima . ]
42022045	Ĩ na tä kua tä , Teusö a na Jesus a hapalo matalo nö , a öpa kotalo nö , kama kai a hua sinomo wi ĩ töpö na a ekua kotaköma , töpö mioma . Töpö pi wanisala apa kutenö , töpö mitioma .
42022046	Töpö mitioö ha , ' Wi na makö pi kuu salo , makö mitia kule ? Makö hoköpalo nö , Teusö a na pö hapaloö ! “ Sai tä sai patanö samakö wapaö ha , wanisala sama tä thaa matimöö ! Önö kutenö samakö noama totihoö ! ” ĩ na pö kuu ' ĩ na Jesus a kuuma .
42022047	Ĩ na Jesus a hapalo kuu soala tä , töpö satehe epii töpö waloa läköma . Jesus a kai a hua sinomo wi , ĩ ai tä aiki , ĩ Jutasö a hilo wi , ĩ a huu tolehepalo nö , Jesus a na a waloa somataiki nö , noi töpönö ai töpö hũko ususa kua wi na , ĩ na Jutasö anö Jesus a hũko ususa thama läoma .
42022048	A hũko ususa thama läoö ha , Jesus aiki , ' Jutasö ai . Wa monimopa wi , sanöma sa kupaso noai , ĩ sa hũko ususa totiapala apa nö kilile ? ' ĩ na Jesus a kuuma .
42022049	Ĩ na a kuu ha , Jesus a kotö ha kama hai ĩ töpö öpale , ĩ töpönö tä pewö taa nö , ' Poo anö hi sama töpö säpökö ? ' töpö kuuma .
42022050	Ĩ na töpö kuu noai , ĩ ai tänö poo a läkälö nö , ai tä sömöka wani pasopalöma . Teusö a täpä totio wi ĩ pata tä na ai a kalipalo sinomo wi , ĩ kate a poko kuamö kule hamö a sömöka kuamö kule , ĩ a sömöka wani pasopalöma .
42022051	A sömöka pasopali ha , ' Ĩ na pätawöö ! ' ĩ na Jesus a kuu nö , ĩ a sömöka na a ami walia kõo soataiki nö , a sömöka topa kõo soataköma .
42022052	A sömöka topa kõo soatakö nö , Teusö a täpä sinomo wi ĩ pata töpö , Teusömo wi a sai ha töpö läo sinomo wi ĩ töpö , ai juteu pata töpö , ĩ na töpö kui töpönö Jesus a läkäaalö piale , ĩ töpö na Jesus a hapalo nö , ' Sa läkäli pia salo , kamisa na poo kökö , hii tiki , ĩ na ma tä kai huu kua saio noa . Töpö waitili ipii töpö thomömo sinomoti wi , ĩ ai sa mai kitä ta pi kuu mai .
42022053	Ĩ tä wakala pewö hamö Teusömo wi a sai ha kamakö na sa kuo naio sinomo kipili maaki , sa läkäpo maapili maaki , huki kamakönö sa thama pia wi ĩ tä waloki ke . Mumi mumi tä na Sai tä sai pata kuati pole , ĩ a sainö sa thama totio pia kule ' ĩ na Jesus a kuuma .
42022054	Ĩ na tä kua tä , ĩ töpönö Jesus a huölöe nö , Teusö a täpä totio wi ĩ pata tä sai pö ha Jesus a kai hua soatasolöma . A kai huu waikiolö tä , ĩ töpö noa hamö , pai hamö Pedro a huu haitiolöma .
42022055	Ĩ töpö pewö hulolö nö , pata tä sai pö ha töpö waloikitö nö , sapono a mötali ha koa taka säpa nö , ĩ taka kotö ha töpö loa sokea soaköma . Ĩ ha Pedro a loa naiköma .
42022056	Ĩ koa taka kotö ha Pedro a lotia tä , pata tä na ai moko tä kalipalo sinomo wi ĩ anö Pedro a talalö nö , Pedro a na a mamo teteiki nö , ' Ki a lole , Jesus a na a huu naio sinomo wi ĩ a ' ĩ na moko tä kuuma .
42022057	Ĩ na moko tä kuu ha , ' Suö ai ! Naiö ! Jesus sa tai mi ' ĩ na Pedro a kuuma .
42022058	Ĩ na tä kua tä , waiha ai wano tänö Pedro a möö nö , ' Jesus a na makö nokapalo sinomo wi ĩ ai waö ! ' ĩ na a kuu kule maaki , ' Naiö ! Jesus a na sa nokapalo sinomo wi ĩ sa pasi mai kitäö ! ' ĩ na a kuuma .
42022059	Ĩ na tä kua tä , waiha koa taka säa kõköma tä , ai tä aiki nömöwö , ' Hi a lole , ĩ kaliléia tili tä pasi kutenö , Jesus a nokapalo totio wi ĩ a pasiwö ' ĩ na ai tä kuu ha ,
42022060	' Wa ta kateha pole , ĩ sa tä tai mi ipö ' ĩ na Pedro a kuu hö̃töoma . Ĩ na a kuu hö̃töa tä , kalaka a komöa soatasoma .
42022061	Kalaka a komö tä , ĩ tökö soatawö , Jesus a nomöhöpalo nö , Pedro a na a mamo tetea soataköma . A mamo tetetaki ha , Pedro a pi hatuka apa soasoma . ' Huki kalaka a komö halu paio mai ha , “ Jesus sa tai mi ipö ” ĩ na satehei , ĩ 3 wa kuu pi kupaso kitäö ! ' ĩ na Jesus a kuu noai , ĩ tä na Pedro a pi hatukua soatasoma .
42022062	A pi hatukupaso salo , a atua kõpalolö nö , a pi otatalo opa nö , a ö̃köpalo opati tasoma .
42022063	Ĩ na tä kua tä , Jesus a na töpö mamo lätio noai , Jesus a na ĩ töpö hapalo pi wasöa apa läo nö , a sä sälähäa läoma .
42022064	A mamo sosamakö nö , a sä läoma . A sä läo nö , ' Witi pili anö wa sä ke ? Teusö anö wa pi pata hatuka apömanöma salo , a pi pata mosaia apöpaloö ! Witi pili anö wa sä ke ? ' ĩ na töpö kuu pi wasöa apama .
42022065	Ĩ na töpö kuu nö , töpö hapalo kõo nö , Jesus a kateha wanisala apatima .
42022066	Ĩ na tä kua tä , tä halusoö ha , juteu pata töpö , Teusö a täpä sinomo wi ĩ pata töpö , Moisés a kai wäsä sinomo wi ĩ töpö , ĩ na töpö kui töpö kokamo nö , tä makokama totio sinomo wi , ĩ töpö na Jesus a kai waloa henaköma .
42022067	A kai waloa henaköma , pata töpönö tä makokama totio sinomo wi ĩ töpönö Jesus a huama lätioma . A nakalö nö , Jesus a huamatima . ' Teusö anö wa simöpalö noai ĩ wa sai totiwö ? Cristo wa sai ? ' ĩ na töpö kuu ha , Jesus aiki , ' “ Awai . Ĩ sa sai totiwöö ! ” ĩ na sa kuu hö̃töa kule maaki , “ Pitili wa saiö ! ” ĩ na makö pi kuu hãtoa mia kuiö !
42022068	Kamakö na kamisanö sa tä hini kuköma , makö huo mai kitä .
42022069	Huki Teusö pata tä lotete epii a kaikanamo totile , ĩ kate a poko kuamö kule hamö sa loamö kuköma , sanöma sa kupaso noai ĩ sa kaikanamo naio soatio pia salo ' ĩ na Jesus a kuuma .
42022070	Ĩ na Jesus a kuu ha , ' “ Teusö pelupö saö ! ” ĩ na wa kuu alu kule ? ' ĩ na töpö kuuma . Töpö kuu ha , ' Ĩ na kama makö kuu kuleö ! ' ĩ na Jesus a kuuma .
42022071	A kuu ha , ' Jesus a kateha nömöo wi ĩ ai ma tä wani naka maapöö ! Kama a kuuhe , kama makönö ĩ ma ta hinia waikili keö ! ' ĩ na töpö kupaloma .
42023001	Ĩ na töpö kupaloma , töpö hila sototole ĩ töpö pewö öpapalo nö , Pilatosö a pata na Jesus a hilakö tasomae .
42023002	Ĩ a pata na Jesus a hilakötöhe nö , a namo simökö nö , ' Hi anö juteu samakö pewö wanisalapalama pi topa apamaö ! “ Sesa kaikana tä na sitipa kökö totoa tihöö ! ” ĩ na a kuumaö ! “ Kaikana saö ! Teusö anö sa simöpalö noai , Cristo sa sai a hilo wi ĩ sa saiö ! ” ĩ na a kuu naiomaö ! ' ĩ na töpö pewö kupaloma .
42023003	Ĩ na töpö kupaloö ha , Jesus a na Pilatosö a pata aiki , ' Juteu töpö na wa kaikanamo totio wi ĩ wa ? ' a kuu ha , ' Awai . Wa kuuhe , ĩ sa saiö ! ' Jesus a kuu hö̃töoma .
42023004	Ĩ na Jesus a kuuma , Teusö a täpä sinomo wi ĩ pata töpö , ai töpö pewö sototoa naine ĩ töpö , ĩ na töpö kui töpö pewö na Pilatosö aiki , ' “ Hi anö wanisala tä thaa maa noai kitäö ! ” ĩ na sa pi kuu kuleö ! ' ĩ na Pilatosö a kuuma .
42023005	Ĩ na Pilatosö a kuu kule maaki , töpö hapalo satimo opati nö , ' Kaliléia tili töpö na Jesus anö ta wäsä somataö , hi juteu tili töpö pewö na ta wäsä nömöo soataö , ĩ na ta wäsä kua noai , ĩ tänö töpö pewö isi waniho opa thaliö ! ' ĩ na töpö kupalo opama .
42023006	Ĩ na töpö kuu ha , ' Jesus a hai , kaliléia tili tä ? ' ĩ na a kuu ha ,
42023007	' Awai ' töpö kuu hö̃töoö ha , ' Kaliléia tili töpö na Etoosisö a pata kaikanamo pasiotioöö ! ' ĩ na Pilatosö a pi kuu nö , Jetusalẽi tä uli na Etoosisö a pata hamamo manu kulati , ĩ a pata na Pilatosö anö Jesus a simöpalöma .
42023008	Etoosisö a pata na Jesus a simöpali ha , Etoosisö a pi pata mönaha apama . Jesus a kuati noai , Etoosisö a patanö ĩ ta hininöma salo , Jesus a möö pi topa apatima . ' Sa mamo tetela tä , Jesus anö tä aipama apa nö toapököö ! ' ĩ na a pi pata kutima .
42023009	Ĩ na a pi pata kuti nö , Jesus a waloki ha , Jesus a na Etoosisö a patanö ta hini läoma . Ta hini läoma maaki , Jesus a huo hö̃töo maama .
42023010	Ĩ na tä kua tä , Teusö a täpä sinomo wi ĩ pata töpö , Moisés a kai wäsä sinomo wi ĩ töpö , ĩ na kilii töpö pewö sototole , ĩ töpö aiki , ' Jesus anö wanisala tä tha apa thaliö ! ' ĩ na töpö kupalo opatima .
42023011	Ĩ na töpö kupalo opatima , Etoosisö a pata , kama hai ĩ sotatu töpö pewö , ĩ na töpö kui , Jesus a na ĩ töpö hapalo pi wasöa apa nö , Jesus a peama apa asama . A peama apa asa nö , kaikana tänö haloi ösö toita apii ösö halopo sinomo wi ĩ ösö tälö nö , Jesus a halomaköma . Ĩ ösönö Jesus a halomakö nö , Pilatosö a pata na a simöa kõköma .
42023012	A simöa kõkö noai ĩ tä wakala na soatawö , Etoosisö a pata , Pilatosö a pata , ĩ na kilii töpö noimaso kua kõa soataköma . Töpö wanihasotima maaki , ĩ tä wakala soatawö , töpö noimaso kõa soataköma .
42023013	Ĩ na tä kua tä , Teusö a täpä sinomo wi ĩ pata töpö , ai juteu pata töpö nai soatawö , juteu töpö pewö , ĩ na töpö kui , Pilatosö a patanö ĩ töpö pewö kokamoa totimanö nö ,
42023014	' Kamisa na Jesus ma hilaköso nö , “ Jesus anö töpö pewö isi wanihapalama apati thaliö ! Wanisala tä thaa toitio wi ĩ a totiwöö ! ” ĩ na makö kuu asa kule maaki , “ Pitili maköö ! ” ĩ na sa pi kuu pasia maneö !
42023015	Ĩ na Etoosisö a pi pata kuu naia maneö ! Hiki . Kamisa na ĩ a patanö Jesus a simöa sapa kõa saipale ta . Wanisala tä thaa wi ĩ tä noa na töpö säpamo sinomo wi , Jesus anö ĩ tä wanisala thaa maama matatä .
42023016	Önö kutenö , Jesus sama soa päpalö nö , sa hula kopalöpököö ! ' ĩ na Pilatosö a pata kuuma .
42023017	[ Ĩ tä inama pewö hamö juteu töpö pásökoamo tä , titita wi a sai ha töpö titile , Pilatosö a patanö ĩ ai tä atupama kõo sinomoma . ' Ĩ a wani lisia kopamanöö ! ' Pilatosö a pata na ĩ na juteu töpö kuu ha , ĩ ai tä atupama kõo sinomoma . ]
42023018	' Jesus sa hula kopalöpököö ! ' Pilatosö a pata kuu ha , ' Jesus a säpalöö ! Pahapásö wa wani hula kõa pasipalö nö , kamisamakö na a wani lisia kõa pasipamanöö ! ' ĩ na töpö lalupalo kuutoma .
42023019	Pahapásö a waninö ai jetusalẽi tili töpö pi lulumaki ha , kaikana tä na töpö hölapaloö , Pahapásö a waninö ai tä säpali , ĩ na a wani kua noai , ĩ tä noa na sai a lototoa apöle , ĩ a sai õsimö ha pata töpönö Pahapásö a wani titikö noai , töpö lalupalo opati pole , ĩ töpönö ĩ a wani lisipama pi topa apa kõoma .
42023020	' Pahapásö a wani lisia kopamanö nö , Jesus a hulapa kõo tihöö ! ' ĩ na töpö kupaloti kule maaki , Pilatosö a patanö Jesus a hulapa pi topa apa kõa salo , ĩ töpö na a hapalo kõoma .
42023021	A hapalo kõoma maaki , ' Hii ti pakalai ti ha Jesus a pi hĩtaköö ! Hii ti pakalai ti ha Jesus a pi hĩtaköö ! ' ĩ na töpö lalupalo opöla nö , ĩ na töpö kuutoma .
42023022	Ĩ na töpö kuutoö ha , ' Ĩ ka pi tä noa nakö ? ' ĩ na polakapi Pilatosö a kuu pi kua waikipasoma maaki , Pilatosö aiki kõtawö , ' Ĩ ka pi tä noa nakö ? Wanisala tä thaa wi ĩ tä noa na töpö säpamo sinomo wi , Jesus anö ĩ tä wanisala thaa maama . Önö kutenö , sa soa päpalö nö , sa hula kopalöö ! ' ĩ na Pilatosö a pata kuu kõoma .
42023023	Ĩ na a pata kuu kõa kule maaki , pe epii töpö lalupalo opati nö , ' Hii ti pakalai ti ha a pi wani hĩtaköö ! ' töpö kuu satimo opati ha ,
42023024	' Awai ' ĩ na Pilatosö a kuu kõa hö̃tösoma .
42023025	A kuu kõa hö̃tölo nö , ai töpö hölapalamaö , ai tä säpali , ĩ na a wani kuati noai , ĩ tä noa na a wani titia hö̃tökö noai , ĩ töpö pewönö ĩ a wani naka noai , Pilatosö a patanö ĩ a wani lisia kopamanöma . Jesus a hulapa kõo mai ha , ' Ĩ töpö pewönö Jesus a thama pi topa wi , ĩ töpö pewönö ĩ tä thama totiopö ' ĩ na Pilatosö a pata kuuma .
42023026	Ĩ na tä kua tä , sotatu töpönö Jesus a kai huu soalö pamö , pölösö ha siteni tä Simão a wani huu läo noai , ĩ a wani waloa läköma , sotatu töpönö ĩ a wani hua lälö nö , ĩ a wani na hii ti pakalai ti pata maomakö nö , ' Peiö ! Jesus a na a huu naionöö ! ' ĩ na a noa wani thama .
42023027	Ĩ na tä kua tä , Jesus a na töpö satehe epii töpö nokaalöma . Suö töpö kai pewö nokaalöma . Ĩ suö töpö nokaalö pamö pe epii töpö pi ota apaimataso salo , töpö lalupalo opa nö , Jesus a na töpö ö̃köpaloma .
42023028	Ĩ suö töpö ö̃köpaloö ha , Jesus a nomöhöpalo nö , a mamo tetepa sapa koiki nö , ' Jetusalẽi tilisoma pö ! Sa nö ö̃köpo maikiö ! Kamakö , kamakö hai ulu töpö , ĩ na makö kui makö na pasiwö pö ö̃kö totio pasioö !
42023029	Pi naka . Waiha ĩ na tä kua kitäö ! “ Ulu tä kupo mi ipii , ĩ töpönö ulu tä thapa pasio maa noai , ulu tä satiapalama pasio ma apa noai , ĩ töpö topa apa asa kuleö ! ” ĩ na tä kuu wi tä kupaso kitä .
42023030	Ĩ tä , töpö pewö pepalo opati salo , maa makö na töpö hapalo nö , “ Kamisamakö hẽtu ha maa makö soa hẽtua nö toikö sa ” ĩ na töpö kuu kitäö ! Töpö kuu nö , “ Samakö patilia sosa totikiö ! ” ĩ na heuma tökö na töpö kupalo naio kitäö !
42023031	Hii tiki liä tä , wani ipii tiki wakö umöo sinomoö . Tiki siliki ipö tä , lope epii tiki wakö umöa haitaki . Ĩ na ĩ tä kua kua wi na , ĩ na ai töpö kua hö̃töoö . Huki sa pea kule maaki , waiha pe epii juteu makö pepalo opa kuki kitä ' ĩ na Jesus a kuuma .
42023032	Ĩ na tä kua tä , ' Jesus ma säpali salo , wanisala tä thati noai , polakapi ĩ ma tökö wani säa naia soapalöö ! ' ĩ na sotatu töpö noa thaö ha , Jesus a kai huulö tä , polakapi ĩ tökö kai huu naioma .
42023033	Ĩ töpö pewö kai hulolö nö , He manokosi tä uli ha töpö kai waloikitö nö , ĩ ha hii ti pakalai ti ha Jesus a pi hĩta soatakömae . Ĩ polakapi töpönö wanisala tä thatala apati noai , ai tiko tiki na ĩ töpö pi hĩta sätäa naia soataköma . Jesus kate a poko kuamö kule hamö ai tä pi hĩtamö thaki , hai a poko kuamö kule hamö ai a pi hĩtamö thaki , ĩ na töpö pi hĩta sätäa polaka thaköma .
42023034	[ Ĩ töpö pewö pi hĩta tä , Jesus aiki , ' Hapa . Hi töpönö sa pi hĩtake , ĩ tä na ĩ töpö pi hatukuo ma apapawö . Töpö pi moti ipö kutenö , sa pi hĩtake , ĩ wa tä noa mapamanö nö , ĩ töpö na a hĩso hãto tihöö ! ' a kuuma . ] Ĩ na tä kua tä , ' Witi pili töpönö Jesus a hai haloi ösö täa asalöpö ? ' ĩ na ai töpö kuu nö , maa makö ose wai ha tä sãökökö noai , ĩ makö wai säsäkö nö , ai töpönö Jesus a hai haloi ösö täa asalöma .
42023035	Ĩ ha satehe epii töpö mamo tetela tä , Jesus a na juteu pata töpö hapalo pi wasöa apatima . Töpö hapalo nö , ' Ki anö ai töpö noama läo sinomopili maaki , kama noao sapao kõo mi salo . Teusö anö a saia totilö nö , ĩ a simönö noai , ĩ Cristo a hilo wi , ĩ a kutenö , a noma piale , ĩ kama noao sapao kõo mai a ! ' ĩ na töpö kupalo pi wasöa apatima .
42023036	Ĩ tä , Jesus a na sotatu töpö hapalo pi wasöa naioma . Jesus a na tuu pi wasu upii tuu pi totokö nö ,
42023037	' Juteu töpö na wa kaikanamo wi ĩ wa kutenö , wa peati pole , ĩ tä na kama wa noamo sapamo kõo pasiopököö ! ' ĩ na töpö ĩkapalo kuutoma .
42023038	Ĩ ha hii ti pakalai ti ha Jesus a pi hĩtale , Jesus a hẽtu ha hii ti ola tolehele , ĩ ha , Hi a hai , juteu töpö na a kaikanamo totio wi ĩ a ĩ na tä kuu wi tä sãökama pi sätämaköma .
42023039	Ĩ na tä kua tä , wanisala tä tha apati noai , ĩ töpö pi hĩta sätäle , Jesus a na ĩ ai a wani hapalo pi wasöa soatalo opati nö , ' Teusö anö wa simönö noai , ĩ Cristo wa hilo wi ĩ wa sai ta o ? Ĩ wa totiwö aköna , kama wa noamo sapamo kõo , samakö noama naioö , ĩ na wa kua kipi ta . Hi ti na makö noma piale , ĩ tä na makö noama pola pi , wa pi kuu maiki ' ĩ na a wani kuuma .
42023040	Ĩ na a wani kuu ha , ai tä pi hĩta sätäle , ĩ aiki , ' Ĩ makö pewö peama pasia kule maaki , Teusö a na wa kili ma apapa wikö a !
42023041	Kawa , kamisa , ĩ na kilii makönö wanisala ma tä thatala apati noai , ĩ tä noa na makö pepalama kule maaki , hi Jesus anö wanisala tä thaa pasio maama ' ĩ na a kuu nö ,
42023042	Jesus a na , ' Jesus ai . Wa huu kõa tä , wa kaikanamo totio piale , ĩ tä , kamisa na wa pi motöpo mai , sa totiapala totio solöpököö ! ' ĩ na a kuuma .
42023043	Ĩ na a kuu ha , ' “ Tä uli toita apii , ĩ tä uli ha Teusö a thapo wi ĩ õsi töpö kulei , huki ĩ hamö kamisa na wa kua naiki kitäö ! ” ĩ na sa kuu kuleö ! Pitili sa ' ĩ na Jesus a kuuma .
42023044	Ĩ na tä kua tä , motokö hẽtupo tä , ĩ tä uli pewö hamö mumi mumi tä pata waloa soa pätaköma . Mumi mumi tä pata waloa soa pätakö nö , motokö kaöpo opa tä , tä pata wakala kõo soa pätaköma .
42023045	Ĩ tä , Teusömo wi a sai õsimö ha watata ösökö pata supei , ösökö pata katöle , ĩ kama mötali ösökö kaka saimoa päpasoma .
42023046	Ĩ tä , lope epii Jesus a hapalo nö , ' Hapa ! Sa õsi tälöö ! Kamisa õsi täa konöö ! ' ĩ na Jesus a kuu nö , ĩ ha a noma soatasoma .
42023047	Jesus a kuati noai , ai sotatu tänö ĩ tä tati nö , ' Teusö a totiatalo opati nö kiliawö ' a pi kuu nö , ' Hi Jesus anö wanisala tä thaa maa noai ĩ a totiwöö ! Pitili saö ! ' ĩ na a kuuma .
42023048	Ĩ na tä kua tä , Jesus a pi hĩtale , ai töpö satehe epii töpönö ĩ tä möö pi topa apa salo , hii ti pakalai ti ha Jesus a pi hĩta pa , töpö kokamonasoma . Ĩ töpönö Jesus a kua noai ĩ tä taa nö , kama töpö pi ota apa salo , kama töpö kotopö säo kõo pola nö , töpö konasolöma .
42023049	Ĩ töpö satehe epii töpö konasolö noai ha , Jesus a hai ĩ noi töpö pewö , Kaliléia tä uli ha Jesus a hupalo somatia tä , Jesus a na suö töpö nokapalo soma noai ĩ suö töpö nokapalo soatile ĩ töpö suö , ĩ na töpö kui , pasökö tömö ĩ töpö öpa haipalo nö , Jesus a na töpö mamo teteo haitioma .
42023050	Ĩ na tä kua tä , Atimatéia tä uli ha juteu töpö pililati , ĩ tä uli ha José a pilio naio noai , ĩ anö Pilatosö a pata na Jesus pili tä nakama . José a hai , juteu pata töpö kokamo sinomo wi ĩ ai a kuo naio soatama . José a topa apama . A makoka apatima . ' Jesus ma säpamanöpöö ! ' ĩ na juteu pata töpö kuuma maaki , ĩ na José a kuu naio maama . Teusö a kaikanamo toitio wi , José anö ĩ tä walo tatima .
42023051	
42023052	
42023053	Ĩ anö Jesus pili tä nakalö nö , Jesus a nomawö ithoa kopamanö nö , watata ösökö toita apii ösökönö Jesus a halo kolilipalö nö , maa makö ha nomawö töpö titiopö ĩ thaka taka thakö noai , ĩ taka na ai nomawö tä titio paio maama taka na José anö Jesus a titiköma .
42023054	Mota mapo wi ĩ tä wakala kupo kõo pia tä , Jesus a titiköma .
42023055	Kaliléia tä uli ha Jesus a hupalo somatia tä , Jesus a na suö töpö nokapaloti noai ĩ töpö nokapalo soatile ĩ töpö hulolö nö , ĩ töpö suö mamo tetela tä , José anö Jesus a titiköma .
42023056	Ĩ suö töpönö ĩ tä möö nö , töpö kõa soatapo nö , Jesus a nomawö hulukupali pia salo , tuu nisamö toita apii , tuu tapu upii , ĩ tuu thakömae . Ĩ tuu thakö nö , mota mapo wi ĩ tä wakala kuiki nö , ' Ĩ tä wakala ha pö kalipalo ti ! ' ĩ na Teusö tä waheta kuuma kutenö , ĩ suö töpö mota mapo paioma .
42024001	Ĩ na tä kua tä , mota mapo wi ĩ tä wakala hasua waikikö noai ha , ĩ tä hena tä sai tä , suö töpönö tuu nisamö toita apii tuu thakö noai , Jesus a titio taso pamö ĩ tuu kai ekua henaköma .
42024002	Töpö ekua henaki nö , Jesus a titilati , ĩ hamö töpö waloa henakitö nö , maa ma patanö taka lakö noai , taka hãkoa kõa waikipalö noai taka tapama .
42024003	Suö töpönö ĩ tä talalö nö , töpö lisia soatalolö nö , tä möma maaki , Jesus pata tä nomawö makeo noai , ĩ tä pokeoma .
42024004	Jesus a paa mi ha , töpö pi wi na takömo opama . ' Wi na taköö ? ' suö töpö pi kuu kai öpapalo soa tä , polakapi wano tökö tapamoa soa pätasoma . Kama töpö hai ĩ haloi ösö wakala apama .
42024005	Ĩ tökö taa nö kililali salo , suö töpö mãi poa soataköma . Ĩ ha wano töpö aiki , ' Wi na makö pi kuu salo , hi thaka taka ha a temö öpii , ĩ ma tae pasia pikitia kule ? Hi taka hai , nomawö tä titio wi , ĩ taka pasiwö ta pi kuu mai .
42024006	Hi taka ha Jesus a titia maneö ! A temöa kõa waikilo nö , a hua kõa waikisolömaö ! Kaliléia tä uli na a hupaloti pola nö , ĩ tä kamakö na a kuu noai , ĩ tä na makö pi hatukua maa kule ta o ?
42024007	Pi naka . Ĩ na a kuuma : “ Töpö wanisala apii ĩ töpö na sanöma sa kupaso noai , ai töpönö ĩ sa namo simökö nö , sa totoki kitäö ! Ĩ töpö wanisala apii ĩ töpönö sa tälö nö , hii ti pakalai ti pesokö ha sa sätämakö nö , sa säpamani pia saloö ! Sa säpamanöma , polakapi tä mumi matalo nö , ĩ ai hena tä soatawö sa temöa kõa soatasopö saö ! ” ĩ na kamakö na Jesus a kuu waikiomaö ! ' ĩ na suö töpö na ĩ na ĩ wano tökö kuu ha ,
42024008	suö töpö pi hatuka apa soataiki nö , ' Hai . Awiö ! Ĩ na a kuu kipili nökö ' töpö pi kuuma .
42024009	Ĩ na töpö pi kuu nö , töpö sapa kopalo nö , 11 töpönö Jesus a kai a hua sinomo noai ĩ töpö , ĩ töpö na ai töpö kua naitio noai ĩ töpö , ĩ na töpö kui töpö pewö na suö töpönö ĩ tä pewö a wäsä soatama .
42024010	Maria Matalena a , Joana a , Tiago a hai ĩ pöpönö Maria a , ai suö töpö huu naio noai ĩ töpö , ĩ na suö töpö kui töpö kotapolö nö , Jesus anö kama hai ĩ 11 töpö simöa totia asalö noai ĩ töpö na ĩ suö töpönö tä pewö a wäsä totioma .
42024011	Tä pewö a wäsä totioma maaki , ' Suö töpö kuu päta kuleö ! Pitili ta mai kitäö ! ' ĩ na Jesus a hai ĩ 11 töpö kule , ĩ töpö kuuma .
42024012	' Ta holisimo päoköö ! ' ĩ na töpö kuu kule maaki , Pedro a öpa soataiki nö , a läläa soatalolö nö , Jesus a titio noai , ĩ hamö a waloa soataikitö nö , a mãi poa soataikitö nö , watata ösökö toita apii ösökönö Jesus a halo ala noai ĩ ösökö ala taa sisalalöma . Jesus a tapa mai ha , ĩ ösökö taa sisalalö nö , ' Kilatiha ! ' a pi kulo nö , a kõa soatasolöma .
42024013	Ĩ tä wakala na , Jesus a na töpö nokapaloti wi , Emausö tä uli hamö ĩ ai polakapi töpö konasolöma . Motokö kaöpo tä , Jetusalẽi tä uli ha wa husolo nö , wisa täi ha Emausö tä uli ha wa waloa soatakö tasoö .
42024014	Emausö tä uli hamö ĩ töpö polakapi koonö pamö , Jesus a kuati noai , ĩ ta kateha kõtioolöma .
42024015	Ĩ ta katehati tä , Jesus a waloa haikötö nö , ĩ töpö na a huu naitiolöma .
42024016	A huu naitiolöma maaki , Teusö anö ĩ töpö pi motömaköma kutenö , ĩ töpönö Jesus a tai mio opama . ' Jesus a hãtowö ' ĩ na töpö pi kuu maama .
42024017	Ĩ na tä kua tä , Jesus aiki , ' Ĩ ka pi ma ta katehati ke ? ' ĩ na a kuu ha , ĩ töpö öpa opia soataiki nö , töpö pi ota apöpalo nö ,
42024018	Kleiopasö aiki , ' Jetusalẽi tä uli na wa kuoma maaki , huki tä kuati noai , ĩ wa tä taö pasio mikö ? ' ĩ na a kuu ha ,
42024019	' Ĩ wi na tä kua totioma ? ' Jesus a kuu ha , ' Pi naka . Nasaté tili Jesus sama katehati ke . “ Jesus anö Teusö a kai wäsä sinomoti noai ĩ a . Teusö a kai wäsä tä a hapalo tao opa sinomoö . Jesus a lotete epö kutenö , tä aipöama apa sinomoö ” ĩ na töpö pewö pi kutima . Ĩ na Teusö a pi kuu naio noai kitä .
42024020	Ĩ na tä kua tä , Teusö a täpä sinomo wi ĩ pata töpö , pata töpönö makö simöa sinomo wi ĩ töpö , ĩ na töpö kui töpönö Jesus a namo simökö nö , a säpamanöma . Hii ti pakalai ti ha a sutimakö nö , a säpamanöma .
42024021	“ Isöhaeu makö pewö noama nö , makö täapa kõo läo totio piale , ĩ a hai , Jesus a sai hãtowö ” ĩ na samakö kupaloti tä , a säa pikipalömae . A säpalö noai , polakapi tä mumi hasua waikipasoma .
42024022	Ĩ na tä kua tä , Jesus a na samakö nokapalo sinomotipili , huki ĩ ai töpö suönö samakö pi wi na takömoma apama . Tä halu tä , ĩ töpö suö hua henanonö nö , Jesus a nomawö titio taso pamö töpö suö waloa henakitö nö ,
42024023	Jesus a nomawö tapa mi salo , töpö kõa soatapolö nö , “ Jesus a titikö noai , ĩ taka poke epö thaiö ! Jesus sama tapa maa keö ! Ãju sama töpö taa sisalali keö ! ‘ Jesus a temöa kõo waikiloheö ! ’ ĩ na ĩ ãju töpö kuu keheö ! ” ĩ na ĩ suö töpö kuuma .
42024024	Ĩ na ĩ suö töpö kuu ha , kamisamakö hai ĩ ai töpö hua nömöa soatalolö nö , “ Taka poke epö thaiö ! ” suö töpö kuu noai , ĩ taka poke taa nömönanö nasoma . Ĩ töpönö Jesus a nomawö titia tapa laso maama ' ĩ na Jesus a na ta wäsä nö , ĩ na ĩ töpö kuuma .
42024025	Ĩ na töpö kuu ha , ' Makö pi motio opapa wi . Teusö a kai wäsä sinomo noai , ĩ ma ta hini haiatalo mi ipö saloö ! ' ĩ na Jesus a kuu nö ,
42024026	' Teusö a kai wäsä sinomo noai , ĩ töpö aiki , “ Teusö anö a kaikana asapalö noai , waiha ĩ kaikana tä pea totio kitäö ! A pea totio paio nö , a kaikanamo totiki kitäö ! ” ĩ na töpö kuu waikioma salo , ĩ kaikana tä peatima matatä ' ĩ na Jesus a kuuma .
42024027	Ĩ na Jesus a kuu nö , ĩ töpö na Jesus anö Moisés a kai wäsä somaö , Teusö a kai wäsä sinomo noai , ĩ töpö kai wäsä nömöoö , ĩ na Jesus anö ĩ ta wäsä thamatima . Moisés a , Teusö a kai wäsä sinomo noai ĩ töpö , ĩ na töpö kui töpönö uni ta thaae nö , Jesus a katehatimae . Jesus a katehati noai , ĩ tä sãökama . Jesus a katehati noai , Jesus anö ĩ tä sãökama wäsä totioma . Ĩ tä na Jesus anö , töpö huti pole , ĩ töpö pi hatukumanöma .
42024028	Ĩ töpö pi hatukuma pamö , ' Tole hamö hi a huu pia kulatiö ! ' ĩ na Jesus anö töpö pi thamaö ha ,
42024029	' Tä wisa waikileö ! Kamisamakö sai pö ha a kua naia paia pätaikiö ! ' ĩ na töpö kuu ha , ĩ töpö na Jesus a lisia naipasolöma .
42024030	A lisia naipasoma , ĩ töpö na a ia naio pia salo , ĩsa ãi tälö nö , Teusö a na a hapalo nö , ĩ ãi kakapalö nö , ĩ töpö na ãi totoköma .
42024031	Ĩ töpönö Jesus a tai mio opama maaki , Jesus anö ĩsa ãi totoki ha , ĩ tä Jesus a taö kõo soataköma . Jesus a taö kõo soataki ha , ĩ tökö soatawö Jesus a motöa soataköma .
42024032	A motöa soataki ha , töpö hapalo haitio nö , ' Piliso hamö makö huti pola nö , Jesus anö Teusö tä waheta na makö pi hatukamati tä , makö pi wakala apati kipii nökö ' ĩ na ĩ töpö kuuma .
42024033	Ĩ na töpö kuu nö , Jetusalẽi tä uli ha töpö hua sapa kõo soatasolöma . Töpö sapa kõo soatalolö nö , Jetusalẽi tä uli na Jesus a kai a hua sinomoti noai ĩ 11 töpö , ai töpö , ĩ na töpö kui töpö kokamo polati , ĩ tä taa soalalö tasoma .
42024034	Ĩ ha töpö kokamone , ĩ töpö aiki , ' Ta wäsä noai ĩ pitili taö ! Pata tä temöa konasoma thaiö ! Simão a na a tapamonasoma thaiö ! ' ĩ na töpö kuuma .
42024035	Ĩ na töpö kuu ha , polakapi töpö kopoe , ĩ töpönö tä pewö a wäsä hö̃töoma . Piliso hamö töpö huti pola nö , Jesus anö Teusö tä waheta wäsäti nö , sai a na ĩsa ãi totoa tä , ' Hi a hai , ĩ Jesus a totiwöö ! ' Jesus anö ĩ töpö pi thama noai , ĩ tä pewö a wäsäma .
42024036	Ĩ töpönö tä pewö a wäsä soala tä , töpö loa sototole , ĩ töpö mötali ha Jesus a tapamoa soatalo nö , ' Makö kilipalo mai , toitai pö kuikiö ! ' ĩ na Jesus a kuuma .
42024037	Ĩ na a kuu kule maaki , töpö kilipalo opaö , töpö pi honipo opaö , ĩ na töpö kua pola nö , ' Hi Jesus a õsi hãto päwö ' ĩ na töpö pi kuuma .
42024038	Ĩ na töpö pi kuu ha , ' Ĩ ka pi tä na makö pi honipo opati kule ? “ Jesus a temö kõo hãto maa noai kitäö ! ” makö pi kuu salo , makö pi honipoti hãtoa kule ?
42024039	Hiki . Sa amiki möö nökö . Ĩ sa soawö . Sa höpöa nökö . Ĩ sa kuo soa pola sö . Õsi sa mai kitä . Õsi tä thuu tupö wani kua naia mai kitäö ! Sa möö totioö , sa höpöaö , ĩ na makö kua nö , “ Ã ãi . Ĩ Jesus tä wani kuo soama pi kuu mai ” ĩ na makö pewö kuupököö ! ' ĩ na Jesus a kuuma .
42024040	Ĩ na a kuu nö , a ia wi ĩ a ami , a huu wi ĩ a ami , ĩ na a amiki mömo kua soatama .
42024041	Jesus a ami pewö mömo soata nö toaö ha , töpö pi mönahapalo opa kule maaki , töpö pi honipo opa nö , ' Hi Jesus a sai totiwöö ! ' töpö pi kuu tomöpo maama . Ĩ na töpö kuu totio mi kutenö , Jesus aiki , ' Hisa ha nii tä kua kule ? ' ĩ na a kuu ha ,
42024042	ĩ töpönö salaka a see noki wai totoköma .
42024043	Jesus anö ĩ a noki asawösö wai täa hö̃tölö nö , ĩ töpö mamo tetela tä , a noki asawösö wai oa soatalöma .
42024044	A asawösö wai oa hö̃töalö nö , ' Kamakö na sa kuo naitiopili , ĩ tä , ĩ na sa kuu kipili : “ Moisés a , Teusö a kai a wäsä sinomoti noai ĩ töpö , ama ta thaa sinomo noai ĩ töpö , ĩ na töpö kui töpönö tä sãökökö nö , sa wäsä sinomotima . Sa wäsä nö , ‘ Teusö anö a simöpa piale , ĩ na ĩ a kuati kitäö ! ’ ĩ na töpö kuuma . Töpö kuu noai , ĩ pitili ta totii kuo totio kitäö ! ” ĩ na kamakö na ĩ na sa kuu tolea totiatalo opati kipili nökö ' ĩ na Jesus a kuuma .
42024045	Ĩ na a kuu nö , kama hai töpö na Jesus anö Teusö tä waheta taöma totio pia salo , töpö pi hatukamama .
42024046	Töpö pi hatuka totimanö nö , ' Pi naka . Ĩ na Teusö tä waheta kuu : “ Teusö anö Cristo a simöni wi , ĩ a pea totio nö , a nomano nö , polakapi tä mumi matalo nö , ĩ tä hena tä , a temöa kõa soataso kitäö !
42024047	A temöa konasoma , Jetusalẽi tä uli ha töpö kule , ĩ töpö na ta wäsä somataö , ĩ tä uli pewö pata hamö sanöma töpö pilio setekepa apii , ĩ töpö pewö na ĩ ta wäsä nömöoö , ĩ na ta wäsä hätähäa setekea totipali kitäö ! Ta wäsä setekeo pola nö , ‘ ' Wanisala sa tä thaa noai , ĩ sa tä thaa kota wani ipöö ! Teusö a na sa pi wasio naia kuleö ! ' ĩ na wa kuu ha , wanisala wa tä thaa noai , Jesus anö ĩ tä noa thaa waikipalöma kutenö , wanisala wa tä thaa noai , Teusö anö ĩ tä noa hosa waikilömaö ! ’ ĩ na ĩ tä uli pewö hamö ĩ na ĩ ta wäsä setekea totipalöpököö ! ” ĩ na Teusö tä waheta kuu ' ĩ na Jesus a kuuma .
42024048	Ĩ na a kuu nö , ' Kamakönö ma tä möö taso noai , ĩ makönö ta wäsä totiataloö !
42024049	“ Ĩ sa tä totoki kitäö ! ” ĩ na ipa hao a kuu noai , kamakö na ĩ sa tä simöpa pia kuleö ! Önö kutenö , ipa hao anö tä totoa piale , ĩ tänö makö lotetepama paio mi tä , hi Jetusalẽi tä uli ha pö kua paikiö ! ' ĩ na Jesus anö töpö noa thama .
42024050	Ĩ na Jesus anö kama hai töpö noa thaa nö , Petânia tä uli hamö ĩ töpö kai hulasolöma . Ĩ ha töpö kai waloikitö nö , Jesus a poko sononoa soataikitö nö , ' Teusö anö makö totiapala haio sinomo wi , ĩ sa tä pii kuleö ! ' ĩ na a kuuma .
42024051	Ĩ na a kutalo nö , a hoköa soatasoma . Hi tä hẽtu hamö Teusö anö a täa kõa soatalöma .
42024052	A täa kõa soapölö ha , ' Jesus a hai ĩ kaikana tä sai totiwöö ! Teusö anö a simöa totipalö noai ĩ a totiwöö ! ' ĩ na töpö kuu nö , Jetusalẽi tä uli hamö töpö pi mönaha kai hua sapa konasolöma .
42024053	Töpö hua sapa kononö nö , Teusömo wi a sai ha ĩ töpö kutiki nö , Teusö a na töpö hapalo soatio nö , ' Teusö ai . Wa totiatalo opawö ' ĩ na töpö kutima .
43001001	Somi tä sai tä , hi masita tä uli kua paia mi tä , a haö wi , ĩ a kuo somama . Teusö a na ĩ a kutioma . A haö wi , ĩ a hai ĩ Teusö a kuoma .
43001002	Somi tä , Teusö a na a kutioma .
43001003	Teusö anö , a haö wi ĩ a na ĩ tä pewö thapamanöma . A haö wi , ĩ a kuo maama aköna , tä pewö thapa maa noa kipi .
43001004	Ĩ anö töpö õsi palimipamanöma . Töpö õsi palimipamanö noai , ĩ anö sanöma töpö na wakala tä totoköma .
43001005	Mumi mumi tä kuo pa ĩ wakala tä waloköma , tä wakalapasoö . Mumi mumi tänö ĩ tä wakala sii lupo tai mio opama .
43001006	Ĩ na tä kua tä , Teusö anö ai tä simönöma . João a hilo kua wi a simönöma .
43001007	' Ĩ tä wakala hai , Jesus Cristo tä wakala ' ĩ na João a kuupö , a simönöma . ' Ĩ pitili ta ' töpö pewö pi thama pia salo , a waloköma .
43001008	João a hai , ĩ tä wakala kuo maama .
43001009	A haö wi , ĩ a hai , ĩ tä wakala sai kuo totioma . Hi masita tä uli ha a waloiki nö , sanöma töpö pewö pi hatukupamanöma .
43001010	A haö wi , hi masita tä uli ha a kuoma . Teusö anö ĩ a na masita tä uli thapamanöma maaki , sanöma töpönö ĩ a taö naio soata maama .
43001011	Kama hai ĩ tä uli na a waloköma maaki , kama hai ĩ töpönö a naka läo pasio maama .
43001012	Kama hai ĩ töpö pewönö a naka läo maa noai maaki , ai töpönö a naka läa pasia pälöma . Ĩ töpö na , ' Teusö ulupö makö kua asapasopöö ! ' a kuu asama . ' A haö wi ĩ a pitili ' töpö pi kuu noai , ĩ töpö na a kuu asama .
43001013	Sanöma töpö ulu pö hasulupo kua wi na , ĩ na Teusö ulupö töpö hasulupo kua pasio maama . ' Ulu ma thaköpöö ! ' sanöma töpö kuu nö , ulu a thaa kua wi na , ĩ na Teusö ulu pö töpö thaa kua pasio maama . ' Teusö ulupö ma töpö thapalö nököö ! ' sanöma töpö pi kuu wi , ĩ tänö Teusö ulupö töpö thapa pasio maama . Sanöma töpönö kuno mai . Teusö anö kama töpö ulu thalalöma .
43001014	A haö wi , ĩ sanöma tä kupasoma . Sanöma tä kupalo nö , sanöma makö na a pilia naiköma . Makö pi ipatima kutenö , makö totiapala apa kuköma . Ĩ a pitilio opama . Teusö a hai ĩ pelupö a samii , ĩ a möamö toita apa sinomoma . A möamö toita apii , a wakala apii , ĩ sama tä tapa kuköma .
43001015	João anö a wäsäma . Lope epii a hapalo nö , ' “ Kamisa hai ĩ pata sa hö̃tö waikiwö maaki , kamisa noa ha a kule , ĩ a patamo tolehe epö . Kamisa mai ha a kuo somama kutenö , a patamo tolehe epö ” sa kuupili , hi ĩ a ' João a kuuma .
43001016	Ĩ anö makö pi ipa sinomo opa kutenö , makö totiapala apaö .
43001017	' “ Ĩ na pö kua totihoö ! ” wa kuu ! ' ĩ na Teusö anö ĩ na Moisés a noa thaö ha , Moisés anö ĩ ta wäsä tolea paioma . Moisés anö makö noa thaa tolea paioma maaki , huki Teusö anö makö totiapala sinomo pia salo , Jesus Cristo a simönöma . A simönö noai , ĩ anö makö totiapala apaö , a pitilimo opaö , ĩ na ĩ a kuaö .
43001018	Ai tä sanömanö Teusö a tapa tai mi ipö . Pö̃ Teusö a kotö na pelupö a samii , ĩ Teusö a naiwö , ĩ a kuo paitio noai ĩ anö , ' Ĩ na Teusö a kuati ta o ' makö pi thama päoma .
43001019	Ĩ na tä kua tä , Jetusalẽi tä uli hamö juteu töpö hai ĩ pata töpö pilio wi , ĩ töpönö João a na ai töpö simönöma . Teusö a täpä sinomo wi ĩ töpö , Teusömo wi a sai ha töpö kalipalo sinomo wi ĩ lepii töpö , ĩ na töpö kui töpö simönöma . Ĩ töpö simöpa piale , ĩ töpö na , ' “ Ĩ witi wa totiwö ? ” João a na ĩ na makö kutöö ! ' pata töpönö töpö noa thama .
43001020	Töpö noa thaö ha , João a na ĩ töpö waloikitö nö , ' Ĩ witi wa totiwö ? ' töpö kuu ha , ' “ Ĩ kaikana tänö makö noama totio kitäö ! ” Teusö tä waheta kuu noai , ĩ Cristo sa mai kitäö ! ' João a kuu hö̃töoma .
43001021	A kuu ha , ' Ĩ witi pili wa sai pasiwö ? Elias a hai , ĩ anö Teusö a kai wäsä sinomo noai , ĩ wa pasi hãtowö ? ' ĩ töpö kuu ha , ' Mawö ' João a kuu hö̃töoö ha , ' Teusö a kai a wäsäpö , ĩ a huu piale , ĩ wa hãtowö ? ' töpö kuu ha , ' Mawöö ! ' João a kuuma .
43001022	Ĩ na João a kuu ha , ' Ĩ witi pili wa sai totiwö ? ' töpö kuu nö , ' Samakö simönipili , ĩ töpö na , “ Ĩ na João a kuu kipiliö ! ” ĩ na samakö kuu hö̃töopöö ! ' ĩ na töpö kuuma .
43001023	Ĩ na töpö kuu ha , ' Pi naka . Ai töpö pilia mai tä uli na sa huti pamö sa ta wäsä wi , ĩ sa . Sa ta wäsä tä , “ Kaikana tä walo pia manu kule , tä pewö makokoa läpalöö ! ” lope epii sa kuu kuleö ! ' ĩ na João a kuuma . Isaías a kuu soma kua noai na , ĩ na João a kuu nömöoma .
43001024	João a na töpö simönö noai , ĩ patiseu töpö kuoma .
43001025	Ĩ töpönö João a hapalama kota nö , ' “ ‘ Ĩ kaikana tänö makö noama totio kitäö ! ’ Teusö tä waheta kuu noai , ĩ Cristo a hilo wi , ĩ sa mai kitäö ! Elias sa mai kitäö ! Teusö a kai a wäsä wi , ĩ a huu piale , ĩ sa mai kitäö ! ” ĩ na wa kuu wi maaki , wa töpö mãi õma pikitiowö . Wi na wa pi kuu salo , wa töpö mãi õma pikitia kule ? ' ĩ na ĩ töpö kuuma .
43001026	Ĩ na ĩ töpö kuu ha , ' Kamisanö , maa tuu ha sa töpö mãi õma pasia päa kule . Ma möö tai mi ipii , kamakö na ĩ a huu tikiliapalo naia kule .
43001027	Kamisa noa ha a huu pole , “ Kamisa na ĩ a totiatalo toleha apa asaö ” sa pi kuu salo , ĩ a na sa pakä kili ipaö . A ami halole , ĩ sa tä kusöpa kili ipaö ' ĩ na João a kuuma .
43001028	Johotão u pata na João anö töpö mãi õmati noai , ĩ pökatö hamö Petânia tä uli kulali hamö ĩ töpönö João a hapalama lasoma .
43001029	Ĩ hena tä , Jesus a huima tä , João anö a talalö nö , ' Ma tä möö nökö . Teusö a hai ĩ oweha a ose wai hai , ki ĩ a . Sanöma töpönö wanisala tä thaa sinomoti wi , ĩ anö ĩ tä mapama kuköpö , ĩ a ' ĩ na João a kuuma .
43001030	A kuu nö , ' Ĩ sa wäsä kipili . “ Kamisa hai , pata sa hö̃tö waikiwö maaki , a patamo nömöne , ĩ a hai , pata tä sai . Kamisa mai ha a kuo somama . Önö kutenö , ĩ a hai , pata tä sai ” sa kuupili , ki ĩ a .
43001031	Kamisanö ĩ sa tai mio hö̃töo paioma maaki , isöhaeu makö na ĩ sa tapamomanöpö , kamakö na sa waloki kipili . Sa waloikiso nö , maa u ha kamisanö makö mãi õmati kule ' ĩ na João a kuuma .
43001032	Ĩ na a kuu nö , ' Sa mamo tetela tä , Teusö a õsi kua tolele , ĩ a ithololö nö , Jesus a na a kua naiki kipili . Holeto a katä kua wi na , ĩ na Teusö a õsi kua tolele , ĩ na ĩ a õsi itho kua kuikölö nö , Jesus a na a uni kukö solö kipili .
43001033	Kamisanö Jesus sa tai mio opa paioma maaki , “ Wa töpö mãi õmananö nö , maa tuunö töpö salulalöö ! ” kamisa na Teusö a kuu noai , ĩ aiki , “ Ai tä na sa õsi kua tolele , ĩ a ithopaso wi , ĩ wa tä taa kitäö ! Ĩ anö kamisa õsi kua tolele , ĩ a na töpö uni saluma kitäö ! ” ĩ na kamisa na , ĩ na Teusö a kuu kipiliö ! ' João a kuuma .
43001034	Ĩ na a kuu nö , ' “ Jesus a na Teusö a õsi kua tolele , ĩ a ithopaso noai , ĩ sa tä taa kipili . Jesus a hai , ĩ Teusö a ulupö sai ” ĩ na sa kuu kuleö ! ' João a kuuma .
43001035	Ĩ hena tä kotawö , João a kai a hua sinomoti wi , ĩ ai polakapi töpö na João a öpa naitia tä ,
43001036	Jesus a hasuo pole , ĩ a talalö nö , ' Möö nökö . Teusö anö oweha a ose wai totopö noai , ki ĩ a ' a kuu ha ,
43001037	João a kai a hua sinomoti wi , ĩ töpönö ĩ ta hininö nö , Jesus a na ĩ töpö nokapalo nömököma .
43001038	Töpö nokapalo nömöki ha , Jesus a öpa nomöhöpalo nö , ' Wi na makö pi kuu salo , makö nokapalo kule ? ' Jesus a kuu ha , ' Pata täö ! Witi hamö wa kuamö kua pasia kule ? ' töpö kuu ha ,
43001039	' Hapo . Ma tä mööpököö ! ' a kuu ha , Jesus a na töpö noka soatalolö nö , motokö akäto tä , töpö kopolö nö , Jesus a na töpö noimo opimo soa tä , tä wisa lälasoö .
43001040	Ĩ ai polakapi tökönö , João a kuu noai , ĩ ta hininö nö , Jesus a na ai töpö nokapö noai , ĩ ai tä hai , Simão Pedro a poose André a hilo kuama .
43001041	Kama hai ĩ pepala a tae nö , a taa soatalalö nö , ' Teusö anö kamakö na a kaikanamoma kuköpö , a saia totilö noai , ĩ Mesiias a hilo wi , ĩ Cristo a hilo sätäa naia soatale , ĩ sama talali kipiliö ! ' André a kuuma .
43001042	A kuu nö , Jesus a na pepala a hilakötasoma . A kai walokötasoma , Simão a na Jesus a mamo teteiki nö , ' João a pelupö Simão wa . Sepasö wa hilo kua nömököpöö ! ' a kuuma . Sepasö a lö kui , ĩ Pedro a nai soatawö . A hilo polaka alu kule . Kamisamakö kai a pasiwö , ' Maa ma ai ' samakö kuuto pasioö .
43001043	Ĩ na tä kua tä , ĩ hena tä , Jesus aiki , ' Kaliléia tä uli pata hamö sa hulasolöpökö o ! ' a pi kuu tä , Filipe a talalö nö , ' Kamisa na a noka totipaloö ! ' Jesus a kuuma .
43001044	Filipe a lö kui , Petösaita tä uli ha a kuoma . Ĩ tä sai ha André a , Pedro a , ĩ na kilii töpö kuo kuo naioma .
43001045	' Kamisa na a nokapaloö ! ' Jesus a kuu ha , Filipe anö Natanaeu a talalö nö , ' Moisés anö nö patapö töpö noa thaa noai , ĩ waheta tä na Moisés anö tä sãökökö nö , a kateha noai , ĩ sama tapa kipiliö ! Teusö a kai a wäsä sinomo noai , ĩ töpönö ĩ a kateha naioma . A kateha noai , ĩ sama talalö noai , ĩ nasaté tili Jesus a . José a pelupö hai , ĩ a ' ĩ na Filipe a kuuma .
43001046	A kuu ha , ' Nasaté tä uli ha ai tä toitai ai tä kule kitä ta o ? ' Natanaeu a kuu ha , ' Hapo . Wa tä möö soatasolö nökö ' Filipe a kuu hö̃töoö ha , töpö hua soatasolöma .
43001047	Töpö hua soatalolö nö , Jesus a na töpö walo tasoa tä , Jesus anö Natanaeu a möö läo nö , ' Ma tä möö nökö . Mi a huu pole , ĩ isöhaeu tä toitai , ĩ a . A holisimo tai mi ipii , ĩ a ' Jesus a kuu ha ,
43001048	' Huua ! Kawanö sa tapa sinomo paio maapili maaki , sa taö öpöle ' Natanaeu a kuu ha , ' Filipe anö wa naka paio mai ha , piku ti kolo ha wa lotia tä , kamisanö wa tapa toleha waikioma ' Jesus a kuuma .
43001049	A kuu ha , ' Samakö pi hatukama wi ĩ wa . Kawa hai , ĩ Teusö a hai ĩ pelupö wa . Isöhaeu samakö na wa kaikanamo totio piale ĩ wa ' Natanaeu a kuu hö̃töoma .
43001050	A kuu hö̃töoö ha , ' “ Piku ti kolo na wa lotia tä , wa tapa soatama ” kawa na sa kuu soatama kutenö , “ Teusö a hai ĩ pelupö wa ” wa pi kuu totia kule ? ' Jesus a kuu nö , ' Huki aipö wa tä tapa ke maaki , tökö aipö sati ipii , waiha ĩ wa tökö tapa totio kitäö ! ' Jesus a kuuma .
43001051	Jesus a kuu nö , ' “ Waiha hutu mosökö hãkopaso wi , ĩ wa tä taa nö , Teusö anö kama hai ĩ töpö simöta sinomo wi , ĩ ãju töpö ösösolö wi , ĩ wa töpö tapa kitäö ! Ĩ na tä kua tä , sanöma sa kupaso noai , ĩ sa na ĩ ãju töpö ithoa kopaso wi , ĩ wa töpö taa kuki kitäö ! ” sa kuu kuleö ! Sa holisi mai kitäö ! ' ĩ na Jesus a kuuma .
43002001	Ĩ na tä kua tä , polakapi tä mumi matalo nö , Kaliléia tä uli pata ha Kanátä uli kule ha , ĩ ha töpö supaso piale , ĩ töpönö ai töpö kokamomanö nö , ĩ töpönö , Jesus a kai a hua sinomoti wi ĩ töpö , Jesus a , Jesus a hai ĩ pöpönö a , ai satehe epii töpö , ĩ na töpö kui töpö kai iapaloma .
43002002	
43002003	Ĩ töpö pewö kokamo pole , ĩ töpö pewö iapalo tä , upa mo puu matasoö ha , Jesus a na kama hai ĩ pöpönö aiki , ' Upa mo puu matalo heö ! ' a kuu ha ,
43002004	' Napa . Kamisa na a kuu tihöö ! Huki sa tä thama paio mai kitäö ! ' Jesus a kuuma .
43002005	Jesus a kuu ha , nii tä na töpö kalipalo pole , ĩ töpö na Jesus a hai ĩ pöpönö aiki , ' “ Ĩ na tä thamaö ! ” Jesus a kuu ha , ĩ na ma tä thama totiatalo hö̃töoö ! ' ĩ na pöpönö a kuuma .
43002006	Töpö ia kai lotio pa , hapoka kökö pata hĩtatioma . ' Makö pewö wanisala apati wi , ĩ ma tä pewö matamanöpö , ĩ maa ma hapoka pata na maa tuu pi hĩtale , ĩ tuu ha makö sanumopököö ! ' ĩ na juteu töpö kuu sinomo noai , töpö ia kai loo pa , ĩ kökö hapoka hĩtatioma . Ai kökö hapoka , 6 kökö hapoka pata kui kökö hapoka pata pe epii kökö hapoka hĩtatioma .
43002007	Upa mo puu matasoö ha , Jesus aiki , ' Ki maa makö hapoka pata na maa tuu lösasoheö ! Maa ma tuu lösaso nö , tuu pewö lahoa totimaköheö ! ' ĩ na nii tä na töpö kalipaloti wi , ĩ töpö na Jesus a kuu ha , ĩ töpönö tuu lösa solö pa , tuu pewö lahoa totiamaköma .
43002008	Ĩ na tä kua tä , ' Ma tuu hikilölö nö , makö kalipalama sinomoti wi , ĩ a pata na tuu pi totokötöö ! ' ĩ na Jesus a kuu ha , tuu pi totoa hö̃tökö tasoma .
43002009	Töpö kalipalama sinomoti wi , ĩ a pata aiki , ' Maa ma hapoka pata ha hi tuu kuo hãtoma ' a pi pata kuu tao maama . Töpö kalipalo pole , ĩ töpönö tä taö asama . Ĩ töpö kalipalama pole , ĩ a patanö maa tuu kuo paio noai ĩ upa tuu kua soataso noai , ĩ tuu koalöma , töpö supaso piale , ĩ a wano nakalö nö ,
43002010	a hapalo nö , ' Ai töpö kokamo tä , tuu koamö toita apii , ĩ tuu koama somataö . Ĩ tuu koamö toita apii , ĩ tuunö töpö pötöa waikilaso noai ha , tuu toita mai ĩ tuu koama nömötaö . Ĩ na tä kua sinomoö maaki , ĩ na wa kua maa ke . Upa mo puu koamö toita apö asai , ĩ wa tuu koama somata mai , samakö pötöa waikilaso noai ha , tuu koamö toita apii , ĩ wa tuu koama nömöo ke . Ĩ na tä kua wi tä aipa apöle ' töpö kalipalama wi , ĩ na ĩ a pata kuuma .
43002011	Jesus anö sanöma töpö pi hatukama pia salo , Jesus anö tä aipamatima . Kaliléia tä uli pata na Kanátä uli kule ha , ĩ ha Jesus anö aipö pili tä kolo thama kuköma . Ĩ aipö tä kolo thama kuiki nö , ' Jesus a loteteapalo opa asatiowö . A kilihia apatiwö ' ĩ na töpö pi thamama . ' Jesus a aipa apatiwö . A totiatalo opatiwö ' ĩ na töpö pi thamaö ha , Jesus a kai a hua sinomoti noai , ĩ töpö aiki , ' Ã ãi . “ Kaikana tänö juteu makö noama wi , ĩ sa simöpali kitäö ! ” Teusö a kuu noai , hi ĩ a . Teusö anö Jesus a simöpalömaö ! ' ĩ na ĩ töpö pi kuuma .
43002012	Ĩ na tä kua tä , Jesus a , pöpönö a , poose töpö , kama kai a hua wi ĩ töpö , ĩ na töpö kui töpö alulö nö , Kapahanaũ tä uli hamö töpö waloikitö nö , ĩ ha polakapi tä mumi thapamanö tasoma .
43002013	Ĩ ha töpö kuiki nö , ki hamö , Jetusalẽi tä uli ha pásökoa tä na juteu töpö kokamo pialati , ĩ hamö Jesus a hulasolöma .
43002014	A hulolö nö , a waloikitö nö , Teusömo wi a sai pata ha a lisipalo nö , tä möö ha , töpö Teusömo totiopö , paka kökö totokö nö , sitipa kökö täli , Teusö a na oweha kökö totokö nö , sitipa kökö täli , Teusö a na holeto kökö totokö nö , sitipa kökö täalali , mesa tiki hamö ai töpö loa pasile , ĩ töpönö sitipa kökö totoma nomöha pasia ,
43002015	ĩ na töpö kuaö ha , Jesus anö thoo totokö täa soatalö nö , töpö soapalöpö , toto totia soatalö nö , ĩ totonö ĩ töpö pewö sasua soatalöma . Töpö sasua soatalö nö , mesa tiki laköa soatalö nö , sitipa kökö pewö kea soatamanöma .
43002016	Sitipa kökö pewö kea soatamanö nö , holeto kökö noa na sitipa kökö sualali wi , ĩ töpö pewö na soatawö , ' Mi hamököö ! Holeto kökö pewö kai kõa soatalolöö ! Ipa hao a sai pö maaki , “ Hi wani tä suta wi , ĩ a saiö ! ” makö pi ku upa pikiowö . Ĩ na kuno maiö ! ' Jesus a kuuma .
43002017	Ĩ na Jesus a kuu ha , kama kai a hua wi , ĩ töpö aiki , ' Ã ãi . “ Ipa hao Teusö ai . Koa taka hili kua wi na , ĩ na kamisanö au sai sa pi ipa kutenö , ĩ na kamisa õsi na ĩ na tä uni hilima kua hö̃töoö ” tä kuu wi , ĩ tä sãöka thali ta pi kuu mi sai ' ĩ na ĩ töpö kuuma .
43002018	Ĩ na tä kua tä , juteu töpö aiki , ' Ka pi wa tä thati kule ? ' töpö kuu nö , ' Teusö anö tä thama asa wi , ĩ nasimö wa tä thama naio aköna , “ Hãu . Teusö anö wa simöama kutenö , wa töpö sasupali ke ” samakö pi kuu pola pi ' töpö kuu ha ,
43002019	' Hi Teusö ma sai pö kemanöma , 3 tä mumi hasuo kupo pola tä kuno mai , sa sai topa kõki kitäö ! ' Jesus a kuuma .
43002020	A kuu ha , ' 3 tä mumi hasuo kupo maa noai ha , hi wa sai thaa kõki kitä ta o ? Hi a sai thaa tä , 46 tä inama kui tä inama hasupamanöma pi kuu mai ' töpö kuuma .
43002021	Ĩ na töpö kuuma maaki , juteu töpö Teusömo sinomo wi , Jesus anö ĩ a sai a kateha maama . Kama õsi na Teusö a pilio pasitioma kutenö , kama a kateho sapao kõoma .
43002022	Kama a kateho sapao kõoma kutenö , waiha a nomasoma maaki , a temöa konasoö ha , ' Ã ãi . “ Sa temöa hö̃töa komani kitäö ! ” ĩ na Jesus a kuu waikio kipili nököö ! ' ĩ na Jesus a kai a hua sinomoti wi , ĩ na ĩ töpö kuuma . Ĩ na töpö kuu nö , ' Teusö tä waheta pitili . Jesus a kuupili , ĩ pitili ta ' töpö pi kuuma .
43002023	Ĩ na tä kua tä , Jetusalẽi tä uli ha pásökoa tä na juteu töpö kokamo tä , ĩ ha Jesus a kokamo naioma . Ĩ tä , töpö pi hatukupamani pia salo , Teusö anö tä thama taö öpa asa wi , Jesus anö ĩ nasimö tä thama taö öpa asa naia kutenö , ĩ nasimö tä aipamatima . Ĩ tä aipamati ha , ' Teusö anö a saia totilö noai , ki ĩ a . Ĩ a na samakö nokapalotipököö ! ' ĩ na töpö satehe epii töpö pi kuuma .
43002024	Satehe epii , ĩ na töpö pi kuuma maaki , ' Hi töpö pitilimo opöle ' ĩ töpö na Jesus a pi kuu maama . Jesus anö sanöma töpö õsi taö öpa asa kutenö , ĩ na a pi kuu maama .
43002025	Jesus anö sanöma töpö õsi taö öpa waikia kutenö , ' “ Ĩ na ĩ töpö pi kuu totia kule ” kamisa na ai tä kuu mi salo ' ĩ na Jesus a pi kuu pasio maama .
43003001	Nikotemosö a hai , juteu pata tä kuoma . Patiseu tä kuoma .
43003002	Mumai ha Jesus a na ĩ a waloa haluiki nö , Jesus a huama nö , ' Wa töpö pi hatukama sinomo wi , ĩ wa . Kawa na Teusö a kua kule . “ Kawa na Teusö a kua mi aköna , wa tä aipama mi kipi . Teusö anö wa simöpalöma kutenö , wa töpö pi hatukama sinomoö ” ĩ na samakö pi kuu kuleö ! ' ĩ na Nikotemosö a kuuma .
43003003	Ĩ na a kuu ha , ' “ Wa ose wai kupo kua noai na , ĩ na wa kupo kua kõo mi tä , Teusö a kaikanamo wi , ĩ ha wa kuo naio mai kitäö ! ” kawa na sa kuu totia kuleö ! Sa holisimo maneö ! ' Jesus a kuuma .
43003004	A kuu ha , ' Häö . Sa pata waikilaso wi sa ositia kopaso kitä ta o ? Pili a thalupökö na sa titia kõki kitä ta o ? Sa pata waikilaso wi sa kupo kota mai kitä pi kuu mai ' ĩ na Nikotemosö a kuu ha ,
43003005	' “ Maa tuu ha wa uni kupo mi tä , Teusö ulupö wa kupo mai kitäö ! Teusö a õsi kua tolele , ĩ anö wa thapa mi tä , Teusö a kaikanamo wi , ĩ ha wa lisipo mai kitäö ! ” kawa na sa kuu totia alu kuleö ! Sa holisimo maneö ! ' ĩ na Jesus a kuu nö ,
43003006	' Au hao a , au nao a , ĩ na kilii töpönö wa thama maaki , Teusö a õsi kua tolele , ĩ anö wa õsi palimia sisapali .
43003007	“ Makö ose wai kupo kua noai na , ĩ na makö kua kõopököö ! ” ĩ na sa kuuhe , ĩ tä na , “ Wi na taköö ! ” a pi kuu tihöö ! ' Jesus a kuuma .
43003008	A kuu nö , ' Ki hamö ipoko tä walimoö , ki hamö walimo hö̃töoö , ki hamö walimo hö̃töoö , ipoko tä kuaö . Ĩ ipoko wa ta hini kule maaki , “ Witi ha ipoko tä kuoma ? Witi ha tä huu pia kule ? ” ipoko tänö ĩ na wa pi thamaö . Ĩ na ipoko tä kalipalo kua wi na , ĩ na Teusö a õsi kua tolele , ĩ anö wa õsi palimipalöpö , kawa na Teusö a õsi kua tolele , ĩ a kalipalo kua hö̃töoö . Teusö a õsi kua tolele , ĩ wa tapa mai maaki , “ Teusö a õsi kua tolele , ĩ a kalipalo opa noa ” wa pi thama päoö ' ĩ na Jesus a kuuma .
43003009	Jesus a kuu ha , ' Wa kuuhe , ĩ sa ta hini maahe ' Nikotemosö a kuu ha ,
43003010	' Isöhaeu tili wa töpö pi hatukama sinomo wi , ĩ wa sai maaki , sa kuuhe , ĩ wa tä tai mio opapa wi .
43003011	“ Sama tä taö wi , ĩ sama ta kateha kule maaki , ‘ Ĩ pitili ta ’ makö pi kuu mi ipö . Sama tä tapapili , ĩ sama ta wäsä kule maaki , ĩ ma ta hini wani ipö ” kawa na sa kuu totia alu kule . Sa holisimo mai kitäö ! ' Jesus a kuu nö ,
43003012	' Hi masita tä uli ha tä kua wi , kamakö na ĩ sa ta kateha tä , “ Ĩ pitili ta ” makö pi kuu maa thaliö ! Hi tä hẽtu pata hamö tä kupoli , kamakö na ĩ sa ta kateha tä , “ Ĩ pitili ta ” makö pi kuu makoka kitä ta o ?
43003013	Hi tä hẽtu pata hamö ai sanöma makö huu pasio laso maama . Ĩ hamö , sanöma sa kupaso noai , ĩ sa huu sisa lasoma . Ĩ hamö sa kuoma , sa ithopasoma ' ĩ na Jesus a kuuma .
43003014	Ĩ na Jesus a kuu nö , ' Ai töpö kuo maa pa , ĩ tä uli na ösö tömö Moisés anö hii ti na olö kökö ukutupö pi hĩta thakö noai na , ĩ na sanöma sa kupaso noai , ĩ na ai töpönö sa thama kuki kitäö !
43003015	“ Jesus a pitili ” wa pi kuu kuköma , wa õsi palimia totipaso kitäö !
43003016	Teusö anö sanöma makö pewö pi ipa salo , kama hai ĩ pelupö sa sami maaki , sanöma makö na sa totoköma . Önö kutenö , “ Jesus a pitili ” makö pi kuu kuköma , makö õsi noma mai ha , makö õsi palimipaso kitäö !
43003017	Teusö anö , hi masita tä uli na pelupö sa simöpalö nö , “ ‘ Makö tomöpo mi ipö manu kui , töpö pea soatio wi , ĩ tä uli ha makö huu kuki kitäö ! ’ sanöma töpö na ĩ na wa kuu ! ” kamisa na ĩ na Teusö a kuu maama . “ Sanöma wa töpö õsi palimipamanöö ! Töpö pea soatio wi , ĩ tä uli na ĩ töpö noamaö ! ” ĩ na Teusö a kuu pasiomaö ! ' ĩ na Jesus a kuuma .
43003018	Ĩ na Jesus a kuu nö , ' “ Teusö a hai ĩ pelupö a pitili ” wa pi kuu wi , Teusö anö ĩ wa peama mai kitäö ! “ Wa tomöpo mi ipö tä , töpö peati wi , ĩ tä uli hamö wa huu kuki kitä ” ĩ na kawa na Teusö a kuu mai kitä . Ĩ na tä kua tä , “ Teusö a hai ĩ pelupö a pitili ” wa pi kuu pasia mane , Teusö anö ĩ wa peama pasio kuki kitä . “ Wa tomöpo mi ipö tä , töpö peati wi , ĩ tä uli hamö wa hua pasisolöpöö ! ” ĩ na Teusö a kuuma . “ Teusö a hai ĩ pelupö a samii , ĩ a pitili ” wa pi kuu totia mi manu kui , “ Töpö peati wi , ĩ tä uli hamö wa hua pasisolö kitäö ! ” ĩ na Teusö a kuuma .
43003019	Hi masita tä uli na sanöma töpö kupai , ĩ töpö na wakala tä waloköma maaki , ĩ töpönö wakala tä pii maama . Mumi mumi tä pii sisamae . Sanöma töpönö wanisala tä tha apati kutenö , mumi mumi tä pi ipa sisama . Ĩ na tä kuaö ha , “ Makö tomöpo mi ipöö ! ” ĩ na Teusö a hai ĩ pelupö sa kuu kule .
43003020	Wanisala tä tha apati wi , ĩ anö wakala tä sai pii mi ipö . “ Wakala tä na sa huu ha , wanisala sa tä thati wi , ĩ tä hatuka apöle kitäö ! ” a pi kuu salo , wakala tä na a huu mai kitä .
43003021	Ai tä pitilimo asa wi , wakala tä na ĩ a huu asapö , tä kua kuleö ! “ Teusö sa hini asa kutenö , toitai sa tä thaa wi , ĩ sa tä hatukupamani pia salo , wakala tä na sa huu pi topa apa sisaö ” ĩ na ĩ a pi kuu asa kuköma , wakala tä na ĩ a huu asaö ' ĩ na Jesus a kuu totiatalotima .
43003022	Ĩ na tä kua tä , Jutéia tä uli pata ha Jesus a , kama kai a hua sinomo wi ĩ töpö , ĩ na töpö kui töpö asulöma . Ĩ tä uli ha töpö waloikitö nö , ĩ ha ĩ töpö na Jesus a kutia tä , ai töpö mãi õhomama .
43003023	Ki hamö , Salĩ tä uli kotö ha Enõ tä uli kule , ĩ ha João anö ai töpö mai õhoma hö̃töo tasoma . Ĩ hamö maa tuu kua apa soata tasoa kutenö , töpö mãi õmatima .
43003024	Sai a päka lototota totio wi , ĩ a sai ha João a titio paio mi tä , ĩ ha töpö mai õhomatima .
43003025	Ĩ na tä kua tä , João a kai a hua sinomo wi ĩ töpö , ai juteu tä hö̃töwö , ĩ na töpö kui töpö hapalo hẽtupasoö . Juteu töpö õsi ausipamonasopö , töpö salumamo sinomo wi , ĩ tä pi na töpö hapalo hẽtupasotima .
43003026	Töpö hapalo hẽtupasoiki nö , João a kai a hua sinomo wi , João a na ĩ töpö hua kononö nö , ' João ai . Johotão u pökatö pata hamö kawa na a kuo naiopili , kawanö ĩ wa katehapili , ĩ anö töpö mai õhoma thaliö ! Ĩ a na töpö pewö nokapalo silia apatiwö ' töpö kuu ha ,
43003027	João aiki , ' Sanöma makö kuati wi , Teusö anö ĩ tä totoki .
43003028	“ Teusö anö tä saia totilö noai , ĩ Cristo a hilo wi , ĩ sa mai kitäö ! Jesus a palu na sa paluapalo totiopö , Teusö anö sa simönöma ” ĩ na sa kuu totio kipili nökö . “ Hö̃ ö̃ . Awai . Ĩ na wa kuu totio kipili ” makö kuupököö ! ' ĩ na João a kuuma .
43003029	Ĩ na a kuu nö , ' Pi naka . A husopö kuköpö , a hapaloö ha , kama hai ĩ noi tä pi topa apa . Ĩ a pi topa kua apa noai na , ĩ na sa pi topa kua hö̃töa . Jesus anö kama hai ĩ töpö nakapala manu kule , sa pi mönaha apöpasoö .
43003030	Kamisa patamo pasio mai , Jesus a patamo hasua asapököö ! ' ĩ na João a kuuma .
43003031	Hi masita tä uli ha pata töpö kua hö̃töa waikia kule maaki , hi tä hẽtu hamö a kuo noai , ĩ a hai , ĩ pata tä sai asawö . Hi masita tä uli na ai tä wani huu pätile , ĩ a waninö hi masita tä uli ha tä kua wi , ĩ ta kateha pasio päoö . Ĩ a wani patamo hö̃töa waikia kule maaki , hi tä hẽtu pata ha a kuo noai , ĩ a patamo satia apa asaö .
43003032	Jesus a hai , ĩ pata tä sai asawö . Ĩ anö tä tapa noai ĩ ta wäsäö , tä hini noai ĩ ta wäsäö , ĩ na ta wäsä thama kule maaki , ' Pitili ta ' ai tä pi kuu mi .
43003033	' Jesus anö ta wäsä wi , ĩ pitili ta ' wa pi kuu tä , ' Teusö a pitilimo opaö ' ĩ na wa pi kuu naia soatasoö .
43003034	Pe epii Teusö anö kama õsi kua tolele , ĩ a õsi totoma apa kutenö , Teusö anö a simöpalö noai , ĩ anö Teusö a kai a wäsäö .
43003035	Pö̃ Teusö anö pelupö Jesus a pi ipaö . Pelupö a na , ' Töpö pewö na wa simöo totihoö ! ' Teusö a kuuma .
43003036	Ĩ na tä kuaö ha , pelupö Jesus wa hini nö , ' Jesus a pitili ' ĩ na wa pi kuu tä , wa õsi palimipalo nö , Teusö a na wa kuo soatio kitä . Pelupö Jesus wa hini pasio mi tä , wa õsi palimipo pasio mai kitä . Teusö anö wa hĩsu thaa pasio soatio kuki kitä .
43004001	Ĩ na tä kua tä , ' João anö töpö nokapalama nö , töpö mãi õhomati wi maaki , Jesus anö satehe epii töpö nokapalama satia apa asa kulaliö ! Satehe epii töpö mãi õma satia apa asa kulaliö ! ' ĩ na patiseu töpönö ĩ na ta kuu hinima .
43004002	Ĩ na ta kuu hinima maaki , Jesus anö töpö mãi õma totio maama . Jesus a kai a hua sinomoti wi , ĩ töpönö töpö mãi õma pätioma .
43004003	' “ Jesus anö töpö satehe epii töpö nokapalama kulaliö ! ” ĩ na patiseu töpönö ĩ na ta kuu hininöma thaliö ! ' ĩ na ta kuu wi , Jesus anö ĩ ta hininö nö , Jutéia tä uli pata ha a kutio maama . Kaliléia tä uli pata hamö a konasolöma .
43004004	A koonö tä , ' Samatia tä uli mötali hamö sa hasua kõkö tasopököö ! ' ĩ na Jesus a pi kuu nö ,
43004005	a hasuo kõo tä , Samatia tä uli ha Jacó anö pelupö José a na tä uli totokö noai , ĩ tä uli kotö ha Sikaa tä uli kule ha , ĩ ha Jesus a walokö tasoma .
43004006	Ĩ tä uli na maa tuu hikita wi , ĩ taka kuoma . Jacó a hai ĩ taka kuo somama . Motokö hẽtuto tä , Jesus a mota apö salo , ĩ taka kotö ha a loköma .
43004007	Kama kai a hua sinomoti wi , ĩ töpönö nii tä täli pia salo , Sikaa tä uli na töpö hulasolöma . Töpö hulasolö noai ha , thaka taka kotö na Jesus a loa haitia tä , samatia tilisoma tänö maa tuu hikilöpö , a waloköma . A waloki ha , ' Maa tuu pita . Sa amisi ipö sai ' Jesus a kuuma .
43004008	
43004009	A kuu ha , juteu töpönö samatia tili töpö wanipo opa sinomo kutenö , ' Häö . Juteu tili wa maaki , samatia tilisoma sa na maa wa tuu naka pikia alu kule ' a kuu ha ,
43004010	' Teusö anö tä totoma wi , ĩ wa tä taö aköna , wa tä nakali pi . Kawa na maa sa tuu naka pole , kawanö ĩ sa taö aköna , kamisa na wa nako pi . Wa nako aköna , wa toa konasopö , ĩ sa tuu totoki pi ' Jesus a kuu soatasoma .
43004011	A kuu soatasoö ha , ' Maa tuu hiki wi , ĩ wa hapoka po mane . Hi thaka taka pata pã apa pikipokili . Sa toa konaso wi , witi ha ĩ wa tuu hikilöpö ? ' samatia tilisoma tä kuu nö ,
43004012	' Hi maa tuu hikita wi , ipa hao tolewö nö patapö Jacó anö kamisamakö na hi taka totopöma . Hi taka na tuu kule , ĩ tuu na Jacó a , kama hai ĩ ulu töpö , kama hai ĩ hiima pö , ĩ na töpö kui töpö amisio sinomoma . “ Jacó a hai , ĩ pata tä sai ” samakö pi kuu tä , kawa hai , pata wa sai kuo satio opapawö ? ' ĩ na samatia tilisoma tä kuuma .
43004013	Ĩ na samatia tilisoma tä kuu ha , ' Hi maa wa tuu koa waikio noai maaki , wa amisia apa konaso kitäö !
43004014	Kamisanö kawa na maa sa tuu totoki wi , ĩ wa tuu koalöma , wa amisi kota mai kitä . Kawa na maa sa tuu totoki wi , kawa õsi na ĩ tuu hẽasi haapo opa nö , ĩ tuunö wa õsi topa koiki nö , wa õsi palimipaso kitäö ! ' ĩ na Jesus a kuuma .
43004015	Ĩ na a kuu ha , ' Ĩ tuu totopaö ! Ĩ sa tuu koalö nö , sa amisi kota maapököö ! Maa sa tuu hikilöpö , hisa ha sa huu kota maapököö ! ' ĩ na samatia tilisoma tä kuuma .
43004016	Ĩ na samatia tilisoma tä kuu ha , ' Wa hua kononö nö , au heano wa naka konötö nö , au heano wa kai waloa kõikisoö ! ' ĩ na Jesus a kuu ha ,
43004017	' Ipa heano a kua mai kitä ' a kuu ha , ' “ Ipa heano a kua mai kitä ” wa kuuhe , pitili ta . 5 au heano töpö kui wa töpö po waikioma . Huki wano wa tä po nömöa kõone , ĩ au heano a mai kitä . Önö kutenö , wa kuuhe , ĩ pitili ta ' Jesus a kuuma .
43004018	
43004019	Jesus a kuu ha , ' Hãu . Teusö wa kai a wäsä totio wi , ĩ wa ta o ' ĩ na samatia tilisoma tä kuu nö ,
43004020	' Ipa pata tolewö töpö kuo noai , hi maa makö ha ĩ töpö Teusömo sinomoma maaki , juteu makö aiki , “ Jetusalẽi tä uli na makö Teusömopököö ! ” makö kuuwö ' ĩ na a kuuma .
43004021	Ĩ na a kuu ha , ' “ Pitili wa ” a pi kuu totihoö ! Waiha hi maa makö na makö Teusömo mi , ki Jetusalẽi tä uli na makö Teusömo mi , ĩ na makö kua kuki kitä .
43004022	Samatia tili makö Teusömo wi maaki , Teusö ma tai mi . Juteu samakönö Teusö sama taö asa kutenö , samakö Teusömo päo mi . Teusö anö sanöma töpö täapa kõo läo nö , töpö õsi palimipama wi , ĩ tä na juteu samakönö ai tiko töpö pewö pi hatukama apa kutenö , samakö Teusömo totio asaö .
43004023	Pi naka . Waiha ĩ na töpö kua kitä . Huki ĩ na töpö kua waikia kule . Töpö Teusömo holisimo päo mai kitä . Pili töpö õsi sai Teusömo totio kitä . Teusö aiki , “ Sanöma töpö Teusömo kuköma , ĩ na töpö kuapököö ! Töpö õsi Teusömo nö , töpö Teusömo pitilimo totiopököö ! ” ĩ na Teusö a pi kuu .
43004024	Teusö pili a ösö kua mai kitä . Pili a ösö höpöpo mai kitä . Önö kutenö , wa Teusömo kuköma , pili wa õsi sai Teusömo totiopököö ! Wa Teusömo pitilia totiopököö ! ' ĩ na Jesus a kuuma .
43004025	A kuu ha , ' Teusö anö a kaikanapa piale , Mesiias a hai , ĩ Cristo a hilo kua naine , ĩ a huu kitäö ! Cristo a huu kitäö ! Ĩ a waloiki nö , ĩ tä pewö na makö pewö pi hatukupamani kitä . Ĩ sa tä taö kule ' ĩ na samatia tilisoma tä kuu ha ,
43004026	' Kawanö wa kateha pole , ĩ sa waikiwö . Kawa na sa hapalo pole , ĩ Cristo sa . Teusö anö sa kaikanapalö noai , ĩ sa ' Jesus a kuuma .
43004027	Ĩ na Jesus a hapalo kuu soa tä , kama kai a hua sinomoti wi , ĩ töpö waloa kõköma . Töpö walo kõa tä , samatia tilisoma tä na Jesus a hapaloti ha , ' Wi na taköö ! ' ĩ na töpö pi kuu kai walopa kõoma . Ĩ na töpö pi kuuma maaki , ' Ka pi wa tä thaa kule ? Wi na wa pi kuu salo , hi suö tä na wa hapaloti kule ? ' töpö kuu maama .
43004028	Ĩ na tä kua tä , samatia tilisoma tänö kama hai ĩ holokoto a hĩta taa soa pätakölö nö , a wani kõa soatasolöma . A kotapolö nö , kama hai ĩ töpö na ,
43004029	' Ki wano tänö sa tati maa noai maaki , sa kuati noai , ĩ tä pewö a taö öpa thai ! Ĩ tä pewö a kateha totio opa kilia thai . Hapo . Ĩ ma möö nököö ! Sanöma makö pewö na Cristo a kaikanamo totio piale , ĩ a hãto thai ? ' a kuuma .
43004030	A kuu nö , ' Hapo ' samatia tilisoma tä kuu ha , ĩ töpö lisia soatalo nö , Jesus a na ĩ töpö hua soatasolöma .
43004031	Ĩ tä , Jesus a kai a hua sinomoti wi , Jesus a na ĩ töpö hapalo nö , ' Pata ! Wa ia mi salo ' töpö kuuma maaki ,
43004032	' Nii ma tä möö tai mi ipii , ĩ nii sa tä po kule ' Jesus a kuu ha ,
43004033	' Jesus a na ai tänö nii tä hila haia hãtokö solökö ? ' ĩ na Jesus a kai a hua sinomoti wi , ĩ na ĩ töpö kuuma .
43004034	Ĩ na ĩ töpö kuu ha , ' Teusö sa kai a hini totio wi , ĩ nasimö tä nii pasiwö . Nii wa tä oalöma , wa lotete epö , wa pi mönaha apaö , ĩ na tä kua kua wi na , ĩ na kamisanö Teusö sa kai a hini totio kutenö , sa lotete epö , sa pi mönaha apaö , ĩ na sa kua hö̃töoö . “ Ĩ na wa kuapököö ! ” Teusö a kuu ha , “ Awai . Ĩ na sa kua hö̃töo kitäö ! ” ĩ na sa pi kuu . “ Ĩ na wa tä thamaö ! ” a kuu ha , ĩ na sa tä thama totiatalo opa hö̃töoö . Önö kutenö , “ Teusö sa kai a hini totio wi , ĩ ipa nii tä pasiwöö ! ” ĩ na sa kuu alu kule nökö ' Jesus a kuuma .
43004035	A kuu nö , ' “ 4 pilipoma kökö matalo nö , hikali a na nii tä patasipöso kitäö ! ” sanöma töpö kuu sinomoö . “ Hikali a na nii ma tä täpa kua kõo wi na , ĩ na sanöma ma töpö thama kõpöö ! Hikali a na nii ma tä patasipö möö kua kõo wi na , ĩ na sanöma ma töpö möö kuapököö ! Ai sanöma töpönö Jesus sa täa pia wi , ĩ töpö satehe epii töpö kua waikia kule . Waiha kuno mai . Sanöma ma töpö naka wi , huki ipii ĩ tä kua waikia kuleö ! ” ĩ na kamakö na sa kuu alu kule ' ĩ na Jesus a kuuma .
43004036	Ĩ na Jesus a kuu nö , ' Hikali a na ai tänö nii tä töki , waiha tä nii patasipölaso noai ha , ai tänö nii tä täli , ĩ na tä kuaö . Ĩ na tä kua kua wi na , ĩ na Teusö ma kai a wäsä wi , ĩ na ĩ makö kua kua hö̃töoö . Ai wanö Teusö wa kai a wäsä somata kule maaki , ai töpönö ĩ ta hini tomöpo paio mi , waiha ai wanö Teusö wa ta wäsä nömöta kuköma , ĩ töpönö ta hini tomöpo paio maa noai , opii ĩ töpönö ĩ wa kai a hinia makoka totilö nö , töpö õsi palimia totipasoö , ĩ na tä kuaö . Önö kutenö , Teusö wa kai a wäsä somata noai , ĩ wa pi mönaha apa , Teusö wa kai wäsä nömöta noai , ĩ wa pi mönaha apa naia , ĩ na makö kuaö .
43004037	“ Ai tänö nii tä töki , ai tänö nii tä täli , ” ĩ na tä kuu wi , ĩ pitili ta .
43004038	Kamisa pi aiki , “ Sanöma ma töpö nakalö nö , ma töpö täalalöpököö ! ” sa pi kuu salo , makö simönöma . Ai töpö kasiapalo nö , ĩ sanöma töpö na Teusö ta wäsä somama . “ Ĩ töpö na ta wäsä soma noai , ĩ töpö na ma kai a wäsä nömöo nö , ĩ ma töpö täalalö nö , Teusö a na töpö totoaköö ! ” ĩ na kamisanö makö noa thaa nö , makö simönöma ' ĩ na Jesus a kuuma .
43004039	Ĩ na tä kua tä , Sikaa tä uli ha samatia tili töpö pililati , ĩ töpö na samatia tilisoma tä hapalo nö , ' Ki wano tänö sa tati maa noai maaki , sa kuati noai , ĩ tä pewö a kateha thaiö ! ' ĩ na samatia tilisoma tä kuu ha , ai töpö satehe epii töpö aiki , ' Jesus a pitili . Sanöma makö pewö na Cristo a kaikanamo totio wi , ĩ a totiwöö ! ' ĩ na ĩ töpö satehe epii töpö pi kuu soata kuköma .
43004040	Önö kutenö , Jesus a na ĩ töpö waloikitö nö , ' Hapo . Kamisamakö sai pö na a kua paikisoö ! ' töpö kuu ha , Jesus a hulolö nö , ĩ ha polakapi tä mumi hasupamanöma .
43004041	Ĩ ha Jesus a kua tä , ai töpönö Jesus a hini kutenö , ' Sanöma makö pewö na a kaikanamo piale , hi ĩ a ' ĩ na ĩ töpö pi kuu soatalo nö , ' Sanöma makö pewö täapa kõo läo wi , ĩ a ' ĩ na ai töpö satehe epii töpö pi kuu naia soataköma .
43004042	Samatia tilisoma tä na ĩ töpö aiki , ' “ Sanöma makö pewö na Cristo a kaikanamo piale , ĩ a toti hãtowö ” kawanö wa tä wäsäö ha , samakö pi kuu kipili maaki , huki kama sama kai a hini totia kutenö , “ Awai . Jesus a pitili . Kamakö pewö na a kaikanamo piale , ĩ a totiwöö ! ” ĩ na samakö pewö pi kuu totia kuleö ! “ Jesus a hai , sanöma makö pewö täapa kõo läo wi , ĩ a ” ĩ na samakö pewö pi kuu totia kuleö ! ' ĩ na ĩ töpö kuu soatasoma .
43004043	Ĩ na tä kua tä , polakapi tä mumi hasupalo nö , Kaliléia tä uli pata hamö Jesus a konasolöma .
43004044	' Teusö a kai a wäsä sinomo wi , ĩ a hai ĩ tä uli na töpö pilia naine , ĩ töpönö ĩ a kai a hini wani ipö kitä ' Jesus a kuu waikioma kutenö , Kaliléia tä uli pata hamö a kõamö kulasolöma .
43004045	Kaliléia tä uli pata hamö a kõpö tasoma , kaliléia tili töpönö a hini pi topa apama . Jetusalẽi tä uli hamö juteu töpö pewö kokamo nö , pásökoa tä thaa tä , ĩ hamö ĩ kaliléia tili töpö kokamopalo naia tä , Jesus anö tä thati noai , ĩ tä tama kutenö , Jesus a hini pi topa apama .
43004046	Ĩ na tä kua tä , Kaliléia tä uli pata ha Kaná tä uli hilo kua wi ĩ tä uli kule , ĩ ha Jesus anö maa tuu na upa mo puu thapalö noai , ĩ ha Jesus a waloa kõkö tasoma . Ĩ tä , Kapahanaũ tä uli ha ai pata tä hai ĩ pelupö a salia apama . A salia tä , ' Ki ha , Jutéia tä uli pata hamö Jesus a kuoma , Kaliléia tä uli pata hamö a konasolöma thaliö ! ' tä kuu wi , ĩ pata tänö ĩ ta kuu hininö nö , Jesus a na a hulasolöma . A hua hailolö nö , kama hai ĩ pelupö a noma piaö ha , ' Jesus ai ! Ipa ulu wa möö haita nö , wa toma kõo mi salo . Ipa a toa komanöö ! ' a kuuma .
43004047	
43004048	A kuu ha , ' Sa tä aipama wi , ĩ ma tä taa mi tä , “ Aipa apawöö ! Kilatiha ” ĩ na makö pi kuu paio mi tä , “ Jesus a pitili ” ĩ na makö pi kuu mai kitä . “ Jesus anö sanöma makö täapa kõo läo wi , ĩ a ” makö pi kuu mai kitä ' Jesus a kuu ha ,
43004049	' Jesus ai ! Ipa ulu a nasi tuo maa noai ha , a huu haimonöö ! A sutua haitalolöö ! ' ĩ na pata tä kuuma .
43004050	A kuu ha , ' A kononöö ! Au ulu a noma mai kitäö ! ' Jesus a kuu ha , ' Kamisa na a kuuhe , ĩ pitili ta waikiwö päwö lökö o ! ' ĩ na pata tä pi kuu kai konasolöma .
43004051	A huu koonö tä , kamanö töpö kalipalamati wi , ĩ töpö paa lälasoma . Ĩ töpö paa lälo nö , ' Au ulu a toa kõa waikiso kipiliö ! ' töpö kuu ha ,
43004052	' Witi ha tä motokö kua tä , a toa konasoma ? ' a kuu ha , ' Hi wisa ha , tä motokö akäto tä , a sopi mataso kipiliö ! ' töpö kuu ha ,
43004053	' Ã ãi . Hi wisa ha , tä motokö akäto tä , “ Au ulu a toa konaso kitäö ! A noma mai kitäö ! ” ĩ na Jesus a kuu kipili ta o ' a pi kuu nö , ' Teusö anö a saia totili wi , ĩ a . Samakö täapa kõo läo wi , ĩ a ' a pi kuu nö , ' Jesus a pitili ' ĩ na kama hai ĩ ai töpö pi kuu soatasoma . Ĩ na kama ai töpö pi kuu naio soatalasoma .
43004054	Jutéia tä uli pata ha Jesus a kuoma , Kaliléia tä uli pata ha a kopolö nö , Teusö anö tä thama taö öpa asa wi , Jesus anö ĩ nasimö tä thamatima . Jesus anö tä aipama soma noai , ĩ tä hai , maa tuu kuoma maaki , upa mo puu thapalöma . Ĩ tä noa ha , tä aipama nömöo noai , ĩ tä hai , pata tä hai ĩ pelupö a toa komanöma .
43005001	Ĩ na tä kua tä , Jetusalẽi tä uli ha juteu töpö kokamo nö , töpö Teusömoö , töpö iapaloö , ĩ na töpö kua pialati hamö Jesus a hulasolöma .
43005002	Jetusalẽi tä uli ha hiima oweha kökö holeto wi , ĩ kökö päka kotö ha , töpö sanumo wi , ĩ kosoto u kuoma . Epöteu töpönö ĩ kosoto u a hila pasioö ha , Petesata kosoto u a hila thama pasiomae . Ĩ tuu kasö ha , töpö lota sinomo wi , ĩ 5 kökö sai kuoma .
43005003	Ĩ kökö sai na töpö saliati wi , ĩ töpö patioma . Ai töpö mamo höpöpö öpii ĩ töpö , ai töpö huu kasitiapalo wi ĩ töpö , ai töpö kõheo sinomo wi ĩ töpö , ĩ na töpö kui töpö patioma . ' Maa tuu supa supamo wi , ĩ tuu na sa kepasoma , sa temöa hãtoa konaso kitä ' ĩ na töpö pi kuu nö , töpö patioma .
43005004	[ ' Teusö a hai ĩ ãju tä ithopalo nö , hi tuu supa supamoma tä , ĩ tuu na ai tä salia apa wi , ĩ a wani kea somapasoma , ĩ a wani toa konaso kitäö ! ' ĩ na ĩ töpö pi kuuma kutenö , tuu supa supamo wi ĩ tä taa läo sinomoma . ]
43005005	Ĩ na tä kua tä , sutu upa ai tä salia kukö noai , satehe epii , ĩ 38 tä inama hasua kua waikipaso noai , ĩ a aulu wani paa naitioma .
43005006	Jesus anö ĩ a wani paa talalö nö , ' Sutu upa a wani kua somatioma ' ĩ na Jesus a pi kuu salo , ' Wa temöpo pi topa kõa kule ? ' Jesus a kuuma .
43005007	A kuu ha , ' Sa pasilipo pasio wi , ai tä kua pasia mi . Maa tuu supa supamoti wi , ĩ tuu na ai tä sanömanö sa salupalöpö , ai tä sanöma kua pasia mi . Önö kutenö , maa tuu na sa kãa pia tä , ai töpö kãa läapalo sinomo opa thali ' ĩ na a salia apati wi , ĩ na ĩ a wani kuuma .
43005008	Ĩ na a kuu ha , ' Wa pata wi ĩ wa ösökö tälö nö , a hoköpaloö ! Wa hoköpalo nö , a huataloö ! ' Jesus a kuuma .
43005009	Jesus a kuu ha , a wani saliati noai , lope epii a wani temöa kõo soatasoma . A temöa kõo soatalo nö , a pata sinomo wi , ĩ ösökö tälö nö , a huatalo kõo soatama . Sanöma töpö mota mapo sinomo wi , ĩ tä wakala ha a temöa konasoma kutenö , juteu töpö aiki , ' Mota mapo sinomo wi , ĩ tä wakala pasiwö ta pi kuu mai . “ Ĩ tä wakala na , ĩ ösökö po tihöö ! ” ĩ na Moisés a kai sãököle , ĩ ta kuu thali ta pi kuu mai ' ĩ na a temöa konaso noai , ĩ a na ĩ na töpö kuuma .
43005010	
43005011	Töpö kuu ha , ' Sa temöa komane , ĩ aiki , “ Wa pata wi , ĩ ösökö tälö nö , a hoköpaloö ! Wa hoköpalo nö , a huatalo kõoö ! ” ĩ na a kuu ha , sa huatalo kõa kule nökö ' ĩ na a kuuma .
43005012	A kuu ha , ' “ Wa patio noai , ĩ wa ösökö tälö nö , a hoköa kopaloö ! Wa hoköa kopalo nö , a huatalo kõoö ! ” a kuu noai , ĩ witi a ? ' juteu töpö kuu ha ,
43005013	' Kui . Ĩ sa wani tai mi ipöö ! ' a kuu hö̃töoma . Satehe epii , ĩ ha töpö öpa sototoa apa tä , Jesus a hua konasolöma kutenö , ' Sa tai mi ' ĩ na a kuuma .
43005014	Ĩ na tä kua tä , waiha Teusömo sinomo wi a sai na Jesus anö ĩ a taa konanö nö , ' Hiki . Wa temöa kõo waikisoma . Önö kutenö , wanisala tä thaa kota hãto tihöö ! Wanisala wa tä thaa kotaköma , wa salia satia apa kukö matimöö ! ' Jesus a kuuma .
43005015	A kuu ha , ĩ a wani hulolö nö , juteu töpö na , ' Jesus anö sa temöa komani kipii ' ĩ na a kuuma .
43005016	Ĩ na tä kua tä , ĩ tä wakala ha Jesus anö ĩ a wani temöa komanöma kutenö , juteu töpönö Jesus a peamama .
43005017	A peamaö ha , ' Mota mapo wi ĩ tä wakala na ipa hao anö töpö pasilipopö , a kalipalo mapo mi . Kamisa kalipalo mapo naio mi , ĩ na samakö kuatii ' Jesus a kuuma .
43005018	Ĩ na Jesus a kuu ha , ' Jesus ma säpalö nököö ! ' ĩ na töpö kupalo opama . ' Mota mapo sinomo paio wi , ĩ tä wakala ha Jesus a kalipalo satia apa pikio saiö ! Ma säpalö nököö ! ' juteu töpö kuuma . ' Teusö a hai , ipa hao a ' Jesus a kuu ha , ' “ Teusö a kui na , ĩ na kamisa kuö nai totiwö ” ĩ na Jesus a kuu hãtoa alu kuleö ! ' juteu töpö pi kuuma kutenö , ' Ma säa totipalö nököö ! ' ĩ na töpö kupalo opama .
43005019	Ĩ na töpö kupalo opa tä , Jesus a hapalo nö , ' “ Pelupö sa kua saimo pätia mane . Ipa hao anö tä thama wi , ĩ sa tä möö nö , ĩ nasimö sa tä thama naio päoö . Ipa hao a kuati wi na , ĩ na pelupö sa kua tolea totiatalo opati päoö ” ĩ na sa kuu kule . Pitili sa .
43005020	Ipa hao anö sa pi ipa salo , kamanö tä thati wi , kamisa na ĩ tä pewö möma sinomoö . Ĩ na ipa hao anö sa thama sinomo kutenö , ipa hao sa uöma toleatii . Ipa hao aiki , “ Ĩ nakö totiwöö ! Ĩ na wa tä thama kua totiopököö ! Kamisanö sa tä thama totitio wi , ĩ nasimö tä thama totioö ! ” ĩ na kamisa na ipa hao a kuu wi , ĩ nasimö sa tä thama waikio nö , “ Kilatiha ” makö pewö pi thama waikio kipili nökö . Makö pewö pi thama waikio kipili maaki , waiha , “ Tä kilia apa nö kiliawö ” ĩ na pe epii makö pewö pi kuu satia apa kuki kitä . Ipa hao aiki , “ Sa tä thama wi , ĩ nasimö wa tä thama sinomopököö ! ” ĩ na ipa hao a kuu ha , sa tä thama sinomo nö , “ Kilia apa sinomo nö kiliawö ” ĩ na pe epii makö pi thama kitä .
43005021	Töpö noma waikiso noai , ipa hao anö ĩ töpö temöapama kua kõo wi na , ĩ na pelupö sanö ĩ na sa töpö temöapama thama naio kõoö . Sa töpö temöapama pi topa kõo wi , ĩ sa töpö temöapama kõo nö , sa töpö õsi palimipamaö .
43005022	Ipa hao aiki , “ Wa wanisala apa kutenö , töpö pea soatio wi , ĩ tä uli na wa kuo soatiopöö ! ” ai tä sanöma na ĩ na ipa hao a kuu mai kitä . “ Wa toita apö kutenö , kamisa na wa kuo soatiopöö ! ” ai tä sanöma na ĩ na ipa hao a kuu naio mai kitä . Kamisa kuu sisa kitä . Kamisa na ipa hao a hapalo nö , “ Tä makokama läapalo wi , ĩ wa kutenö , kawa aiki , ‘ Wa wanisala apa kutenö , wa pea soatiopöö ! ’ ai tä sanöma na wa kuu ! Wa kuu nö , ai töpö na , ‘ Wa toita apö kutenö , Teusö a na wa kutio asapöö ! ’ ai tä na wa kuu toleapöö ! ” ĩ na ipa hao anö ĩ na pelupö sa noa thama .
43005023	Ĩ na ipa hao anö sa noa thaa nö , “ ‘ Teusö a hai , ĩ kaikana tä sai . A totiatalo opa asawö ’ kamisa na ĩ na sanöma töpö kuu kua wi na , ipa ulu Jesus a na ĩ na töpö sanöma kuuto kuköpököö ! ‘ Jesus a hai , kaikana tä sai . A totiatalo opa asawöö ! ’ ĩ na töpö kuuto kuköpöö ! ” ĩ na ipa hao a pi kuu . Önö kutenö , “ Kawa hai , ĩ kaikana wa sai . Wa totiatalo opawö ” kamisa na ĩ na wa kuu mi tä , ipa hao anö sa simönipili , ĩ a na , “ Kawa hai , ĩ kaikana wa sai . Wa totiatalo opawö ” ĩ na wa kuu naio mi .
43005024	“ Kawanö sa kai a hininö nö , sa simökipili , ĩ a na wa pi tapoiki nö , ‘ Teusö a pitili ’ ĩ na wa pi kuu nö , ĩ na wa kua tä , wa õsi palimipasoö . Ĩ na wa kuaö ha , ‘ Töpö pea toleati wi , ĩ hamö a alulöö ! ’ kawa na sa kuu mai kitäö ! Wa õsi nomawöo opama maaki , wa õsi palimia waikia kõpasomaö ” kamakö na sa kuu totia kuleö ! Sa holisimo mai kitä ' ĩ na Jesus a kuuma .
43005025	A kuu nö , ' Pitili sa . “ Töpö õsi nomawö öpii , waiha ĩ töpönö Teusö ulupö sa kai a hini kuki kitäö ! Sa kai a hini kuköma , töpö õsi palimipaso kitäö ! Ĩ na tä kua waikia kuleö ! ” ĩ na sa kuu kule .
43005026	Ipa hao aiki , “ Kamisanö sanöma sa töpö õsi palimipama kua wi na , ĩ na wa kua naiopöö ! ” ipa hao anö ĩ na sa noa thama .
43005027	Sanöma sa kupaso noai , ĩ sa kutenö , “ Wa tä makokama läapalopöö ! ” ipa hao anö ĩ na pelupö sa noa thama .
43005028	Sa kuu wi , ĩ sa kai na , “ Kilatiha ” pö pi kuu tihöö ! Pi naka . Ĩ na tä kua kitä . Nomawö töpö titita sinomo wi , ĩ taka ha nomawö töpö titiköma maaki , ĩ töpö pewönö sa hini kuki kitä . Sa hini kuköma ,
43005029	ĩ töpö pewö lisia sapa kopaso kitä . Toitai tä thaa noai , ĩ töpö hoköpalo nö , Teusö a na töpö waloa asa koikilö nö , Teusö a na ĩ töpö kua totia asa kõki kitä . Wanisala tä thaa pasio noai , ĩ töpö hoköa naia kopalo nö , töpö pepalo sinomo pasitio wi , ĩ tä uli na ĩ töpö waloa pasia kõikitö nö , ĩ töpö pepalo opa pasia kõkötaso kitäö ! ' ĩ na Jesus a kuu nö ,
43005030	' Kama sa saimo päta mane . “ Ĩ nakö ” ipa hao a kuu ha , sa tä makokama läapalo päoö . Kama sa pi saimoti nö , sa tä thama pätio mai kitä . Ipa hao anö sa simönö noai , ĩ ipa hao a kuu ha , sa tä thama päoö . Önö kutenö , sa tä makokama läapalo wi ĩ tä pitilia apa ' ĩ na Jesus a kuuma .
43005031	Ĩ na Jesus a kuu nö , ' Sami kamisa pi saimoti nö , “ Ĩ na sa kuaö ” sa kuu päa tä , “ Pitili ta ” töpö pi kuu maapököö !
43005032	Sami sa hapalo sisa mane . Ai tä hapalo naio nö , “ Ĩ na Jesus a kua pasioö ” ĩ na ĩ a kuu naioö . “ Ĩ na ĩ a kuu wi , ĩ pitili ta waikiwö ” ĩ na sa kuu .
43005033	João a kulati hamö , ĩ hamö ai ma töpö simöni ha , João anö ta pitili toti ipii ta katehama . “ Ĩ na Jesus a kua pasitioöö ! ” a kuuma .
43005034	“ Häö . Ai sanöma wanö sa wäsä mi salo ” sa pi kuu mai kitä maaki , makö nomano nö , makö pea soatio wi , ĩ tä na makö noamapö , “ João anö sa katehati noai , ĩ ta pitilia apa kule ” ĩ na sa kuu ke .
43005035	Koa taka hilimanöma , makö wakalapamanö nö , makö hatukupama kua wi na , ĩ na João anö ĩ pitili tä na makö pi hatukama kua hö̃töoma . Koa taka na makö pi mönahapalo kua wi na , ĩ na João anö ta wäsä noai , ĩ na ĩ tä na makö pi mönahapalo kua hö̃töa soatasoma .
43005036	João anö sa wäsä nö , “ Ö̃kö . Ĩ na Jesus a kuati ta o ” ĩ na makö pi thamatima maaki , “ Ö̃kö . Ĩ na Jesus a kuati ta o ” ĩ na sa tä thama sinomo wi , ĩ na ĩ tänö makö pewö pi thama satia apaö . “ Ĩ na tä thamaö ! ” kamisa na ipa hao a kuu noai , ĩ sa tä thamati asa kutenö , “ Ö̃kö . Ĩ na Jesus a kuati ta o . Kama hai ĩ pö̃ anö Jesus a ta simöpalö noa ” ĩ na makö pi thama päoö .
43005037	Ipa hao anö sa simönö noai , ĩ ipa hao anö sa wäsä hö̃töoö . Kamakönö ipa hao ma kai a hini maa noai kitä . Ipa hao ma tapa maa noai kitä .
43005038	Teusö anö sa simönö noai , ĩ sa na , “ Ĩ pitili wa ” ĩ na makö pi kuu totio mi salo , kamakönö Teusö ma kai a hini mi .
43005039	“ Teusö sa tä waheta möti ha , sa õsi palimipasopöö ! ” makö pi kuu salo , Teusö ma tä waheta mötii . Ma tä waheta möti kule maaki , “ Teusö tä wahetanö Jesus a wäsä totioö ta ” pi kuu mai .
43005040	“ Sa õsi palimipamonasopö , Jesus a na sa hulolöheö ! ” makö pi kuu mi . “ Päla . Jesus a na sa huu wani ” makö pi kuu sinomoö ' ĩ na Jesus a kuuma .
43005041	Ĩ na a kuu nö , ' Kamisanö makö taö öpa waikia kule . Teusö ma pii pitilia totia mane . Önö kutenö , “ ‘ Jesus a totiatalo opa sai taköö ! ’ kamisa na ĩ na sanöma töpö kuu totio mi salo ” ĩ na sa pi kuu mane ' ĩ na Jesus a kuuma .
43005042	
43005043	Ĩ na a kuu nö , ' Ipa hao anö sa simöa nö , “ Sanöma töpö pi hatukamaö ! ” ĩ na ipa hao a kuu ha , sanöma makö na sa waloköma . Sa waloköma maaki , kamakönö sa hini wanio opama . Teusö anö ai tä sanöma simöa maa noai kitä maaki , kamakö na ĩ ai tä waloköma , kama pi saimo päo nö , “ Sa töpö pi hatukamatiköö ! ” a pi kuu päo wi , ĩ ma ta hini pi topa sisa päo kitä .
43005044	Kamakö aiki , “ ‘ Makö totiatalo opawö ’ kamakö na ĩ na Teusö a kuupököö ! ” ĩ na sami Teusö a kua wi , ĩ na ĩ a na makö pi kuu mai , “ ‘ Makö totiatalo opawö ’ ĩ na sanöma ma töpö pi thamapökö o ” makö pi kuu pälaso noa . Ĩ na makö kuu päo salo , “ Jesus a pitili ” ĩ na makö pi kuu kuki kitä ta o ?
43005045	“ Pö̃ a na Jesus aiki , ‘ Hi juteu töpö wanisala apa sinomo saiö ! ’ a kuu kitä ” ĩ na pö pi kuu hãto ti ! “ Moisés a pitili ” makö pi kuu wi , ĩ aiki , “ Ĩ juteu töpö wanisala apa sinomo saiö ! ” ĩ na ĩ a kuu pasio kitä .
43005046	Moisés anö tä sãökati pola nö , sa wäsäma . Önö kutenö , “ Moisés a pitilimo opaö ” ĩ na makö pi kuu totia aköna , “ Jesus a pitilimo opaö ” ĩ na makö pi kuu totia hö̃töla pi .
43005047	“ Moisés anö tä sãöka noai , ĩ tä waheta pitilimo opaö ” ĩ na makö pi kuu mi tä , “ Jesus a kuu wi , ĩ ta pitili ipö ” ĩ na makö pi kuu mai kitä ' ĩ na Jesus a kuuma .
43006001	Ĩ na tä kua tä , waiha kosoto tuu pata kule , ĩ Kaliléia tuu pata hilo wi , ĩ Sipetíasisö tuu kosoto pata hilo kua naine , ĩ kosoto u pata na Jesus a pökatökö lasoma .
43006002	Töpö satehe epii töpö nokaalöma . Teusö anö tä thama taö öpa wi , Jesus anö ĩ nasimö tä thama naio nö , töpö salia apati wi , ĩ töpö toapama kotioma . Töpö toapama kotio noai , ai töpö satehe epii töpönö ĩ tä tama kutenö , kosoto tuu pökatö pata hamö Jesus a na ĩ töpö noka soatasolöma .
43006003	Jesus a pökatöpalolö nö , heuma tä pata ha a hemopalolö nö , kama kai a hua sinomoti wi , ĩ töpö kai lokö lasoma .
43006004	Juteu töpö pásökoamopö , tä atea waikioma .
43006005	Ĩ na tä kua tä , Jesus anö tä möö ha , satehe epii töpö huu tasoma . Töpö huu tasoa ha , ' Ki töpö satehe epii töpö huu polati , ĩ ka pi tä nii na ma töpö ösö poteha läpamanöpö ? Witi ha ĩsa ãi kuo pa ma tä tälöpö ? ' Filipe a na a kuuma .
43006006	Filipe a wapaö ha , a kuuma . ' Wi na sa kua pätakö ? ' Jesus a pi kuu hö̃töo maama . ' Ĩ na sa kua läo mosawiapalo hö̃töo soata kitäö ! ' a pi kuu hö̃töolöma .
43006007	' Ka pi tä na ki ma töpö ösö potehepamanöpö ? ' Filipe a na Jesus a kuu ha , ' Ki töpö pewö na wani ipii ĩsa ãi ose wai totoma hätäpo kuköma , ĩ ãi noa apö kitä ta pi kuu mai . 8 pilipoma kökö na ai sanöma tä kalipalo pi kua hö̃töa kule maaki , ĩ ĩsa ãi noa tolea satia apa soale kitä ' Filipe a kuuma .
43006008	A kuu ha , Jesus a kai a hua sinomoti wi , ĩ ai tä hai , ĩ Simão Pedro poose André aiki ,
43006009	' Sepaata mo kopeke kuo noai , ki ulu tänö ĩ nasimö ĩsa ãi wai po kua kulati . 5 ĩsa ãi po kule . Ĩ na tä kua tä , polakapi salaka kökö po naia kule . Ĩ na nii tökö ose wai kui tökö wainö ĩ na töpö satehe epö kui töpö ösö pewö poteha totilaso kitä ta o ? ' André a kuuma .
43006010	A kuu ha , Jesus aiki , ' “ Pö loa paikiö ! ” ki töpö na pö kuu ! ' ĩ na kama hai ĩ töpö na ĩ na Jesus a kuuma . Ĩ na Jesus a kuu ha , sĩsipö tökö kuo topa apa pa ĩ töpö pewö loköma . Töpö satehe epii , ĩ 5.000 wano töpö , suö töpö , ĩ na töpö kui töpö kuoma .
43006011	Ĩ na tä kua tä , Jesus anö ĩsa ãi tälö nö , Teusö a na , ' Hi ĩsa wa ãi totopi ke . Wa totiatalo opawöö ! ' a kuu nö , töpö lole , ĩ töpö pewö na ĩ ãi totoa hätähäköma . Ĩ ãi totoa hätähäa totia paitakö nö , salaka kökö täa nömötalö nö , ' Hapa . Kawanö hi salaka wa kö totopi ke . Wa totiatalo opawö ' a kuu nö , ĩ töpö pewö na salaka sãi totoa hätähäa totia nömöaköma , ĩ töpö pewö pötöa totia hö̃tösoma .
43006012	Ĩ töpö pewö pötöa totia waikilasoö ha , ' Ai tä see koananöö ! Tä see wanio päo matimö ' ĩ na Jesus a kai a hua sinomoti wi , ĩ töpö na a kuu ha , 5 ĩsa ãi na töpö iapalohe , ĩ tä see koananö nö , wöö kökö ha ĩsa ãi see titiaköma , ĩ ãiki seenö , wöö kökö satehe epii , ĩ 12 kökö wöö kua kule maaki , kökö wöö pewö matia apa konasoma .
43006013	
43006014	Ĩ na tä kua tä , Teusö anö aipö tä thama wi , Jesus anö ĩ nasimö ai tä thama hö̃töoö ha , ĩ töpönö ĩ tä tapa noai ĩ töpö aiki , ' “ Teusö a kai a wäsä totio wi , kamakö na ĩ a waloki kitäö ! ” Teusö tä waheta kuupili , ki ĩ Jesus a ' ĩ na töpö kupaloma .
43006015	Ĩ na töpö kupaloö ha , Jesus aiki , ' Hi töpönö sa nokamanö nö , sa kaikanapa pia kuleö ! ' ĩ na Jesus a pi kuu salo , heuma tä pata hamö sami a hemopasolöma .
43006016	Heuma tä pata hamö Jesus a hemopasolöma , tä mumahapalo tä , kosoto tuu na kama kai a hua sinomoti wi , ĩ töpö timöiki nö ,
43006017	kutiata a na töpö titiki nö , pökatö hamö Kapahanaũ tä uli kulali hamö töpö pi pökatökö lasoma . Ĩ töpö na Jesus a walo kõo mai ha , tä mumasoö .
43006018	Ĩ töpö pi pökatö soaalö tä , ipoko tänö maa tuu pata supa supamo opa läoma .
43006019	Tuu supa supamo opa tä , pai hamö , kosoto tuu mötali pata hamö ĩ töpönö tä sakaalö tä , Jesus a huu tapama . Maa tuu hösöka hamö Jesus a huu läo tasoma . Maa tuu hösöka hamö Jesus a huu ha , töpö kilipalo opama .
43006020	Töpö kilipalo opaö ha , ' Pö kilipalo tihöö ! Kamisaö ! ' Jesus a kuuma .
43006021	A kuu ha , ' Ai taköö ! A titia naikiö ! ' töpö kuu ha , Jesus a titia naia soataköma . Jesus a titia naia soataki ha , töpö pi mönaha apii töpö pi pökatökö lasoma .
43006022	Ĩ na tä kua tä , ĩ hena tä , pökatö ha töpö kuo haio soa laso noai , ĩ töpö aiki , ' Jesus a maneö ! Sami kutiata ösö wai kãpili , ĩ ösö ha , a kai a hua sinomoti wi , ĩ töpö pi pökatöa waikikö laso kipiliö ! Jesus a kuo haio soa kipili maaki , huki a kua maneö ! ' töpö kuuma .
43006023	Ĩ na töpö kuu tä , Sipetíasisö tä uli ha töpö kuo taso noai , ĩ töpö pi walokö solöö . ' Hi ĩsa wa ãi totopi ke ' Teusö a na Jesus a kuu noai , ĩ ha töpö satehe epii töpönö ĩsa ãi oalalö noai , ĩ tä kotö na ĩ töpö pi walokö solöma .
43006024	Töpö pi walokö solö ha , ' Jesus a maneö ! ' töpö kuu noai , kutiata kökö ha ĩ töpö titiki nö , Jesus a tae laso pia salo , Kapahanaũ tä uli na ĩ töpö pi pökatölasolöma .
43006025	Töpö pi pökatölolö nö , Jesus a talalö nö , ' Jesus a pata ! Witi ha motokö kua tä wa walokö solöma ? ' töpö kuu ha ,
43006026	Jesus aiki , ' “ Jesus anö makö pi hatukupamani pia salo , tä aipamati kipiliö ! Önö kutenö , Jesus ma tae haiolö nököö ! ” ĩ na makö pi kuu pola nö kuno mai , “ Ĩsa ãinö makö ösö potehea asa pasoma kutenö , Jesus ma tae haiolö nököö ! ” makö pi kuu pälaso lasoma . Ĩ na sa kuu kuleö ! Pitili sa ' ĩ na Jesus a kuuma .
43006027	Ĩ na a kuu nö , ' Nii tä oa wi , ĩ nasimö tä na pö kalipalo opa päo tihöö ! Nii tä hoteso kitäö ! Makö õsi palimipaso wi , ĩ tä na pö kasiapalo sisaaö ! Ipa hao Teusö anö sa simöpalö noai , ĩ sanöma sa kupaso noai , ĩ sanö makö õsi palimipamani kitäö ! Kamisanö makö õsi palimipamani wi , ĩ tä na pö kasiapalo sisatioö ! ' ĩ na Jesus a kuuma .
43006028	Ĩ na a kuu ha , ' Wi na samakö kasiapalo kuapö ? Ĩ tä na wi na Teusö a kuu ? ' ĩ na ĩ töpö kuu ha ,
43006029	' “ Ĩ tä na pö kasiapaloö ! ” Teusö a kuu wi , ĩ ma ta hini pi topa salo , Teusö anö sa simöpalö noai , ĩ sa na makö pi tapoiki nö , “ Jesus a pitili ” ĩ na pö pi kuu totioö ! Kamisa na pö noamamo totioö ! ' ĩ na Jesus a kuuma .
43006030	Ĩ na a kuu ha , ' Wa tä aipama wi , kamisamakö na ĩ wa tä mömaö ha , “ Teusö anö Jesus a simöpalö noa ” samakö kuu kitä . “ Jesus a pitili ” samakö pi kuu totio kitä ' töpö kuu nö , ' Önö kutenö , wa tä aipama kitä ?
43006031	Tä uli pokea apöle , ĩ tä uli ha nö patapö töpönö nii tä aipö öpii nii tä opalatimae . “ Hi tä hẽtu ha nii tä kupoli , ĩ tä nii na Moisés anö töpö kai ösö potehepalotima ” ĩ na Teusö tä waheta kuu ' ĩ na Jesus a na ĩ na ĩ töpö kuuma .
43006032	Ĩ na töpö kuu ha , ' Ĩ na sa kuu kuleö ! Pitili sa : “ Hi tä hẽtu ha nii tä sai kupoli , Moisés anö kamakö na ĩ nii tä sai totoma maama . Hi tä hẽtu ha nii tä sai kupoli , ipa hao anö ĩ nii tä sai totoma sisaö .
43006033	Sanöma makö temöpama totio wi , ĩ tä hai ĩ nii tä sai . Ipa hao Teusö anö ĩ tä nii totoma sisaö . Ĩ tä nii hai , ĩ kamisa . Kamakö na Teusö anö sa totokö noai ĩ nii tänö makö temöapalamatii . Önö kutenö Teusö a na sa kuoma , hi masita tä uli ha sa ithopaköma ” ĩ na sa kuu kuleö ! ' Jesus a kuuma .
43006034	Jesus a kuu ha , ' Jesus ai . Nii wa tä sai kateha pole , kamisamakö na ĩ tä nii sai totoma sinomoö ! ' ĩ na töpö kuuma .
43006035	Ĩ na töpö kuu ha , Jesus aiki , ' Nii wa tä oalöma , wa pi honipo mi kui na , ĩ na kawanö sa kai a hinia totilöma , wa pi honipo maa kua hö̃töpasoö . Wa amisio opa noai maaki , maa wa tuu kotalöma , wa amisi maa kua toitaso wi na , ĩ na sa kai a hinia makokoa thaa totilöma , wa pi honipo wi , ĩ tä maa kua kua totia hö̃tötasoö ' ĩ na Jesus a kuuma .
43006036	Jesus a kuu nö , ' Ĩ na sa kuu kule maaki , “ Kamakönö sa tapa apati wi maaki , kamisa na makö mamo teteo mi ipö nö kiliwö . ‘ Jesus a pitili ’ makö pi kuu mi ipö ” ĩ na sa kuu kipili ' Jesus a kuuma .
43006037	A kuu nö , ' Kamisa na ipa hao anö ai sanöma makö totopi wi , kamisa na ĩ makö waloki kitä . Kamisa na makö waloköma , makö hãsiapo mai kitä .
43006038	Hi tä hẽtu hamö sa kua tä , sanöma makö na sa huu pia tä , kama sa pi saimo päta maama . “ Sanöma töpö na sa waloiki nö , ĩ na sa kua kitäö ! ” sa pi kuu päta maama . Ipa hao anö sa simönö noai , ĩ aiki , “ Ĩ na wa kua totioö ! ” ipa hao anö sa noa thaö ha , sanöma makö na sa waloköma .
43006039	Sa simönö noai , ĩ aiki , “ Kawa na sa töpö totokipili , ĩ töpö thaa totiapala totioö ! Ai wa töpö motöma maapököö ! Masita tä uli mapo pia tä , ĩ wa töpö temöa kõo soapamanöpököö ! ” ĩ na ipa hao a kuu nö ,
43006040	“ Sanöma töpönö ipa ulu wa taa nö , ‘ Wa pitili ’ ipa ulu wa na ĩ na töpö pi kuu nö , ĩ töpönö wa tälöma , ĩ töpö õsi palimipaso kitä ” ĩ na ipa hao Teusö a kuu ' Jesus a kuu nö , ' Ĩ töpö õsi palimia totipasoö ha , hi masita tä uli mapo pia tä , kamisanö ĩ töpö temöa kõa hö̃töa soapamani kitäö ! ' ĩ na Jesus a kuuma .
43006041	Ĩ na tä kua tä , ' Hi tä hẽtu pata ha nii tä kupoli , sanöma makö na Teusö anö ĩ tä totoa wi , ĩ kamisa ' Jesus a kuu ha , juteu töpönö Jesus a päsäpama .
43006042	' Ki a hai , Jesus a pasiwö . José a hai ĩ pelupö a pasiwö . Kama hai pö̃ a , kama hai pöpönö a , ĩ na kilii ma töpö taö öpa kule ta o . Wi na a pi kuu salo , “ Hi tä hẽtu ha sa kuoma , sanöma töpö na sa walokö solöma sa ” a kuu ? ' töpö kuu ha ,
43006043	' Sa kateha wanisala hãtotio pola tihöö ! ' Jesus a kuu nö ,
43006044	' Ipa hao anö sa simöa totio noai , ĩ anö kamisa na wa waloama mi tä , kamisa na wa walo pasio mai kitä . Kamisa na wa waloköma , masita tä uli mapo pia tä , kamisanö wa temöa kõa sisapamani kitäö !
43006045	“ Teusö anö ĩ töpö pewö taömani kitä ” ĩ na Teusö a kai a wäsäti noai , ĩ na ĩ töpö kuu noai , ĩ ta sãökama . Önö kutenö , ipa hao Teusö wa hini nö , wa pi hatukupamonasoma , kamisa na wa waloa sisaki kitä .
43006046	Ai tänö pö̃ Teusö a möö tai mi pasiwö . Teusö a na sa kutio noai , ĩ sanö Teusö sa möö taö öpa sisaö .
43006047	“ ‘ Jesus a pitilimo opaö ’ wa pi kuu tä , wa õsi palimipasoö ” kamakö na sa kuu kule . Sa holisimo mai kitäö ! ' Jesus a kuu nö ,
43006048	' Nii tänö wa temöo soatio kua wi na , ĩ na kamisanö wa õsi temöama kua sinomo hö̃töoö ' Jesus a kuuma .
43006049	A kuu nö , ' Poke poke tä uli ha kamakö nö patapönö maná tä oa sinomotima maaki , ĩ töpö nomanasoma .
43006050	Ĩ na töpö kuama maaki , hi tä hẽtu ha nii tä kupoli , Teusö anö kawa na ĩ tä totoki wi , ĩ wa tä oalöma , wa noma pasio mai kitä .
43006051	Hi tä hẽtu ha nii tä kupoli , ĩ tä niinö wa õsi palimipamani wi , ĩ kamisa waikiwöö ! Ĩ nii wa tä oalöma , kawanö sa täa totilöma , wa õsi palimipaso kitä . Wa noma mai , Teusö a na wa kuo naio soatio kitäö ! Nii sa ta kateha pole , ĩ pili sa sãi . Sanöma makö õsi palimipasopö , sa sãi totoki kitä ' Jesus a kuuma .
43006052	Ĩ na Jesus a kuu ha , juteu kama töpö hapalo hẽtupasoma . ' Wi na taka ? Wi na kama nii tä totoa thaki taka ? ' töpö kuu ha ,
43006053	Jesus aiki , ' Ĩ na sa kuu kuleö ! Pitili sa : “ Sanöma sa kupaso noai , ĩ sa sãi oa mi , pili sa iä pö koa mi , ĩ na makö kua mi tä , makö õsi palimipo mai kitä .
43006054	Pili sa sãi oali , pili sa iä pö koali , ĩ na makö kua kuköma , ĩ makö õsi palimia totipasoö . Ĩ makö õsi palimia totipamani wi , hi masita tä uli mapo pia tä , makö temöa kopamani kitäö !
43006055	Pili sa sãi hai , ĩ nii tä sai . Pili sa iä pö hai , ma tuu koa wi , ĩ tuu sai .
43006056	Kawanö pili sa sãi oaö , pili sa iä pö koaö , wa kua wi , kamisa na ĩ wa kuo soatio kitä . Kawa na sa kuo hö̃töo soatio kitä .
43006057	Ipa hao Teusö a palimii , ĩ anö sa simönöma . Ĩ anö sa palimipalöma . Ipa hao Teusö anö sa palimia thapalipili na , ĩ na kamisa sãi na wa ia sinomo kuköma , kamisanö ĩ na ĩ wa õsi palimia thaa hö̃töpamani .
43006058	Hi tä hẽtu ha nii tä kupoli , ĩ tä nii ithopaso noai , ĩ kamisa waikiwö . Kamakö nö patapönö nii tä aipö öpii , ĩ maná tä oama maaki , ĩ töpö nomasoma . Nii sa ta kateha pole , ĩ wa tä nii oaö ha , wa õsi palimipalo nö , wa temöo soatio kitä ” kamakö na sa kuu alu kule . Pitili sa ' ĩ na Jesus a kuuma .
43006059	Kapahanaũ tä uli ha juteu töpö kokamo wi , ĩ a sai kulati , ĩ a sai na Jesus anö töpö pi hatukupama tä , ĩ na Jesus a kuuma .
43006060	Jesus a kuu noai , Jesus a na töpö nokapaloti wi ĩ töpö satehe epii töpönö ĩ ta hini ha , ' Jesus anö makö pi hatukama pole , ĩ ta amatosia apöle . Ĩ ma ta hini totia kule ta o ? Ĩ ta hinio mi ipö kitä ' töpö kuuma .
43006061	Töpö kuu ha , töpö hapalo pi hĩsuhapalo pole , Jesus anö ĩ tä taa nö , ' Sa kuuhe , ĩ tä na makö pi honipo kule ?
43006062	Sanöma sa kupaso noai , ki hamö ĩ sa kuo soma laso noai , ĩ hamö sa hoköamö kua kõa soapasolö wi , ĩ ma tä taa totia tä , wi na makö pi kuu kitä ?
43006063	Teusö a õsi kua tolele , ĩ anö wa õsi palimia sisapamani . Kama wa pi saimo opa päköma , wa õsi palimipo mai kitä . Kamakö na sa hapalo sinomoti kutenö , kamakö na Teusö a õsi kua tolele , ĩ a waloiki nö , makö õsi palimipamani kitäö !
43006064	Sa kuu pole , ĩ tänö makö õsi palimipaso kitä maaki , “ Jesus a pitili mai kitä ” ĩ na ai makö pi kuu pasia kule ' Jesus a kuuma . Somi tä , ĩ tä na Jesus a pi hatuko soatama . ' “ Jesus a holisi ” töpö pi kuu wi ĩ töpö ' ĩ na Jesus a pi kuu soatama . ' Ki a waninö sa monini pia salo ' ĩ na a pi kuu naio soatama .
43006065	Ĩ na tä kua tä , Jesus a hapalo kota nö , ' Önö kutenö , “ Ipa hao anö kamisa na wa waloama mi tä , kamisa na kama wa walo päo mai kitäö ! ” sa kuu ke ' ĩ na Jesus a kuu totio opama .
43006066	Ĩ na Jesus a kuu totio opaö ha , Jesus a na töpö nokapaloti noai , ĩ ai töpö satehe epii töpö sapa pasia kopasoma . Jesus a na ĩ töpö nokapalo maa pasipasoma .
43006067	Önö kutenö , Jesus a kai a hua sinomoti wi , ĩ kama 12 töpö na a hapalo nö , ' Kamakö hai kini ? Kamisa na makö nokapalo wania naia kule ? ' a kuu ha ,
43006068	Simão Pedro aiki hö̃töwö , ' Kaikana ai . Samakö nokapalo wani mai kitäö ! Ĩ witi a na samakö nokapalo nömöopö ? Ai tä kua mai kitä . Kamisamakö na wa hapalo sinomo wi , ĩ tänö samakö õsi palimipo sisaö .
43006069	“ Kawa pitili ” ĩ na samakö pi kuu kule . Kawa toita sati ipii , Teusö anö ĩ wa simöa asapalöma thali ' ĩ na Pedro a kuuma .
43006070	Ĩ na Pedro a kuu ha , ' Kamisanö 12 makö kui makö saia totili kipili maaki , Sai tä sai patanö ai wa simöa sinomo wi ĩ wa ' Jesus anö töpö noa thama .
43006071	Simão Isökatiosisö a hai ĩ pelupö Jutasö a katehama . Jesus anö 12 töpö kui töpö sailö noai , ĩ ai tä hai , ĩ Jutasö a kuoma maaki , ĩ anö Jesus a monima piama .
43007001	Ĩ na tä kua tä , Kaliléia tä uli pata hamö Jesus a huatalotima . Ki hamö , Jutéia tä uli pata hamö juteu töpönö Jesus a säpalöpö , töpö lälati hamö , ĩ hamö Jesus a huu wanio opa tasoma .
43007002	Ĩ na tä kua tä , juteu töpönö sai pö pakitai sai pö thakö nö , töpö iapalo sinomoma . Töpö iapalo kõo pia wi tä atea waiki ha ,
43007003	Jesus a hai ĩ poose töpö aiki , ' Jesus ai . Jutéia tä uli pata na wa huu mi salo . Ĩ hamö wa huu nö , wa tä aipama sinomo wi , ĩ nasimö wa tä mömapököö ! Kawa kai a hua sinomoti wi , ĩ töpö na ĩ wa tä aipö möma taso mi salo .
43007004	“ Ĩ na Jesus a kuati ta o ” wa töpö pi thama maapa wi , wa kuo soatio maikiö ! Wa tä aipama sinomo kutenö , ai töpö pewö na a tamo hö̃töotöö ! ' ĩ na poose töpönö pepala Jesus a noa thamae .
43007005	Jesus a hai ĩ poose töpö sai maaki , ' Jesus a pitili ' ĩ na ĩ töpö pi kuu maama . ' Teusö anö ĩ a kaikanapalö noai , ĩ a ' ĩ na ĩ töpö pi kuu maama .
43007006	' Ĩ töpö pewö na a tamo hö̃töotöö ! ' ĩ na poose töpö kuu ha , ' Huki sa huu mai kitä . “ A alulöö ! ” ipa hao Teusö a kuu ha , sa hua sisasolö kitä . Kama makö huu pi topa tä , pö hulolöö ! ' Jesus a kuuma .
43007007	A kuu nö , ' Sanöma töpönö kamakö wanipo tai mi ipö asawö . Kamisa wanipo pasio sinomoö . Sanöma töpö na , “ Wanisala ma tä thaa sinomo opawö ” sa kuu ha , sa wanipo opa sinomo sai thaliö !
43007008	Töpö iapalo pialati ha , ĩ hamö pö hua pailolöö ! Sa huu paio mai kitäö ! “ A hua hailolöö ! ” ipa hao Teusö a kuu ha , sa huu haio kitä ' Jesus a kuu nö ,
43007009	Kaliléia tä uli pata ha a kuo haio paitioma .
43007010	A kuo haitioma maaki , ĩ hamö poose töpö asulö noai hamö töpö iapalo pialati , ĩ hamö Jesus a hua haia hãtosolöma .
43007011	Töpö iapaloti tä , töpö lämo pasio hãto nö , ' Witi ha Jesus a kua ? ' ĩ na töpö kuuma .
43007012	Satehe epii töpö hapalo nö , ' Jesus a totiatalo opa nö kiliawö ia ! ' ĩ na ai töpö kuuma . Ĩ na ai töpö kuu kule maaki , ai töpö aiki pasiwö , ' Nai . Jesus anö töpö mönama apa päo thaliö ! ' ĩ na ai töpö kuu pasioma .
43007013	Juteu pata töpö na ĩ töpö kili salo , Jesus a kateha hoka totio mai ha , Jesus a kateha hãtomopalo pätiomae .
43007014	Ĩ hamö töpö iapalo mötalipo waikia tasoa tä , Jesus a waloa haikitö nö , Teusömo sinomo wi ĩ a sai ha a ekua soataiki nö , töpö pi hatukama soata tasoma .
43007015	Töpö pi hatukamati tä , ' Tä aipa apa nö kiliawö ' juteu töpö kuu nö , ' Ai tänö ki a pi hatukama maa noai maaki , ki anö tä taö öpöle ' töpö kuu ha ,
43007016	' Kama sa pi saimo nö , sa töpö pi hatukama mane . Sa simönö noai , ĩ aiki , “ Ĩ nakö totiwöö ! Ĩ nakö totiwöö ! ” a kuu sinomo wi , ĩ sa ta wäsä toleati päoö .
43007017	Kamakö aiki , “ ‘ Ĩ na wa kuapöö ! ’ Teusö a kuu wi , ĩ sama ta hini pi topa sisaö . ‘ Ĩ na a kua totihoö ! ’ Teusö a kuu ha , ‘ Hai . Awai ’ ĩ na samakö kuu hö̃töo sinomo päoö ” ĩ na makö kuu ha , sa ta wäsäti wi , ĩ tä na wa pi hatukua totipaso kitä . “ Jesus anö ta wäsä wi , Teusö anö ĩ ta totoa päköma ” ĩ na wa pi kuu tao opa waikile kitä . Kama sa pi saimo päoö aköna , “ Jesus a pi saimo päo nö , ta wäsätii ” makö kuu tao opa hö̃töla pi .
43007018	“ Ai tänö sa simöa pasio mai , kama sa pi saimo päo nö , sa ta wäsä pasio päoö ” ĩ na ai tä kuu wi , ĩ anö , “ Ta wäsä pole , ĩ anö tä taö öpapawö ” ĩ na töpö pi thama pi topa apa päa salo , ta wäsäti päoö . Ai tä aiki hö̃töwö , “ Ki a patanö sa simönöma kutenö , sa ta wäsä toleati päoö ” ĩ na ĩ a kuu wi , ĩ anö , “ Pata tänö a simönö noai , ĩ a patanö tä taö öpa asawöö ! ” ĩ anö ĩ na töpö pi thama pia salo , ta wäsä päoö . Ĩ a pitilimo totio opa asaö . A holisimo mi .
43007019	Moisés anö kamakö na kama kai totoköma maaki , ĩ makö pewönö Moisés ma kai a hini mi . Wi na makö pi kuu salo , sa säpa pi topa pikia kule ? ' Jesus a kuuma .
43007020	Jesus a kuu ha , ' A hole kuu päo ti ! Kawa na sai tä sapäko hãtoa päa kule . Wa säpa pi topa mane ' töpö kuu ha ,
43007021	' Teusö anö tä aipama asa wi , ĩ nasimö ai sa tä aipamaö ha , “ Kilatiha ! ” makö pi kuuma . A wani salia apati noai , ĩ sa toa komanöma ha , “ Kilatiha ! ” makö kupalo opama .
43007022	Sutu upa Moisés a kua paia mi tä , kamakö hai nö patapö töpönö ulu töpö isi ola ösö wai hanöpalö nö , ĩ ösö wai hosa sinomoma . Waiha Moisés aiki , “ Ulu töpö isi ola ösö hosa sinomoö ! ” a kuu tolea totioma kutenö , mota mapo wi , ĩ tä wakala päla tä maaki , kamakö hai ĩ ulu ma töpö isi ola hosa hö̃töo sinomoö .
43007023	“ Ulu töpö na 8 tä mumi kuto tä , pili a isi ola ösö hosa sinomoö ! ” Moisés a kuu noai , ĩ ma kai peama wani salo , mota mapo paio wi , ĩ tä wakala ha maaki , ulu ma töpö isi ola ösö wai hosa sinomoö . Ĩ na makö kuati maaki , mota mapo wi ĩ tä wakala ha ki sa toa totia komanöma ha , kamakönö sa wanipotiwö . Wi na makö pi kuu salo ?
43007024	Ai ma tä möö nö , “ Ĩ a wanisala ” pö kuu soa päto tihöö ! Ĩ a kuati wi , ĩ a na wa pi tapoa totia paiki nö , “ Ĩ a kuati wi , Teusö anö ĩ tä taa wani ” ĩ na makö pi kuu totio nö , “ Awai . Ĩ anö wanisala tä thama ” ĩ na pö kuu makoka totihoö ! ' ĩ na Jesus a kuuma .
43007025	Ĩ na tä kua tä , Jetusalẽi tä uli hamö töpö kulali , ĩ ai töpö aiki , ' Ai töpönö a säpa piale , ki ĩ a hãtowö .
43007026	Ki ĩ a maaki , hoka totio opa pa a hapaloti kule maaki , ĩ a na ĩ töpö ta haa hö̃töo mi ipö nö ta kiliwö . “ Teusö anö Jesus a sailö nö , a kaikanapa piale , ki Jesus a hãtowö ” ĩ na pata töpö pi kuu hãtoa kule .
43007027	Ĩ na makö kupalo pasia mane . Teusö anö a sailö nö , a kaikanapa piale , ĩ a waloköma , ĩ a piliomö kuo soma noai , ĩ ma tä uli taö mai kitä maaki , Jesus a piliomö kuo noai , ĩ ma tä uli taö waikia kule . Ĩ ma tä uli taö waikia kutenö , Teusö anö ĩ a kaikanapa mai kitä ' ĩ na töpö kupalotima .
43007028	Ĩ na töpö kupaloti tä , Teusömo wi a sai pata hamö Jesus anö töpö pi hatukamati pola nö , lope epii a hapaloma . ' Kamakönö sa taö kule ta o ? Sa pilio soma noai , ĩ ma tä uli taö naia kule ta o ? “ Teusö anö a simöpa mai ha , Jesus kama pi saimo päo nö , a huma ” pö pi kuu ti ! Sa simöa noai , kamakönö ĩ ma taö mai kitä . Ĩ a pitili ipö .
43007029	Ĩ ma taö pasia mai kitä maaki , kamisanö sa taö öpa asa sisaö . Ĩ a na sa kutio asa waikioma kutenö , ĩ sa taö öpa asaö . Ĩ anö sa simöpalöma ' Jesus a kuuma .
43007030	Jesus a kuu ha , ĩ töpönö Jesus a hua pi topama maaki , ' A säpali wi , ĩ tä wakalaö ! ' Teusö a pi kuu mi kutenö , ĩ töpönö Jesus a huöpa soata maamae .
43007031	Ĩ na tä kuama maaki , ' Teusö anö a saia totilö noai , ĩ Jesus a ' ai töpö pi kuu nö , ' Jesus a pitili ' ĩ na ĩ töpö pi kuu soatama . ' Teusö anö a saia totilö noai , ĩ a kaikanapa piale , ĩ a waloiki nö , Jesus a na ĩ a tolehea asapaso solö kitä ta o ? Jesus anö tä aipama kua wi na , ĩ na ai tä walokiso nö , ĩ na ai tänö tä aipama tolea satia kua asakö solö kitä ta o ? ' ĩ na töpö kutima .
43007032	Ĩ na töpö kuti noai , ai juteu pata töpö , ĩ patiseu töpö a hilo wi , ĩ töpönö ĩ ta kuu hininöma . Ĩ ta kuu hininö nö , ĩ patiseu töpö , Teusö a täpä sinomo wi ĩ pata töpö , ĩ na töpö kui töpönö , Teusömo wi a sai pata na töpö läapalo sinomo wi , ĩ töpö noa thaa nö , ' Jesus a huölöheö ! ' ĩ na töpö kuuma .
43007033	Ĩ na tä kua tä , Jesus aiki , ' Kamakö na sa kuo tetepo opati mai kitäö ! Tä tetepo totila tä kuno mai , sa simönö noai , ĩ a na sa konasolö kitä .
43007034	Kamakönö sa taeti kitä maaki , sa tapamo kota mai kitä . Sa kuo kõo pialali ha , ĩ ha makö walo haio solö mai kitä ' Jesus a kuuma .
43007035	A kuu ha , juteu töpö hapalo hẽtupaso nö , ' Witi tä uli hamö a kuamö kua kõkö noai ha , ma tapa maapö ? Ai juteu makö selekepaso noai , juteu töpö pasi mai , köteeku töpö a hilo wi , ĩ töpö na ĩ juteu töpö pilio sätäa naitile , ĩ töpö na Jesus a pilia nömöikitö nö , ĩ köteeku töpö pi hatukama nömöo hãto taso pia salo ?
43007036	“ Kamakönö sa taeti kitä maaki , sa tapamo mai kitä . Sa kuo kõo pialali ha , ĩ ha makö walo haio solö mai kitäö ! ” wi na ĩ a pi kuu salo , a kuu kule ? ' ĩ na ĩ töpö kuuma .
43007037	Ĩ na tä kua tä , töpö iapalo mapo totio piale , ĩ tä wakala na töpö pewö kokamo pole , ĩ tä Jesus a öpaiki nö , lope epii a hapalo nö , ' Wa amisi ipö salo , kamisa na wa waloa hö̃köa toitaiki nö , kamisa na wa tuu nakalö nö , wa tuu koalöpöö ! Wa amisi ipö salo , maa tuu kuo pa wa walotaiki nö , maa wa tuu kotalöma , wa pi topa kua kotaso kua wi na , ĩ na wa pi otatalo opa kua kule maaki , kamisa na wa waloa hö̃köa toitaiki nö , sa hini kuköma , wa pi topa apa hö̃töa kotaso kitä .
43007038	“ ‘ Jesus a pitili ’ ĩ na wa pi kuu ha , õsi palimipamani wi , pili wa õsi ha ĩ nasimö tuu haapo opaö , tuu kaläpo opaö , ĩ na tä kua kitäö ! ” ĩ na Teusö tä waheta kuu ' ĩ na Jesus a kuuma .
43007039	' Tuu haapo opaö ' Jesus a kuu pole , ĩ Teusö a õsi kua tolele , ĩ ta kateha kule . ' Jesus a pitili ' ĩ na töpö pi kuu wi , ĩ töpönö Teusö a õsi kua tolele , ĩ a pi sua piale , Jesus anö ĩ a katehama . Hi tä hẽtu ha Teusö a kulali , ĩ hamö Jesus a kõo paiolö mi tä , hi tä uli ha a kuo soa paioma kutenö , Teusö a õsi kua tolele , ĩ a totoa paio maama .
43007040	Jesus a kuu noai , ĩ töpönö ĩ ta hini ha , ' Jesus a hai , Teusö a kai a wäsä sinomo wi , ĩ a ' ai töpö kuuma . ' Teusö anö a saipalö noai , kamakö na a kaikanamo piale , ki ĩ a ' ĩ na ai töpö kuu asama .
43007041	Ai töpö aiki , ' “ A kaikanamo totio wi , ĩ Cristo a hilo wi , kaliléia tili tä kule kitä ” ĩ na Teusö tä waheta kuu mane nökö .
43007042	“ Cristo a hai , kaikana Davi tä ola . Pelẽi tä uli ha Davi a pilio noai , ĩ tä uli ha Cristo a pilia nömöki kitäö ! ” ĩ na Teusö tä waheta kuu sisa kule . Jesus a hai , ĩ Cristo a mai kitä ' ai töpö kuuma .
43007043	Ĩ na Jesus a na ĩ töpö hapalo setekeapalo kua apama . Ai töpö aiki , ' Jesus a holisi ' ĩ na ĩ töpö pi kuu pasioma .
43007044	Ai töpönö Jesus a wanipo opa salo , a huöa pi topa apama maaki , ai tänö a hua maama .
43007045	Ĩ na tä kua tä , Teusömo wi a sai pata ha töpö läapalo sinomo wi , ĩ töpö hua kononö nö , Teusö a täpä sinomo wi ĩ pata töpö , patiseu töpö , ĩ na kilii töpö na ĩ töpö walokö tasoma . Töpö walokö tasoö ha , töpö läapalo sinomo wi , ĩ töpö na , ' Jesus ma kai walo totio mai . Wi na makö kuatima ? ' pata töpö kuu ha ,
43007046	' Jesus a hapalo toita kui na , ĩ na ai tä hapalo toita kui tä kua mai kitäö ! ' töpö läapalo sinomo wi , ĩ na ĩ töpö kuuma .
43007047	Ĩ na ĩ töpö kuu ha , ' Jesus anö makö mönama hö̃töo hãtomakö ? ' ĩ na patiseu töpö kuu nö , ĩ na ĩ töpö noa thama .
43007048	' Ai juteu pata töpö , ai patiseu samakö , ĩ na samakö kui , ĩ samakönö Jesus a hai ĩ pitili sama ta pii ta o ?
43007049	Ma . Pata samakönö Jesus a hai ĩ pitili sama ta hila mai kitä . Satehe epii hi töpö loa sototole , ĩ töpönö Jesus a hai ĩ pitili ta hila sisaöe . Moisés anö töpö noa thaa noai , hi töpö lole , ĩ töpönö ĩ ta tai mi ipö . Teusö anö ĩ töpö peama apa kitä ' ĩ na patiseu töpö kuuma .
43007050	Ĩ na töpö kuu ha , ai patiseu tä aiki , Jesus a na a huu halu taso noai , ĩ Nikotemosö aiki ,
43007051	' “ Ai ma tä hini paio mai ha , ‘ Ĩ na sa kua kipiliö ! ’ ma tä kuu hini paio mai maaki , ‘ Wa wanisala apawö . Wa peama pia alu kule ’ ĩ na pö kuu totioö ! ” ĩ na Moisés a kuu pasio maama ta pi kuu mai ' Nikotemosö a kuu ha ,
43007052	' Kaliléia tili wa nai hãtowö ? Teusö wa tä waheta möö mi salo . Teusö wa tä waheta möö totioö aköna , “ Hai a . Teusö a kai a wäsä totio wi , Kaliléia tä uli ha ĩ ai tä pilio maa noai kitä ” ĩ na wa pi thama pola pi ' ĩ na patiseu töpö kuuma .
43007053	Ĩ na töpö kuu hötötöa totipalo nö , ĩ töpö pewö konasolöma .
43008001	Ĩ na tä kua tä , töpö pewö konasolöma maaki , Olipa tä heu pata hamö Jesus a hua pasisolöma .
43008002	Ĩ hena tä , tä halu pia tä , Teusömo wi a sai pata hamö a hua konasolöma kutenö , Jesus a na töpö satehe epii töpö sotototile , Jesus anö ĩ töpö pi hatukama pia salo , a loa naiköma .
43008003	A lotia tä , Moisés a kai a wäsä sinomo wi ĩ töpö , patiseu töpö , ĩ na töpö kui töpönö suö tä hilakö solöma . Ai tiko tä wano na ĩ a suö mamopaloti noai , ai tänö tä talöma kutenö , Moisés a kai a wäsä sinomo wi ĩ töpö , patiseu töpö , ĩ na töpö kui töpönö ĩ a suö hilakö solöma . A hilaköso nö , töpö lole ha , ĩ ha ĩ suö a öpamakö solöma .
43008004	A öpamakö nö , Jesus a na , ' Samakö pi hatukama sinomo wi , ĩ ai ! Hi suö anö tiko tä wano mamoma tä , ai tänö tä tama .
43008005	“ Ai suö tänö tiko tä wano mamomanö noai , maa manö ĩ a säsä nö , a säpalöheö ! ” ĩ na Moisés anö tä sãököpalö nö , ĩ na tä waheta thamama thaliö ! Wi na kawa kuu kule ? Wi na hi suö ma tä thamapö ? Ma säpalö nökö hãtowö ? ' töpö kuuma .
43008006	Jesus a wapa pia salo , töpö kuuma . ' Jesus a wanisala ' töpö kuu pi topa apama . ' Wi na wa kuu kule ? ' töpö kuuma maaki , Jesus a mãi poa soataiki nö , pili a aminö masita tä sãöka soataköma .
43008007	Tä sãökaö ha , ' Wi na wa pi kuu kule ? ' töpö kupaloö ha , a öpa kotalo nö , ' Hi makö kule , ĩ ai wanö wanisala wa tä thatala tai mi ipii ĩ wanö maa wa ma täa soatalö nö , a säsäa somapalöö ! ' ĩ töpö na Jesus a kuu nö ,
43008008	a mãi poa kotaiki nö , masita tä sãököa kõo soatama .
43008009	Ĩ na Jesus a kuuhe , ĩ töpönö ĩ ta hini nö , töpö pi tapoa soataiki nö , ' Sa wanisala hö̃töo kitä ' töpö pi kuu nö , ai pata tä kõa somatasolöö , ai tä kõa nömöa haitasolöö , ai tä kõa nömöa haisolöö , ĩ na töpö kuama . Ĩ na töpö pewö kupa kõoma . Jesus a na ĩ suö tä öpa sätäo haio soa asama .
43008010	Ĩ na töpö kuaö ha , Jesus a öpa sononoa haia kotalo nö , tä möö ha , sami suö tä öpa sisa sö . Sami suö tä öpa ha , ' Witi ha wa säpa pi topahe , ĩ töpö ? “ Hi suö tä wanisala apa wi , ĩ ma säpalö nökö ” töpö kuuhe , ĩ ai tä öpa soa kule ? ' Jesus a kuu ha ,
43008011	' Ma . Ai tä öpa soa mane ' suö tä kuu hö̃töoö ha , ' Kamisa aiki , “ Hi suö tänö wanisala tä thaö ha , a säpalöö ! ” sa pi kuu hö̃töo mai kitä . A kononöö ! Wanisala tä thaa hãto kota tihöö ! ' Jesus a kuuma . ]
43008012	Ĩ na tä kua tä , ĩ töpö na Jesus a hapalo kõo nö , ' Pili motokönö uli tä uli pewö hatukutama kua wi na , ĩ na kamisanö sanöma sa töpö pi hatukutama thama hö̃töo soataö . Kamisa na wa nokapalo kuköma , mumi mumi tä kuo pa wa huu mai kitä . Sa wakala apii ĩ sanö wa õsi palimia totipalöma , kawanö ĩ sa thapo totiki kitäö ! ' ĩ na Jesus a kuuma .
43008013	A kuu ha , patiseu töpö aiki hö̃töwö , ' Sami wa kuu sisa kule . Ai tä kuu sätäapalo naio mi kutenö , “ Pitili ta ” samakö pi kuu mai kitä ' patiseu töpönö ĩ na Jesus a noa thaö ha ,
43008014	' Sa kuo somapili , kama sanö ĩ sa tä uli taö sisaö . Waiha sa kuo nömöo kõo piale , ĩ kama sanö ĩ sa tä uli taö nömöa kõo waikia kule . Önö kutenö , “ Ĩ na sa kua asaö ” sami sa kuuhe , ai tä kuu sätäapalo naio mi päla tä maaki , ĩ pitili tä sai a ' Jesus a kuu nö , ' Sa kuo soma noai , kamakönö ĩ ma tä uli taö pasia mai kitä . Sa kuo nömöo kõo piale , ĩ ma tä uli tai mi naiwö .
43008015	Kama makö pi saimo päo nö , ma tä makokama läapalo sinomo päoö . Ai tä na sami sanö sa tä makokama läapalo pasio sisa päo mai kitä .
43008016	Ipa hao anö sa simöpalipili , kamisa na ĩ a kuo sinomo opa kutenö , sa tä makokama läapalo tä , ĩ pitili tä sai a totiwö .
43008017	Moisés a patanö tä sãököpalö nö , “ Polakapi töpönö ta kateha ösöhapala totioö ha , ‘ Ĩ pitili ta ’ ai töpö kuupö ” ĩ na Moisés a kuuma .
43008018	“ Ĩ na sa kua asaö ” ĩ na kamisa kuu kule . Ipa hao anö sa simöpalö noai , ĩ na ĩ ipa hao a kuu pasiliapalo naia kule ' Jesus a kuuma .
43008019	Ĩ na Jesus a kuu ha , ' Witi hamö au hao a kuamö kua ? ' töpö kuu ha , ' Kamakönö sa tai mi , ipa hao ma tai mi , ĩ na tä kua kule . Kamakönö sa taö aköna , ipa hao ma taö naia soatala pi ' Jesus a kuuma .
43008020	Töpö Teusömo wi a sai pata na Jesus anö töpö pi hatukamati pola nö , ĩ na a kuuma . Ĩ a sai õsi pata ha sitipa kökö titipa sinomo wi , ĩ tä hĩtale , ĩ tä kotö na Jesus a loiki nö , ĩ töpö pi hatukamatima . A hapalo peliapalo opatima maaki , ' Huki Jesus a säpamonaso wi , huki ĩ tä wakala ' ĩ na Teusö a pi kuu paio maama kutenö , ĩ tökö soatawö Jesus a hua soata maamae .
43008021	Ĩ töpö na Jesus a hapalo kõo nö , ' Sa hua konasolö pia salo . Kamakönö sa taepala haitia kule maaki , makö wanisala haitio nö , makö nomapo haitiopö tä kua kuleö ! Sa huumö kua kõo piale hamö ĩ hamö makö huumö kua haio wi tä kua mai kitä ' Jesus a kuuma .
43008022	A kuu ha , ' Jesus kama a säa sapa kõa hãtoa päpaso pia salo , “ Sa huumö kua kõo piale hamö , ĩ hamö makö huumö kua haio wi tä kua mai kitä ” tä kuu hãtoa alu kule ' ĩ na töpö kuuma ,
43008023	' Hi masita tä uli ha makö kuo somama . Hi tä uli na sa kuo soata naio maapili . Hi tä hẽtu hamö sa kuo somatio paio kipili .
43008024	Önö kutenö , “ Makö wanisala haitio nö , makö nomapo haitio kitä ” ĩ na sa kuu alu kule . “ Jesus a hai , ĩ Teusö a ulupö . Teusö anö samakö noama pia salo , pelupö Jesus a simönöma ” ĩ na makö pi kuu mi tä , makö wanisala haitio nö , makö nomapo totio haitio kitä ' ĩ na Jesus a kuuma .
43008025	Ĩ na a kuu ha , ' Ĩ witi pili wa totiwö ? ' töpö kuu ha , ' Kamakö na sa kuu somatiopili , ĩ na sa kuu pasia soa kule ' Jesus a kuu nö ,
43008026	' Kamisanö ĩ makö pewö a kateha taö öpa soa kule maaki , makö a kateha mai kitä . Makö a kateha nö , “ Makö wanisala apa nö kiliawö ” sa kuu taö öpa kitä maaki , huki ĩ na sa kuu paio mai kitä . Sa simöa totio noai , ĩ a pitilimo opaö . Kamisa na a kuupili , ĩ sa ta hini nö , sanöma töpö pewö na sa ta wäsä tolea apaö ' Jesus a kuuma .
43008027	A kuuma maaki , Jesus anö kama pö̃ a katehatima maaki , ĩ töpönö ĩ ta hini maama .
43008028	Ĩ ta hini pasio mi kutenö , Jesus aiki , ' Sanöma sa kupaso noai , hii ti pakalai ti ha kamakönö sa pi ösötama totia tä , “ Awai . Teusö a hai pelupö Jesus a sai ta o ” ĩ na makö pi kuu totiso kitä . “ ‘ Töpö noama sinomoö ! ’ ĩ na Teusö pö̃ a pi kuu nö , pelupö Jesus a simönömaö ! Jesus kama pi saimo mane . Pö̃ anö ta taöma noai , pelupö Jesus anö ĩ ta kateha sisaö ” ĩ na makö pi kuu kitä .
43008029	“ Ĩ na a kua totioö ! ” ĩ na ipa hao a kuu wi , ĩ sa tä thaa sinomo hö̃töoö ha , ipa hao sa pi mönahapalama sinomo hö̃töoö . Ĩ na sa tä thamaö ha , ipa hao anö sa simönö noai , ĩ anö sami sa taatala maama . Kamisa na a kuo naio soatiotii ' ĩ na Jesus a kuuma .
43008030	Ĩ na Jesus a kuu ha , ĩ ai töpö satehe epii töpö aiki , ' Jesus a pitili ' töpö pi kuu totisoma . ' Jesus a hai , Teusö a hai pelupö a . Samakö täapa kõo läo wi , ĩ a ' ĩ töpö pi kuuma .
43008031	Ĩ na tä kua tä , ' Jesus a pitili ' ĩ na juteu töpö õsi pi kuu noai , ĩ töpö na , ' Kamakönö sa kai a hini totio sinomo kuköma , kamisa na makö nokapalo totio wi , ĩ makö kupasoö .
43008032	Sa kai a hini sinomoti kuköma , pitili ma ta taö öpa kuki kitä . Pitili ma ta taö öpa kuköma , makö uni kusöa kopali kitäö ! ' ĩ na Jesus a kuuma .
43008033	A kuu ha , ' Ai tänö Abraão samakö ola uni õka maapili nökö . Ai tänö samakö noa mi kalipalama maapili nökö . Wi na wa pi kuu salo , “ Makö uni kusöa kopali kitäö ! ” wa kuu kule ? ' töpö kuuma .
43008034	Töpö kuu ha , Jesus aiki , ' Ĩ na sa kuu kuleö ! Pitili sa : “ Wanisala wa tä tha apati kuköma , ĩ wanisala tä uni patanö wa õkapali . Wanisala tänö wa õka totipalöma , wanisala wa tä thaa sipa apa kuki .
43008035	Ai töpönö wa thapo päo wi , ĩ töpönö wa noa mi kalipalama sinomoti wi , ĩ töpö na , ‘ Ipa ai pö ’ wa kuu totio mai kitä . Ĩ töpö na , ‘ Ipa töpö saiö ! ’ kama töpö hai ĩ pelupö a sai kuu sisaö .
43008036	Önö kutenö , Teusö a hai ĩ pelupö sanö makö uni kusöa kopalöma , makö uni õka mi tä , wanisala ma tä thaa husoolö mai kitä . Makö kusöa kõo totia asapali kitä .
43008037	Awai . Abraão makö ola . Abraão makö ola maaki , kamakönö sa kai a hini wani ipö kutenö , kamakönö sa säpa pi topa kule .
43008038	Kamisa na ipa hao anö ta wäsäpili , kamakö na ĩ sa ta wäsäti kule maaki , kamakö hai ĩ pö̃ aiki , ‘ Ĩ na ma tä thama totioö ! ’ a kuu läoö ha , ĩ na ma tä thama totio hö̃töoö ” ĩ na kamakö na sa kuu kule . Ĩ pitili sa sai a totiwöö ! ' Jesus a kuuma .
43008039	A kuu ha , ' Nö patapö Abraão a hai , kamisamakö hai ĩ hao a pasiwö ' töpö kuu hö̃töoö ha , Jesus aiki , ' Abraão ulupö makö aköna , Abraão a kuati noai na , ĩ na makö kua tolea totitila pi .
43008040	Teusö anö pitili ta wäsä noai , ĩ sa ta hini nö , kamakö na sa ta wäsä totioma maaki , sa säpa pi topa apa pikia kulai . Kamakö kuati wi na , ĩ na Abraão a kuati pasio maama .
43008041	Kamakö hai ĩ pö̃ a kuati wi na , ĩ na kamakö kuati hö̃töoö ' ĩ na Jesus a kuuma . A kuu ha , ' Teusö a hai ĩ pelupö samakö asawö . Kamakö hai ĩ pö̃ a sami ipö . Ai tä kua mai kitä . Teusö a hai ĩ pelupö samakö sai ' töpö kuuma .
43008042	Ĩ na töpö kuu ha , Jesus aiki , ' Teusö a na sa kutioma , huki hi tä uli na sa kua nömötia kule . Önö kutenö , Teusö a hai , kamakö hai ĩ pö̃ a aköna , kamakönö sa noima pola pi . Kama sa pi saimo päo nö kuno mai . Ipa hao anö sa simöaö ha , hisimö sa huma .
43008043	Wi na makö pi kuu salo , kamakönö sa kai a hini mi ipö ? Sa kai a hini wani ipö salo , kamakönö sa kai a hini totio mi .
43008044	Sai tä sai pata hai ĩ pelupö makö pasiwö . Au hao Sai tä patanö tä thama wi , ĩ pelupö makönö ĩ ma tä thama pi topa naio hö̃töoö . Somi tä sai tä , Sai tä sai patanö sanöma makö sätima , huki töpö sä soatioö . A pitilimo wi ĩ tä pii mi . A pitilimo tai mi . A holisimo sinomoö . Töpö holisimo wi , ĩ töpö hai ĩ pö̃ a .
43008045	Önö kutenö , pitili sa ta wäsä tä , “ Jesus a pitili ” makö pi kuu mi .
43008046	Ai wa aiki , “ Jesus anö wanisala tä thama ” ai wa kuu pitilimo totio kitä ta o ? Ma . Ĩ na ai wa kuu pitilimo mai kitä . Pitili tä sai a wäsäti kule ta makö pi kuu mai , wi na makö pi kuu salo , “ Holisimo hãtoa kule ” makö pi ku upaö ? Wi na makö pi kuu salo , sa kai a hini wani ipö ?
43008047	Teusö wa thapo totio kuköma , Teusö wa kai a hinini kitä . Teusö ma thapo mi kutenö , Teusö ma kai a hini mi päwö ' ĩ na Jesus a kuuma .
43008048	Ĩ na Jesus a kuu ha , ' “ Samatia tili wa . Sai wa tä thapo pasio wi , ĩ wa ” samakö kuupili , ĩ pitili ta kuoma ' ĩ na ĩ juteu töpö kuuma .
43008049	Töpö kuu ha , ' Sai sa tä thapo wi ĩ sa mai kitäö ! Sa isi wanihipaloti maneö ! ' Jesus a kuu nö , ' Ipa hao sa komoapalama mai , ipa hao sa hini totiatalo opaö . Kamakönö sa komoapalama pasioö .
43008050	“ Pata tä Jesus a totiatalo opawö ” kamisanö sa töpö pi thama pi topa mi . “ Pata tä Jesus a totiatalo opatiwö ” ĩ na ai tänö töpö pi thama pi topa pasioö . Kamisa na ĩ anö tä makokama läapalo pasio kitä .
43008051	“ Kawanö sa kai a hini totio wi , ĩ wa noma mai kitäö ! Teusö a na ĩ wa kuo soatio kitäö ! ” kamakö na sa kuu kuleö ! Pitili sa ' Jesus a kuuma .
43008052	Ĩ na Jesus a kuu ha , ' Sai wa tä thapo totia alu kule . Wa isi waniha totia waikia alu kule ' töpö kuu nö , ' Abraão a pata nomasoma . Teusö a kai a wäsä totio noai , ĩ töpö noma naisoma . Ĩ töpö nomasoma maaki , “ Kawanö sa kai a hininöma , wa noma pasio mai kitäö ! ” wa kuu pasia alu kule .
43008053	Kamisamakö hai ĩ hao Abraão kolo tä nomasoma . “ Abraão a na sa patamo hasua apa asa wi sa ” wa kuu alu kule ? Teusö a kai a wäsä totio noai , ĩ töpö noma naisoma . Ĩ witi pili wa pasiwö ? Wi na wa kuu kule ? ' ĩ na juteu töpö kuuma .
43008054	Ĩ na töpö kuu ha , ' “ Sa totiatalo opawö ” kama sa sai kuu aköna , “ Ĩ pitili tä sai a totiwöö ! ” makö pi kuu mi kipi . Ipa hao Teusö a na , “ Ipa Teusö a ” makö holisi kuu wi , ĩ aiki , “ Jesus a totiatalo opawö ” kama kuu kule .
43008055	Kamakönö Teusö ma tai mi pasiwö . Kamisanö Teusö sa taö öpa asa sisaö . “ Teusö sa tai mi ” sa kuu aköna , kamakö holisimo kua wi na , ĩ na sa holisimo kua naina pi . Teusö sa taö öpaö . Kamisanö Teusö sa kai a hini totio opaö .
43008056	Kamakö hai ĩ pö̃ Abraão kolo tä aiki , “ Teusö anö kaikana tä simöpa piale , ĩ sa huu tati kuleö ! ” a pi pata kuu nö , a pi mönaha apama . Abraão a patanö sa huu talalö nö , a pi pata topa apama ' Jesus a kuuma .
43008057	A kuu ha , ' Hĩsa wa soawö . Kawa na 50 tä inama kupo paio mai ha , wa kua soa kule nökö . Kawanö Abraão wa tapa waikioma ta o ? ' töpö kuu ha ,
43008058	' “ Abraão a pata kua paia mi tä , kamisa kuo soma paitioma ” ĩ na sa kuu kule . Sa holisi mai kitäö ! ' Jesus a kuuma .
43008059	Ĩ na Jesus a kuu ha , maa manö Jesus a säsäpö , maa mapö sua soatalalöma maaki , Jesus a sosa läiki nö , Teusömo wi a sai sika pata hamö a kuoma , a hua kõa soa pätasolöma .
43009001	Ĩ na tä kua tä , Jesus a huulö tä , ai tä mamo höpöpöi tä talalöma . A ositi wai thapa tute tä a ositi mamo huu maa soatama .
43009002	Ĩ a talalö nö , Jesus a kai a hua sinomoti wi , ĩ töpö aiki , ' Jesus ai . Wi na tä kuaö ha hi a ositi höpöpii a thaa soapalöma ? Kamanö wanisala tä thaa piale , ĩ tä noa na a ositi mamo höpöpii a thaa soa hãtopalöma ? Pö̃ a , pöpönö a , ĩ na kilii töpönö wanisala tä thaa noai , ĩ tä noa na a ositi mamo höpöpii a thaa soa hãtopalöma ? ' töpö kuu ha ,
43009003	' Kamanö kuno mai . Pö̃ a , pöpönö a , ĩ na kilii töpönö kuno mai . “ Wanisala tä thaa noai , ĩ tä noa na a höpöpöa kuleö ! ” pö pi kuu tihöö ! ' Jesus a kuu nö , ' Ĩ a na Teusö a kalipalo lotetea apa piale , ĩ tä tamomapö , a ositi höpöpöo soatama .
43009004	Ĩ na tä wakala kuö soata tä , makö kalipalo haitapököö ! Sa simönö noai , ĩ aiki , “ Ĩ tä na a kalipaloö ! ” ĩ na ĩ a kuu ha , ĩ tä na makö kalipalo haitapököö ! Tä wisa waikia saileö ! Mumai ha makö kalipalo mai kitäö !
43009005	Hi masita tä uli na sa kua soaiki nö , sanöma sa töpö pewö wakalapalama sinomoö ' Jesus a kuuma .
43009006	Ĩ na Jesus a kuu nö , masita tä nakipömanö nö , kosoto tä ösö walehepalö nö , a wani höpöpö öpii , ĩ a mamo na tä kosoto pãhi wai huluka soataköma .
43009007	Tä huluka soatakö nö , ' Siloé tuu kosoto ha a sanumoa kõa soatalo kölöö ! ' Jesus a kuuma . Siloé tuu hai , ' A simökö noai tuu ' ta kuu alu kule . Ĩ na Jesus a kuu ha , a höpöpö öpii a sanumoa hö̃töa soa tasoma , a mamo huu topa kõo soataköma .
43009008	A mamo huu topa kõo soataki ha , ĩ tä kotö na töpö pilia naine , ĩ töpönö , sitipa kökö na a höpöpö öpii , ĩ a nako taa sinomo noai , ĩ töpö aiki , ' Ki ĩ a hãtowö ? Sitipa kökö naka sinomopili , ĩ a wani hãtowö ? ' töpö kuu ha
43009009	' Awai . Ĩ a sai wani totiwö ' ai töpö kuuma . Ĩ na ai töpö kuuma maaki , ' Nai . Tiko tä pasiwö . A höpöpö öpii , ĩ anö sitipa kökö naka sinomopili , ĩ a moikömö kuopili na , ĩ na ĩ a moikömö kuö päwökö ' ĩ na ai töpö kuu pasioma . Ĩ na ai töpö kuu pasia päla tä maaki , ' Sitipa kökö na sa höpöpö wani nako sinomopili , ĩ sa wani soawö ' ĩ na ĩ a kuu hö̃töoma .
43009010	Ĩ na a kuu ha , ' Wi na wa kua hö̃töo nö , wa mamo huu topa kõa hö̃tököma ? ' töpö kuu ha ,
43009011	' Jesus a hilo wi , ĩ anö kosoto tä heuhupamanö nö , pili sa mamo na tä pãhi huluka soatakö nö , “ Siloé tuu na a sanumoa soatalo kölöö ! ” a kuu ha , sa sanumoa soataso kölöma , sa mamo huu topa kõa soataki kipili ' a kuuma .
43009012	A kuu ha , ' Witi hamö ĩ a ? ' töpö kuu ha , ' Kui . Sa tä tai mi ipö ' a kuu hö̃töoma .
43009013	Ĩ na tä kua tä , a höpöpöo noai , patiseu töpö na ĩ a hilakö tasoma .
43009014	Jesus anö kosoto tä heuhupalö nö , a höpöpii , ĩ a mamo huu topa komakö noai , ĩ tä wakala hai , mota mapo sinomo wi , ĩ tä wakala kuoma .
43009015	Önö kutenö , patiseu töpönö , a höpöpöo noai , ĩ a na ĩ töpö hapalo nö , ' Wi na wa kuati nö , wa mamo huu topa kõa hö̃tököma a ? ' töpö kuu ha , ' Pili sa mamo na Jesus anö kosoto tä hulukukö nö , “ A sanumoa kõa soatalo kölöö ! ” ĩ na Jesus a kuu ha , sa sanumoa hö̃tösoma , sa mamo huu topa kõa soataköma ' ĩ na a kuuma .
43009016	Ĩ na a kuu ha , ai patiseu töpö aiki , ' “ Mota mapo wi , ĩ tä wakala na pö kalipalo ti ! ” Moisés a kuu pasio thali maaki , ĩ tä wakala na Jesus anö hi a mamo huu topa kõkö noa . Teusö a na Jesus a kuo maamakö . Teusö a na a kuo totioma aköna , mota mapo wi , ĩ tä wakala na a kalipalo maa noa kipi ' ai töpö kuuma maaki , ai töpö aiki , ' Jesus a wanisala mai kitä . A wanisala aköna , tä aipama tai mi ipö kipi . Hi a mamo wani huu topa kõo maa noa kipi ' ai töpö kuuma . Ĩ na töpö kuu hätäatalo hẽtupaso opa kuama .
43009017	Töpö hapalo hätäatalo hẽtupaso opama kutenö , a höpöpöo noai , ĩ a na patiseu töpö hapaloma . Töpö hapalo nö , ' Jesus anö wa mamo topa kõköma kutenö , wi na wa pi kuu kule ? Jesus a hai , ĩ witi pili a pasiwö ? ' töpö kuu ha , ' “ Teusö a kai wäsä sinomoti wi , ĩ a ” ĩ na sa pi kuu kule ' a kuu hö̃töoma .
43009018	Ĩ na tä kua tä , juteu töpö aiki , ' Ki a wani höpöpöo kipili maaki , a mamo topa kõkö noa ' ĩ töpö pi kuu maama kutenö , a höpöpöo noai , ĩ a hai ĩ pö̃ a , pöpönö a , ĩ na töpö kui töpö nakalöma .
43009019	Töpö nakalö nö , ' Ki a lole , ĩ au ulu a ? ' juteu töpö kuu nö , ' “ A ositi thapa tute tä , a ositi höpöpöo soata kipili ” makö kuu thali , ki ĩ a ? Huki wi na tä kuaö ha a mamo huu topa kõa kule ? ' töpö kuu ha
43009020	' Ki a hai , ipa ulu a totiwö . “ A ose wai höpöpö soatai , a thaa soatali kipili ” ĩ na samakö pi kuu taö öpa kule maaki ,
43009021	“ Ĩ nasimö tänö a mamo topa kõkömaö ! ” samakö kuu taö maneö ! “ Ki anö a mamo huu topa komakömaö ! ” samakö pi kuu taö naia mane . Kamakönö ipa ulu ma huama mi salo . Ĩ ipa ulu a hai , ĩ pata tä waikiwö . A hapalo moti soa mai kitä ' ĩ na pö̃ a , pöpönö a , ĩ na kilii töpö kuuma .
43009022	Juteu töpö na ĩ töpö kili ipa salo , ĩ na töpö kuuma . ' Jesus a hai , Teusö anö a kaikanapa piale , ĩ a ' ĩ na ai tä kuu kuköma , ' Juteu makö pewö kokamo sinomo wi , ĩ a sai ha ĩ a kokamo naio kota ti ! ' ĩ na juteu pata töpö kuu waikioma kutenö , ĩ pö̃ a , pöpönö a , ĩ na kilii töpö hapalo kili ipama .
43009023	Töpö hapalo kili ipa salo , ' Ipa ulu a hai , pata tä waikiwö . Ipa ulu kama ma huama saimo päo mi salo ' töpö kuuma .
43009024	Ĩ na töpö kuu ha , juteu töpönö , a höpöpöo noai , ĩ a naka konö nö , ' Teusö a na wa hapalo nö , “ Sa hapalo holisimo mai kitäö ” wa kuu ! ' ĩ na juteu töpö kuu nö , ' Jesus a wanisala wi , ĩ sama tä taö ' töpö kuuma .
43009025	Töpö kuu ha , ' Sa tä tai mi . A wanisala hãtowö , a toita hãtowö , ĩ na a kuö hãtowö . Ĩ na tä kuu wi sa tä tai mia pasia kule . Pi naka . Ĩ na tä kua wi ĩ sa tä taö pasia sisa kule . Sa mamo höpöpöo opa kipili maaki , huki sa mamo huu topa kõa kule . Ĩ na sa pi kuu taö pasia sisa kule ' ĩ na a kuuma .
43009026	Ĩ na a kuu ha , ' Jesus anö wi na wa mamo thama nö , wa mamo huu topa komaköma ? ' töpö kuu ha
43009027	' Kamakö na sa kuu waikio ke maaki , ma ta hini pi topa satia apa hãtoa alu kule ? Wi na makö pi kuu salo , “ A kuu kota ” makö kuu kõatalo kule ? Jesus a na makö nokapalo pi topa naia kule ta o ? ' a kuuma .
43009028	Ĩ na a kuu ha , a päsäpamae . ' Jesus wa kai a hiniti wi , ĩ wa pasiwö . Kamisamakönö Moisés sama kai a hini sinomo pasio wi ĩ samakö pasiwö .
43009029	Moisés a na Teusö a hapalo noai , ĩ sama tä taö öpaö . Jesus a lö kui , witi hamö ĩ a kuo somama kuno mai ? Ĩ sama tä taö pasio mi ' töpö kuuma .
43009030	Töpö kuu ha , ' Wi na taka ? Jesus a kuo soma noai , ĩ ma tä tai mi ipö maaki , ĩ anö sa mamo huu topa komaköma .
43009031	Töpö wanisalai , Teusö anö ĩ töpö hapalo hini mai kitä . Ĩ ma tä taö waikia kule . A Teusöpii , Teusö a kai a hini totio wi , Teusö anö ĩ a hini asa sisaö .
43009032	“ Ai sanöma tä ositi thapa tä , a ositi höpöpöo soata noai , ĩ a mamo huu topa kõkömaö ! ” tä kuu wi , tä hinio paio maa noai kitä . Somi tä sai tä , tä hinio maa noai , ĩ tä hinio mi soawö .
43009033	Teusö anö Jesus a simöpa maama aköna , Jesus anö sa mamo huu topama kõo maa noa kipi ' a höpöpöo noai , ĩ na ĩ a kuuma .
43009034	Ĩ na a kuu ha , ' Wa kupo tute tä , wa wanisala soatama , ĩ na wa wanisala kuö soawö . Kawanö samakö pi hatukupama pi topa tihöö ! Mi hamököö ! ' töpö kuu soatalo nö , juteu töpö kokamo sinomo wi , ĩ a sai atu hamö a hãsia soatalöma .
43009035	Ĩ na tä kua tä , a wani hãsia soka soatalö noai , Jesus anö ĩ ta hininö nö , a höpöpöo noai , ĩ a taa konanötö nö , ĩ a na a hapaloma . A hapalo nö , ' “ Sanöma tä kupaso noai , ĩ a pitili ” wa pi kuu waikia kule ? ' Jesus a kuu ha ,
43009036	' Sanöma tä kupaso noai , ĩ witi pili a ? “ Ĩ a pitili ” sa pi kuu pi topa apa kule ' a kuu hö̃töoma .
43009037	Ĩ na a kuu ha , ' Sanöma sa kupaso noai , kawanö ĩ sa tapa waikitio kipili . Kawa na ĩ sa hapalo waikia kule . Sanöma sa kupaso noai , ĩ sa waikiwö ' Jesus a kuu ha ,
43009038	' Kaikana ai . “ Wa pitili ” huki sa pi kuu kuki keö ! ' a kuu nö , ' Hi Jesus a hai , ĩ pata tä sai ' a pi kuu salo , Jesus a kotö ha a loa soataiki nö , masita tä na a maeko hĩta thaa soataköma .
43009039	Ĩ a na Jesus a hapalo kõo nö , ' Sanöma sa töpö sokapali pia salo , hi masita tä uli ha sa waloköma . Sa waloiki nö , töpö õsi höpöpö öpii , ĩ töpö pi hatukupo mi ipii , ĩ sa töpö pi hatukupamani pia salo . Ai töpö aiki , “ Sa õsi höpöpö mi ipöö ! Sa pi hatuku upö waikiwö ” töpö holisi pi kuu wi , ĩ töpö moti pasiwö . Ĩ sa töpö pi hatukupama pasio mai kitäö ! ' ĩ na Jesus a kuuma .
43009040	Ĩ na a kuu ha , Jesus a kotö ha ai patiseu töpö lole , ĩ töpö aiki , ' Samakö õsi höpöpö naiwö ta o ? ' töpö kuuma .
43009041	Ĩ na töpö kuu ha , ' Makö õsi höpöpö aköna , “ Wanisala ma tä thaa sinomo wi , ĩ makö ” kamakö na ĩ na Teusö a pi kuu mana pi . “ Kamisamakö õsi höpöpö pasi mi . Samakö pi hatuku upö waikiwö ” makö pi kuu ha , “ Makö wanisala soaö ” ĩ na Teusö a pi kuu kule ' ĩ na Jesus a kuuma .
43010001	Ĩ na tä kua tä , Jesus a hapalo kõo nö , ' Ĩ na sa kuu kuleö ! Pitili sa : “ Hiima kökö , ĩ oweha kökö hokolo wi ĩ taka ha ai sanöma tä lisipo mai , tä hokolomö kuo pamö a tuiki nö , a sutuköma , ĩ a hai , thomömo wi , ĩ a wani .
43010002	Ĩ taka sai ha a lisipo totio asa wi , ĩ a hai , oweha kökö thapo sinomo wi , ĩ a sai asawö .
43010003	Ĩ a waloki ha , ĩ taka ha a läo sinomo wi , ĩ anö oweha kökö päka lata wi ĩ ti hãkopa sinomoö . Ti hãkopali ha , oweha kökö thapo wi , ĩ anö kökö nakaö ha , oweha kökönö kama kai a hinia totiatala apaö . Kökö thapo wi , ĩ anö kama oweha kökö hila hätäpo nö , kökö nakalö nö , kökö kai asulöö .
43010004	Kökö kai pewö lisia kopalo nö , a huu paluo olö ha , kama hai ĩ oweha kökönö , a hapalo wi , ĩ a kai a hini taö öpa salo , ĩ a na ĩ kökö nokasolöö .
43010005	Ai tiko tä na kökö noka mai kitä . Ai tiko tä kai a hini tai mi ipö salo , ĩ a na kökö tokösolöö ” ĩ na kamakö na sa kuu kule . Sa holisi mai kitäö ! ' Jesus a kuuma .
43010006	Jesus anö uni ta thaa nö , oweha kökö a katehama maaki , ĩ töpönö ĩ ta hini maama .
43010007	Jesus a kai a hini mi kutenö , Jesus a hapalo kõoma . A hapalo kõo nö , ' “ Oweha kökö lisito wi , ĩ taka kui na , ĩ na kamisa kuö hö̃töwö ” ĩ na sa kuu kule . Pitili sa .
43010008	Kamisa huu paio mai ha töpö huu noai , ĩ töpö thomömo wi , ĩ töpö pewö . Oweha kökönö ĩ töpö kai a hini maama .
43010009	Ĩ taka ha kökö lisito sinomo wi , ĩ taka kui na , ĩ na kamisa kuö hö̃töwö . Kamisa na wa waloiki nö , wa lisipasoma , wa täa kõa läli kitä . Wa kili mai , wa lisi lisimo nö , nii wa tä talali kitä . Nii tä na wa honimo mai kitä .
43010010	Thomömo sinomo wi , ĩ anö makö thomöni , makö säpali , makö matamani , ĩ na ĩ anö makö thamapö , a waloki . Kamisanö , sanöma makö õsi palimipamani , makö pi topa totipamani , ĩ na makö thama pasiopö , sa waloköma .
43010011	Oweha kökö thapo wi , ĩ anö kökö noama kua totio wi na , ĩ na kamisanö ipa sanöma makö thapo wi , ĩ sanö makö noama kua totio hö̃töoö . Oweha kökö thapo wi , ĩ a hai , “ Ai tänö sa säpali kitä maaki , ipa oweha sa kökö noama satimo kitäö ! ” ĩ na ĩ a pi kuu kua wi na , ĩ na kamisa hai , “ Ai tänö sa säpali kitä maaki , ipa sanöma sa töpö noama satia apa kitäö ! ” ĩ na sa pi kuu hö̃töoö .
43010012	Oweha kökö na ai tä kalipalama päo wi , ĩ anö oweha kökö thapo totio mi kutenö , a tokösolöö . Oweha kökö kuo pa , ĩ anö pole a waitili kui na ĩ na lopu a wani kui , ĩ a wani huu taa tä , oweha kökö taa soa päta kölö nö , a wani tokösolöö . A tokösoö ha , lopu a waninö oweha kökö namo keköma , kökö läläo selekeoki .
43010013	Ĩ na lopu a wani kua tä , oweha kökö na a kalipalo päo wi , ĩ anö oweha kökö thapo totio mi kutenö , a tokösolöö . Oweha kökö pii mi ipö kutenö .
43010014	Oweha kökö thapo wi , ĩ anö kökö noama totio kua wi na , ĩ na kamisanö ipa sanöma sa töpö thapo wi , ĩ sanö ĩ na sa töpö noama thama totio kua hö̃töoö . Ipa hao anö sa taö öpaö , kamisanö ipa hao sa taö öpa hö̃töoö , ĩ na tä kua kua wi na , ĩ na kamisanö , sa töpö noama wi , ĩ sa töpö taö öpaö , sa töpö noama wi , ĩ töpönö sa taö öpa hö̃töoö , ĩ na tä kuaö . Oweha kökö thapo wi , ĩ a hai , “ Ai tänö sa säpa pia hãtole kitä maaki , ipa oweha sa kökö noama satimo opa kitä ” ĩ na a pi kuu kua wi na , ĩ na sa pi kuu hö̃töo soata kutenö , kamisanö ipa sanöma sa töpö noama pia salo , sa säpamo kili mai kitäö !
43010015	
43010016	Hi oweha kökö hokolole , ĩ sa kökö thapo hö̃töa waikia kule maaki , ai tiko sa kökö thapo tikilipo hö̃töa kule . Ĩ sa kökö hilakö solöpököö ! Ĩ kökönö sa kai a hinia hö̃töli kitä . Oweha kökö hokolole , ĩ kökö na ai tiko kökö koka naipaso kitä . Kökö koka naipasoö ha , sami sanö sa kökö pewö thalö nö , sami sanö sa kökö kai hupalo hö̃tötio kitä .
43010017	Ipa sa kökö noamaö , sa kuiki nö , sa säpamonaso kitä . Önö kutenö , ipa hao anö sa pii sinomoö . Sa säpamonaso kitä maaki , sa temöa hö̃töa konaso kitä .
43010018	“ Sa säpalöpöö ! ” sa pi kuu mi tä , ai tänö sa säpa mai kitä . Kama sa pi saimo nö , “ Sa säpalöö ! ” sa pi kulasoma , sa säpamoa sisasoö . Ipa hao aiki , “ A säpamonoö ! Wa säpamono nö , wa temöa hö̃töa konaso kitäö ! ” ĩ na a kuuma salo , “ Sa säpamono nö , sa temöa hö̃töa konaso kitä ” sa pi kuu kule ' ĩ na Jesus a kuuma .
43010019	Ĩ na Jesus a kuu ha , juteu töpö hapalo selekeo kõoma .
43010020	' Jesus anö sai tä thapo kuleö ! A isi waniho poleö ! Ĩ a kai wani a hini tihöö ! ' töpö satehe epii töpö kupaloma maaki ,
43010021	' Jesus anö sai tä thapoö aköna , Jesus anö ta kateha pole , ĩ nasimö ta kateha taö mana pi . Sanöma töpö mamo höpöpöi , sai tänö ĩ töpö mamo huu topa komaki kitä ta o ? ' ai töpö kuu pasioma .
43010022	Ĩ na tä kua tä , pe epii tä maa hälä tä , Teusömo sinomo wi a sai na töpö hapalo sotota nö , ' Teusö ai . Hi a sai na a kua totia pasikiö ! ' ĩ na töpö kuu sinomo noai , ĩ tä , Jetusalẽi tä uli hamö töpö iapalopö , töpö kokamoma .
43010023	Ĩ tä , Teusömo wi a sai sika ha ai sai a tipöle , ĩ tä sai ha töpö huu sinomo wi , ĩ Salomão a sai hilo wi , ĩ ha Jesus a huu tä ,
43010024	Jesus a na juteu töpö kokamo nö , Jesus a huamama . A huama nö , ' “ Jesus a hai , ĩ witi a ? ” samakö pi thamati ti ! Teusö anö wa kaikanapa piale , ĩ wa hãtowö manu kui , ta kateha makokoa haitalöö ! “ Awai . Teusö anö sa kaikanapa piale , ĩ sa ” a kuu makokoa haitaloö ! ' töpö kuuma .
43010025	Töpö kuu ha , ' Kamakö na ĩ na sa kuu waikio kipili maaki , “ Hai . Awai . Pitili ta ” makö pi kuu waikio maapa wi . Kamisa na , “ Ĩ na tä thamaö ! ” ipa hao a kuti wi , ĩ sa tä thama sinomo kutenö , “ Jesus a hai , Teusö anö a kaikanapali wi , ĩ a ” makö pi kuupöö ! ' Jesus a kuu nö ,
43010026	' Kamisanö makö thapo wi , ĩ makö mi kutenö , “ Jesus a hai , pitili tä sai a totiwö haö ! ” makö pi kuu mi .
43010027	Oweha kökö thapo wi , oweha kökönö ĩ a hini kua wi na , kamisanö sa töpö thapo wi , ĩ na ĩ töpönö sa hini kua hö̃töoö . Ipa sa töpö taö öpa hö̃töoö . Kamisa na ipa ai töpö nokapalo sinomoö .
43010028	Ipa sa töpö õsi palimia totipali . Önö kutenö , ipa töpö noma pasio mai kitä . Sa töpö thapo wi , ĩ sa töpö umapoti kutenö , ai töpönö ipa töpö thomöa pasio mai kitä .
43010029	Ipa hao anö kamisa na ipa töpö totopö noai , ai töpö pewö na ĩ a pata lotete sati ipö . Önö kutenö , ipa hao anö ipa töpö thapo naio wi , ai töpönö ĩ ipa töpö läkäa kõo mai kitä .
43010030	Kamisa , ipa hao a , ĩ na kilii , sami samakö ' ĩ na Jesus a kuuma .
43010031	Ĩ na Jesus a kuu ha , ĩ juteu töpönö Jesus a säpalöpö , maa mapö täa soatalalöma maaki ,
43010032	ĩ töpö na Jesus a hapalo läoma . A hapalo nö , ' Kamisa na ipa hao aiki , “ Toitai tä thama totihoöö ! ” ipa hao a kuu sinomoö ha , ĩ sa tä thama sinomoö . Kamakö mamo tetela tä , ĩ sa tä thama sinomo opaö . Ka pi sa tä thaa sinomo wi tä noa na maa manö sa säpa pia kule ? ' Jesus a kuu ha ,
43010033	' Toitai wa tä thati wi , ĩ tä noa na kuno mai . Teusö wa pata wäsä hiopöa apati kutenö , wa säpa pia kule . Sanöma wa pätawö maaki , “ Teusö sa hilo wi , ĩ sa ” ĩ na wa kuu ha , wa säpa pia kule ' töpö kuuma .
43010034	Töpö kuu ha , ' Kamakö hai ĩ nö patapö töpönö Teusö tä waheta sãöka noai , ĩ na ĩ tä waheta kuu : “ ‘ Kamakö hai , pata makö sai ’ ĩ makö pewö na Teusö sa pata kuuma ” ĩ na Teusö tä waheta kuuma .
43010035	Teusö tä waheta pitili sati ipö . Nö patapö töpö na Teusö a kai a walokö noai , ĩ töpö a kateha nö , “ Pata makö pata totiwöö ! ” ĩ na Teusö tä waheta kuuma . “ Teusö a hai , ĩ pata tä sai pata totiwö ” tä kuu kua wi na , ĩ na ĩ töpö a kateha nö , “ Pata makö sai totiwöö ! ” ĩ tä kuu kua hö̃töoma .
43010036	Ipa hao anö sa sailö nö , hi masita tä uli ha sa simönöma maaki , kamakö aiki , “ ‘ Teusö ulupö sa ’ Jesus a kuu manu kule , Jesus anö Teusö a kai wäsä hiopöa kule ” ĩ na makö kuuwö . Wi na makö pi kuu salo , makö kuu pikia kule ?
43010037	Ipa hao anö tä thama wi , ĩ sa tä thama naio mi tä , “ Jesus a pitili ” pö pi kuu tihöö !
43010038	“ Jesus a kuu wi , ĩ pitili tä sai a . A pitilimo sinomo opaö ” makö pi kuu mi päla tä maaki , ipa hao anö tä thama wi , ĩ sa tä thama naia tä , kamakö aiki , “ Awai . Teusö anö tä thama wi , Jesus anö ĩ nasimö tä thama sinomo naioö ” ĩ na makö pi kuu totiopökö . Ĩ na makö kuu toitio kuköma , makö pi hatukua totipaso kitä . “ Jesus a õsi na pö̃ a kua . Pö̃ a õsi na pelupö Jesus a kua hö̃töa ” ĩ na makö pi kuu tao opa kitä ' ĩ na Jesus a kuuma .
43010039	Ĩ na a kuu ha , ĩ juteu töpönö a säpalöpö , a moni huölöma maaki , tiko hamö Jesus a hua lälasolöma .
43010040	Ĩ na tä kua tä , somi tä , Johotão u pökatö pata hamö João anö töpö mãi õmati noai , ĩ hamö Jesus a kononö nö , ĩ hamö a kuo kõtio tasoma .
43010041	Ĩ hamö a kua kõtia tasoa tä , kama na töpö satehe epii töpö waloa haiki nö , ' João anö tä aipama naio maa noai maaki , ĩ anö Jesus a katehati noai , ĩ tä pewö a pitilia totia apa ' töpö kuuma .
43010042	Ĩ na tä kua tä , ĩ hamö töpö satehe epii töpö kuo naio noai , ĩ töpö aiki , ' Jesus a pitilimo opa nö kiliawö ' ĩ na töpö satehe epii töpö pi kuu kuköma .
43011001	Ĩ na tä kua tä , Lásatu a salia apama . Lásatu a , pese Maria a , pese Marta a , ĩ na töpö kui , Petânia tä uli na töpö pilioma .
43011002	Pese Maria anö Jesus pata tä huu wi ĩ a ami hõo ha tuu hälälä toita apii , tuu noa apii , tuu lökö nö , pili a hunukunö tä sanöma kõo noai , ĩ a . Kama hai ĩ pese Lásatu a salia apama .
43011003	Lásatu a salia apaö ha , pese töpönö Jesus a na ai tä simönö nö , ' “ Au noi tä salia apölaliö ! ” ĩ na Jesus a na ĩ na wa kuu ! ' ĩ na Lásatu a hai ĩ pese töpö kuuma .
43011004	Ĩ na töpö kuu ha , Jesus a na ĩ a waloikitö nö , ta wäsä tasoma . Ĩ ta wäsä pole , Jesus anö ĩ ta hininö nö , a hapalo hö̃töo nö , ' “ Lásatu a nomasopö , a salia pasia kule ” ĩ na a pi kuu tihöö ! “ Teusö a totiatalo opa asawöö ! ” ĩ na Teusö anö töpö pi thama pia salo , Lásatu a salia apa päa kule . “ Teusö a hai ĩ pelupö a totiatalo opa asawöö ! ” ĩ na töpö pi thama päo pia salo , Lásatu a salia apa päa kule ' ĩ na Jesus a kuuma .
43011005	Jesus anö Marta a , poose Maria a , pese Lásatu a , ĩ na kili töpö pi ipama maaki ,
43011006	Lásatu a salia apa wi , Jesus anö ĩ ta hininö nö , Lásatu a kuo pa a huu soata mai , polakapi tä mumi hasupamanöma .
43011007	Polakapi tä mumi hasupamanö nö , kama kai a hua sinomoti wi , ĩ töpö na , ' Jutéia tä uli pata na makö hua kononö nököö ! ' a kuu ha ,
43011008	' Jesus ai . Ĩ hamö a huulö tihöö ! Hi wisa ha , juteu töpönö wa säpa pi topa apa salo , maa manö wa säsä pi topa noa thali ta wa pi kuu mai . Wi na wa pi kuu salo , ĩ tä uli hamö wa huu pi topa kõa kule ? Ĩ tä uli hamö a huu pi topa kõo tihöö ! ' ĩ na töpö kuuma .
43011009	Ĩ na töpö kuu ha , ' Tä halulo nö , tä wakala lape epö kutenö , ĩ tä wakala a na wa huulö pamö , wa wäkäpa mai , wa huu soatiolö kitä .
43011010	Mumai ha kawa na wakala tä kua mi kutenö , wa wäkäpa päoö ' Jesus a kuuma . ' Wakalai ha wa huu makoka kua wi na , Teusö anö wa simöa wi ĩ wa ta hininöma , ĩ na wa huu makoka kua hö̃töo kitä ' ĩ na Jesus a pi kuu salo , ĩ na a kuuma .
43011011	Ĩ na Jesus a kuu nö , ' Kamakö hai ĩ noi tä Lásatu a mikölöma maaki , ĩ a na sa waloikitö nö , sa naa komani kitä ' Jesus a kuu ha ,
43011012	kama kai a hua sinomoti wi , ĩ töpö aiki , ' Jesus ai . Lásatu a mitia manu kule , a salia apa kule maaki , a ononoa kotaso kitäö ! ' ĩ na töpö kuuma .
43011013	Jesus ta hini makokoa totio maama kutenö , ĩ na töpö kuuma . Lásatu a noma waikilaso noai , Jesus anö ĩ tä taö waikia päla nö maaki , ' Lásatu a mikölömaö ! ' ĩ na a kuuma . Ĩ na a kuu ha , ' Lásatu a mia pätia kule ' ĩ na ĩ töpö pi kuu pasioma .
43011014	Ĩ na töpö pi kuu pasioö ha , ' Lásatu a noma totisomaö ! ' ĩ na Jesus a kuu makokoa toitasoma .
43011015	Ĩ na a kuu nö , ' Lásatu a noma tä , ĩ hamö sa kuo maa noai maaki , sa pi mönaha kule . Ĩ hamö sa kuo maama kutenö , “ Jesus a pitilimo opaö . Jesus a hai , ĩ Teusö a ulupö ” waiha ĩ na makö pi thama kitä . Önö kutenö , sa pi mönaha kule ' ĩ na Jesus a kuu nö , ' Pei . Lásatu a na makö pewö ekua soataiki nököö ! ' Jesus a kuuma .
43011016	Jesus a kuu ha , kökö poakapaso noai ĩ ai a na , ' Sísimu ' töpö kuuto wi , ĩ Tomé aiki , ' Awai . Jesus a na makö pewö nokalolö nököö ! Kamakö solo makö pewö säpamoa soa pätasopököö ! ' a kuuma .
43011017	Ĩ na tä kua tä , Petânia tä uli na Jesus a waloki ha , ĩ ha töpö hapalo nö , ' Maa maka pata ha Lásatu a nomawö titikö noai , 4 tökö mumi hasua kua waikikömaö ! ' ĩ na töpö kuuma .
43011018	Jetusalẽi tä uli na Petânia tä uli atepa apa soata kule .
43011019	Ĩ tä uli na Lásatu a nomaso noai , ĩ tä uli atepa apa soata kutenö , ĩ tä uli hamö juteu töpö satehe epii töpö asulöma . Lásatu a nomasoma kutenö , pese Marta a , pese Maria a , ĩ na kilii töpö pi topapalama päo pia salo , töpö asulöma .
43011020	Ĩ na tä kua tä , ' Jesus a huu kulaliö ! ' Marta anö tä kuu hininö nö , Jesus a na a hua lälasolöma . Marta a hua asa pälasolö noai ha maaki , Maria a kuo hisa pasioma .
43011021	Jesus a na Marta a paa lälotö nö , ' Pata ! Hisa ha wa kuoma aköna , ipa sao a noma maa noa kipi .
43011022	Hisa ha wa kuo maa päo noai maaki , huki Teusö na wa hapalo nö , “ Ĩ na wa tä thamaö ! ” ĩ na wa kuu ha , Teusö anö wa hinia totia hö̃töli kitä ' ĩ na Jesus a na ĩ na Marta a kuuma .
43011023	Ĩ na a kuu ha , ' Au sao a temöa konaso kitä ' Jesus a kuu ha ,
43011024	' Awai . Hi masita tä uli mapo pia tä nomawö töpö temöa konaso wi , ĩ tä , ipa sao a temöa naia konaso kitä ' ĩ na Marta a kuu ha ,
43011025	Jesus aiki , ' Sanöma töpö nomasoma maaki , kamisanö sa töpö temöma kõo wi , ĩ sa . Kamisa na sanöma töpö aiki , “ Wa pitili ” ĩ na ĩ töpö pi kuu wi , ĩ töpö nomasoma maaki , kamisanö ĩ sa töpö temöma kõo kitä .
43011026	Kamisa na , “ Wa pitili ” ĩ na wa pi kuu asa wi , ĩ wa temii , wa õsi palimi asai , ĩ wa õsi noma mai kitä . “ Ĩ pitili tä sai haö ! ” wa pi kuu kule ? ' ĩ na Marta a na ĩ na Jesus a kuuma .
43011027	Ĩ na a kuu ha , ' Awai , pata ! Pitili wa haö ! Teusö anö kamisamakö na wa kaikanamoma wi , ĩ wa . Teusö pelupö wa . “ Masita tä uli na wa simöpali kitäö ! ” Teusö a kuu noai , ĩ wa ' ĩ na Marta a kuuma .
43011028	Ĩ na Marta a kuu nö , poose Maria a na a kotapolö nö , a nakalö nö , ' Makö pi hatukama sinomoti wi , ĩ a huu kulaiö ! Wa naka polaiö ! ' Marta a kuuma .
43011029	Ĩ na a kuu ha , Jesus a kulati ha Maria a hua soatasolöma .
43011030	Ĩ töpö sai pö na Jesus a walo totio mai ha , Marta a pao läo taso noai ha , ĩ ha Jesus a öpa haio soa tasoma .
43011031	Maria a pi topapalamapö ĩ juteu töpönö , lope epii Maria a hua soatasolö wi , ĩ tä taa nö , Maria a na ĩ töpö nokasolöma . ' Lásatu a titilali hamö Maria a hua hãtosolö alu keheö ! Ĩ hamö a ö̃kö hãtolaso pia alu kuleö ! ' töpö pi kuuma .
43011032	Ĩ na tä kua tä , Jesus a öpalali hamö Maria a waloikitö nö , Jesus a talalö nö , masita tä ha a loa soataiki nö , masita tä ha a maeko hĩta thaiki nö , a hapalo soata nö , ' Pata ! Hisa ha wa kuoma aköna , ipa sao a noma maa noa kipi ' Maria a kuuma .
43011033	Ĩ na Maria a kuu ha , Jesus anö Maria a ö̃kö talalö nö , Maria a na töpö nokapalo pole , ĩ töpö ö̃kö naine , ĩ töpö taa naio nö , Jesus a pi ota apötasoma . A pi honipo opama .
43011034	Ĩ tä , ' Witi ha ma titiköma ? ' ĩ töpö na Jesus a kuuma . A kuu ha , ' Pata ! Hapo ! Tä mööso ' töpö kuu ha ,
43011035	Jesus a ö̃kösoma .
43011036	A ö̃kösoö ha , ' Hiki . Ma tä taa nökö . Jesus anö ĩ a wani pi ipa hãto nö kilia noa a ' ĩ ai juteu töpö kuuma maaki ,
43011037	ai töpö aiki , ' Hi anö ai tä mamo höpöpö öpö tä , a mamo huu topa komaki kipili maaki , wi na a pi kuu salo , Lásatu a salia apa tä , a ononopa kõo maama ? A ononoa kopalöma aköna , a noma maa noa kipi ' ĩ na ai töpö kuuma .
43011038	Ĩ na tä kua tä , Jesus a pi honipo opa kõo nö , Lásatu a nomawö titio pa , Jesus a walotaköma . Maa maka ha Lásatu a titile , ĩ ma päka na maa ma kasöoma .
43011039	Maa ma kasöa tä , ' Ma thaa kopalöö ! ' Jesus a kuu ha , ' Pata ! Tä hĩthani ipö waiki kitä ta wa pi kuu mai . Lásatu a titikö noai , 4 tä mumi kua waikile ta wa pi kuu mai ' ĩ na Lásatu a hai ĩ pese Marta a kuuma .
43011040	Ĩ na a kuu ha , ' “ ‘ Teusö a pitili ’ ĩ na wa pi kuu tä , Teusö a lotete epii , a wakala apii , ĩ wa tä talali kitäö ! ” ĩ na sa kuu alu kipili nökö ' ĩ na Jesus a kuuma .
43011041	Ĩ na tä kua tä , maa ma kasöle , ĩ töpönö ĩ ma pata pulumanöma . Ĩ ma pata pulutama tä , Jesus a nonoa soataiki nö , ' Hapa . Kawanö sa hinini ke . Sa hini kutenö , “ Aitaköö ! Kawa totiatalo opaö ” sa kuu kule ' ĩ na Jesus a kuu nö ,
43011042	' Kawanö sa hini sinomo wi , ĩ sa tä taö waikia kule maaki , “ Teusö anö Jesus a simönö noai , ĩ a totiwö ” ĩ na sa töpö pi thama pia salo , ĩ töpö sömöka tala tä , “ Hapa . Kawanö sa hinini ke ” ĩ na sa kuu hasulua apa ke ' ĩ na Jesus a kuuma .
43011043	Ĩ na Jesus a kuu nö , a komö nö , ' Lásatu ai ! A lisia kopaloö ! ' a kuuma .
43011044	Ĩ na a kuu ha , Lásatu a lisia kopasoma . Watata ösökönö nomawö tä halo õka kolilipa sinomo wi , ĩ watata ösökönö Lásatu a nomawö halo õka kolilia waikipalöma . Ai watata ösökönö pili a ami pewö õka kolilipa soa , ai watata ösönö pili a he õka kolilipa naia soa , ĩ na a õka koliliama kuö soai , a lisia kopasoma . A lisipo kõa tä , ' A kusöa kopalöö ! A huu konöpököö ! ' ĩ na ĩ töpö na Jesus a kuuma . Ĩ na tä kuama .
43011045	Ĩ na tä kua tä , Maria a na juteu töpö noimomö huu noai , ĩ töpö aiki , ' Teusö anö Jesus a simönö noai , ĩ a totiwö . Ĩ a pitilimo opaö ' ĩ na ĩ töpö satehe epii , ĩ na ĩ töpö pi kuuma . Lásatu a temöa komanö noai , ĩ tä taa nö , ' Jesus a pitilimo opa nö kiliawö ' ĩ na ĩ töpö pi kuu nö , Jesus a hini totikömae .
43011046	Ĩ na ai töpö kuama maaki , ai töpönö Jesus a wanipoti nö , patiseu töpö na ĩ töpö alulö nö , ' Jesus anö Lásatu a temöa komani keheö ! ' töpö kuu nö , Jesus a kuati noai , ĩ ta wäsä tasoma .
43011047	Ĩ ta wäsäö ha , Teusö a täpä sinomo wi ĩ pata töpö , patiseu töpö , ĩ na töpö kui töpönö pata töpö kokamo sinomo wi , ĩ töpö nakalö nö , ' Wi na makö kuapö ? ' töpö kuu nö , ' Jesus anö tä aipama apa nö kiliawö .
43011048	Ma wani wasu mi tä , “ Jesus a pitilimo opaö . Jesus a hai , ĩ pata tä asawöö ! ” ĩ na ĩ töpö pewö pi kuu nö , Jesus a hini totia asakö matimöö ! ' ĩ na patiseu pata töpö kuu nö , ' “ Teusö anö Jesus a kaikanamoma wi , ĩ a ” ĩ na Jesus a na ĩ na töpö pewö pi kuu ha , homa tili pata töpö waloikiso nö , Teusömo wi a sai wania soapalö solöö , juteu makö mapamani , ĩ na makö thama solö kitäö ! ' ĩ na ĩ töpö kuuma .
43011049	Ĩ na töpö kuu ha , Teusö a täpä totio wi ĩ pata tä Kaipásö , ĩ tä inama ha Teusömo wi , ĩ a sai ha ĩ a patamo pole , ĩ a hapalo nö , ' Ma tä tai mio opapawö .
43011050	Makö pewö noamapö , sami tä nomaso wi ĩ tä topa . Ĩ a noma paio mai ha , makö pewö mataso matimö ta pi kuu mai . Önö kutenö , ma säpamanöpöö ! Sami ĩ a säpamonasoma , makö pewö säpamo maapököö ! ' ĩ na a kuuma .
43011051	A pi saimo päo nö , ĩ na a kuu maama . Ĩ tä inama ha , Teusömo wi ĩ a sai ha a patamo asa kutenö , ' Jesus anö juteu töpö pewö täapa kõo läo pia salo , a säpamonaso kitä ' ĩ na a kuu kuköpö , ĩ uni ta .
43011052	' Juteu töpö sino aiki kuno mai , Teusö ulupö töpö pewö selekepaso wi , ĩ töpö täapa kõo naio läo pia salo , Jesus a nomaso kitä . Ĩ töpö pewö täapa kõo läo nö , ĩ töpö kokapali pia salo , a nomaso kitä ' ĩ na a kuu kuköpö , ĩ uni ta .
43011053	Ĩ na a pata kuu ha , ĩ tä wakala ha soatawö , ' Jesus ma säpamanöpöö ! ' ĩ töpö kuu kuköma .
43011054	Ĩ na tä kuaö ha , hoka apa pa juteu töpö kule , ĩ hamö Jesus a huu maama . A alulö nö , pokei tä uli kotö ha tä uli pata kulati , ĩ tä uli na Epötaĩ uli a hilo wi , ĩ tä uli kulati , ĩ tä uli ha a talalotö nö , ĩ hamö kama kai a hua sinomoti wi , ĩ töpö solo töpö kutioma .
43011055	Ĩ na tä kua tä , juteu töpö pásökoamo ateo tä , sai pö sololoi , ĩ tä uli ha töpö pilile , ĩ ai töpö satehe epii töpö asulöma . Töpö pásökoamo paio mai ha , Teusö a na töpö õsi ausipamo pia salo , Jetusalẽi tä uli ha töpö asulöma .
43011056	Ĩ hamö töpö talalotö nö , Jesus a möti nö , Teusömo wi ĩ a sai ha töpö öpapalo tä , töpö hapalo hẽtupaso nö , ' Wi na makö pi kuu kule ? Hi tä sai na Jesus a pásökoamo naio hãto pia kule ? ' ĩ na töpö kuuma .
43011057	Ĩ na tä kua tä , Teusö a täpä sinomo wi ĩ pata töpö , patiseu töpö , ĩ na töpö kui töpönö Jesus a huölöpö , kama hai ĩ töpö noa thaa nö , ' Jesus wa talali salo , kamisamakö na ĩ wa ta wäsäö ! ' ĩ na pata töpö kuuma .
43012001	Ĩ na tä kua tä , ' 6 tä mumi hasua kutalo nö , makö pásökoamo pia kuleö ! ' töpö pi kupalo tä , Petânia tä uli ha Jesus a talasoma . Ĩ tä uli ha Lásatu a pilioma . Jesus anö a temöa komanö noai , ĩ a .
43012002	Jesus a talasoö ha , ĩ ha töpö iapaloma . Töpö iapalopö , töpö lota wi , ĩ ti na Jesus a lotio pa Lásatu a loo sätäo naitioma . Töpö loa tä , Marta anö nii tä pi makeköma .
43012003	Jesus a lotia tä , Maria anö , tuu hälälä toita apii , tuu noa apii , ĩ tuu komi pi tälö nö , Jesus a konona ami ha tuu lököma . Tuu lökö nö , kama hunukunö Jesus a ami hãsitia kopalöma . Ĩ a sai õsi pewö hamö ĩ tuu häläläa tipolea apöpasoma .
43012004	Ĩ na tä kua tä , Jutasö Isökatiosisö anö Jesus a kai a hua sinomoti wi , ĩ anö Jesus a monima piale , ĩ aiki ,
43012005	' Ĩ na kuno mai . Sami tä inama na ai tä kalipalo soatio wi , ĩ tä noa kui na , ĩ na ĩ tuu noa kuö pasiwö ta pi kuu mai . “ Hi tuu noa na , sitipa sa kökö tälö nö , sitipa kökö thapo mai , ĩ töpö na ĩ sitipa sa kökö totoköpöö ! ” ĩ na a pi kuu mai ' Jutasö a kuuma .
43012006	Sitipa kökö thapo pasia mane , ĩ töpö na Jutasö a pi honipo mane maaki , a kuu pasio päoma . Sitipa kökö na a thomömo sinomoma kutenö , ĩ na a kuu päoma . Jesus a , Jesus a kai a hua sinomoti wi ĩ töpö , ĩ na töpö kui töpö na ai töpönö sitipa kökö totoma sinomo noai , Jutasö anö ĩ kökö pewö pi po sinomo asama . Ĩ kökö pewö pi po tä , ĩ sitipa kökö ose na a thomömo sinomotima .
43012007	' Ĩ tuu lösa pikio maiki ' Jutasö a kuuma maaki , Jesus aiki , ' Maria a päsäpa maikiö ! Sa nomasoö ha , maa maka na sa titio piale , ĩ tä na Maria a pi tapomo sinomo kutenö , ĩ tuu pi thapotima .
43012008	Sitipa kökö thapo pasia mane , kamakö na ĩ töpö kuo pasio soatio kitä . Ĩ ma töpö pasilipo pi topa tä , ma töpö pasilipalöpököö ! Kamakö na kamisa kuo pasio soatio mai kitä ' ĩ na Jesus a kuuma .
43012009	Ĩ na tä kua tä , ' Ki Petânia tä uli na Jesus a kua kulaliö ! ' tä kuu wi , juteu töpö satehe epii töpönö ĩ na ta kuu hininö nö , Jesus a möö pi topa salo , ĩ hamö töpö hua soatasolöma . Lásatu a temöa komanö noai , ĩ a möö pi topa naioma .
43012010	Jesus anö Lásatu a temöa komanöma ha , juteu töpö satehe epii töpönö kama töpö hai ĩ pata töpö saimo pätio nö , ta katehati wi , ĩ ta hini wani ipö salo , ' Jesus a pitili ' ĩ na töpö pi kuu nö , Jesus a hini pi topa nömöoma . Önö kutenö , Teusö a täpä sinomo wi ĩ pata töpö aiki , ' Lásatu ma säpalöpököö ! ' ĩ na ĩ töpö kuuma .
43012011	
43012012	Ĩ hena tä , Jetusalẽi tä uli na töpö satehe epii töpö pásökoamopö töpö huu noai , ĩ töpö na , ' Hisimö Jesus a walo pia kuleö ! ' tä kuu ha ,
43012013	koanata amösökö hena kui na , ĩ na amösökö hena kui , Jesus a na ĩ amösökö hena kai huu paa läoimatö nö , ' Teusö a totiatalo opawöö ! ' ' “ Teusö pata tänö a simöpalö noai , isöhaeu tili makö pewö na ĩ a kaikanamo totio wi , ĩ a totiatalo opa asawöö ! ” ĩ na makö pewö kuu kuköpöö ! ' ĩ na töpö komö kuu kai huu läolöma .
43012014	Ĩ na tä kua tä , Jesus anö jumẽtu a okalo täa paitalö nö , pili a hõo na a tikäa soataiki nö , a kai hua soatasolöma . Teusö tä waheta kuu noai , ĩ pitili ta kuo totioma :
43012015	' Sião tili pö ! Pö kili ti ! Kamakö na a kaikanamo wi , ĩ a huu kulaliö ! Jumẽtu a okalo hõo na a tikäla tä , a kai huu kulaliö ! ' ĩ na Teusö tä waheta kuu noai , ĩ pitili ta kuo totioma .
43012016	Jesus anö jumẽtu a kai huu tä , Jesus a kai a hua sinomoti wi , ĩ töpö pi motio opa läoma . ' Ã ãi . Teusö tä waheta kuu noai , ĩ pitili ta kuo totioma ta o ' ĩ na töpö pi kuu tao maama . Jesus a noma waikilasoma maaki , a temö hoköa kopalo nö , Teusö a kuo pa tä toita apii , tä wakala apii , ĩ ha a kõa waikisolö noai ha , ĩ tä , Jesus a kai a hua sinomoti wi ĩ töpö pi hatukupasoma . ' Ã ãi . Teusö tä waheta na Jesus a kateha noai , ĩ pitili ta kuo toitioma ta o ' töpö pi kuu totia haia pälasoma .
43012017	Ĩ na tä kua tä , Jesus anö Lásatu a nomawö nakalö nö , a temöa komanö noai , ai töpö satehe epii töpönö ĩ tä taa totio noai , ĩ töpö wäo nö , ' Maa maka na Lásatu a nomawö titia waikioma maaki , Jesus aiki , “ Lásatu ai . A lisia kopaloö ! A huo kõki solöö ! ” a kuu nö , a temii a lisia kopamani kipiliö ! ' ĩ na ai töpö na ĩ na ĩ töpö kuu hätäpotima .
43012018	Ĩ na töpö kuti ha , Jesus anö Lásatu a temöa komanö noai , ai töpö satehe epii töpönö ĩ ta hininö nö , Jesus a möömö hulasolöma .
43012019	Ĩ töpö satehe epii töpönö Jesus a möömö hulasolöma kutenö , patiseu kama töpö hapalo hẽtupasoti nö , ' Ma tä taa nökö . Wi na makö kuatipökö ? Hi tä uli na töpö pewö pilipai , Jesus a na ĩ töpö pewö nokapalo kuköma ' ĩ na ĩ töpö kuuma .
43012020	Ĩ na tä kua tä , töpö pásökoamoti tä , ai köteeku töpö Teusömo naio pia salo , Jetusalẽi tä uli hamö ĩ töpö huu hö̃töoköma .
43012021	Ĩ töpö talalotö nö , Filipe a na töpö waloköma . Filipe a hai , Kaliléia tä uli pata ha Petösaita tä uli kule , ĩ tä uli na Filipe a pilile , ĩ a . Ĩ a na töpö waloiki nö , ' Jesus sama möö pi topa apa kuleö ! ' töpö kuuma .
43012022	Töpö kuu ha , André a na Filipe a waloikitö nö , ' Ki töpönö Jesus a möö pi topa thaiö ! ' a kuu ha , Jesus a na André a , Filipe a , ĩ na töpö kui töpö hulolö nö , Jesus a na ta wäsä tasoma .
43012023	Ta wäsäö ha , ' Sanöma sa kupaso noai , ipa hao Teusö anö ĩ sa möamö totia apöpalö nö , ai töpö na sa möma pia kule ' Jesus a kuu nö ,
43012024	' Ĩ na sa kuu kuleö ! Pitili sa : “ Masita tä uli ha tötiiku mo töa paio mi tä , mo ãke mai kitä . Ĩ na tä kua tä , mo töa waikiköma maaki , mo homopo paio mi tä , mo ãke mi . ‘ Sa kua pätio wi na , ĩ na sa kua pätio nökö ’ mo pi kuu aköna , ai mo lalo kõo mai ha , tä kuo pi . Ĩ mo homopasoma , satehe epii ai mopö laloa kõki .
43012025	Kama sanöma wa pii sapao pasio kõo nö , Teusö a na kama wa umao sapao pasio kõoö ha , wa pea kitä . Wa õsi palimipo mai kitä . Hi masita tä uli ha wa kuiki nö , kama wa pii sapao kõo mai , Teusö a na wa umao sapao kõo mai , ĩ na wa kuaö ha , wa pea mai kitä . Wa palimipaso kitä ” kamakö na ĩ na sa kuu kule . Sa holisi mai kitäö ! ' Jesus a kuuma .
43012026	A kuu nö , ' “ Sa simöa totio sinomoö ! ” kamisa na wa kuu pi topa tä , kamisa na a nokapaloö ! Kamisa na wa nokapalo nö , kamisa kutio pa wa kutio naio kitä . “ Sa simöa sinomoö ! ” kamisa na wa kuti ha , ipa hao aiki , “ Wa totiatalo opawö ” a kuu kitä ' Jesus a kuuma .
43012027	Jesus a kuu nö , ' Huki sa pi ota apa kule . Wi na sa kuu pätaköö ? “ Hapa . Sa pea piale , ĩ tä thama tihöö ! ” ĩ na sa kuupö ? Ma . Ĩ na sa kuu mai kitä . “ Sa säpamonaso kölöpökö o ! ” sa kuu nö , sa huma .
43012028	Hapa . Teusö wa totiatalo opa asa wi , ĩ tä mömaö ! ' ĩ na Jesus a kuu ha , ' Sa totiatalo opa asa wi , ĩ sa tä möma waikioma . Ĩ sa tä möma kõo kitä ' ĩ na hi tä hẽtu ha ta kuuma .
43012029	Ĩ ha töpö satehe epii töpö öpa sototoa apöle , ĩ töpönö ĩ ta hininö nö , ' Sanö ta pata kuo ke ' ai töpö kuu kule maaki , ' Jesus a na ãju ta hapalo alu keheö ! ' ĩ na ai töpö kuu pasioma .
43012030	Jesus aiki , ' Kamisa na ta kuu mae . Kamakö pi hatukupamanöpö , ta kuu ke .
43012031	Huki sanöma töpö pewö na Teusö anö tä makokama läapalo pia kule . Sai tä sai patanö sanöma töpö simöa sinomo wi , huki Teusö anö ĩ a sasupa pia kule .
43012032	Ĩ na tä kua tä , sa pi ösömanöma , ĩ sanö sa töpö pewö matoma kõki kitä ' ĩ na Jesus a kuuma .
43012033	' Hii ti pakalai ti ha Jesus a sätämaköma , a nomaso kitä ' ĩ na Jesus anö töpö pi thama pia salo , ĩ na a kuuma .
43012034	Ĩ na a kuu ha , ĩ töpö aiki , ' Juteu makönö Teusö tä waheta thapo wi , ĩ na ĩ tä waheta kuu : “ Ĩ juteu makö pewö na a kaikanamo piale , ĩ a noma mai ha , a kuo soatio kitäö ! ” ĩ na tä waheta kuu wi maaki , wi na wa pi kuu salo , “ Sanöma tä kupaso noai , hii ti pakalai ti ha ĩ a pi ösömani kitä ” wa kuuma ? Sanöma tä kupaso noai , ĩ witi pili a pasiwö ? ' töpö kuu ha ,
43012035	' Pili motokö siinö tä uli hatukumapo kua wi na , ĩ na kamisanö makö pi hatukama thama hö̃töoö . Pili motokö sii kui na , ĩ na sa kuö . Kamakö na sa kuo tetepo totio mai kitä . Sa kua soatila tä , tä muma kõo totio paio mai ha , makö huatalo totiopököö ! Mumai ha wa huu päköma , wa monöso kitä .
43012036	Kamisanö makö wakalapamani wi , kamakö na ĩ sa kua soala tä , kamakö aiki , “ Jesus a pitili ” ĩ na makö pi kuupököö ! Ĩ na makö pi kuu kuköma , makö wakala apöpasoö . Makö pi hatuka apöpasoö ' ĩ na Jesus a kuuma . A kuu nö , a hapalo waikipalo nö , ĩ töpö pewö taa soata kölö nö , a sosa soatakö tasoma .
43012037	Ĩ töpö mamo tetela tä , Jesus anö tä aipama apatima maaki , ĩ töpö aiki , ' Jesus a pitili ' ĩ na töpö pi kuu maama .
43012038	' Jesus a pitili ' ĩ na ĩ töpö pi kuu maama kutenö , Teusö ta wäsä totio noai , ĩ Isaías a kuu noai , ĩ pitili ta kuo totioma : ' Teusö ai . Sama ta wäsä totile , ĩ töpö pewönö ĩ ta hini maneö ! “ Ĩ pitili ta ” ĩ na töpö pewö pi kuu mi . Teusö a lotete epii , ĩ töpö na ĩ tä möma pasio maama ' ĩ na Isaías a kuuma .
43012039	Ĩ na a kuu nö , ĩ na Isaías a kuu naioma : ' Teusö anö ĩ töpö mamo pewö höpöpöa soatamanöma . Töpö pi motöa soatamaköma . Önö kutenö , töpö mamo teteapalo maama . Töpö pi hatukuapalo maama . “ Ĩ na töpö kuati salo , kamisa na töpö pi luluo sapao kõo mi ” Teusö a kuu . “ Kamisa na töpö pi luluo sapao kõo aköna , ĩ sa töpö pewö temöa komani pi ” Teusö a kuu ' ĩ na Isaías a kuuma .
43012040	
43012041	Jesus a wakala apii , a toita apii , Isaías anö ĩ tä tapama kutenö , Jesus a huu paio mai ha , ĩ ta katehama .
43012042	Teusö a na ai töpö satehe epii töpö pi luluo sapao wanio opa pasio kõoma maaki , ai juteu pata töpö satehe epii töpö aiki , ' Jesus a pitili ' ĩ na ĩ töpö pi kuu kuköma . ' Jesus a pitili ' ĩ na ai töpö satehe epii töpö pi kuu kuköma maaki , ĩ töpö aiki , ' “ Jesus a pitili ” ĩ na sa kuu hoka apaö ha , “ Juteu makö kokamo sinomo wi , ĩ a sai ha a lisipo kõo tihöö ! ” kamisa na ĩ na patiseu pata töpö kuu matimöö ! ' ĩ na töpö pi kuu salo , ' Jesus a pitili ' ĩ na töpö pi kuu noai , ĩ töpönö ĩ ta hasulupa pasio maama .
43012043	' Wa totiatalo opawö ' Teusö a kuu wi , ĩ töpönö ĩ ta hini pi topa totio mai , ' Wa totiatalo opawö ' kama ai sanöma töpö kuu pasile , ĩ ta hini pi topa sisa pasio päomae . Önö kutenö , ' “ Jesus a pitili ” sa pi kuu wi ĩ sa ' ĩ na ĩ töpö kuu kilipalo opama .
43012044	Ĩ na tä kua tä , lope epii Jesus a hapalo nö , ' “ Jesus a pitili ” ĩ na wa pi kuu tä , “ Jesus a pitili ” wa pi kuu sisa mai kitä . “ Jesus a simönö noai , ĩ a pitili ” ĩ na wa pi kuu naio soataö .
43012045	Kawanö sa tapa tä , sa simönö noai , kawanö ĩ wa tapa naio soataö .
43012046	Hi masita tä uli na sa huu kuköma , pili motokö siinö tä uli wakalapalo kua wi na , ĩ na kamisanö sanöma sa töpö õsi wakalapalama thama hö̃töoö . Önö kutenö , “ Jesus a pitili ” wa pi kuu kuköma , muma pa wa kutio mai kitä .
43012047	Kamisa kuti wi , ĩ wa ta hini kule maaki , “ Hai o . Ĩ na sa kua naiokö o ! ” wa pi kuu mi ha , “ Wa wanisala ” kamisa kuu pasio mai kitä . “ Sanöma töpö wanisala apa sai o ! ” sa kuupö , sa huu maama . Sanöma sa töpö täapa kõo läopö , sa huu sisama .
43012048	Kawanö sa hãsiama nö , sa hini totio mi ha , hi masita tä uli mapo pia tä , wanisala wa tä thati noai , ai tänö ĩ wa peama totio opa kitä . Sa kuu waikitio noai , ĩ tänö wa peama totio opa kitä .
43012049	Kama sa hapalo pi topa päo maama . Ipa hao anö sa simönö noai , ĩ ipa hao aiki , “ Ĩ na a kuu totihoö ! Ĩ wa ta wäsä totihoö ! ” kamisa na a kuuma .
43012050	Ipa hao a kuu noai , ĩ tänö sanöma töpö õsi palimipaso kitä . Ĩ sa tä taö öpaö . Önö kutenö , “ Ĩ na a kuu totihoö ! ” ipa hao a kuu noai , ĩ sa ta wäsä tolea totiatalo opaö ' ĩ na Jesus a kuuma .
43013001	Ĩ na tä kua tä , sami töpö pi mio nö , ĩ hena tä töpö pásökoamo pia wi , ĩ tä wakala kupo pia tä , Jesus aiki , ' Hi masita sa tä uli taa kõkölö nö , ipa hao a na sa huu koonö pia kuleö ! ' ĩ na Jesus a pi kuuma . Hi masita tä uli na sanöma töpö kule , Jesus anö ĩ kama hai ĩ töpö thapo noai , ĩ töpö pi ipama . Ĩ töpö pii mapo maama .
43013002	Ĩ tä mumi ha , Jesus a , kama kai a hua sinomoti noai ĩ töpö , ĩ na töpö kui töpö iapalo halutima . Sai tä sai patanö Simão Isökatiosisö a hai ĩ pelupö Jutasö a õsi kalipalama waikioma kutenö , Jutasö aiki , ' Jesus sa monima nököö ! ' Jutasö a pi kuuma . Ĩ na a pi kuu waikita noai ha , ĩ töpö iapalo halutima .
43013003	Ĩ na tä kua tä , sanöma töpö pewö na Teusö anö Jesus a kaikanamoma noai , ĩ tä na Jesus a pi hatuko opama . A pi hatuka apa salo , ' Ipa hao Teusö a na sa kuo paioma , huki ipa hao a na sa kõo nömöoonö pia kuleö ! ' ĩ na a õsi pi kuu tao opama .
43013004	Ĩ na a õsi pi kuu tao opa nö , a öpa soatalo nö , haloi ösö halopo hösökapo pole , ĩ ösö hasua soatalö nö , pili pesokö ha sawana tökö ose hãsoka soatakö nö ,
43013005	hapoka a pata na maa tuu löa soataköma , Jesus a hai , pata tä sai maaki , kama kai a hua sinomoti wi , ĩ töpö konona ami salu hätäpo läapalotima . Töpö konona ami salulalö nö , pili pesokö na sawana tökö ose hãsokole , ĩ tökönö töpö ami hãsitiama kõo soatalotima .
43013006	Töpö ami salu hätäpoti tä , Simão Pedro a loo pa , Jesus a ateo opa tä , Pedro aiki , ' Pata ! Sa ami salupa naio pia alu kule ? ' Pedro a kuu ha ,
43013007	' Kamisanö wa thama piale , huki ĩ tä na wa pi hatuka mane maaki , waiha wa pi hatukua totipaso kitä ' Jesus a kuuma .
43013008	Ĩ na a kuu ha , ' Naiö ! Kawanö sa ami salupa mai kitäö ! ' Pedro a kuu hö̃töoö ha , ' Wa ami salupa mi tä , sa kai a hua sinomoti wi , ĩ ai wa mai kitä ' Jesus a kuuma .
43013009	Ĩ na Jesus a kuu ha , ' Pata ! Ĩ na wa kuu salo , pili sa konona ami aiki sisatawö kuno mai . Sa ia wi , ĩ sa ami pewö , pili sa he , ĩ na sa pewö salua thapalöö ! ' Simão Pedro a kuuma .
43013010	Ĩ na a kuu ha , Jesus aiki , ' Pi naka . Wa sanumo waikilasoma , wa ausi ipö waiki kutenö , wa sanumo kota mai kitä . Kama wa ami sanumoa kõa sisatasoö . Makö lole , ĩ makö pewö ausi ipö waikiwö . Ĩ makö pewö aiki kuno mai . Sami ai wa sami ' Jesus a kuuma .
43013011	' Ĩ a waninö sa monima pasio pia alu kule ' ĩ na Jesus a pi kuu salo , ' Sami ai wa sami ' a kuuma .
43013012	A kuuma , ĩ töpö ami salu matalo nö , haloi ösö halopo hösökapo wi ĩ ösö haloa totia kotalö nö , ia sinomo wi , ĩ tiki ha a loa kotaiki nö , ' Kamisanö makö thamahe , ĩ tä na makö pi hatuka totia kule ? ' Jesus a kuuma .
43013013	Ĩ na a kuu nö , ' Kamisa na makö hapalo nö , “ Kawanö samakö pi hatukama sinomo wi , ĩ wa ” ĩ na makö kuu sinomoö . “ Samakö simöa sinomo wi , ĩ wa ” ĩ na makö kuu naioö . Ĩ na kamisa na makö kuti wi , ĩ pitili ta . Pata sa . Makö pi hatukama sinomoti wi , ĩ sa .
43013014	Pata sanö makö pi hatukamati wi , ĩ sanö pili makö ami salupalöma kutenö , makö ami salupaso hẽtupaso sinomoö !
43013015	Kamisa uömaheö ! Kamisanö makö thama kuae na , ĩ na makö kuaö !
43013016	“ Ai tä na a kalipalo päo wi , ĩ pata tä toita mai kitä . Ai tänö ĩ a kalipalama sinomo totio wi , ĩ pata tä sai asawö . A simöa sinomoti ha , a huu sinomo wi , ĩ a hai , pata tä mai kitä . A simöa totio sinomoti wi , ĩ a hai , pata tä asaö ” ĩ na sa kuu kule . Pitili sa .
43013017	Kamakö aiki , “ Wa kuuhe , ĩ pitili ta ” ĩ na makö pi kuu manu kule , kamisanö makö thama kuae na , ĩ na makö kua tä , makö pi mönaha apa kitä ' ĩ na Jesus a kuuma .
43013018	Ĩ na Jesus a kuu nö , ' “ Kamisa na a ia naiopili , ĩ anö sa monima päoma ” ĩ na Teusö tä waheta kuu noai , ĩ pitili ta kuo tolea totio kitä . Önö kutenö , kamakö pewö na sa hapalo mane . Kamisanö makö saia asapalipili , ĩ makö pewö taö öpaö .
43013019	“ Jesus a hai , hi masita tä uli kua paia mai ha a kua somatio noai , ĩ a pasiwö ” ĩ na makö pi thama pia salo , ai tänö sa monima paio mi tä , ĩ na sa kuu kule : “ Kamisa na ai tä monimo totio kitä ” huki kamakö na ĩ na sa kuu paia kule . Waiha kamisa na ai tä monimo kuköma , “ Ã ãi . Ĩ na Jesus a kuu soata kipili ta o ” ĩ na makö pi kuu nö , “ Hi masita tä uli kua paia mai ha Jesus a kuo soatio noai , ĩ a pasiwö ta o ” makö pi kuu kitä ' ĩ na Jesus a kuuma .
43013020	Ĩ na a kuu nö , ' “ Kamisanö ai sa tä simöni wi , ĩ wa tä tälöma , kamisa täa naia soatali . Kawanö sa tälöma , ipa hao anö sa simönö noai , ĩ wa täa naia soatali ” ĩ na sa kuu kule . Sa holisimo mai kitäö ! ' ĩ na Jesus a kuuma .
43013021	Ĩ na Jesus a kuu nö , a pi ota apa nö , ' “ Makö lole , ĩ ai wanö sa monia päli pia salo ” ĩ na sa kuu kuleö ! Pitili sa ' ĩ na a kuuma .
43013022	Ĩ na a kuu ha , kama kai a hua sinomoti wi , ĩ töpö loa naia soatale , ĩ kama töpö pewö möpaso hẽtupaso nö , ' Ĩ witi anö Jesus a monini pia salo ? ' ĩ na ĩ töpö pi kutima .
43013023	Önö kutenö , Jesus a kotö ha Jesus a kai a hua sinomo wi , Jesus a na ĩ ai tä loa hö̃köa apöle , Jesus anö ĩ a pi ipa wi ,
43013024	ĩ a na Simão Pedro anö Jesus a hima nö , ' “ Ĩ witi pili anö wa monima pia salo ? ” Jesus a na ĩ na wa kuu ! ' ĩ na a kuuma .
43013025	Ĩ na a kuu ha , Jesus a na a loa hö̃köa apöle , ĩ aiki , ' Pata ! Ĩ witi pili a monimo pasio pia kule ? ' ĩ na a kuu ha ,
43013026	' Ĩsa ãi asawösönö sa tuu hälö nö , ai tä na ĩ sa ãi ose totoa piale , ĩ anö sa monima pia kule ' ĩ na Jesus a kuu nö , ĩsa ãi asawösönö tuu häalö nö , Simão Isökatiosisö a pelupö Jutasö a na ĩ ãi ose totoköma .
43013027	Ĩ ãi ose totoköma , ĩ tökö soatawö , Jutasö a na Sai tä sai pata lisia soatasoma . Jutasö a na Sai tä sai pata lisia soatasoö ha , ĩ a na Jesus a hapalo nö , ' Wa tä thama piale , ĩ tä thama soataö ! ' ĩ na Jesus a kuuma .
43013028	Ĩ na Jesus a kuu ha , kama kai a hua sinomoti wi , ĩ töpö aiki , ' “ Wa tä thama piale , ĩ tä thama soataö ! ” Jesus a kuuhe , wi na a pi kuu salo , a kuu ke ? ' ĩ na ĩ töpö pi kuu nö ,
43013029	' Jutasö anö sitipa kökö pi thapo sinomotima kutenö , “ Makö iapalo pia waikita manu kule , nii tä täa haitalötöö ! ” ĩ na Jesus a kuu hãtomakö ' ĩ na ai töpö pi kuuma . Ĩ na ai töpö pi kuuma maaki , ai töpö aiki hö̃töwö , ' “ Töpö honimopalo opati wi , ĩ wa töpö täpäa haitalöpököö ! ” ĩ na Jesus a kuu hãtomakö ' ĩ na ai töpö pi kuu pasioma .
43013030	' Wa tä thama piale , ĩ tä thama soataö ! ' ĩ na Jesus a kuu ha , Jutasö anö ĩsa ãi asawösö tälö nö , a hua kõo soatasolöma . A muma konasolöma .
43013031	Jutasö a muma konasolö noai ha , Jesus a hapalo haio nö , ' “ Jesus a toita apö asawö ” ĩ na huki sanöma sa kupaso noai , ĩ sanö ĩ na ai sa töpö pi thama pia salo . “ Teusö a toita apö asawö ” ĩ na sa töpö pi thama naio pia salo .
43013032	“ Teusö a toita apö asawöö ! ” ĩ na kamisanö sa töpö pi thamaö ha , “ Jesus a hai , ĩ sanöma tä kupaso noai , ĩ a totiatalo opa naioö ” Teusö anö ĩ na töpö pi thama hö̃töo kitä . “ Jesus a totiatalo opawöö ! ” ĩ na Teusö anö töpö pi thama soata pia kule ' ĩ na Jesus a kuuma .
43013033	Ĩ na Jesus a kuu nö , ' Ipa pö . Kamakö na sa kutio naio mai kitä . Sa konasolö pia salo . Kamakönö sa tae kitä maaki , sa koonö piale hamö makö nokapalo tai mi ipö kitä . Juteu pata töpö na ĩ na sa kuu waikioma . “ Sa koonö piale hamö makö nokapalo taö mai kitä ” ĩ na juteu pata töpö na sa kuu waikio kua noai na , ĩ na kamakö na ĩ na sa kuu nömöa kule .
43013034	Ai tänö makö noa thaa paio kua noai na , ĩ na huki kamisanö makö noa thaa mai kitä . Makö noa thaa wi , ĩ tute sa ta totoa pia kule . “ Pö noimaso totihoö ! Kamisanö makö noima kuatipili na , ĩ na makö noimaso kua nömöo haio totiopököö ! ” kamisanö ĩ na makö noa thaa kule .
43013035	Makö noimaso totio kuköma , ai töpö pewö aiki , “ Ĩ töpö noimasoti wi , ĩ töpönö Jesus a hini totia apa asalö noa . Jesus a kai a hua sinomoti wi , ĩ töpö ” ĩ na ai töpö kuu kitä ' ĩ na Jesus a kuuma .
43013036	Ĩ na Jesus a kuu ha , Simão Pedro aiki , ' Pata ! Witi hamö wa kõamö kulasolö pia kule ? ' ĩ na a kuu ha , ' Sa kõamö kulasolö piale hamö , huki ĩ hamö wa noka mai kitä . Waiha kamisa na wa nokapalo totio kitä ' ĩ na Jesus a kuuma .
43013037	Ĩ na Jesus a kuu ha , ' Pata ! Wi na tä kua pikioö ha , “ Huki wa noka mai kitäö ” wa kuu pikia kule ? Kawa na sa nokapalo tä , ai töpönö sa säpa pi topa kule maaki , kawa na sa nokapalo satimo opa kitäö ! ' ĩ na Pedro a kuuma .
43013038	Ĩ na a kuu ha , Jesus aiki hö̃töwö , ' “ Kawa na sa nokapalo hö̃töa kutenö , ai töpönö sa säpa pi topa kule maaki , sa tokö mai kitäö ! ” ĩ na wa kuu totia kule ta o ? Kalaka a komö paio mai ha , “ Jesus sa tai mi ipö pasiwö ” 3 wa kuu pi kupaso kitä . Sa kuu pole , ĩ pitili ta ' ĩ na Pedro a na , ĩ na Jesus a kuuma .
43014001	Ĩ na tä kua tä , Jesus a hapalo kõo nö , ' Pö pi honipo ti ! “ Teusö a pitili ” ĩ na pö pi kuu totioö ! “ Jesus a pitili ” ĩ na pö pi kuu naio totioö !
43014002	Ipa hao a pililali hamö sai pö kua apa lasoa . Ĩ hamö sai pö kua apa lasoa mi aköna , “ Sai pö kua apa lasoa ” sa kuu mi kipi . Kamakö hai ĩ sai sa thaapö , sa huu koonö pia kule .
43014003	Sa kopölöma , kamakö hai ĩ sai sa thakö nö , kamisa na makö pilia koka naiki pia salo , sa waloa sapa kõikiso nö , makö naka konö nö , makö kai konasolö kitä .
43014004	Sa kõo piale , ĩ hamö pili tiso walopoli , ĩ ma tiso taö waikia ' ĩ na Jesus a kuuma .
43014005	Ĩ na tä kua tä , Tomé aiki , ' Pata ! Witi hamö wa koonö pia kule ? Wa koonö piale ĩ sama tä tai mi . Önö kutenö , ĩ sama tiso taö naia soata kule ta o ? Ĩ sama tiso taö maneö ! ' ĩ na Tomé a kuu ha ,
43014006	Jesus aiki , ' Ĩ pili tiso lö kui , hi ĩ kamisa . Hi kama pitili sa . Õsi palimipama wi , hi ĩ sa . Kamisa na wa walo mi tä , ipa hao Teusö a na wa walo pasio mai kitä .
43014007	Kamakönö sa taö totioö aköna , ipa hao ma taö naia soatala pi . Huki ipa hao ma taö waikia kule . Ipa hao ma tapa waikioma ' ĩ na Jesus a kuuma .
43014008	Ĩ na Jesus a kuu ha , ' Pata ! Kamisamakö na au hao a mömaö ! Au hao wa mömaö ha , “ Aitaköö ! Ĩ na pätawö ” samakö kuu kitä ' ĩ na Filipe a kuuma .
43014009	Ĩ na a kuu ha , Jesus aiki hö̃töwö , ' Filipe ai . Kamakö na sa kutia tä , tä tetepo opa waikia kule maaki , kawanö sa tai mia soatile ? Ai wanö sa tapa waikio noai , ĩ wanö ipa hao a tapa naio waikioma . “ Kamisamakö na au hao a mömaö ! ” wi na wa pi kuu salo , ĩ na wa kuu ke ?
43014010	“ Ipa hao a õsi na sa pilitia kule . Kamisa õsi na ipa hao a pilia hö̃tötia kule ” ĩ na sa kuu totia kule . Filipe ai . “ Jesus a kuuhe , ĩ pitili tä sai a ” ĩ na wa pi kuu maa kule ? ' ĩ na Jesus a kuuma . Ĩ na a kuu nö , ' Kama sa pi saimo päo maneö ! Ipa hao a pinö kamakö na sa hapalama päo ke . Kamisa õsi na ipa hao a pilitile , ĩ a kalipalo pasioö . Ĩ anö tä thama sinomo pasioö .
43014011	“ Ipa hao a õsi na sa pilia , kamisa õsi na ipa hao a pilia hö̃tötia ” ĩ na sa kuule , ĩ tä na , “ Pitili ta ” pö kuu ! Sa hapaloö ha , “ Ĩ pitili ta ” makö pi kuu maama tä , sa tä aipama sinomoö ha , “ Jesus a õsi na Teusö a pilitia salo ! Jesus a õsi na Teusö a kalipalo opatiwö ” ĩ na pö pi kuu !
43014012	“ ‘ Jesus a pitili ’ ĩ na wa pi kuu totio kuköma , sa tä aipama sinomo kua noai na , ĩ na wa tä thama totia hö̃töki kitä . Ipa hao a na sa koonö pia manu kule , pe epii wa tä aipama hasua apa haitio kitä ” ĩ na sa kuu kuleö ! Sa holisimo mai kitäö !
43014013	“ Jesus a hai ĩ pö̃ a toita apö asawö ” ĩ na sanöma sa töpö pi thama pia salo , ipa hao a na makö hapalo tä , kamisanö makö a hini ipa kitä . “ Jesus sa thapo salo , ĩ nasimö wa tä thama mi salo ” ĩ na makö kuu ha , ĩ na sa tä thama totiatalo opa hö̃töo kitä .
43014014	Kamisa na wa hapalo nö , “ Kamisanö wa thapo salo , ĩ tä thamaö ! ” ĩ na makö kuu ha , sa tä thama totiatalo opa hö̃töo kitä ' ĩ na Jesus a kuuma .
43014015	Ĩ na Jesus a kuu nö , ' Kamakönö sa noima sinomoti tä , kamisanö makö noa thati wi , ĩ ma ta hinini kitä . “ Päla ” makö kuu mai kitä .
43014016	Ipa hao a na sa nakoö ha , makö pasilipo sinomo wi , ipa hao anö ĩ ai a totoki kitä . Teusö a õsi kua tolele , ĩ a pitilimo opa wi , ĩ a totoki kitä . Ĩ a totoköma , kamakö na ĩ a kuo soatio kitä . Teusö a thapo pasio mai , ĩ töpönö Teusö a õsi kua tolele , ĩ a möö tai mi . Ĩ a na ĩ töpö moti ipö . Önö kutenö , Teusö a thapo mai , ĩ töpönö Teusö a õsi kua tolele , ĩ a pi täa tai mi pasiwö . Kamakö na Teusö a õsi kua tolele , ĩ a kuo soatio nö , kamakö õsi na a pilitia manu kule , Teusö a õsi kua tolele , ĩ ma taö öpa asaö .
43014017	
43014018	Kamisanö makö hosa pasio mai kitä . Kamakö na sa waloa kõki kitä .
43014019	Tä tetepo pola tä kuno mai , Teusö a thapo mai , ĩ töpönö sa tapa kõo mai kitä . Kamakönö sa taa sisa konani kitä . Sa õsi palimi ipö kutenö , kamakö õsi palimia naipaso kitä .
43014020	Ĩ tä , “ Pö̃ a õsi na Jesus a kutia . Jesus a õsi na sa kua hö̃tötia . Kamisa õsi na Jesus a kua hö̃tötia ” ĩ na makö pi kuu hö̃töo kitä .
43014021	Kamisanö makö noa thatalati wi , ĩ wa ta hinia totilöma , ĩ wanö sa noima pasioö . Kawanö sa noimaö ha , ipa hao anö wa noima hö̃töo soata kitä . Kamisanö wa noima hö̃töo nö , kawa na sa tapamo sisa asa kitä ' ĩ na Jesus a kuuma .
43014022	Ĩ na Jesus a kuu ha , Jutasö a hai , Jutasö Isökatiosisö aiki kuno mai , ai Jutasö aiki , ' Pata ! Wi na wa pi kuu salo , sanöma töpö pewö na wa tapamo mai maaki , kamisamakö na wa tapamo sisa pia salo ? ' ĩ na a kuuma .
43014023	Ĩ na a kuu ha , ' Kawanö sa noima kuköma , kawanö sa kai a hinia totili kitä . Ipa hao anö wa noima hö̃töo soata kitä . Kawa na samakö waloiki nö , kawa õsi na samakö kuo soatio kitä .
43014024	Kawanö sa noima mi tä , kawanö sa kai a hini pasio mai kitä . “ Päla ” wa pi kuu totio kitä . Sa ta wäsäti wi , ĩ kamisa kai sai a mai kitä . Sa ta wäsä pia salo , sa pi saimo päo mai kitä . Ipa hao anö ta wäsä sinomo wi , ĩ sa ta hini sinomo nö , sa ta wäsä tolea päoö ' ĩ na Jesus a kuuma .
43014025	Ĩ na Jesus a kuu nö , ' Kamakö na sa kua soala nö , ĩ sa ta wäsäti kipili .
43014026	Ipa hao a na sa nakoö ha , makö pasilipo sinomo wi , ĩ ipa hao a õsi kua tolele , ĩ a simöpali kitä . A simöpalöma , kamakö na ĩ Teusö a õsi kua tolele , ĩ anö ĩ tä pewö na makö pi hatukumani pia salo . Kamakö na sa kuu sinomopili , Teusö a õsi kua tolele , ĩ anö ĩ ta wäsä tolea kõo kitä .
43014027	Kamisanö makö pi topapalamaö . Kamisa pi topa kua wi na , ĩ na makö pewö pi topapalama thama hö̃töoö . Teusö a thapo mai , ĩ töpönö makö pi holisi topapalama kua wi na , ĩ na kamisanö makö pi holisi topapalama kua pasio mai kitä . Pö pi honipo ti ! Pö kili ti !
43014028	“ Sa konasolöma maaki , kamakö na sa huu sapa hö̃töo kõo kitäö ! Sa sapa hö̃töa kopalo nö , kamakö na sa kutio kitäö ! ” ĩ na sa kuuhe , ĩ ma ta hinini ke . Ipa hao a na sa konasolö kitä . Pata sa hö̃töwö maaki , ipa hao a hai , ĩ pata tä sai totiwö . Ipa hao a na sa koonö pia manu kule , pö pi topaikiö ! Kamakönö sa pii totia aköna , makö pi topapalo opöla pi .
43014029	“ Jesus a kuupili , ĩ ta kuu pitilimo toleo totiatalo opa noa . Jesus a pitilimo totio opa nö kilia noa ” waiha ĩ na makö pi thama pia salo , huki sa ta wäsä ke ' ĩ na Jesus a kuuma .
43014030	Ĩ na Jesus a kuu nö , ' Sai tä sai patanö sanöma töpö pewö simöa sinomoti wi , ĩ a huimaö . Önö kutenö , kamakö na sa ta wäsä waikita pia kule . Sai tä sai patanö kamisa simöa pasio mi .
43014031	“ Jesus anö pö̃ a noima apawö . Pö̃ anö Jesus a simöati ha , Jesus anö kama hai ĩ pö̃ a hinia totiatala apatiwö ” ĩ na sanöma sa töpö pi thama pia salo , ipa hao sa hini totio sinomo pasioö ' ĩ na Jesus a kuu nö , ' Pei . Makö huu konöö ! ' ĩ na a kuu soatama .
43015001	Ĩ na tä kua tä , Jesus a hapalo kõo nö , ' Upa mokö lalo wi , ĩ toto kua wi na , ĩ na sa kua hö̃töo asaö . Upa toto na sanöma tä kalipaloti wi , ĩ a kalipaloti kua wi na , ĩ na ipa hao a kalipalo kua hö̃töoö .
43015002	Ola toto tipöo kua wi na , ĩ na kamisa na töpö uni tipöa kua hö̃töa . Ai ola toto na ai mo lalo pasio mi ha , ĩ toto ola päpalö nö , toto ola hosa thata wi na , ĩ na kamisa na töpö kokale , ĩ ai tä tomöpo mi tä , ĩ na ipa hao anö ĩ a wani hosa thata hö̃töoö . Ai toto ola na mo lalo asa wi , ĩ toto ola na mokö siko lalotama apa pia salo , ĩ toto na ai toto kau kapisopö paale , ĩ toto kau päta pätama sinomotii . Ĩ na tä kua kua wi na , ĩ na makö kuaö . Kamisa na töpö kokale , ipa hao anö pe epii ĩ töpö totiama pia salo , ola toto na sanöma tä kalipalo kua wi na , ĩ na kamisa na töpö kokale , ĩ töpö na ĩ na ipa hao a kalipalo kua hö̃töoö .
43015003	Kamakö na wanisala tä kokakö noai , ĩ wanisala sa tä hosa waikilöma . Kamakö na sa ta wäsäti noai , ĩ tänö makö totiama waikioma ' ĩ na Jesus a kuuma .
43015004	Ĩ na a kuu nö , ' Kamisa na makö kokapalo toitioö ha , kamakö õsi na sa kokapalo hö̃töo soatio kitä . Kolo toto na ai toto kolo kapisopö paa mi tä , ĩ toto na ai mokö lalo mi kui na , kamisa na ĩ na makö koka kua mi tä , toitai ma tä thati mai kitä .
43015005	Upa toto kolo kui na , ĩ na sa kuö hö̃töwö . Ĩ upa toto ola pakala kua kua wi na , ĩ na kamakö kua hö̃töoö . Kamisa na wa koka soatia , kawa na sa koka hö̃töa soatia , ĩ na makö kuati tä , pe epii toitai wa tä thaa soatio kitä . Kamisa na makö kokapalo mi tä , toitai ma tä thaa mai kitäö !
43015006	Toto ola hosalöma , toto hotea kulaso wi na , kamisa na wa kokapalo pasio mi tä , ĩ na wa hotea kulaso kitä . Ĩ toto ola hoteso noai ha , koa taka na ĩ toto saa thapi kitä .
43015007	Kamisa na makö koka totia soatia , kamakö na sa kai a koka totia hö̃töa soatia , ĩ na makö kua soatia tä , ma tä pi ipa wi , Teusö a na ĩ ma tä nakaö ha , Teusö anö tä totoa hö̃töki kitä .
43015008	Pe epii toitai ma tä thati tä , “ Jesus a hai ĩ pö̃ Teusö a totiatalo opa asawöö ! ” ĩ na ma töpö pi thama kitä . Pe epii toitai ma tä thati tä , sa kai a hua sinomoti wi , ĩ makö sai kupaso kitä .
43015009	Ipa hao anö sa pi ipa sinomo kua wi na , ĩ na kamisanö makö pi ipa kua hö̃töoö . Kamisa na pö kokapalo soatioö ! Kamisa na makö kokapalo soatio kuköma , kamisanö makö pi ipa kitä .
43015010	“ Ĩ na a kua totihoö ! ” ipa hao a kuu wi , ĩ sa ta hini makoka totiatala apa salo , ipa hao a na sa kokapalo soatioö . Sa kokapalo soatio kutenö , ipa hao anö sa pi ipaö . Ĩ na makö kua hö̃töoö . “ Ĩ na pö kua totihoö ! ” sa kuu wi , ĩ ma ta hini totio tä , kamisa na makö kokapalo soatio kitä . Kamisanö makö pi ipa soatio kitä ' ĩ na Jesus a kuu nö ,
43015011	' Kamisa pi topa kua wi na , ĩ na makö pi thama pia salo , ĩ sa ta wäsä ke . Makö pi topapalo opapö , ĩ sa ta wäsä ke .
43015012	“ Kamisanö makö noima kua wi na , ĩ na pö noimaso kua totihoö ! ” ĩ na makö noa thaö .
43015013	Au noi wa töpö noama pia salo , wa säpamonasoma , ĩ wa töpö noima satia apa wi , ĩ wa .
43015014	“ Ĩ na pö kua totihoö ! ” sa kuu pole , ĩ ma ta hini totioö ha , ipa noi makö .
43015015	Pata tänö töpö simöa sinomo wi , pata tä pi kuu pole , ĩ töpönö ĩ tä tai mi ipö . Önö kutenö , “ Kamisanö makö simöa sinomo wi , ĩ makö ” ĩ na sa kuu kõo mai kitä . Ipa hao a na sa ta hinipili , kamakö na ĩ sa tä pewö a wäsä waikioma kutenö , “ Kamakö hai , ĩ ipa noi makö ” huki kamakö na sa kuu totio nömöoö .
43015016	Kamakönö sa saipa maama . Kamisanö makö saia asapalöma . “ Makö saipalö noai , ĩ makönö , ‘ Jesus a pitili ’ ai ma töpö pi thamapöö ! Ĩ na ma töpö pi thama wi , ĩ töpönö sa hosa mai , sa thapo soatio wi , sa tä pi ipaö ” ĩ na sa pi kuu soatama kutenö , makö saipalöma . “ Jesus a pitili ” ĩ na ai ma töpö pi thama kuköma , kamakönö sa thapo kutenö , kamakö hai ĩ pö̃ a na ma tä naka wi , kamakö hai ĩ pö̃ anö ĩ tä totoa hö̃töki kitä .
43015017	Önö kutenö , “ Makö noimasopököö ” kamisanö makö noa thaa kule ' Jesus a kuuma .
43015018	Ĩ na Jesus a kuu nö , ' Teusö a thapo mai , ĩ töpönö makö wanipoö ha , pö pi hatukuikiö ! Teusö a thapo mai , ĩ töpönö sa wanipo paio kipili ta pi kuu mai .
43015019	Teusö a thapo mai , ĩ töpö kua kua wi na , ĩ na makö kua hö̃töoö aköna , ĩ töpönö makö noima pola pi . “ Ipa töpö ” ĩ na töpö pi kuu nö , makö noima pola pi . Kamisanö makö saia pälöma kutenö , Teusö a thapo pasia mane , ĩ tiko töpö pasiwö . Önö kutenö , Teusö a thapo pasia mai , ĩ töpönö makö wanipoö .
43015020	“ Töpö simöa sinomo wi , ĩ töpö hai , ĩ pata töpö mai kitä . Töpö simöa totio wi , ĩ a hai , ĩ pata tä sisawö ” sa kuupili , ĩ tä na pö pi motimo tihöö ! Ai töpönö sa peamatima kutenö , makö peama hö̃töo kitä . Ai töpönö sa kai a hininöma kutenö , makö kai hini hö̃töo kitä .
43015021	Kamakönö sa thapo waikia kutenö , sa thapo pasia mane , ĩ töpönö makö peama kitä . Sa simönö noai , ĩ töpönö ĩ a tai mi kutenö , makö peama kitä .
43015022	Ĩ töpö na sa wäo maama aköna , “ Ĩ töpö wanisala apaö ” Teusö a pi kuu maa noa kipi . Ĩ töpö na sa ta wäsä totioma kutenö , ĩ töpö aiki , “ Teusö sa ta hini tai mi ipö salo , wanisala sa tä thaa päoma ” ĩ na ĩ töpö kuu pasio mai kitä .
43015023	Sa wanipo opati wi , ĩ töpönö ipa hao a wanipo hö̃töoö .
43015024	Sa wanipo wi , ĩ töpö mamo tetela tä , ai töpö sanömanö tä thama tai mi pasii , ĩ sa tä thama asatioma . Ĩ sa tä thama maama aköna , “ Ĩ töpö wanisala apaö ” Teusö a pi kuu maa noa kipi . Sa tä thati asa noai , ĩ töpönö ĩ tä taa waikioma maaki , ĩ töpönö ipa hao a wanipoö , kamisa wanipoö , ĩ na töpö kua sinomoö .
43015025	Ĩ töpö noa thaa wi , ĩ tä waheta na ĩ na tä sãököo kuoma : “ Sa wanisala maama maaki , ĩ töpönö sa wanipoma ” ĩ na tä waheta kuuma . Ĩ töpönö sa wanipo sinomo kutenö , ĩ na ĩ tä waheta kuu noai , ĩ pitili ta kuo toleo totioma .
43015026	Makö pasilipo sinomo wi ĩ a waloki kitä . Teusö a õsi kua tolele , ĩ a lö kui , ĩ a . Teusö a õsi kua tolele , ĩ anö Teusö ta pitilii ta wäsä wi , Teusö a na ĩ a kutile , ĩ a waloki kitä . Teusö a na a kutio wi , kamisanö ĩ sa simöpali kitä . Ĩ anö sa wäsä kuki kitä .
43015027	Somi tä , kamisa na makö kutioma , huki kamisa na makö nokapalo soa kule . Önö kutenö , kamakönö sa wäsä hö̃töo kitä ' ĩ na Jesus a kuuma .
43016001	Ĩ na Jesus a kuu nö , ' “ Sa kuuhe , ĩ ma ta hini totia manu kule , ‘ Jesus a pitili ’ ĩ na makö pi kuu mapo pasio mai kitä ” ĩ na sa pi kuu salo , ĩ na sa kuu ke ' ĩ na Jesus a kuu nö ,
43016002	' “ Hi juteu samakö kokamo sinomo wi , ĩ a sai na makö lisipo naio mai kitäö ! Makö Teusömo naio mai kitäö ! ” kamakö na ĩ na ai töpö kuu läo kitä . Ĩ na tä kua tä , ai töpönö makö säpalö nö , “ Teusö sama pasilia asa nö topali ke ö̃ ” ĩ na ĩ töpö pi kuu kitä .
43016003	Ĩ töpönö ipa hao a tai mi ipö . Kamisa tai mi nai soatawö . Önö kutenö , “ Juteu samakö kokamo sinomo wi , ĩ a sai na makö lisipo naio mai kitäö ! ” ĩ töpö kuu nö , makö säpali kitä . Ĩ na ĩ töpönö makö thama läo kitä .
43016004	Waiha ĩ na makö thama läoö ha , “ Ã ãi . ‘ Ĩ na makö thama läo kitä ’ ĩ na Jesus a kuu kipili ta o ” ĩ na makö pi thama pia salo , sa kuu ke ' ĩ na Jesus a kuuma . Ĩ na Jesus a kuu nö , ' Somi tä , makö nokapalama tute tä , kamakö na sa kuo sinomoma kutenö , “ Waiha ai töpönö makö peama totio kitäö ! ” sa kuu maama .
43016005	Huki kamakö na sa kuo soatio mai kitä . Sa simöa totilö noai , ĩ a na sa konasolö pia salo . Ĩ hamö sa konasolö kitä maaki , “ Witi hamö wa konasolö pia salo ? ” ai makönö sa noa thatala tikilia pasio mi .
43016006	“ Sa konasolö pia salo ” ĩ na sa kuu ha , makö pi wanitaloa apati kule .
43016007	Makö pi wanitaloa apati kule maaki , sa koonö piale , kamakö na ĩ tä topa kitä . Sa kononö nö , ĩ tä makö pasilipa sinomopö , kamakö na ĩ sa simöa hö̃töpali kitä . Sa kõo pailö mi tä , ĩ a walo paio mai kitä . Ĩ pitili ta .
43016008	Makö pasilipa sinomopö , ĩ Teusö a õsi kua tolele , ĩ a waloa haiki nö , sanöma töpö pi hatukumani , töpö pi taopamani , ĩ na a kua nö , “ ‘ Wanisala sa tä thatala mi ipöö ! ’ ĩ na sa pi hole kuuma maaki , huki ĩ na sa pi kuu mai kitä ” ĩ na ĩ anö sanöma töpö pi thama kitä . “ ‘ Jesus anö toitai tä thaa sinomo mi ’ sa pi hole kuuma maaki , huki ĩ na sa pi kuu mai kitä ” ĩ na ĩ anö sanöma töpö pi thama naio kitä . Ĩ na töpö pi thama nö , “ ‘ Wanisala tä thatala wi , ĩ tä noa na Teusö anö ĩ töpö peama mai kitä ’ ĩ na sa pi hole kuuma maaki , huki ĩ na sa pi kuu maneö ! ” ĩ na Teusö a õsi kua tolele , ĩ anö ĩ na ĩ töpö pi thama kitä .
43016009	“ Sa wanisala mai kitä ” ĩ na sanöma töpö pi kuu hö̃töa kule maaki , “ ‘ Jesus a pitili ’ ĩ na sa pi kuu mi kutenö , sa wanisala apawöö ! ” ĩ na ĩ anö töpö pewö pi thama kitä .
43016010	Ipa hao Teusö a na sa konasolöma , kamakönö sa tapa soatio mai kitä . Sa tapa mi kutenö , sanöma töpö pi tapotiki nö , “ Jesus a totiatalo opaö . A wanisala aköna , pö̃ a na a koonö maa noa kipi ” ĩ na ĩ anö töpö pi thama kitä .
43016011	“ Wanisala tä thatalati wi , ĩ tä noa na Teusö anö ĩ töpö peama mai kitä ” töpö pi kuu kule maaki , “ Sai tä sai patanö sanöma töpö simöa sinomo wi , ĩ sa wani peama totio kitäö ! ” Teusö a pi kuu waikioma kutenö , sanöma töpö aiki , “ Wanisala ma tä thatala wi , ĩ tä noa na Teusö anö sanöma makö peama hö̃töo kitä ” ĩ na ĩ töpö pi kuu kitä ' ĩ na Jesus a kuuma .
43016012	Ĩ na Jesus a kuu nö , ' Kamakö na ai sa ta wäsä pi topa kule maaki , huki ĩ ma ta hini tai mi ipö kitä .
43016013	Huki ma ta hini tai mi ipö manu kui , kamakö na Teusö a õsi kua tolele , ĩ a waloki kitäö ! A waloiki nö , makö pi hatukupamanöma , ma ta hinia totili kitä . Teusö ta pitilii , Teusö a õsi kua tolele , ĩ anö ĩ ta wäsä sinomoö ha , pitili ma tä pewö a hinini kitä . Kama a wäo saimo päo mai kitä . Kamisanö sa ta wäsäti wi , ĩ ta hiniti nö , ĩ ta wäsä tolea nömötio kitä . Ta wäsäti nö , “ Waiha ĩ na tä kua kitä ” Teusö a õsi kua tolele , ĩ a kuu kitäö !
43016014	Kamisanö sa ta wäsäti wi , Teusö a õsi kua tolele , ĩ anö ĩ ta hiniti nö , kamakö na ĩ ta wäsä tolea nömötio kitäö ! Önö kutenö , “ Jesus a totiatalo opa asawöö ! ” ĩ na ĩ anö makö pi thama kitäö !
43016015	Teusö anö tä thapo wi , ĩ sa tä thapo naioö . Önö kutenö , “ Sa ta wäsäti wi , Teusö a õsi kua tolele , ĩ anö ĩ ta hiniti nö , kamakö na ĩ ta wäsä tolea nömötio kitä ” ĩ na sa kuu ke ' ĩ na Jesus a kuuma .
43016016	Ĩ na Jesus a kuu nö , ' Huki kamakönö sa tapati kule maaki , ĩ tökö soatawö , waiha waiha waiha sa tapamo maa soa pätasoö . Sa tapamo maa soapätalo nö , ĩ tökö soatawö , waiha , waiha , waiha , kamakö na sa tapamo kõa hö̃töa soataso kitäö ! ' ĩ na Jesus a kuuma .
43016017	Ĩ na Jesus a kuu ha , Jesus a kai a hua sinomoti noai , ĩ ai töpö aiki , ' Jesus a kuuhe , wi na ĩ pili ta kua totia kule ? “ Waiha waiha waiha kamakönö sa tapa maa soa pätasoö . Ĩ tä noa ha kõo soatawö , sa taa kõa soa hö̃tötalali kitä ” a kuuhe , wi na ĩ pili ta kua totia kule ? “ Ipa hao a na sa konasolö pia salo ” a kuu naioö .
43016018	“ Ĩ tä noa ha kõo soatawö ” ta kutalohe , wi na ĩ ta kua totia pasia kule ? Ta kutalohe , ĩ ma ta hini mae ' ĩ na töpö kuu hẽtupasoma .
43016019	Ĩ na töpö kuti tä , Jesus aiki , ' “ Wi na wa kuu totio ke ? Ta wäsä makokoa totihoö ! ” ĩ na hi töpö pi kuu hãtoa alu kule ' ĩ na Jesus a pi kuu nö , ' “ Waiha waiha waiha kamakönö sa tapa maa soa pätaso kitä . Ĩ tä noa ha kõo soatawö , sa taa kõa soa hö̃tötalali kitä ” sa kuuhe , ĩ tä na makö pi wi na takömo nö , makö hapaloti alu kule ? ' ĩ na Jesus a kuu nö ,
43016020	' “ Hi tä uli pewö hamö sanöma töpö pewö pilipai , ĩ töpönö sa pii mi ipii , ĩ töpö pi mönahapalo opati tä , makö ö̃köpalo opa kuki kitä . Makö ö̃köpalotima maaki , makö ö̃köpalo wi ĩ tä mataso kitä . Makö pi mönaha apii makö kua kõki kitä ” ĩ na sa kuu kule . Sa holisimo mai kitäö !
43016021	Suö tänö ulu tä thapa pia salo , a pea pia manu kule , a pi honipo opa kule maaki , ulu tä ositi wai thaa waikipalö nö , a pea wi ĩ tä matasoma kutenö , “ Ulu sa ositi wai thapali ke ” a pi kuu salo , a pi mönaha apaö .
43016022	Ĩ na kamakö kua hö̃töo kitä . Huki makö pi honipo kule maaki , kamakö na sa waloa kõköma , makö pi mönaha apa kõpaso kitä . Makö pi mönahapalo opati wi , ai tä sanömanö ĩ tä mapama kõo mai kitä .
43016023	“ Ĩ tä , kamisa na ma tä hini kota mai kitä . Ĩ na tä kua tä , kamakönö sa thapo kutenö , ipa hao a na ma tä naka pi topa wi , ipa hao anö kamakö na ĩ tä totoa hö̃töki kitä ” ĩ na sa kuu kule . Pitili sa .
43016024	“ Jesus sa thapo kutenö , hao a na sa nako pia kule ” ĩ na makö pi kuu mai ha , makö kua soa kule . Pö nako totihoö ! Makö nako totioö ha , ipa hao anö tä totoa totia hö̃töki kitäö ! Tä totoki ha , makö pi mönahapalo totio opa kitä .
43016025	Uni sa ta wäsä pätioma maaki , sa ta wäsä hatukua totio kuki kitä . “ Ĩ na ipa hao a kuaö ” sa kuu hatukua totio kitä .
43016026	Ĩ tä , kamakönö sa thapo kutenö , ipa hao a na makö nako kuki kitä . Ipa hao anö makö pi ipa waikia kutenö , “ Kamisa na ma tä nakaö ha , ipa hao a na ĩ sa tä naka toleli kitä ” ĩ na sa kuu mai kitä . Ipa hao anö makö pi ipa manu kui , ipa hao a na kama makö nako pasio soatapö .
43016027	Kamakönö sa pi ipa waikitioö . “ Teusö a na Jesus a kuo noai , hi masita tä uli ha a walokö solöma ” ĩ a na makö pi ku upaö . Ĩ na makö kuaö ha , ipa hao Teusö anö makö pi ipa hö̃töoö .
43016028	Ipa hao a na sa kutio kipili maaki , hi masita tä uli ha sa walokö solö kipili . Hi masita tä uli na sa kutioma , huki ipa hao a na sa koonö pia kule ' ĩ na Jesus a kuuma .
43016029	Ĩ na Jesus a kuu ha , ' Huki uni wa ta wäsä päa maa kule . Wa hapalo hasulua totia kule .
43016030	“ Ĩ wa tä pewö taö öpaö ” huki kawa na samakö kuu kule . Kawa na sama ta hini paia maa kule maaki , samakö pewö pi tapotile , ĩ wa tä pewö taö toleha waikia . Önö kutenö , “ Teusö a na wa kuo paitioma ” samakö pi kuu totia kule ' ĩ na Jesus a kai a hua sinomoti noai , ĩ na ĩ töpö kuuma .
43016031	Ĩ na ĩ töpö kuu ha , Jesus aiki , ' “ Teusö a na Jesus a kuo paitioma . Ĩ pitili tä sai a totiwö ” huki ĩ na makö pi kuu totia kule ta o ' ĩ na Jesus a kuu nö ,
43016032	' Huki makö toköpalo pia alu kule . Makö toköoiki nö , sa takölö pia alu kule . Makö pewö kõo hätäho asakö noai ha , sami sa kuo haio hö̃töo kitä . Kamisa na ipa hao a kua hö̃töa kutenö , sami sa kuo toitio mai kitä ' ĩ na Jesus a kuuma .
43016033	Ĩ na a kuu nö , ' “ Kamisa na makö kua sätäa naia totiki nö , makö pi topapalotipököö ! ” ĩ na sa pi kuu kutenö , sa kuu ke . Sa thapo pasia mane , ĩ töpönö makö peama soa pätaki ha , “ Wi na taköö ! ” pö pi kuu tihöö ! Pö pi honipo tihöö ! Sa thapo mai , Sai tä sai patanö ĩ töpö simöa sinomoti wi , kamisanö ĩ sa töpö peama totio waikioma kutenö , pö pi topaikiö ! ' ĩ na kama kai a hua sinomoti noai , ĩ töpö na ĩ na Jesus a kuuma .
43017001	Ĩ na Jesus a kuuma , hi tä hẽtu hamö Teusö a kupoli hamö , ĩ hamö Jesus a nonoiki nö , ' Hapa . Hukikiö ! Wa toita apö , wa wakala apö , ĩ na wa kui , pelupö sanö ĩ sa tä pewö mömapö , pelupö sa toita apö , sa wakala apö , ĩ na sa kui , sanöma töpö na kawanö ĩ tä mömaö !
43017002	“ Kawanö sanöma wa töpö pewö simöa sinomoö ! ” kawanö ĩ na sa noa thama . Sa noa thaa nö , “ Ipa ulu wa na sanöma sa töpö nokapalama wi , ĩ töpö õsi palimipalöö ! ” ĩ na kamisa na wa kuuma .
43017003	Kawa hai , Teusö pata wa asawö . Sanöma töpönö wa taö , kawanö Jesus Cristo sa simönö noai , ĩ töpönö ĩ sa taö hö̃töa , ĩ na sanöma töpö kua wi , ĩ töpönö makö taö kuköma , töpö õsi palimipasoö .
43017004	Hi masita tä uli na sa simönö nö , “ Ĩ na wa kua totiopöö ! ” wa kuu noai , ĩ sa ta hinia totili kipili . Wa kuupili , ĩ na sa kua totio hö̃tötioma . Önö kutenö , wa toita apö , wa wakala apö , ĩ na wa kui , sanöma töpö na ĩ sa tä möma waikitioma .
43017005	Hapa . Hi masita tä uli kua paia mi tä , kawa na sa kutia tä , sa toita apö , sa wakala apö , ĩ na sa kui sa kutiopili na , ĩ na huki kawa na sa kutia kõo tä , ĩ na sa thama kõopököö !
43017006	Hi masita tä uli na sanöma töpö kule , kamisa na ai wa töpö totopipili , kawa na ĩ sa töpö pi hatukupamani kipili . Ĩ töpö hai , ĩ au töpö kuoma . Kamisa na kawanö ĩ wa töpö totopi kipili . Ĩ töpönö kawa kai a hinia totilöma .
43017007	Kawanö kamisa na wa tä totopipili , kawa na ĩ tä pewö kuo somama . Ĩ töpönö ĩ tä taö waikia kule .
43017008	Kawanö kamisa na wa kai totopipili , ĩ töpö na ĩ sa ta wäa nömöki ha , ĩ töpönö ĩ ta hininöma . Kawa na sa kua totiopili , ĩ töpönö ĩ tä taö . “ Teusö pö̃ anö Jesus a simönöma ” ĩ na ĩ töpö pi kuu totioö .
43017009	Kawa na sa hapalo tä , ĩ sa töpö a wäsäö . Kawa thapo mai , ĩ sa töpö a wäsä pasio mi . Kamisa na wa töpö totopipili , ĩ au töpö kutenö , ĩ sa töpö a wäsä asaö .
43017010	Sa töpö pewö thapo pole , ĩ au töpö pewö naiwö . Ĩ na tä kua tä , kawanö wa töpö pewö thapo pole , ĩ ipa töpö pewö naiwö . “ Jesus a toita apö . A wakala apö ” ĩ na ĩ töpönö ĩ na ai töpö pi thamati kule .
43017011	Hi masita tä uli na sa kutio mai kitä . Huki kawa na sa kopi pia kule . Hi masita tä uli na ĩ töpö kuo haio kitä . Hapa . Wa totiatalo opa asawö . Kawa , kamisa , ĩ na kilii makö koka kua wi na , ĩ na ĩ töpö sätäapalo kua naiopö , kamisa na wa töpö totopipili , ĩ töpö noama naioö ! Wa lotete epii , kamisa na ĩ wa tä totopipili , ĩ tänö ĩ töpö noama totihoö !
43017012	Ĩ töpö na sa kua naitia tä , wa lotete epii , kamisa na ĩ wa tä totopipili , kamisanö ĩ tänö ĩ sa töpö noama totio opama . Töpö pea sinomoti wi , ĩ tä uli hamö ĩ ai tä huu pasio mai kitä . “ Töpö pea sinomoti wi , ĩ tä uli hamö ĩ a wani hua pasisolö kitäö ! ” au waheta tä kuu wi , ĩ ta pitilio opa kuköpö , ai tä wani hai , ĩ töpö pea sinomoti wi , ĩ tä uli hamö ĩ a wani huu sisa pia salo .
43017013	Huki kawa na sa kopi pia kule . Hi masita tä uli na sa kua soaiki nö , ĩ töpö na sa ta wäsä kule . Sa pi topapalo opa kua wi na , ĩ na sa töpö pi topapalama thama pia salo , sa ta wäsä kule .
43017014	Ĩ töpö na kamisanö kawa kai a wäsäö ha , wa thapo pasia mane , ĩ töpönö ĩ ipa töpö hĩsu thama . Wa thapo mai , ĩ töpö kuati kua wi na ĩ na sa kua mai kitä . Kamisa kua wi na , ĩ na ipa töpö kua hö̃töoö . Wa thapo mai , ĩ töpö kuati kua wi na , ĩ na ipa töpö kua pasio mai kitä . Önö kutenö , wa thapo pasia mane , ĩ töpönö ipa töpö hĩsu thama .
43017015	“ Wa thapo mai ĩ töpö na ipa töpö pilia sätäa naia manu kule , ipa töpö soka kopamanöö ! ” kawa na sa kuu mai kitä . “ A wanisala apa wi , ĩ Sai tä sai pata na ipa töpö noamaö ! ” ĩ na sa kuu kitä .
43017016	Wa thapo mai ĩ töpö kua wi na , ĩ na sa kua pasio mai kitä . Kamisa kua kua wi na , ĩ na ipa töpö kua hö̃töoö . Wa thapo mai ĩ töpö kua kua wi na , ĩ na ipa töpö kua pasio mai kitä .
43017017	Kawanö ĩ wa töpö ausia totipalö nö , ĩ wa töpö thapo totiopököö ! Tä pitili ipii , ĩ tänö wa töpö ausipalö nö , wa töpö thapo totiopököö ! Tä pitili ipii , ĩ kawa kai a .
43017018	Hi masita tä uli hamö sanöma töpö pewö pilipai , ĩ töpö na kawanö sa simöa kuapili na , kamisanö ĩ na ipa sa töpö simöa kua hö̃töoma .
43017019	Ĩ sa töpö pasilipo pia salo , kawa na kama sa toto sapao kõoö . Kawanö ĩ wa töpö thapo totiopö , kawa na kama sa toto sapao kõoö .
43017020	Kawa na sa hapalo pola nö , ipa sa töpö a wäsä sisa mane . Ai töpönö ipa töpö kai a hininö nö , “ Jesus a pitili ” ĩ na töpö õsi pi kuu piale , ĩ sa töpö a wäsä naia kule .
43017021	Ipa töpö pewö noimaso toitiopöö ! Ipa töpö wanihaso mai , töpö kutiopöö ! Kamisa na wa koka hö̃töa , kawa na sa koka hö̃töa , ĩ na makö koka kua kua wi na , ĩ na kamakö na ipa töpö koka kua naia hö̃tököpöö ! Ĩ na ipa töpö kuaö ha , wa thapo pasia mane , ĩ töpö aiki , “ Teusö anö Jesus a simönöma . Pitili ta ” töpö kuu kitä .
43017022	Kawa , kamisa , ĩ na kilii makö koka kua wi na , ĩ na ĩ töpö koka kua naiopö , kawanö sa wakalapamani kipili . Ĩ na ipa sa töpö wakala thaa naipali kipili .
43017023	Ĩ töpö koka toitiopö , ĩ ipa töpö na sa koka hö̃töa , kamisa na kawa koka hö̃töa , ĩ na makö koka kuaö ! Ĩ töpö kokapalo toitioö ha , wa thapo pasia mane , ĩ töpö aiki , “ Teusö anö Jesus a simönö noa . Teusö anö Jesus a pi ipa kua wi na , ĩ na Teusö anö kama hai ĩ töpö pi ipa kua hö̃töoö ” ĩ na töpö kuu kitä .
43017024	Hapa . “ Kamisa na ipa wa töpö simöapili , kawa na sa kuo piale ha , ĩ ha ĩ töpö kutio pasiopöö ! ” ĩ na sa kuu kule . Ĩ ha ĩ töpö kua pasitiki nö , kawanö sa wakalapamanipili , ĩ töpönö ĩ tä tapa totio naiopöö ! Hi masita tä uli kua paia mi tä , kawanö sa pi ipa salo , sa wakalapamani kipili .
43017025	Hapa . Wa totiatalo opawö . Sanöma töpönö wa thapo mai , ĩ töpönö wa tai mi ipö sai maaki , kamisanö wa taö öpaö . Ipa töpö aiki , “ Awai . Teusö anö Jesus a simönöma ” ĩ na töpö kuu totioö . Ĩ tä na töpö pi moti mi .
43017026	Kawanö sa noima kuapili na , ĩ na ipa töpönö ai töpö noima kua hö̃töoö , ipa töpö õsi na sa pilia totia asaa , ĩ na ipa töpö kuapö , kawa na kamisanö ipa sa töpö pi hatukupamanöma . Kawa na ipa sa töpö pi hatukupama soatio kitäö ! ' Teusö a na ĩ na Jesus a kuuma .
43018001	Ĩ na tä kua tä , Teusö a na Jesus a hapalo matalo nö , Jesus a , kama kai a hua sinomoti wi ĩ töpö , ĩ na töpö kui töpö hua kononö nö , Setötõ tuu pökatö wai hamö hikali a paa laso pamö töpö hulasolöma .
43018002	Ĩ na tä kua tä , ĩ a hikali na Jesus anö kama hai ĩ töpö kai huu sinomotima kutenö , Jutasö anö Jesus a monima piale , ĩ aiki , ' Ĩ tä hikali na Jesus a huu hãtoa waikia lasoa ' a pi kuuma .
43018003	Ĩ na tä kua tä , Teusö a täpä sinomo wi ĩ pata töpö , patiseu töpö , ĩ na töpö kui töpönö , sotatu töpö , Teusömo wi a sai na töpö läapalo sinomo wi ĩ töpö , ĩ na töpö kui Jutasö a na ĩ ai töpö simönöma . Ĩ töpö simöni ha , hikali a na Jesus a kuo laso pamö Jutasö anö ĩ töpö kai hua haia soatasolöma . Ĩ töpönö koa taka sii hili wi ĩ tä , asakosi halo , poo kökö , hii tiki , sokopi kökö , ĩ na tökö kui tökö kai hua haia soatasolöma .
43018004	Töpö hua haia soatasolö ha , Jesus a pi tao opa salo , ' Ĩ na tä kua kitä ' a pi kuu waikia tä , ĩ töpö na a paa lälo nö , ' Ĩ witi pili ma taeti kule ? ' a kuu ha ,
43018005	' Nasaté tili Jesus sama taeti kule ' töpö kuu ha , ' Hi ĩ sa waikiwö ' Jesus a kuuma . Jutasö anö Jesus a monima pole , ĩ töpö na ĩ a wani öpa tikilio naioma .
43018006	' Ĩ sa waikiwö ' ĩ na Jesus a kuu ha , töpö kililo nö , ĩ tä töpö tekukua kotalo nö , töpö kelasoma .
43018007	Ĩ tökö soatawö , ' Ĩ witi pili ma taeti kule ? ' Jesus a kuu kotasoö ha , ' Nasaté tili Jesus sama taeti kule ' töpö kuu ha ,
43018008	' “ Hi ĩ sa waikiwö ” ĩ na sa kuu waikio ke nökö ' Jesus a kuu nö , ' Kamakönö sa taeti waikia manu kule , ipa töpö hula kopalöö ! ' ĩ na Jesus a kuuma .
43018009	' Kamisa na wa töpö totopipili , ĩ sa töpö pewö noama hö̃töa soatia kule ' pö̃ a na Jesus a kuu noai , ĩ na ĩ tä kuo toleo totiatalo hö̃töopö , ' Ipa töpö hula kopalöö ! ' Jesus a kuuma .
43018010	Ĩ na tä kua tä , Simão Pedro anö , poo a po pole , ĩ a po läkäa soatalö nö , Teusö a täpä totio wi ĩ pata tä na a kalipalo sinomo wi , ĩ a sömöka wani pasopalöma . Kate a poko kuamö kule hamö a sömöka kule , ĩ a sömöka pasopalöma . Mauku a hiloma .
43018011	Ĩ a sömöka pasopali ha , ' Au poo a titia kõköö ! ' ĩ na Jesus anö Pedro a noa thaa nö , ' “ Wa pea totiopökö ” kamisa na ĩ na ipa hao a kuu totioma maaki , “ Jesus a peama tihöö ! ” pö pi kuu tihöö ! “ Wa peapököö ! ” ipa hao anö sa noa thaa waikioma kutenö , “ Awai . Sa peama päoö ! ” sa kuu kuleö ! ' Jesus a kuuma .
43018012	Ĩ na tä kua tä , ĩ sotatu töpö , ĩ sotatu töpö simöa sinomo wi ĩ a , Teusömo wi a sai ha töpö läapalo sinomo wi ĩ töpö , ĩ na töpö kui töpönö Jesus a huöa soatalö nö , a poko õka soatakö nö ,
43018013	Anásö a pata kuo taso pamö a täa soatalölömae . Anásö a pata hai , Kaipasö hai ĩ pĩsi a . Ĩ tä inama na , Teusö a täpä totio wi ĩ Kaipasö a pata kuoma .
43018014	Kaipasö aiki , ' Ai töpönö sami ai tä säa sisapalöpököö ! Sami ai tä säa sisapalöma , kamakö pewö säpa naio mai kitä ' ĩ na Kaipasö anö töpö noa thaa noai , ĩ a .
43018015	Ĩ na tä kua tä , Simão Pedro a , Jesus a kai a hua sinomoti wi ĩ ai tä , Jesus a na ĩ na kilii töpö nokalolö nö , Teusö a täpä totio wi ĩ pata tä hai ĩ sai a na töpö walokö tasoma . Töpö waloikitö nö , Jesus a kai a hua sinomoti wi , pata tänö ĩ a taö öpama kutenö , pata tä sai pö sika na tä hokale ha , ĩ ha Jesus a kai lisipo tä , Jesus a kai a hua sinomoti wi ĩ a lisia tikilia naipasoma .
43018016	Sai a päka holeo pa Pedro a öpa haitioma . Jesus a kai a hua sinomoti wi , pata tänö ĩ a taö öpa noai , ĩ a lisia sapa kotalo nö , sai a päka holeo pa suö tä läapalo pole , ĩ a na a hapalo nö , õsimö hamö Pedro a kai lisia sapa nömöpasolöma .
43018017	A kai lisipo pia tä , sai a päka holeo pa suö tä läapalo pole , Pedro a na ĩ aiki , ' Jesus wa kai a hua sinomoti wi wa hãtowö ? ' ĩ na a kuu ha , ' Ma . Ĩ sa pasi mai kitä ' Pedro a kuu hö̃töoma .
43018018	Ĩ na tä kua tä , töpö pewö wati ipö salo , ĩ tä sai na töpö kalipalo sinomo wi ĩ töpö , töpö läapalo sinomo wi ĩ töpö , ĩ na töpö kui töpönö koa taka thakö nö , ĩ taka kasö na töpö öpa sototoiki nö , töpö pomopaloma . Ĩ ha Pedro a öpa tikilia naiki nö , a pomo naioma .
43018019	Ĩ na tä kua tä , Teusö a täpä totio wi , ĩ pata tänö Jesus a hapalama nö , ' Kawa kai a hua sinomoti wi , wi na ĩ töpö kua totioö ? Wa ta wäsä sinomo wi , wi na ĩ ta kua totia ? ' a kuuma .
43018020	A kuu ha , ' Hoka apa pa ĩ töpö pewö na sa ta wäsä sinomoti thali . Juteu töpö kokamo sinomo wi , ĩ a sai na sa ta wäsätii , Teusömo wi a sai ha sa ta wäsätii , ĩ na sa ta wäsä kuati thali . Sa ta wäsä hãtomo maa thaliö !
43018021	Önö kutenö , wi na wa pi kuu salo , kawanö sa huama kule ? Sa ta wäsäti ha , töpö sömöka taa pasitio noai , ĩ wa töpö huama mi salo . Sa ta wäsätipili , ĩ töpönö ĩ ta taö waikile kitä ' Jesus a kuuma .
43018022	Ĩ na Jesus a kuu ha , töpö läapaloti wi , ĩ ha ĩ töpö öpa sototole , ĩ ai tänö Jesus a moikömö na tä tĩathoa soatakö nö , ' Teusö a täpä totio wi , ĩ pata tä na , ĩ na wa kuu kili maapa wi ' ĩ na a kuu ha ,
43018023	Jesus aiki hö̃töwö , ' “ Jesus a hapalo wanisala hãto alu kule ” wa pi kuu salo , hi töpö öpa sototole , ĩ töpö pewö na ĩ ta kateha totioö ! Sa kuuhe , ĩ pitili ta maaki , wi na wa pi kuu salo , sa sä ke ? ' ĩ na Jesus a kuuma .
43018024	Ĩ na Jesus a kuuma , Teusö a täpä totio wi , ĩ pata tä Kaipasö a na Anásö a patanö Jesus a õkama simöpalöma .
43018025	Ĩ na tä kua tä , Simão Pedro a öpatiki nö , a pomoti tä , ' Jesus a kai a hua sinomoti wi , ĩ wa hãtowö ? ' töpö kuu ha , ' Ma . Ĩ sa pasi mai kitä ' Pedro a kuu hö̃töoma .
43018026	A kuu ha , Teusö a täpä totio wi ĩ pata tä na töpö kalipalo sinomo wi , Pedro anö ĩ ai tä sömöka wani pasopalö noai , ĩ a wani na , ' Ipa ai tä ' a kuuto wi , ĩ aiki , ' Ki hikali a na Jesus a na wa huu naio hãto kipili ? ' a kuu ha ,
43018027	' Naiö ! ' Pedro a kuu kõoma . Ĩ tä soatawö kalaka a komöa soatasoma .
43018028	Ĩ na tä kua tä , Kaipasö a sai pö ha töpö kuoma , homa tili pata tä sai pö pata hamö Jesus a noka nömömanönömae . Tä halu waikioma . Ĩ tä wakala na juteu töpö pásökoamo nö , töpö iapalo waikio piaö ha , homa tili pata tä sai pö na ĩ töpö lisipo maama . ' Makö iapalo pia tä , tiko töpö sai pö na lisipaso wi , ĩ tä kua pasia mai kitä ' juteu töpö pi kuu salo , homa tili pata tä sai pö ha ĩ töpö lisipo maama .
43018029	Önö kutenö , homa tili pata tä hai , ĩ Pilatosö a pata lisia kopalo nö , ' “ Hi a wani wanisala apa pasioö ” makö kuu pole , ĩ anö ĩ ka pi tä thaa totioma ? ' Pilatosö a pata kuu ha ,
43018030	' Ĩ anö wanisala tä thaa maama aköna , kawa na sama wani hilapala solöa mana pi ' töpö kuuma .
43018031	Töpö kuu ha , ' Kamakönö a noka komanönöö ! Kamakö hai ĩ pata töpönö töpö noa thaa noai , ĩ ma tä waheta möö paio nö , “ ‘ Ĩ na pö kua ti ! ’ pata töpönö töpö noa thaa thali maaki , ĩ na hi a wani kua satimo opa kutenö , a wanisala apaö . Önö kutenö , ma wani säpalö nököö ! ” ĩ na makö kuupököö ! ' ĩ na Pilatosö a kuuma . A kuu ha , ' “ Ai tä säpa maikiö ! ” ĩ na homa tili pata töpönö makö noa thama kutenö , kama samakönö Jesus sama säpa mai kitäö ! ' ĩ na ĩ juteu töpö kuuma .
43018032	' Sa säpamonaso pia wi , ĩ na tä kua kitä ' Jesus a kuu waikio noai , ĩ ta pitilio opa kuköpö , ' Homa tili töpönö hii ti pakalai ti ha a säpalöpöö ! ' ĩ na juteu töpö pi a kuu nö , ' Kamisamakönö kuno maiö ! ' töpö kuuma .
43018033	Ĩ na töpö kuuma , kama sai pö ha Pilatosö a lisia kotalo nö , Jesus a naka soatalö nö , ' Juteu töpö na wa kaikanamo wi , ĩ wa ? ' a kuu ha ,
43018034	' Kama wa pi saimo nö , wa kuu ke ? Ai töpönö kawa na ĩ ta wäa hãtokömakö ? ' Jesus a kuu ha ,
43018035	' Wi na wa pi kuu totia kule ? Kama sa pi saimo päo mai kitä . Juteu sa pasi mai kitä . Au ai juteu töpö , Teusö a täpä sinomo wi ĩ pata töpö , ĩ na töpö kui töpönö kamisa na wa namo simökömae . Wi na pili wa kua totioma ? ' Pilatosö a kuuma .
43018036	A kuu ha , ' Hi masita tä uli na töpö kule , ĩ töpönö sa kaikanapa maama . Ĩ töpönö sa kaikanapalöma aköna , kamisa na töpö nokapaloti wi , ĩ töpö waitilimo opöla pi . “ Juteu pata töpö na Jesus a namo simöki pia salo ” ipa töpö pi kuu nö , töpö waitilimo pola pi . Sanöma tä kaikana kua wi na , ĩ na sa kua pasio mai kitä ' Jesus a kuuma .
43018037	Ĩ na Jesus a kuu ha , ' Ĩ na wa kuu manu kule , kaikana wa totihiwö ? ' Pilatosö a kuu ha , ' “ Kaikana wa ” kama wa kuu ke ' Jesus a kuu nö , ' Pitili sa ta wäsä sisapö , sa kupalo nö , hi masita tä uli na sa huma . Ai sanöma töpö pitilimo totio opa wi ĩ töpönö sa hini kitä ' Jesus a kuu ha ,
43018038	' “ Pitili ta ” wa kuu pole , ĩ ka pi wa ta kateha kule ? ' Pilatosö a kuuma . Ĩ na Pilatosö a kuu nö , atu hamö juteu töpö sototole , ĩ hamö a lisia kotalo nö , ĩ töpö na a hapalo nö , ' Hi a wanisala mi ipöö ! A wanisala mi kutenö , “ A säpalöö ! ” sa kuu mai kitä ' ĩ na Pilatosö a kuu nö ,
43018039	' Pi naka . Ĩ tä inama pewö na makö pásökoamo tä , titita wi a sai na töpö titile , ĩ ai ma tä saili ha , ĩ sa tä kusöa kopamanö nö , sa tä atupama sinomo kõo thali . Önö kutenö , hi a kaikanamo wi , juteu makö na ĩ sa atupamanöpö ? “ Awai ” makö kuu kitä ? ' ĩ na Pilatosö a kuuma .
43018040	Ĩ na Pilatosö a kuu ha , ' Ma . Ĩ aiki , kuno mai . Pahapásö a atua kõa pasipamanöö ! ' töpö lalupalo pola nö , töpö pewö a kuuma . Pahapásö a lö kui , homa tili pata töpö na a waitilimo sinomo noai , ĩ a .
43019001	Ĩ na tä kua tä , Pilatosö a patanö Jesus a nakalö nö , a soapamanöma .
43019002	A soapamanöma , sotatu töpönö toto mösököpö öpii totonö kaikana tä hesowa pö kui na , ĩ na tä hesowa kui tä tiäpalö nö , Jesus a he na hesowa a mösököpö öpii a hesowa sohomakömae . Ĩ a hesowa sohomakö nö , kaikana töpö haloi ösöpö usi kui na , ĩ na ösö usi kui ösö na Jesus a halomakö nö ,
43019003	Jesus a na sotatu töpö walopa nö , ' Juteu töpö na wa kaikanamo wi ĩ waö ! Wa kaikanamo totio wi ĩ waö ! Siwawö ' töpö kuu pi wasöa soatalo nö , pili töpö ami kotopönö Jesus a soa soatamae .
43019004	Ĩ na tä kua tä , juteu töpö sototole , ĩ hamö Pilatosö a lisia kotalo nö , ' Pi naka . “ ‘ Jesus anö wanisala tä thaa mi kutenö , Jesus sa peama wani ipöö ! ’ ĩ na Pilatosö a pi kulaso noa ” ĩ na makö pi thama pia salo , kamakö na Jesus sa hila pia kulasoi ' Pilatosö a kuuma .
43019005	Ĩ na tä kua tä , hesowa mösököpö öpii a hesowa sohopoö , haloi ösö usii ösö halopoö , ĩ na Jesus anö tä pewö thaa thalö nö , Pilatosö a öpa taso pamö Jesus a lisia kõo soatasolöma . A lisia kõo soatasoö ha , juteu töpö na Pilatosö aiki , ' Hi wano tä möö ! ' Pilatosö a kuuma .
43019006	Ĩ ha , Teusö a täpä sinomo wi ĩ pata töpö , töpö läapalo sinomoti wi ĩ töpö , ĩ na kilii töpönö Jesus a talalö nö , ' Hii ti pakalai ti ha a sätäa ösömaköö ! Hii ti pakalai ti ha a sätäa ösömaköö ! ' ĩ na töpö kuu pola nö , töpö lalupalo opama . Ĩ na töpö kuu ha , ' Kamakönököö ! Kamakönö ma tä läkälölö nö , ti pakalai ti ha a pi hĩtaköheö ! Kamisa aiki , “ Jesus a wanisala ” sa kuu pasio mai kitä . A wanisala mi ipö ' Pilatosö a kuu ha ,
43019007	juteu töpö aiki hö̃töwö , ' “ ‘ Teusö pelupö sa ’ ĩ na ai tä kuu ha , a säpamanöpöö ! ” ĩ na pata töpönö juteu samakö noa thaa noai , ĩ na ĩ tä waheta kuu . Ĩ sama tä waheta hini taö öpa salo , “ Jesus a säpamanöpö ” samakö kuu kule . “ Teusö pelupö sa ” a kuu thali manu kui , a säpamanöpököö ! ' töpö kuuma .
43019008	' “ Teusö pelupö sa ” a kuu thaliö ! ' ĩ na töpö kuu ha , Pilatosö a kilia apösoma .
43019009	A kilia apölo nö , sai a õsi na a lisia kopalolö nö , Jesus a na , ' Witi hamö wa kuomö kuo somama ? ' ĩ na a kuuma maaki , Jesus a hapalo hö̃töo maama .
43019010	Jesus a hapalo hö̃töo mi ha , ' Kamisa na wa hapalo hö̃töo mi ipö ? Pata sa kutenö , “ Jesus a kusöa kopalöö ! ” sa kuu ha , wa kusöa hö̃töa kopali kitä ta pi kuu mai . “ Ti pakalai ti ha a pi hĩtaköö ! ” sa kuu ha , wa pi hĩtaki kitä ta pi kuu mai ' Pilatosö a kuuma .
43019011	A kuu ha , ' Teusö a hai , ĩ pata tä sai aiki , “ ‘ Ĩ na Jesus a thamaheö ! ’ Pilatosö a kuupöö ! ” ĩ na Teusö a kuu mi aköna , “ Ĩ na Jesus a thamaheö ! ” wa kuu taö mana pi . Önö kutenö , kawa na sa namo simökö noai , ĩ a wanisala satia apaö ' Jesus a kuuma .
43019012	Ĩ na Jesus a kuu ha , Pilatosö anö Jesus a kusöpa pi topa kõoma . A kusöpa pi topa kõa kule maaki , juteu töpö hapalo lalupalo läatalo opama . ' Kawanö hi wa kusöa kopalöma , Sesa kaikana tänö wa noimapö wa mai kitä . Ai tä hai , “ Kaikana sa ” a kuti wi , ĩ anö Sesa a pata wanipo wi , ĩ a ta pi kuu mai . “ Kaikana sa ” Jesus a kuti manu kule , Sesa a pata wanipo wi , ĩ a kutenö , a kusöpa kõo tihöö ! ' ĩ na juteu töpö kupaloma .
43019013	Ĩ na juteu töpö kuu wi , Pilatosö anö ĩ ta hininö nö , Jesus a atua kopamanö nö , tä makokama läapalo sinomo wi , ĩ ti na Pilatosö a loköma . Maa makö patete pata paale ha , ĩ ha lotami ti hõtole , ĩ ' Kapatá ' ĩ na epöteu töpö kuu thali . Ĩ ha Pilatosö a lokö tasoma .
43019014	A lotia tasoa tä , tä motokö hẽtupo pia kule . Ĩ hena tä , juteu töpö pásökoamopö tä wakala kupasoö . Pilatosö a loiki nö , juteu töpö na a hapalo hö̃töo kõoma . A hapalo nö , ' Ma tä möö nökö . Jesus a öpale , ĩ kamakö hai ĩ kaikana tä ' a kuuma .
43019015	A kuu ha , ' A säpalöö ! A säpalöö ! Ti pakalai ti ha a pi hĩtaköö ! ' töpö kuu lalupalo opama . Töpö kuu ha , ' “ Kamisamakö hai ĩ kaikana tä säpalöö ! ” makö kuu saile ta ? ' Pilatosö a kuu ha , Teusö a täpä sinomo wi ĩ pata töpö aiki hö̃töwö , ' Sesa a pata hai , kamisamakö hai ĩ kaikana tä pata sisawö ' töpö kuuma .
43019016	Ĩ na töpö kuu ha , sotatu töpö na Pilatosö aiki , ' Pei . Ti pakalai ti ha a sätämaköö ! ' ĩ na Pilatosö a kuu nö , ĩ töpö na Jesus a totoköma . Jesus a totoki ha , sotatu töpönö Jesus a nokamanönöma .
43019017	Ĩ ha , ti pakalai ti ha Jesus a pi hĩtaköpö , Jesus kamanö ĩ ti maoa soatalölö nö , He manokosi tä heu na ĩ ti kai walokö tasoma . ' Kókota heuma ' epöteu töpö kuuto wi , ĩ tä heu hamö a walokö tasoma .
43019018	Ĩ tä heu na hii ti pakalai ti ha Jesus a sätämaköma . Ai polakapi töpö solo . Ai tä hẽtu ha ai tä sätämakö nö , a pi hĩtaki , ai tä hẽtu ha soatawö ai tä sätämakö nö , a pi hĩta kotöa soataki , mötali tä sai ha Jesus a sätämakö nö , a pi hĩtaki , ĩ na tä thaköma .
43019019	Ĩ ha , Pilatosö anö tä sãököpamanö nö , Nasaté tili Jesus a . Juteu töpö hai ĩ kaikana tä tä sãököle , ĩ na ĩ tä sãökama kuuma . Tä sãököpamanö nö , pakalai ti hösöka na tä sätämaköma .
43019020	Juteu töpö kai , homa tili töpö kai , köteeku töpö kai , ĩ na töpö kai kui töpö kai sãökököma . Jetusalẽi tä uli hö̃köa apa kutenö , Jesus a pi hĩtale tä heuma hamö jetusalẽi tili töpö ekuiki nö , tä sãököle , ĩ tä möpala apamae .
43019021	Tä möpala apa nö , Teusö a täpä sinomo wi , Pilatosö a na ĩ pata töpö aiki , ' “ Juteu töpö hai ĩ kaikana täö ! ” tä kuu wi tä sãöka maikiö ! “ ‘ Juteu töpö hai ĩ kaikana sa ’ hi a kuu thaliö ! ” ĩ na tä sãökama kuu wi , ĩ tä sãököa totia pasikiö ! ' töpö kuu ha ,
43019022	' Sa tä sãöka noai , ĩ tä sai waikiwö . Ai sa tä sãöka kota mai kitä ' Pilatosö a kuu hö̃töoma .
43019023	Ĩ na tä kua tä , hii ti pakalai ti ha sotatu töpönö Jesus a pi hĩtakö noai ha , Jesus a hai ĩ haloi ösö pewö tälö nö , ai sotatu tänö ai ösö täli , ai sotatu tänö ai ösö täli , ai sotatu tänö ai ösö täli , ai sotatu tänö ai ösö täli , ĩ na ösö täa hätäha thalalömae . Ĩ na ösö sua hätäha thalalöma maaki , sami ai ösö paa haipasoma . Ĩ ösö hẽhama pasi mai ha , ösö paa haipasoma .
43019024	' Ösö kakapa mai nököö ! Sami ai wanö ĩ ösö komii ösö täa totia pasilöö ! ' töpö kuu nö , ' Maa ma ose säsäha nö , “ Ĩ anökö ” makö kuupököö ! ' töpö kuuma . ' Ĩ töpönö ipa haloi ösö täa hätähäalalöma . Maa makö ose wai säsäha nö , sami ai tänö ipa ai ösö komi täa totia pasilöma ' ĩ na sutu ha Teusö tä waheta kuu noai , ĩ pitili ta kuo totio opama .
43019025	Ĩ na tä kua tä , ti pakalai ti ha Jesus a pi hĩtale , ĩ ti kotö ha Jesus a hai ĩ pöpönö a sai , pöpönö osa a , Klopasö a hai ĩ pusopö Maria a , matala tilisoma Maria a , ĩ na töpö kui töpö öpa sätätioma .
43019026	Töpö öpa sätätia tä , Jesus anö kama hai ĩ pöpönö a möö nö , kama kai a hua sinomoti noai , ĩ a pi ipa noai , ĩ a möö naio nö , ' Napa . Mi a hai ĩ au ulu a ' a kuu nö ,
43019027	kama kai a hua sinomoti noai , ĩ a na , ' Mi a hai , ĩ au nao a ' a kuuma . A kuu ha , Jesus a kai a hua sinomoti noai , ĩ anö Jesus a hai ĩ pöpönö a tälö nö , ' Kamisa sai pö ha a pilia nömötikiö ! ' a kuuma .
43019028	Ĩ na tä kua tä , Jesus aiki , ' “ Ĩ na tä thama totioö ! ” kamisa na ipa hao Teusö a kupili , ĩ sa tä pewö thaa hö̃töa waikipalöma ' Jesus a pi kuuma , ' Teusö tä waheta kuu noai na , ĩ na sa kua tolea totio pia kule ' Jesus a pi kuu nö , ' Sa amisi ipö sai ' a kuuma .
43019029	Ĩ na Jesus a kuu ha , hapoka a õsi na tuu nasii tuu kule , ĩ tuu na tä kauko opii tä kemakö nö , hisopo ösö ola na tä kauko opii ĩ tä tikimakö nö , Jesus a kai na tuu pi tipömaköma .
43019030	Jesus anö ĩ tuu koa nö , ' Sa tä pewö thama hötötöa waikio ke . Ĩ naköö ! ' Jesus a kuuma . A kuu nö , a mãi poa soataiki nö , Teusö a na a õsi totokö nö , a noma soatasoma .
43019031	Ĩ na tä kua tä , juteu töpö aiki , ' Hena tä , kalipalo mai , ĩ sápatu tä wakala . Makö Teusömo totio wi tä wakala . Önö kutenö , hena tä ti pakalai ti ha töpö pi hĩta soale , ĩ tä wanisala apöle kitä ' juteu töpö pi kuu kutenö , Pilatosö a pata na , ' Ti pakalai ti ha töpö pi hĩtalati , ĩ töpö konona pewö kälalötö nö , töpö koananötöö ! ' töpö kuuma .
43019032	Ĩ na töpö kuu ha , sotatu töpö ekua soataiki nö , Jesus a pi hĩtale , ĩ ai tä tutakö ha ai tä pi hĩtale , ĩ a konona käpali , ai tä tutakö hẽtu ha ai tä pi hĩta soatale , ĩ a konona käa naia soapali , ĩ na tä kua tä ,
43019033	Jesus a noma pasia waikilasoma kutenö , a konona käpa pasio maama .
43019034	A konona käpa maama maaki , ai sotatu tänö sokopi anö Jesus a lepuku tiwöhököma . Tä tiwöhököma , iä iä tä nia soatasoö . Maa tuu nia tikilia soasoö . Ĩ na tä kuama .
43019035	Ĩ sa tä taa pasio noai , ĩ sanö sa ta wäsä pasioma . ' Jesus a pitili ' ĩ na makö pi kuu kuköpö , sa ta wäsäma . Sa ta wäsä noai , ĩ pitili ta . ' Pitili sa totiwö a ' ĩ na sa kuu kule .
43019036	Sotatu töpönö Jesus a konona käpa maama kutenö , ' Ai sami tu käpa mai kitä ' ĩ na sutu ha ĩ na Teusö tä waheta kuu waikio noai , ĩ pitili ta kuo toleo totioma .
43019037	' Ai töpönö a tiwöhölö noai , ĩ töpönö ĩ a möö kitä ' ĩ na Teusö tä waheta kuu naio waikioma .
43019038	Ĩ na tä kua tä , atimatéia tili tä José anö Pilatosö a na Jesus a nomawö kai nakama . José anö Jesus a kai a hua naitioma maaki , juteu töpö na a kili ipa kutenö , ' Jesus sa kai a hua naitio wi ĩ sa ' ĩ na a kuu kili ipama . José anö Jesus a nomawö kai nakaö ha , ' A nomawö tälölöö ! ' Pilatosö a pata kuu ha , José a ekua soataiki nö , a nomawö täa soatalölöma .
43019039	Mumai ha Jesus a na Nikotemosö a noimo noai , José a na ĩ a ekua naiköma . Nomawö tä hulukua sinomo wi , Nikotemosö anö ĩ pãhi pãhi tä kai ekua naiköma . Miha tä pãhi , aloésö tä pãhi , ĩ na tä kui , pãhi pãhi tä hute pata , ĩ 35 kilu kui , ĩ na tä kai ekua kuköma .
43019040	Ĩ polakapi töpönö Jesus a nomawö tälölö nö , watata ösökönö a nomawö haloa kolilipali , pãhi pãhi tänö watata ösökö hulukulali , ĩ na tä thamama . Ĩ na nomawö töpö na juteu töpönö ĩ nomawö töpö thama läo sinomotima .
43019041	Ki hamö ti pakalai ti ha Jesus a pi hĩta laso noai , ĩ tä uli kulali hamö ai töpönö hikali a thakö noai , ĩ a hikali na nomawö tä titita wi , ĩ nasimö maa maka kuoma . Ĩ maa maka na nomawö tä titia paio mai ha maa maka kuo soatio paioma .
43019042	Jesus a nomaso noai , ĩ hena tä juteu töpö kalipalo mai , ĩ sápatu tä wakala kua soataköma kutenö , ĩ maa maka atepa apa salo , ĩ ha ĩ töpönö Jesus a titia atea soataköma .
43020001	Ĩ na tä kua tä , tomĩku tä wakala halu pia tä , maa maka hamö matala tilisoma tä Maria hua halusolöö . A hua halulolö nö , maa maka pata hamö Jesus a nomawö pi titio taso noai hamö a waloikitö nö , maa ma patanö taka lakö noai , taka hãkoa kõa waikipalö noai taka tapama .
43020002	Ĩ taka hãkoa talalö nö , Simão Pedro a , Jesus a kai a hua sinomoti noai , Jesus anö a pi ipa noai ĩ a , ĩ na töpö kui töpö na matala tilisoma tä Maria läläa soatalolö nö , ' Taka poke thaiö ! Ai töpönö Jesus a Kaikana tälölöpa noa thaiö ! Witi hamö ai töpönö a thaköma kuno mai ? ' a kuuma .
43020003	Ĩ na a kuu ha , Pedro a , Jesus a kai a hua naitio noai ĩ a , ĩ na kilii , maa maka hamö Jesus a nomawö titio noai , ĩ taka poke hamö ĩ töpö hua soatasolöma .
43020004	Ĩ polakapi töpö läläa soatasolöma maaki , Jesus a kai a hua naitio noai , Jesus a nomawö titio taso noai , ĩ ha ĩ a läläa toleha asasolöma , a waloa somakö tasoma .
43020005	A walotaikitö nö , a mãi poa soataiki nö , watata ösökönö Jesus a nomawö halopalö noai , ĩ ösö makea tapa kule maaki , a lisipo maama .
43020006	Simão Pedro a läläa haioolö nö , a waloa haitaikitö nö , Jesus a titio noai , ĩ taka poke hamö a luköa soatasolöma . A luköa soatalolö nö , tä möapalalö ha , watata ösökö makea tapa kõo päoma .
43020007	Jesus a he halo noai , ĩ ösö taa nömöa kõa pälalö tasoma . Ĩ ösö kõhehamai , ösö makeo soka pasioma .
43020008	Ĩ ha , Jesus a kai a hua naitio noai , maa maka ha ĩ a waloa somakö taso noai , ĩ a luköa nömötalolö nö , tä talalö nö , ' Jesus a temöa konasomakö ' a pi kuuma .
43020009	' Cristo a nomaso kitä maaki , a temöa konaso kitä ' ĩ na Teusö tä waheta kuu noai , ĩ töpönö ĩ tä hini pasio mai ha , ĩ töpö kuo paitioma .
43020010	Ĩ na tä kua tä , Jesus a kai a hua sinomoti noai ĩ töpö konasolö noai ha ,
43020011	atu ha Maria Matalena a ö̃kö kai öpa haio soatioma . A ö̃köti tä , a mãi poiki nö , maa maka na tä möö tikilitalöma ,
43020012	polakapi ãju töpö loa talalöma . Ĩ töpönö watata ösö ausi ipii ösö halopoma . Jesus a he makeomö kuoma hamö , ĩ hamö ai tä loa kule . Jesus a konona kuomö kuoma hamö ai tä loa kule .
43020013	Maria a na töpö hapalo nö , ' Suö ai ! Wi na wa pi kuu salo , wa ö̃köti kule ? ' ĩ na ĩ töpö kuu ha , ' Ai töpönö ipa Jesus pata tä täa hãtolölömaö ! Witi hamö a täamö thalölöma kuno mai ? ' ĩ na Maria a kuu nö ,
43020014	a nomöhöa soatalo nö , Jesus a öpa taa soatalalöma maaki , ' Ã ãi . Jesus aö ! ' a pi kuu soata maama .
43020015	Ĩ na tä kua tä , Jesus aiki , ' Suö ai ! Wi na wa pi kuu salo , wa ö̃köti kule ? Ĩ witi pili wa taeti kule ? ' ĩ na a kuu ha , ' Hi hikali a na a kalipalo sinomo wi , ĩ a hãtowöö ! ' Maria a pi kuu nö , ' Kawanö Jesus wa täa hãtolöma ? Jesus wa täa hãtolöma salo , “ Ĩ hamö sa tä tälölö keheö ! ” kamisa na wa kuu hatukua totiatalo mi salo . Ĩ na wa kuu ha , kamisanö sa täa konöpö ' a kuuma .
43020016	A kuu ha , ' Maria ai ! ' Jesus a kuuma . Jesus a kuu ha , Jesus a öpamö kuo pamö Maria a öpa nomöhöa soatalo nö , juteu töpö kai a thaa soata nö , ' Haponi ai ! ' a kuuma . ' Haponi ' tä kuu pole , ' Samakö pi hatukama sinomo wi ĩ wa ' ta kuu alu kule .
43020017	' Haponi ai ! ' ĩ na Maria a kuu ha , ' Hi tä hẽtu ha ipa hao a na sa koonö mai ha , tä kua soa manu kule , sa huöpoti maiki . Ipa hoose töpö na wa waloa koikitö nö , wa wäo nö , “ Pi naka . ‘ Ipa hao Teusö a , kamakö hai ĩ pö̃ Teusö a , hi tä hẽtu ha ĩ a na sa konasolö pia salo ’ ĩ na Jesus a kuu thaiö ! ” ĩ na wa kuu ! ' Jesus a kuuma .
43020018	Jesus a kuu ha , matala tilisoma tä Maria a hua kononö nö , Jesus a kai a hua sinomoti wi ĩ töpö na , ' Pata tä Jesus sa taa konani keheö ! “ Ipa hao Teusö a , ĩ kamakö hai ĩ pö̃ Teusö a , hi tä hẽtu ha ĩ a na sa konasolö pia salo ! ” Jesus a kuu thaiö ! ' ĩ na a kuuma .
43020019	Ĩ na tä kua tä , tomĩku tä wakala mumano nö , sai õsimö ha Jesus a kai a hua sinomoti wi ĩ töpö kokamonö nö , juteu pata töpö na ĩ töpö kili ipa salo , lata wi ti lototoa soatamaköma . Ti lototoa soatamaköma maaki , Jesus a waloa soataikiso nö , ĩ töpö lole ha a öpa soataköma . A öpa soataiki nö , ' Pö pi topapaloö ! ' Jesus a kuuma .
43020020	Ĩ na a kuu soatalo nö , a ami mömo soatama . A lepuku mömo naio soatama . Kama kai a hua sinomoti wi ĩ töpönö Jesus pata tä taa konanö nö , töpö pi pewö mönaha apama .
43020021	' Pö pi topapaloö ! ' Jesus a kuu kõo nö , ' Ipa hao anö sa simöa thapalö noai na , ĩ na kamisanö makö simöa thama hö̃töa kule ' a kuu nö ,
43020022	ĩ töpö na kama hẽasi holasia soataiki nö , ' Teusö a õsi kua tolele , ĩ a tälöheö !
43020023	Ai tä na makö hapalo nö , “ Wa wanisala apati noai , ĩ tä na Teusö a hĩso maa waikipasomaö ! ” ĩ na makö kuu ha , ĩ a wani wanisala apa noai , ĩ tä na Teusö a hĩso maa waikipaso noai kitä . Ĩ na tä kua tä , “ Wa wanisala apa noai , ĩ tä na Teusö a hĩso soaleö ! ” ĩ na makö kuu ha , a wani wanisala apati noai , ĩ tä na Teusö a hĩso soale kitä ' ĩ na Jesus a kuuma .
43020024	Ĩ na tä kua tä , Tomé anö Jesus a kai a hua sinomoti wi , ĩ ai a maaki , Jesus a kai a hua sinomoti wi ĩ töpö na Jesus a tapamo kõa tä , ĩ tä , ĩ töpö na Tomé a kuo naio pasio maama . Kökö poakapaso noai ĩ ai a na , ' Sísimu ' töpö kuuto wi , ĩ Tomé a .
43020025	Tomé a kuo naio maama kutenö , ' Jesus sama kaikana taa konani kipiliö ! ' Tomé a na töpö kuuma . Töpö kuu ha , ' Pili ami na söpala sa ösö uno tapaö , ĩ sa tä uno höpöa totioö , pili a lepuku na tä uno kua naine , ĩ sa tä uno höpöa totio naioö , ĩ na sa tä thama paio mi tä , “ Ĩ pitili ta waikiwöö ! Jesus a temöa konasoma ta o ! ” ĩ na sa pi kuu mai kitä ' Tomé a kuuma .
43020026	Waiha sami tomĩku tä wakala hasutaso noai ha , sai a õsi na Tomé a , Jesus a kai a hua sinomoti wi ĩ ai töpö pewö , ĩ na töpö kui töpö kokamo tä , lata wi ĩ ti lototoa kule maaki , Jesus a waloiki nö , ĩ töpö mötali na a öpa mötalia soataiki nö , ' Pö pi topaikiö ! ' a kuu solöma .
43020027	A kuu nö , Tomé a na , ' Hisa ha tä höpöaö ! Pili sa ami möö ! Wa poko tototalo nö , pili sa lepuku höpöaö ! “ Jesus a temö kõo maa noai kitä ” a pi kuti ti ! “ Jesus a temöa konaso noa ” ĩ na wa pi kuu totio mi salo ' Jesus a kuuma .
43020028	Jesus a kuu ha , ' Ipa kaikana ai ! Ipa Kaikana Teusö ai ! ' ĩ na Jesus a na ĩ na Tomé a kuuma .
43020029	Ĩ na a kuu ha , ' Kawanö sa tapa manu kule , “ Jesus a temöa totia konaso noa ” wa kuu ke . Ai töpönö sa tapa tai mi ipö maaki , “ Jesus a temöa totia konasoma ” töpö kuu wi , ĩ töpö pi mönaha apa kitä ' Jesus a kuuma .
43020030	Pi naka . Jesus a kai a hua sinomoti wi ĩ töpö mamo tetela tä , Jesus anö pe epii tä aipamatima . Jesus anö pe epii tä aipamati noai , hi tä waheta na sa tä pewö a wäsä maa ke . Wani ipii sa ta wäsä päo ke .
43020031	' Teusö anö a simöpalö nö , a kaikanapalö noai , ĩ Jesus a . Teusö a hai ĩ pelupö a ' ĩ na makö pi thama pia salo , Jesus anö tä aipamati noai , hi tä waheta na ĩ ai sa tä wäsä nö , sa tä sãöka ke . Ĩ na makö pi thamaö ha , ' “ Jesus a pitili ” ĩ na makö pi kuu kuköma , makö õsi palimipaso kitä ' ĩ na sa kuu wi sa tä sãököpali ke .
43021001	Ĩ na tä kua tä , ki hamö , Sipetíasisö tä kosoto pata hamö , kama kai a hua sinomoti wi ĩ töpö na Jesus a tapamoa konasoma . Ĩ na tä kuama :
43021002	Simão Pedro a , kökö poakapaso noai ĩ ai a na , ' Sísimu ' töpö kuuto wi ĩ Tomé a , Kaliléia tä uli pata ha Kaná tä uli kule , ĩ ha Natanaeu a pilio soma noai ĩ a , Sepeteu a pelupö töpö , Jesus a kai a hua sinomoti noai , ĩ ai polakapi töpö , ĩ na töpö kui töpö sototoa tä ,
43021003	ĩ töpö na Simão Pedro aiki , ' Salaka sa hikita lasoköö ! ' a kuuma . A kuu ha , ' Kamisa solo ' ĩ töpö pewö kupaloma . Töpö kupalo nö , kutiata a na ĩ töpö pewö titiköma , ĩ tä mumi na töpö pi kalä halutima maaki , salaka pö hikipa maama .
43021004	Tä halua pälasoma ha , hena tä sai tä , kosoto u kasö pata ha maka maka tä palali , ĩ ha Jesus a öpa kulali maaki , ' Ki tä öpalali , ĩ Jesus a hãtowö ' ĩ na töpö pi kuu maama .
43021005	Ĩ ha , Jesus a komöa soataso lasoma . ' Ai pö ! Salaka ma hiki ke ? ' a kuu ha , ' Salaka sama hiki ke maaki , sama hikipa maaheö ! ' töpö kuu hö̃töoö ha ,
43021006	' Kate makö poko kuamö kule hamö wahi ma tökö pata säsäamö thalöma , salaka ma taa soatalali kitäö ! ' Jesus a komö kuu lasoö ha , kate töpö poko kuamö kule ha wahi tökö pata säsäamö thaa hö̃tölöma , salaka satehe epii salaka kökö kua soataköma kutenö , tökö pata läkäpo kõa kule maaki , tökö pata hute epö salo , tökö pata läkäo maama .
43021007	Ĩ ha , Jesus a kai a hua naitio noai , Jesus anö ĩ a pi ipa noai , ĩ aiki , ' Ki a lö kui , ĩ Jesus a Kaikana ' ĩ na Simão Pedro a na ĩ na ĩ a kuuma . Ĩ na tä kuu ha , Simão Pedro anö kama hai ĩ haloi ösö haloa kõo soatalö nö , maa tuu na a sutua soataköma .
43021008	Maa tuu kasö pata atepa apa kutenö , ĩ 100 metötu tä kui tuu kasö pata wäa soata kutenö , Jesus a kai a hua sinomoti wi ĩ töpö pi kalä haile , ĩ töpönö salaka pi pata läkäpo nö , kase tä ha töpö pi katöa haiköma .
43021009	Töpö pi katöa haiki nö , töpö söposöpalo nö , koa taka ane pata topa apa pa salaka kökö sapala pole ĩ kökö , ĩsa ãi , ĩ na tä tapa kuama .
43021010	Ĩ ha , Jesus aiki , ' Salaka ma hikipalöhe , ĩ ai salaka kökö ose pihoö ! ' a kuu läoö ha ,
43021011	kutiata a na Simão Pedro a tititaiki nö , salaka a pi pata läkäpo soatama . Ĩ wahi tökö pata na salaka pö pe epii , kökö satehe epii , ĩ 153 salaka kökö pata kui , kökö pata kuoma . Satehe epii salaka kökö kuoma maaki , wahi tökö pata huitipo maama .
43021012	Ĩ na tä kua tä , ' Hapo . Pö iasoö ! ' ĩ töpö na ĩ na Jesus a kuuma . ' Ki a hai , ĩ Jesus Kaikana a ' töpö pi kuu kutenö , ' Ĩ witi wa totiwö ? ' töpö kuu kili ipama .
43021013	Önö kutenö , Jesus a ekuiki nö , ĩsa ãi tälö nö , ĩ töpö na ĩ ãi totoaköma . Salaka kökö totoa sätäa naia soataköma .
43021014	Jesus a temöa kono nö , ĩ tökö soatawö a tapamoa konasoö , waiha a tapamoa nömöa konasoö , ĩ na Jesus a tapamo pi kua toitalo nö , waiha kosoto tuu kasö na a tapamoa nömöa konasoma .
43021015	Ĩ na tä kua tä , töpö ia matalo nö , Simão Pedro a na Jesus a hapaloma . A hapalo nö , ' Joãö a hai ĩ pelupö Simão ai ! Hi töpönö sa pii hö̃töa kule maaki , kawanö sa pii satia apa asa kitä ? ' a kuu ha , ' Pata täö ! Awiö ! Wa pi ipawöö ! Ĩ wa tä taö waikia alu kuleö ! ' Simão Pedro a kuu hö̃töoma . A kuu hö̃töoö ha , ' Oweha wa kökö ose wai hĩkati nö , wa kökö patama kua wi na , ai töpönö sa thapo wi , ĩ na ĩ wa töpö patama kua hö̃töopököö ! ' Jesus a kuuma .
43021016	A kuu nö , ' João a hai ĩ pelupö Simão ai ! Sa pii hö̃töo kitä ? ' Jesus a kuu kõoö ha , ' Awai . Pata täö ! Wa pi ipawöö ! Ĩ wa tä taö waikia alu kuleö ! ' Simão Pedro a kuu hö̃töo kõoma . A kuu ha , ' Oweha kökö patama kua wi na , ĩ na sa thapo wi , ĩ na wa töpö patama kua hö̃töopököö ! ' Jesus a kuuma .
43021017	A kuu nö , ' João a hai ĩ pelupö Simão ai ! Sa pii totio kitä ? ' Jesus a kuu kõoma . ' Sa pii totio kitä ? ' Jesus a kuu kõatalo opaö ha , Pedro a õsi wanisala apöpalo nö , ' Pata täö ! Ĩ wa tä pewö taö öpa waikia kule . Kamisanö wa pi ipa wi , ĩ wa tä taö öpa waikia alu kuleö ! ' Pedro a kuu ha , ' Oweha kökö patama kua wi na , ĩ na sa thapo wi , ĩ na ĩ wa töpö patama kua hö̃töopököö !
43021018	“ Wa hĩsa soa tä , au haloi wa ösökö thaa topa totiki nö , kama wa na au haloi wa ösökö õka kõo soatakö nö , wa huu pi topamö kua totile hamö wa hutima . Ĩ na wa kua somatioma maaki , wa patasipöa totisoma , wa poko tototasoma , ai tänö wa poko õkatakö nö , wa huu waniomö kuo noai hamö wa läkäamö thaa soatalölö kitä ” ĩ na kawa na sa kuu kule . Sa kuu pole , ĩ pitili ta ' ĩ na Jesus a kuuma .
43021019	' Ĩ na ai tänö Pedro a säpali kitä . Ĩ na a säa thapali ha , “ Teusö a totiatalo opa asawö ” ĩ na Pedro anö töpö pi thama kitä ' Jesus a pi kuu salo , a onihamo nö , ' Wa poko õka soatakö nö , wa läkäa soatalölö kitäö ! ' ĩ na Pedro a na ĩ na Jesus a kuuma . A kuu nö , ' Kamisa na a noka soataloö ! ' Pedro a na Jesus a kuuma .
43021020	Ĩ na tä kua tä , Pedro a nomöhöa soatalo nö , Jesus a kai a hua sinomoti noai , ĩ ai tä huu haile , Pedro anö ĩ a tapama . Töpö iapalo tä , Jesus anö a pi ipa noai , Jesus a na ĩ a loo pakäho totio noai , ĩ aiki , ' Pata täö ! Witi pili anö wa monini pia salo ? ' a kuu noai , ĩ a huu haio tasoma .
43021021	A huu haile , Pedro anö ĩ a talalö nö , Jesus a na , ' Pata täö ! Ki aiki kini ? Wi na ĩ a kua pasio kitä ? ' Pedro a kuu ha ,
43021022	' “ Sa walo kõo paio mi tä , ĩ a noma paio mai kitä ” ĩ na sa kuu ha , “ Häö ! Wi na taköö ! ” a pi kuu tihöö ! Kamisa na kawa noka totipasopöö ! ' ĩ na Jesus a kuuma .
43021023	Ĩ na Jesus a kuuma kutenö , Jesus a thapo wi ĩ töpö aiki , ' Ĩ anö Jesus a kai a hua sinomoti wi , ĩ a noma mai kitä ' töpö kupalotima . Töpö kupalotima maaki , ' Ĩ a noma mai kitä ' Jesus a kuu makokoa totio maama . ' “ Sa walo kõo paio mi tä , ĩ a noma paio mai kitäö ! ” sa kuu ha , “ Wi na taköö ! ” a pi kuu tihöö ! ' ĩ na Jesus a kuu pasio päoma .
43021024	Jesus a kai a hua naitio noai , Jesus anö ĩ a pi ipati noai , ĩ João sa . Jesus anö ta kateha noai , kamisanö ĩ sa ta wäsä nö , sa tä sãöka ke . Sa ta wäsähe , ĩ tä na , ' Pitili ta ' ĩ na samakö pewö kuu .
43021025	Jesus anö tä thati noai , pe epii ĩ ai tä kuo opama . ' Ĩ tä pewö a wäsä nö , tä pewö sãökama aköna , tä waheta satehe epii tä waheta kulapi . Hi masita tä uli na ĩ tä waheta sai paa totioö aköna , masita tä uli alukusia apa pasia kopaso pi ' ĩ na sa pi kuu kule .
44001001	Teópilu ai . Hi tä hẽtu hamö Jesus a kõo paiolö maa noai ha , Jesus anö ta wäsäti noai , waheta tä na ĩ sa tä pewö sãöka waikipali kipili . Jesus a kuati noai , ĩ sa tä sãöka naio kipili .
44001002	Hi tä hẽtu hamö a koonö pia tä , Jesus anö töpö simöpali pia salo , töpö saipalö noai , ĩ töpö na Jesus a hapaloma . ' “ Ĩ na makö kua haitiopököö ! ” ĩ na wa kuu ! ' Jesus na ĩ na Teusö a õsi kua tolele , ĩ a kuu ha , ' Ĩ na makö kua haitiopököö ! ' ĩ na Jesus a kuuma .
44001003	Pi naka . Ĩ na tä kuama . Jesus a nomano nö , a temöa kono nö , ĩ tä mumi pewö hamö Jesus a walo walomoti noai , sami pilipoma , ai a pilipoma hẽtupo kõa , ĩ na pilipoma kökö kui kökö pilipoma hasupamanöma . Töpö simönö noai , ĩ töpö na Jesus a walo walomotima . ' Jesus a temöa kõa waikiso noaö ! ' ĩ na ĩ töpö pi thama pia salo , a walo walomotima . A walo walomoti nö , Teusö a kaikanamo totio opati wi , Jesus anö ĩ ta wäsätima .
44001004	Töpö simönö noai , ĩ töpö na Jesus a kua naia tä , ' Jetusalẽi tä uli ha pö kua paikiö ! “ Ĩ sa tä pio kitäö ! ” ipa hao a kuupili , ĩ tä totoa paia mai ha , tiko hamö pö huu paio tihöö ! ' ĩ na Jesus anö töpö noa thaa nö , ' Ipa hao a kuupili , kamakö na ĩ sa ta wäsä kipili nökö ' ĩ na a kuuma .
44001005	Ĩ na a kuu nö , ' João anö töpö mãi õma nö , maa tuunö töpö õsi salutima maaki , tä tetepo opa mai ha , kamakö õsi ha Teusö a õsi kua tolele , ĩ a titiki nö , ĩ a õsinö makö õsi salupali kitäö ! ' ĩ na Jesus a kuuma .
44001006	Ĩ na tä kua tä , töpö kokamo tä , Jesus a na töpö hapalo nö , ' Kaikana ai . Wi na tä kuto tä , kamisamakö na ai tiko tä kaikanamoti wi , ĩ wa tä mapamanö nö , juteu samakö sai hai ĩ kaikana wa tä thapali pia salo ? Hukiki hãtowö ? ' ĩ na töpö kuu ha ,
44001007	Jesus aiki , ' Kamakönö ĩ ma tä taö mai kitä . Teusö anö ĩ tä taö sisaö . “ Ĩ tökö . Ĩ na tä wakala kuto tökö ” kamakö na ĩ na Teusö a kuu mai kitä .
44001008	A kuu mai kitä maaki , kamakö na Teusö a õsi kua tolele , ĩ a ithopasoma , makö õsi lotetea apöpamani kitä . Makö õsi lotetea apöpalo nö , kamakönö sa wäsä kuki kitä . Jetusalẽi tili töpö na sa wäsäö , jutéia tili töpö pewö na sa wäsäö , samatia tili töpö na sa wäsäö , tole hamö töpö kulati , ĩ töpö pewö na sa wäsäö , ĩ na makö kuapököö ! ' ĩ na Jesus a kuuma .
44001009	Ĩ na a kuu nö , ĩ töpö mamo tetela tä , Teusö anö Jesus a ösöma koonöma . A ösöma koonö tä , ilasi tä pata na a paimöa kõkö lasoma .
44001010	Jesus a hoköpo tä , hutu mosökö ha töpö nonoa tä , polakapi töpönö haloi ösökö ausi ipii ösökö halolö nö , ĩ töpö waloa haiköma .
44001011	Töpö waloa haiki nö , ' Kaliléia tili pö ! Wi na makö pi kuu salo hutu mosökö pata na makö nonoa kule ? Hi tä hẽtu hamö Jesus a ösöa konohe , ĩ a huu kõo kitä . Hi tä hẽtu hamö Jesus a ösö kua koonö noai na , ĩ na a waloa kua kõki kitä ' ĩ na ĩ töpö kuuma .
44001012	Ĩ na töpö kuu nö , Jetusalẽi tä uli kotö ha , sami kilômetötu tä kule ha , Olipa tä heu pata kule , ĩ ha töpö kuoma , Jetusalẽi tä uli hamö töpö konasolöma .
44001013	Töpö kopolö nö , Pedro a , João a , Tiago a , André a , Filipe a , Tomé a , Patolomeu a , Mateus a , Aupeu a hai ĩ pelupö Tiago a , Simão anö homa tili töpö utitipama pi topa apa wi ĩ a , Tiago a hai ĩ pelupö Jutasö a , ĩ na töpö kui , sai a ha ĩ töpö kuta wi , ĩ a sai õsimö hösöka ha töpö kokamonasoma .
44001014	' Teusö a na makö hapalotipöö ! ' töpö pewö kuu nö , ĩ ha töpö pewö kokamono nö , Teusö na töpö hapalo sinomotima . Suö töpö , Jesus a hai ĩ pöpönö Maria a , Jesus a hai ĩ poose töpö , ĩ na kilii , Teusö na töpö hapalo sinomo naitioma .
44001015	Ĩ na tä kua tä , polakapi tä mumi matalo nö , Jesus a thapo wi ĩ ai 120 töpö kui töpö kokamo tä , Pedro a hapalo pia salo , a öpaiki nö , ĩ na a kuuma :
44001016	' Ipa pö ! Sutu ha , Davi a na Teusö a õsi kua tolele , ĩ anö ta wäsä noai , Davi anö Teusö tä waheta na ĩ tä sãökökö noai , ĩ pitili ta kuo totioma . Ĩ tä waheta na Jutasö a wani a wäsäma . Jesus a huölöpö , Jesus a kuo taso pamö Jutasö anö wasu töpö kai huu halu taso noai , ĩ a wani a wäsäma .
44001017	Jutasö a hai , ĩ ai makö kuoma . Jesus a wäsäti noai , ĩ ai a kuo naioma .
44001018	Jutasö anö wanisala tä thaa noai , ĩ tä noa na sitipa kökö tälö nö , ĩ kökö sitipa totokö nö , kama hai ĩ tä uli tälöma . Ĩ tä uli tälö nö , ĩ tä uli ha a kelo nö , a pösömö huitipalo nö , a isiki päsäpaiki nö , a nomasoma .
44001019	A nomaso noai , Jetusalẽi tä uli pata hamö töpö pilile , ĩ töpönö ĩ ta hininö nö , ĩ tä uli hilaköma . “ Aseutama tä uli na ” ĩ na töpö kuuto thali . Kama töpö kai sai ha , “ Tä uli iäpöi , ĩ tä uli na ” ĩ na töpö kuuto thali ' ĩ na Pedro a kuuma .
44001020	Ĩ na Pedro a kuu nö , ' Ĩ na tä kua noai , Ama tä waheta na ĩ ta wäsäma . “ Kama sai a taköma , poke a sai kutiopöö ! ” ĩ na tä waheta kuu . “ Ai a patamo wi , ĩ a matasoma kutenö , ai tä patamo nömöopököö ! ” ĩ na tä waheta kuu naioö ' ĩ na Pedro a kuuma .
44001021	Ĩ na a kuu nö , ' Önö kutenö , ai tä patamo nömöopö , ma tä saia nömöpalöpököö ! Jesus a na a noka totiatalo opa naitiopili , ĩ ma saipalö nöö ! “ Jesus a pata temöa konasoma thaliö ! ” ĩ a kuu naiopöö !
44001022	João anö Jesus a mãi õmani ha , ĩ ha Jesus a na makö noka soaiki nö , ĩ kamakö na töpö nokapalotipili , ĩ ai ma tä sailö nököö ! Hi tä hẽtu hamö Teusö anö Jesus a konöma tä , kamakö na ĩ töpö nokapalo soatiopili , ĩ ai ma tä sailö nököö ! ' ĩ na Pedro a kuuma .
44001023	Ĩ na a kuu ha , polakapi tökö a kateha nö , ' José Pasapásö a hai , ĩ Jusötu a hilo kua naine , ĩ aiki hãtowö ? Masiasö aiki hãtowö ? ' ĩ na ĩ töpö kupaloma .
44001024	Ĩ na töpö kupalo nö , Teusö a na töpö hapalo soatama . ' Pata ! Kawanö sanöma samakö õsi pewö taö öpaö . Önö kutenö , hi polakapi sama tökö a kateha pole , ĩ witi wa saipalöma ?
44001025	Jesus anö samakö simöpalili , Jutasö a hai , ĩ ai a kuoma maaki , ĩ a solo makö patamoti wi , Jutasö anö ĩ tä takö nö , kama hai ĩ tä uli na a kõa pasisolöma . Töpö pea sinomoti wi , ĩ hamö a kõa pasisolöma . Önö kutenö ai wa tä saipalö noai , ĩ a patamo nömöopököö ! ' ĩ na Teusö a na töpö hapalo nö , ĩ na töpö kuuma .
44001026	Ĩ na töpö kuu nö , sami a sailöpö , maa makö ose wai na ĩ polakapi töpö wai hilo wi , ĩ tä sãökökö nö , ĩ makö ose wai säsälö nö , maa ma ose hösöka na Masiasö a hilo wi , ĩ tä sãökama pi hösöka asapasoma kutenö , ĩ a saia asalöma . Jesus anö töpö simöa asalö noai , ĩ 11 töpö kui töpö kuoma maaki , Masiasö a saia nömöpali ha , ĩ 12 töpö kua kopasoma .
44002001	Ĩ na tä kua tä , Pẽtekoosösisö tä wakala kuiki nö , Jesus a thapo wi ĩ töpö pewö kokamoma .
44002002	Töpö kokamo tä , hutu mosökö pata hamö pe epii ipoko ta pata kui na , ĩ na tä kuu kai pata itholasoma . Tä kuu kai pata ithololö nö , ĩ töpö kokamo pole ha , ĩ ha ta pata lisipalo nö , sai a õsi pewö hamö ĩ na ta pata kuuma .
44002003	Ĩ na ta pata kuu nö , koa taka pata hili kua wi na , ĩ na ta pata kui , ta pata selekepalo nö , töpö kokamo pole , ĩ töpö pewö na ta pata kua hätäpoma .
44002004	Ta pata kua hätäpo nö , ĩ töpö õsi pewö na Teusö a õsi kua tolele , ĩ a kua totiköma . A kua totiki nö , töpö kai a haö tikopöpasoma .
44002005	Ĩ na tä kua tä , tiko töpö uli pö pewö hamö juteu töpö pilio hätähämo paio noai , Jetusalẽi tä uli hamö ĩ ai töpö pilio nömököma . Ĩ töpö Teusömo sinomoma .
44002006	Ĩ töpönö ĩ ipoko ta pata hini nö , ĩ hamö töpö satehe epii töpö waloa läköma , Jesus anö töpö sailö noai , ĩ töpö haö tikopö öpö kutenö , ' Kamisa kai sai na töpö hapalo opa nö kiliawö ' ĩ na töpö waloa läki wi , ĩ na töpö kuuma .
44002007	Ĩ na ĩ töpö kuu nö , ' Hi töpö hapalo pole , ĩ kaliléia tili töpö maaki , kamisa kai sai na töpö hapalo opa nö kilile ' ĩ na töpö kupaloma .
44002008	
44002009	Ĩ na töpö kuu nö , ' Pásia tä uli , Métia tä uli , Elão tä uli , Mesopotâmia tä uli , Jutéia tä uli , Kapatósia tä uli , Põtu tä uli , Ásia tä uli ,
44002010	Pötísia tä uli , Pãpiilia tä uli , Esitu tä uli , Siteni tä uli kotö na Lípia tä uli kule , ĩ tä uli , Homa tä uli , ĩ na tä uli kui tä uli na makö pilioma .
44002011	Ai makö aiki , juteu makö sai . Ai makö hai , tiko makö kuoma maaki , juteu töpö na makö kokapalo päo kipili . Ai makö hai , ĩ köteeta tili makö . Ai makö hai ĩ atápia tili makö . Hi makö kai satehe epii maaki , kamakö kai sai a thaa nö , hi töpö wäo nö , “ Teusö a hai , ĩ pata tä sai kutenö , ĩ na a kua asatioö ” ĩ na hi töpö kuu wi , ĩ ma ta hini makokoa totia apa asale ' ĩ na ĩ juteu töpö kuuma .
44002012	Ĩ na töpö kuu nö , töpö kilipalo nö , ' Wi na taköö ! ' ĩ na töpö kupalotima .
44002013	Ai töpö aiki , ' Tuu wasui tuunö hi töpö polemo päa alu kule ' ĩ na ai töpö kuu pi wasöa apama .
44002014	Ĩ na töpö kupaloö ha , Jesus anö töpö simönö noai , ĩ 11 töpö kui töpö na Pedro a öpa naiki nö , lope epii a hapaloma . A hapalo nö , ' Ipa juteu pö ! Jetusalẽi tili pö pewöö ! Makö sömöka taiki nö , sa kuu piale , ĩ ta hini totioheö !
44002015	“ Hi töpö polemo päa alu kuleö ! ” pö pi kuti tihöö ! Töpö polemo mane . Motokö hẽtupo paia mai ha , töpö polemo kitä ta o ?
44002016	Teusö a kai a wäsä sinomo noai , ĩ Joeu a hilo noai , sutu ha ĩ a hapalo nö , hi töpö kuati pole , ĩ ta wäsä paioma . Ĩ ta wäsä nö , ĩ na a kuuma :
44002017	“ Pi naka . Ĩ na Teusö a kuu kuleö : ‘ Waiha tä mumi pewö mapo pia tä , sanöma töpö pewö na kamisa õsi kua tolele , ĩ sa õsi ithopaki kitä . Sa uni ithopaikö kölö nö , au ulu töpö , au thäwö töpö , ĩ na töpö kui töpönö sa kai a wäsä kuki kitäö ! Au hĩsa töpönö uni tä tapa kuki kitä . Au pata töpö wano manimo kuki kitä .
44002018	Wano töpö , suö töpö , ĩ na kilii sa töpö kalipalama sinomo wi , ĩ töpö na kamisa õsi kua tolele , ĩ sa õsi ithopaköma , ĩ töpönö sa kai a wäsä kuki kitä .
44002019	Töpö kilima wi , hutu mosökö ha ĩ nasimö sa tä thama kitä . Sanöma töpönö tä thama tai mi ipii , ĩ nasimö sa tä thama asa kitä . Iä iä tä pata , koa taka pata , koa taka wãkisi supe pata , ĩ na tä kua kitä .
44002020	' Aitaköö ! Teusö a huu kõo waikia kule ' ĩ na töpö kuu paio mai ha , pili motokö sii lupasoö , iä iä tä kui na , ĩ na pilipoma hanaha kupasoö , ĩ na tä kua kitä .
44002021	Ĩ na tä kua tä , ' Teusö ai . Sa pasilipalöö ! ' töpö kuu wi , Teusö anö ĩ töpö täapa läo kõo kitäö ! ’ ĩ na Teusö a kuu kuleö ! ” ĩ na Joeu a kuumaö ! ' ĩ na Pedro a kuuma .
44002022	Ĩ na a kuu nö , ' Isöhaeu tili pö ! Pö sömöka taikiö ! “ Teusö anö a simöni wi , ĩ nasaté tili tä Jesus a hai , ĩ a pasiwöö ! ” ĩ na makö thama pia salo , Teusö anö Jesus a lotetea apöpali kipili . A lotetea apöpalö nö , sanöma töpönö tä thama tai mii ipii , Teusö anö Jesus a na ĩ tä totoa soaki , töpö kilimani wi , ĩ tä totoa soaki , ĩ na Jesus a kua kipili .
44002023	Ĩ na Jesus a kua kipili maaki , wanisala tä thati wi , ĩ töpö na Jesus ma namo simökö nö , ma säpamanöma . Ma säpama paio mai ha , Teusö a pi hatuku upö waiki kutenö , “ Jesus a säpamanöpöö ! ” ĩ na a pi kuu waikioma . Ĩ na a pi kuu waikioma kutenö , hii ti pakalai ti ha söpala ösönö Jesus ma sutimakö nö , ma säpamanöma .
44002024	Ma säpamani ha , a noma totisoma maaki , Teusö anö a temöa komanöma . Nomaso wi , ĩ tä lotete epö maaki , ĩ tä na Teusö anö Jesus a uni kusöa kopalöma . Jesus a nomawö õkama kuo soatio maa noai kitä . Önö kutenö , Teusö anö Jesus a temöa komanöma . A temöa komanöma kutenö , a hote maama .
44002025	Sutu upa Davi anö Jesus a wäsäma . Ĩ na Davi a kuuma : “ Ipa pata sa tä tapa sinomo opaö . Kamisa kotö ha a kuo sinomo kutenö , ai tä na sa kili mai kitä .
44002026	Önö kutenö , sa õsi pi mönaha apa . Sa hapalo pi mönahapalo opaö . Sa äpäti maaki , sa noma pia tä , sa pi honipo mai kitä .
44002027	Pata täö ! Õsi töpö sai pö ha kawanö sa taalö mai kitäö ! ‘ Ipa a toitai , ipa a hote maapököö ! Ipa a toitai , sa kai a hini totiatalo opati wi , ĩ ipa a hote maapököö ! ’ ĩ na wa kuu kitäö !
44002028	Palimi sa kupasopö , hi wa tiso namo simököma . Kawa na sa kuköma , kawanö sa pi mönahapalama apa kitäö ! ” ĩ na Davi a kuumaö ! ' ĩ na Pedro a kuuma .
44002029	Ĩ na Pedro a kuu nö , ' Ipa pö ! Davi a pata kuo noai , ĩ a pata na sa hapalo makokoa pia kule . Davi a nomasoma . A nomasoö ha , a patiliköma . A patilio noai , hi tä uli ha ĩ taka kua soa kule .
44002030	Davi a hai , Teusö a kai a wäsä sinomoti noai , ĩ ai a kuoma kutenö , a pi hatukuo opama . “ Davi a kaikanamo kua noai na , ĩ na Davi a hai ĩ ola sa tä kaikanamoma kua nömöo kitäö ! ” ĩ na Teusö a ku upa noai , Davi anö ĩ ta taö öpama .
44002031	Teusö anö tä thama pia noai , Davi anö ĩ tä taö öpa kutenö , Cristo Kaikana tä temöa konaso noai , ĩ ta wäsä totioma . Ta wäsä nö , “ Õsi töpö sai pö ha Teusö anö a taalö maama . A hote maama ” ĩ na Davi a kuu paioma .
44002032	Teusö anö Jesus a temöa komanöma thaliö ! A temöa komanö noai ha , ĩ samakö pewönö ma tapa nö , ĩ sama wäsä kule .
44002033	Jesus a temöa komanö nö , Teusö a na a hila kõkölö nö , “ Kamisa kotö ha a kutikiö ! ” ĩ na Teusö a kuu nö , “ Kamisa õsi kua tolele , sanöma töpö õsi ha ĩ sa õsi kuki kitäö ! ” pö̃ Teusö a kuu paioma kutenö , Jesus anö ĩ a õsi tälö nö , ĩ a õsi ithopamanöma . Ma tä tapa pole ĩ tä , ma tä hini pole ĩ tä , Jesus anö ĩ tä thama kule .
44002034	Hi tä hẽtu hamö Jesus a ösölo nö , Teusö a kotö ha a kutio noai na , ĩ na Davi a kuo pasio maama . Ĩ na kama Davi a kuuma : “ Ipa pata tä na ĩ na Teusö pata tä kuuma : ‘ Kamisa kotö ha a loikisoö !
44002035	Wa loikiso nö , wa wanipo wi , ĩ töpö na kamisanö wa kaikanapamani kitäö ! ’ ĩ na Teusö a pata kuuma ” ĩ na Davi a kuuma .
44002036	Pi naka . “ Hii ti pakalai ti ha Jesus ma thakö nö , ma säpalö noai , Teusö anö ĩ a kaikanapalöma . Cristo anö makö noama totio wi , ĩ a kaikanapalöma ” isöhaeu makö pewö na ĩ na sa kuu totia apa kuleö ! ' ĩ na Pedro a kuuma .
44002037	Ĩ na Pedro a kuu ha , töpö pi honipo opama . Töpö pi honipo opa nö , Pedro a , Jesus anö töpö simönö noai , ĩ töpö , ĩ na kilii töpö na , ' Ipa pö ! Wi na samakö kuapö ? ' ĩ na töpö pi honihi wani kuuma .
44002038	Ĩ na töpö pi honi wani kuu ha , Pedro aiki , ' Makö pi tapomo sapamo nö , makö wanisala wi , ĩ ma tä hosalö nö , Jesus Cristo a tälöö ! Jesus Cristo ma täli salo , makö mãi õmamono nö , makö kuaö ! Ĩ na makö kuaö ha , makö wanisala wi , ĩ tä na Teusö a hĩso mapalo nö , kamakö na kama õsi totoki kitäö !
44002039	Kamakö , au ulu töpö , pai hamö töpö pililati , ĩ töpö , ĩ na makö kui , Teusö anö ĩ makö pewö naka piale , ĩ makö pewö na , “ Kamakö na sa õsi kuki kitäö ! ” ĩ na Teusö a kuuma thaliö ! ' ĩ na Pedro a kuuma .
44002040	Ĩ na a kuu nö , a hapalo soatio nö , ' Töpö wanisala apati wi , ĩ töpö uöma ti ! Ĩ ma töpö uöma naiköma , ĩ töpö peama kua piale na , ĩ na makö peama thama naio kitäö ! ' ĩ na Pedro anö ĩ töpö noa thama .
44002041	Töpö noa thaö ha , ai töpönö ĩ ta hini nö , ' Pitili ta ' töpö kuu hö̃töo nö , ĩ töpö mãi õmamono nö , ĩ tä wakala ha töpö satehe epii , 3.000 töpö kui töpönö Jesus a täa soatalöma . Jesus a täa soatalö nö , Jesus a thapo wi ĩ töpö na ĩ töpö koka naia soataköma .
44002042	Ĩ na tä kua tä , Jesus a tälö noai , ĩ töpönö ta hini sinomotima . Jesus anö töpö simönö noai , ĩ töpönö ta katehati wi , ĩ ta hini sinomotima . Jesus a tälö noai , ĩ töpö noimaso sinomotima . Jesus a nomaso noai , ĩ tä na ĩ töpö pi tapomo pia salo , ĩ töpö kokamo nö , ĩsa ãi kakapa sinomoma . Teusö a na ĩ töpö hapalo sinomotima .
44002043	Jesus anö töpö simönö noai , ĩ töpö lotetea apöpasoma . Ai sanöma töpönö tä thaa tai mi ipii ĩ tä thamatii , töpö kilima wi ĩ nasimö tä thamatii , ĩ na tä kuati ha , ' Aipa apa nö kiliawö . Kamakö na Teusö a kua totia kuleö ! ' ĩ na töpö pi pewö kutima .
44002044	Jesus a thapo wi ĩ töpö kokamoti nö , töpö noimaso sinomoti nö , kama hai ĩ wani tä umapo maama .
44002045	Ai töpö na kama hai ĩ wani tä totokö nö , sitipa kökö tälö nö , kama töpö honimoti wi , ĩ töpö na sitipa kökö totota sinomotima .
44002046	Ĩ na tä kua tä , ĩ tä wakala pewö hamö Teusömo wi a sai ha ĩ töpö kokamo sinomotima . ' Samakö kulahamo waikia kuleö ! ' ĩ na töpö pi mönahai , töpö pi kuu nö , kama töpö sai pö hamö ĩsa ãi kaka nö , ĩ töpö ia sinomotima .
44002047	' Aitaköö ! Wa toita apöö ! ' ĩ na Teusö na ĩ na ĩ töpö kuu sinomotima . ' Jesus a thapo wi ĩ töpö toita apö ' ĩ na ai töpö pewö kuuma . Jesus a thapo soma noai , ĩ töpö na , Jesus a täa nömöanani wi , Teusö anö ĩ töpö kokapamanöma .
44003001	Ĩ na tä kua tä , motokö akäpo tä , Teusö a na töpö hapalo sinomo wi , ĩ tä , Teusömo wi a sai hamö Pedro a , João a , ĩ na kilii töpö hulasolöma .
44003002	Töpö huulö pamö , a konona ami wanisala wi , ĩ a wani söpöpo läolöma . Ĩ a ose wani thapa soata tä , a ami wani wanisala soatama . Teusömo wi ĩ a sai päka na töpö lisito sinomo wi , ĩ töpö na ĩ a waninö sitipa kökö naka läatalotipö , ai töpönö a wani söpölölö nö , Sai a päka toita a hilo wi ĩ a sai päka kasö ha a wani lotama läo sinomotima .
44003003	A wani loa waikitamakö noai ha , Teusömo wi a sai ha ĩ a waninö Pedro a , João a , ĩ na kilii töpö lisipo taa nö , ĩ töpö na sitipa kökö nakama .
44003004	Ĩ a wani na ĩ töpö mamo teteiki nö , ' Kamisamakö na a mamo teteikiö ! ' ĩ na Pedro a kuu ha ,
44003005	' Aitaka . Hi töpö na sitipa sa kö tätakö o ! ' a pi wani kuu nö , a mamo tetea totiki ha ,
44003006	Pedro aiki , ' Sitipa sa kökö thapo mane . Sa kökö thapo mane maaki , sa tä thapo pasio wi , ĩ sa tä totoki kitä . Nasaté tili tä Jesus a lotete epö salo , “ A hutalolöö ! ” kawa na sa kuu kuleö ! ' ĩ na Pedro a kuuma .
44003007	Ĩ na a kuu nö , kate a poko läkälö nö , a wani öpapamanöma , a wasapöna wani tikäa lototoa apa kõköma .
44003008	A wasapöna wani tikäa lototoa apa koiki nö , a wani helutalo nö , a öpa kõo soataiki nö , a wani hua soatasolöma . Teusömo wi a sai ha a kai wani lisipo tä , a wani huulö pola nö , a wani helu helumoapalolö nö , ĩ na a wani kuati nö , ' Aitaka . Aitaka . Teusö a toita apöö ! ' ĩ na a wani kuulöma .
44003009	Ĩ na a kuu kai wani huatalo wi , ai töpö pewönö ĩ tä talalö nö ,
44003010	' Taka toita apii taka kolo ha a wani lopaloti sinomo wi , sitipa kökö na a nako sinomo wi , ĩ a wani ' ĩ na töpö pi kuu nö , ' A . A . Ĩ a wani toa totia apa konaso noa ' ĩ na töpö kililo nö , ĩ na töpö kuuma .
44003011	A wani toa komanö noai , ĩ a waninö , Pedro a , João a , ĩ na kilii töpö huöpo tä , ' Kilatiha ! ' ĩ na töpö kuu nö , Teusömo wi a sai kule , ĩ a sai atu ha Salomão a hai sai a kua soatale , ĩ ha töpö pewö läläa läköma .
44003012	Töpö pewö läläa läiki ha , Pedro aiki , ĩ töpö na a hapalo nö , ' Isöhaeu tili pö ! Wi na tä kuaö ha makö halili läläapalo opa kule ? Wi na makö pi kuu salo , kamisamakö na makö mamo tetea kule ? “ Pedro a , João a , ĩ na kilii töpö Teusömo lotete epö kutenö , ĩ a wani huatalama kõa kule ” ĩ na makö pi kuu hãtoö ? Ĩ na pö pi kupalo ti !
44003013	Kamakö pewö hai ĩ pata töpö kuo noai , Abraão a , Isaki a , Jacó a , ĩ töpönö Teusö a thapo noai , ĩ Teusö anö Jesus a temöa komanöma . Teusö anö Jesus a simöa sinomo wi , ĩ a temöa komanö nö , a naka konö nö , kama kotö ha a thaa konöma . Kamakönö ĩ Jesus ma säpamani pia salo , pata töpö na Jesus ma namo simöa päköma . Jesus ma namo simököma , Pilatosö a pata aiki , “ Jesus sa noama läopököö ! ” ĩ na Pilatosö a pata kuuma maaki , “ Naiö ! Jesus a noama läo tihöö ! A hulapa kõo tihöö ! A säpalöö ! ” ĩ na makö wani ku upa kipili .
44003014	Wanisala tä thaa maa noai , ĩ a toita apii , ĩ ma namo simökö nö , Pilatosö a pata na , “ A hulapa kõo tihöö ! ” ĩ na makö kuu nö , sanöma töpö sä noai , ĩ ma wani noama pi topa nö , “ Ĩ a wani hula pasia kopalöö ! ” ĩ na makö wani kuu silia apa kipiliö !
44003015	Töpö temöma sinomo wi , kamakönö ĩ ma säpamani kipili . A säpamani kipili maaki , Teusö anö a temöa komanöma thaliö !
44003016	A temöa komanö noai , Jesus a hilo wi , ĩ a na samakö mamo teteiki nö , “ Jesus a lotete epö ” ĩ na samakö õsi kuu salo , Jesus anö hi a ami wani topa kõköma . Hi ma wani taö waikio wi , ĩ ma wani tapa pole , Jesus anö ĩ a wani lotetea apa kopamanöma . “ Teusö a lotete epö ” Jesus anö ĩ na samakö pi thama salo , hi a ami wani topa kõa kule ' ĩ na Pedro a kuuma .
44003017	Ĩ na a kuu nö , ' Ipa pö ! Makö pi motio opa noa thali . Kamakö hai ĩ pata töpö solo makö pi moti ipö salo , Jesus ma säpamanöma .
44003018	Makö pi motio opama maaki , Teusö aiki , “ Cristo a pea kitä ” ĩ na sutu ha ĩ na Teusö a kuu noai , Teusö a kai a wäsä sinomo wi , ĩ töpö pewönö ta wäsä nömöo noai , ĩ pitili tä sai a kuoma thali . “ Cristo a pea kitä ” töpö kuu noai , ĩ pitili ta kuo totioma thaliö !
44003019	Ĩ na tä kuaö ha , makö wanisala wi , ĩ ma tä hosalö nö , Teusö a na pö sapa kopaloö ! Teusö a na makö sapa kopasoma , makö wanisala wi , Teusö anö ĩ tä hosa totia koni kitäö !
44003020	Tä hosa totia konö nö , makö õsi lotetea totia kopalö nö , “ Ĩ töpö na a kaikanamoö ! ” Jesus a na Teusö a kuu paio noai , kamakö na ĩ Jesus a kaikanamo totio wi , kamakö na Teusö anö ĩ a simöpali kitäö !
44003021	Teusö anö tä uli pewö topa kõo paio mi tä , hi tä hẽtu hamö Jesus Cristo a kua paia kulali . “ Hisimö a kutio paiopököö ! ” ĩ na Jesus a na ĩ na Teusö a kuuma . Hi tä uli pewö totipa kõo paio mi tä , hi tä uli na Jesus Cristo a walo kõo paio mai kitä . Hi tä hẽtu hamö a kuo pasi paitio laso kitä . Teusö anö tä uli pewö totipa kõo piale , sutu ha Teusö anö ĩ ta wäsäma . Teusö a kai wäsä sinomo noai , sutu ha ĩ töpönö ĩ ta hininö nö , ta wäsä toleama .
44003022	Moisés anö ĩ ta wäsäma : “ Kamakö hai ĩ Teusö pata tänö sa simöa thapalö noai na , ĩ na kamakö hai ĩ ai tä simöa thaa nömöa kopali kitäö ! Teusö a kai wäsä sinomo wi , kamakö hai ĩ ai tä simöa nömöa kopali kitäö ! Ĩ anö ta wäsä wi , ĩ ma tä pewö a hinia totilöpököö !
44003023	Ai tänö ĩ a hini mi ha , Teusö anö ĩ a peama kitä . Teusö a thapo wi ĩ töpö na a kuo naitio mai , tiko hamö a kuo pasio soatio kitäö ! ” ĩ na Moisés anö töpö noa thama .
44003024	Sutu ha Samueu a , Samueu a noa ha ai töpönö Teusö a kai a wäsä sinomo tolea noai ĩ töpö , ĩ na töpö kui , huki tä kua wi , ĩ töpönö ĩ ta wäsä paioma .
44003025	Ĩ Teusö ta wäsäti noai , kamakö na ĩ ta wäsä totio hö̃töoö . Teusö aiki , “ Kamakönö sa kai a hinini ha , makö pasilia hö̃töpali kitäö ! ” ĩ na kamakö hai ĩ kolo töpö na Teusö a kuu noai , kamakö na ĩ na Teusö a kuu totio hö̃töoö . “ Masita tä uli pewö hamö töpö pilipai , au tolewö töpönö ĩ töpö pewö totipamani kitäö ! ” ĩ na Abraão a na ĩ na Teusö a kuuma .
44003026	Önö kutenö , Teusö anö Jesus a saipalö nö , “ Kamisanö wa simöa sinomo wi , ĩ wa ” Teusö a pi kuu nö , Jesus a temöa komanö nö , kamakö na Jesus a simöa somama . Makö totipamani pia salo , makö pasilipalö nö , wanisala ma tä thatala apati wi , Teusö anö ĩ tä mamaköma ' ĩ na Pedro a kuu totiatalo opama .
44004001	Ĩ töpö na Pedro a , João a , ĩ na kilii töpö hapalo soa tä , Teusö a täpä sinomo wi ĩ ai töpö , Teusömo wi a sai na töpö mamo läo sinomo wi , ĩ töpö kalipalama sinomo wi ĩ a pata , satuseu töpö , ĩ na töpö kui töpö waloköma .
44004002	Töpö waloiki nö , Pedro a , João a , ĩ na kilii töpö aiki , ' Jesus a nomasoma maaki , a temöa konasoma kutenö , sanöma töpö pewö nomaso noai , ĩ töpö pewö temöa naia konaso kitä ' ĩ na ĩ töpö kuti ha , töpö walokö noai , ĩ töpö hĩso opama . ' “ Töpö temö kõo mai kitä ta ” kökö pi wani kuu sö ö̃ ' töpö pi kuu nö , töpö hĩso opama .
44004003	Töpö hĩso opa salo , Pedro a , João a , ĩ na kilii töpö huölöma . Tä wisa apö waikiwö ha , ' Hena tä , hi töpö na makö hapalopököö ! ' töpö pi kuu salo , sai a päka lototoa apöle , ĩ a sai ha töpö titia paiköma .
44004004	Töpö titiköma maaki , Teusö ta wäsä noai , ĩ ta hini nö , ' Awai . Pitili ta ' ĩ na ai töpö satehe epii töpö kuu asama . Ĩ na tä kua tä , Jesus a thapo noai , ĩ wano töpö sateo opama . 5.000 wano töpö kui töpö wano kuoma .
44004005	Ĩ na tä kua tä , ĩ hena tä , juteu töpö na töpö kaikanamo wi ĩ töpö , juteu pata töpö , Moisés a kai taöma wi ĩ töpö , ĩ na töpö kui , Jetusalẽi tä uli pata ha ĩ töpö kokamoma .
44004006	Teusö a täpä totio wi , ĩ pata tä Anásö a , Kaipasö a , João a , Alesiãtöti a , Anásö a pata hai ĩ ai töpö , ĩ na töpö kui töpö na töpö kokamoma .
44004007	Ĩ töpö kokamo pole , ĩ töpönö , Pedro a , João a , ĩ na kilii töpö nakalö nö , kama töpö kokamo pole ha , ĩ tä mötali ha töpö öpamakö nö , ' Wi na a ami kua kõoma ? Ka pi tänö a ami wani topa kõköma ? Wi na a hilo kua wi ma nakalö nö , ma ami wani topa komaköma ? ' ĩ na pata töpö kuu ha ,
44004008	Pedro a õsi na Teusö a õsi kua tolele , ĩ a kua totiki ha , Pedro a hapalo soata nö , ' Kaikana pö ! Pata pö !
44004009	A ami wanisala apa noai , ĩ sama wani pasilipalöma kutenö , kamakönö samakö nakalö nö , samakö hini pi topa kule ? “ Wi na ma tä thamaö ha , ĩ a ami wani topa kõköma ? ” ĩ na makö kuu ha ,
44004010	kamakö , isöhaeu töpö pewö , ĩ na makö kui makö na ĩ na sa kuu kule : “ Nasaté tä uli ha a pilio noai , ĩ Jesus Cristo a hilo wi , ĩ anö hi a wani toa komanipili , kamakö kotö ha temö öpii , kamakö na ĩ a wani öpapalo naia kule . Hii ti pakalai ti ha Jesus Cristo ma säpalipili , Teusö anö ĩ a temöa komanö noai , ĩ anö hi a wani toa komani kipili .
44004011	Ĩ na Teusö tä waheta kuu : ‘ Kamakönö maa ma ma sai thaa sinomo wi , ĩ makönö maa ma ma hosalö noai , ĩ ma toita apö asai , ĩ ma kupasoma ’ ĩ na tä kuu . Ĩ ma ma hosalö noai , ĩ Jesus a . Ĩ a toita apö asai .
44004012	Ai tiko tänö makö täapa kõo mai kitä . Ĩ tä uli pewö hamö töpö pilipai , ĩ ai tänö makö täapa kõo mai kitä . Jesus a hilo wi , ĩ anö makö täapa kõo läo sisa wi , ĩ a ” ĩ na sa kuu kuleö ! ' ĩ na Pedro a kuuma .
44004013	Ĩ na Pedro a kuu ha , pata töpö aiki , ' Kilia apawöö ! Hi Pedro a , João a , ĩ na töpö kui , pata töpö mai kitä maaki , ĩ töpö na , “ Ĩ naköö ! Ĩ naköö ! ” ĩ na pata töpö kuu maa noai maaki , hi töpö kili mai , töpö hapalo opatiwö . Jesus a na töpö nokapalo noai , hi ĩ töpö pasiwö ' ĩ na pata töpö kuuma .
44004014	Ĩ na pata töpö kuuma maaki , a wani toa komanö noai , Pedro a , João a , ĩ na kilii töpö kotö ha ĩ a wani öpale , pata töpönö ĩ a wani öpa talalöhe nö , ĩ töpö hapalo pi wasöha maama .
44004015	Pata töpö hapalo pi wasöa maa noai maaki , ' Atu hamö pö wani öpa paitaikötöö ! ' ĩ na pata töpö kuu nö , kama töpö hapalo hẽtupaso nö ,
44004016	' Ki töpö na ĩ ka pi ma tä thamapö ? Jetusalẽi tili töpö pewö aiki , “ Kilia apawöö ! Pedro a , João a , ĩ na kilii töpönö ki a wani toa komanöma thaliö ! ” ĩ na töpö pewö ku upaö . “ Pitili ta ” ĩ na makö pi kuu hö̃töoö .
44004017	Ĩ na tä kua kutenö , ki töpönö Jesus ta wäsä wi , ai töpö pewö na ĩ ta palaso matimö . Önö kutenö , “ Jesus a hilo wi , ĩ a wäsäti maikiö ! ” ĩ na makö kuupököö ! ' ĩ na pata töpö kuuma .
44004018	Ĩ na pata töpö kuu nö , Pedro a , João a , ĩ na töpö kui töpö nakalö nö , ' Jesus a hilo wi , ĩ a wäsä kota maikiö ! A kateha kota ti ! ' ĩ na pata töpönö töpö noa thama .
44004019	Töpö noa thama maaki , ' “ Ta wäsä kota ti ! ” kamakö kuu kule maaki , “ Ta wäsäö ! ” ĩ na Teusö a kuu pasioö . Witi pili sama hini pasiopökö ? Wi na makö pi kuu kule ? “ Ta wäsäö ! ” Teusö a kuu päla tä maaki , samakö kai humo sinomo pasitio wi ĩ samakö pasi ta o .
44004020	Sama tä talalipili , sama ta hininipili , ĩ na samakö kua wi , ĩ sama tä pewö a wäsä satimo opa hö̃töo kitä ' ĩ na Pedro a , João a , ĩ na kilii töpö kuuma .
44004021	A ami wani wanisala sinomoti noai , ĩ tä , ĩ na inama tä hasua kua waikipasoma . Satehe epii , 40 tä inama kui tä inama kua waikipasoma kutenö , ' Aitaköö ! Teusö anö ĩ a wani toa komanöma thaliö ! ' ĩ na ai töpö pewö kupalo opama . Ĩ na töpö kupalo opaö ha , pata töpö lö kui , ĩ töpönö Pedro a , João a , ĩ na kilii töpö peama maama . ' Ĩ ka pi tä noa na , ma töpö peamapö ? ' ĩ na pata töpö kuu nö , ' Pö hua kononöö ! Ta wäsä kota ti ! Ma ta wäsä kotaö ha , makö wani peama totio kitä ' ĩ na pata töpö kuu nö , töpö hula kopalöma .
44004022	
44004023	Pedro a , João a , ĩ na töpö kui töpö hula kopali ha , kama hai ĩ töpö na töpö ekuiki nö , ' Ki Teusö a täpä sinomo wi ĩ töpö , pata töpö , ĩ na töpö kui , ĩ na ĩ töpö kuu kipii ' ĩ na töpö kuu ha ,
44004024	kama hai ĩ töpönö ĩ ta hininö nö , Teusö a na töpö pewö hapalo soatama . Töpö pewö hapalo soata nö , ' Teusö Kaikana ai ! Kawanö hutu mosökö pata , masita tä uli pata , mötati tuu pata , ĩ na kawanö ĩ wa tä pewö thaa thapalöma . Kawanö ĩ tä uli pewö hamö salo pö hupalo wi , kawanö ĩ salo wa pö pewö thama . Mötati tuu pata hamö salaka pö hupalo wi , kawanö ĩ wa pö pewö thama .
44004025	Kawanö , kawa õsi kua tolele ĩ wa õsi simöpalo nö , wa kalipalamati noai , ĩ kamakö hai ĩ kolo Davi a na wa kuu noai , Davi anö ĩ ta wäsä nömöiki nö , “ Wi na tä kuaö ha tiko töpö hĩso opama ? Wi na tä kuaö ha ĩ töpö pi tapotia tä , töpö pi motöa apatii ?
44004026	Ai tiko töpö na töpö kaikanamo wi ĩ töpö , ai pata töpö , ĩ na töpö kui töpönö Teusö a wanipo nö , Teusö anö a kaikanapali wi , ĩ a peama pia salo , töpö kokamoö ” ĩ na Davi a kuuma ' ĩ na Teusö a na ĩ na töpö kuuma .
44004027	Ĩ na töpö kuu nö , ' Sutu ha a kuu noai , ĩ na tä kua totio opama . Hi tä uli pata ha , Etoosisö a pata , Põsiu Pilatosö , isöhaeu töpö , ai tiko töpö , ĩ na töpö kui töpönö Jesus a wanipo opama . Au ulu Jesus anö wanisala tä thaa tai mi ipii , ĩ wa kaikanapali wi , ĩ a peama pia salo , töpö kokamo kipiliö !
44004028	“ Ĩ na ĩ töpönö tä thama kuki kitä ” ĩ na sutu ha ĩ na wa pi kuu waikioma kutenö , ĩ töpönö ĩ tä thama pia salo , töpö kokamo kipiliö ! ' ĩ na ĩ töpö kuuma .
44004029	Ĩ na töpö kuu nö , ' Teusö a Kaikana ai ! “ Ĩ Teusö ma ta wäsä kotaö ha , makö peama totio kitäö ! ” ĩ na pata töpö kuu wi , ĩ wa ta hiniö ! Kawanö samakö kalipalamati wi , ĩ samakö . Önö kutenö , kamisamakönö wa kai a wäsä kili wi , ĩ tä matamanöö !
44004030	Ĩ wa tä matamanö nö , töpö salia wi , ĩ töpö toa komanöö ! Wa lotete epii , ĩ tä mömaö ! “ Pitili ta ” ĩ na wa töpö pi thama nö , “ A kilia apawöö ! ” töpö thamaö ! Jesus a toita apö asai , ĩ wa simöa sinomo wi ĩ a lotete epii ĩ tänö sama tä aipöama sinomo kuköpököö ! ' ĩ na Teusö a na ĩ na töpö kuuma .
44004031	Ĩ na töpö kuuma , töpö kokamo sinomo wi ĩ a sai pata tepuku tepukumo opa nö , Teusö a õsi kua tolele , ĩ anö ĩ töpö õsi pewö lotetea apöpamani ha , ĩ töpönö Teusö ta wäsä kili mai , Teusö ta wäsä kuköma .
44004032	Ĩ na tä kua tä , Teusö a thapo wi ĩ töpö wanihaso mai , töpö noimaso sinomotima . ' Wani sa tä thapo wi , ĩ ipa sa tä umapo opa pasiowöö ! ' ĩ na ai tä kuu maama . ' Wani sa tä thapo wi , ĩ kamakö pewö hai , ĩ tä ' ĩ na töpö noa thapaso totitioma .
44004033	Jesus anö töpö simönö noai , Teusö anö ĩ töpö kai lotetea apöpamanöma . Ĩ töpö kai lotetea apöpamani ha , ' Jesus a Kaikana temöa konasoma thaliö ! ' ĩ na ĩ töpö ku upati nö , ai töpö pi hatukua totipamanöma . Teusö a thapo wi , Teusö anö ĩ töpö pewö totiapala apatima .
44004034	Ai tä honimo pasio maama . Kama töpönö kama sai a totokö nö , sitipa kökö täli , kama tä uli totokö nö , sitipa kölö täli , ĩ na töpö kua nö ,
44004035	Jesus anö töpö simönö noai , ĩ töpö na sitipa kökö totoki ha , töpö honimo wi , ĩ töpö na ĩ sitipa kökö totopa toleatima .
44004036	Ĩ na tä kua tä , Sipöti tä uli ha a pilio soma noai , ĩ lepii tili tä hai , José a hilo kuo somama . Jesus anö töpö simönö noai , ĩ töpönö Pahanapé , ĩ na a wani a hila thaa nömököma . Pahanapé a hai , töpö pi topamapo sinomo wi , ĩ a hilo .
44004037	Ĩ a waninö kama hai ĩ tä uli totokö noai , ĩ tä noa na sitipa kökö tälö nö , Jesus anö töpö simönö noai , ĩ töpö na ĩ kökö sitipa totoköma .
44005001	Ĩ na tä kua tä , Ananiasö a , pusopö Sapiita a , ĩ na kilii töpönö kama hai ĩ tä uli noa na sitipa kökö tälö nö ,
44005002	pusopö a pi motöla tä kuno mai , Ananiasö anö ĩ sitipa kökö ose thalö nö , Jesus anö töpö simönö noai , ĩ töpö na ai sitipa kökö ose totoki , ĩ na Ananiasö anö ĩ na tä thaköma .
44005003	Ĩ na tä thaki ha , Pedro aiki , ' Ananiasö ai ! Wi na wa pi kuu salo , Sai wa ta pata hininöma ? “ Häö ! Naiö ! ” Sai tä sai pata na ĩ na wa kuu maa noa . Kawa na Sai tä sai pata kua totiköma salo , Teusö a õsi kua tolele , ĩ a na wa holisi hapalo ke . Sitipa wa kökö ose thapo hãtoa soakö ?
44005004	Ĩ wa tä uli totoa paio mai ha , au tä uli sai kuoma . Wa tä uli totokö noai ĩ tä uli noa na sitipa wa kökö tälö noai , ĩ au kökö sitipa pasiwö . Wi na wa pi kuu salo , wa holisi wäo ke ? Sanöma töpö na wa holisi wäo mae . Teusö na wa holisi wäo pasio ke ' ĩ na Pedro a kuuma .
44005005	Ĩ na Pedro a kuu wi , Ananiasö anö ĩ ta hininö nö , a noma kea soasoma . A noma kea soalo nö , a noma totia soasoma . Ananiasö a nomaso wi , ĩ ta hininö nö , töpö pewö pi honipo opama .
44005006	Ananiasö a nomasoö ha , hĩsa töpö ekuiki nö , a nomawö sohokö nö , a nomawö maonönö nö , a nomawö wani patiliköma .
44005007	A wani patiliköma , tä tetepo mai ha , ĩ tä wakala ha soatawö , pusopö a pi moti wani waloa läiki ha ,
44005008	' A . Kamakö hai ĩ tä uli noa na , ĩ na sitipa kökö kui , ma kökö tälöma ? ' ĩ na Pedro a kuu ha , ' Awai . Ĩ na sitipa kökö kui , sitipa sama kö täli kipili ' ĩ na suö a holisi kuuma .
44005009	Ĩ na suö a holisi kuu ha , ' “ Teusö a õsi kua tolele , ĩ ma wapa nököö ! ” wi na makö pi kuu salo , ĩ na makö wani kuuma ? Au heano a patilikö noai , hi a sai päka ha ĩ töpö öpatia kule . Ĩ töpönö wa maoa naionö pia kule ' ĩ na Pedro a kuu ha ,
44005010	ĩ suö a nomawö kea soatasoma . A nomawö kea soatasoö ha , hĩsa töpö ekuiki nö , a nasi wani tuki ha , peanopö a kotö ha a wani patilia naiköma . Ĩ na tä kuama .
44005011	Ĩ na tä kuaö ha , Teusö a thapo wi ĩ töpö , ai töpönö ĩ ta hini wi ĩ töpö , ĩ na töpö kui , Teusö a na ĩ töpö kilia apösoma .
44005012	Ĩ na tä kua tä , ' Pitili ta ' ĩ na ai töpö thama pia salo , Teusö anö tä thaa asa wi , Jesus anö töpö simönö noai , ĩ töpönö ĩ nasimö tä thatima . Teusömo wi a sai ha Salomão a sai pö sätäle , ĩ ha ĩ töpö pewö kokamotima .
44005013	Jesus a thapo wi ĩ töpö na ai töpö kokamo kili ipatima maaki , ' Jesus a thapo wi ĩ töpö toita apö ' ĩ na töpö kuuma .
44005014	Ai wano töpö satehe epii , ai suö töpö satehe epii , ĩ na ai töpö satehe kui töpönö Jesus a tälöma kutenö , Teusö a thapo wi ĩ töpö satea apököma .
44005015	Jesus anö töpö simönö noai , ĩ töpönö ai töpö toapama kotioma kutenö , ' Pedro a hasuo tä , a salia wi , ĩ a na Pedro a nonosi hasua hãtopaso kitä ' ĩ na töpö pi kuu salo , piliso pata hamö töpö salia apa wi , ĩ töpö silölö nö , mia kai maketa wi ĩ tiki na ai töpö makeki , ĩ na tä kua tä , kũi ösö kui na , ĩ na ösö kui ösö tiäpalöma tä na ai töpö salia wi ĩ ai töpö paki , ĩ na töpö kuatima .
44005016	Jetusalẽi tä uli kotö pata ha ai sai pö hö̃kökö öpii sai pö kulali ha töpö kuo noai , ĩ töpönö , salia wi ĩ töpö , ai töpö na sai töpö sapäko sinomo wi ĩ töpö , ĩ na töpö kui töpö kai waloköma , salia wi ĩ töpö pewö toapama kotioma .
44005017	Ĩ na tä kua tä , Teusö a täpä totio wi ĩ pata tä , kama na ai töpö kuati noai , ĩ satuseu töpö , ĩ na töpö kui töpö aiki , ' Hö . Jesus anö töpö simönö noai , ĩ töpö na ai töpö pewö nokapalo silia apa asa sai taköö ! ' ĩ na töpö kuu nö , töpö ekuiki nö ,
44005018	Jesus anö töpö simönö noai , ĩ töpö läkäa konö nö , wanisala tä thaa wi ĩ töpö titita sinomo wi , ĩ a sai lototo opa wi , ĩ a sai ha ĩ töpö titiköma .
44005019	Töpö titiköma maaki , mumai ha , Teusö anö kama hai ĩ ãju tä simöpalö nö , ĩ anö sai a päka pata hãkopalö nö , töpö lisia kopamanöma . Töpö lisia kopamanö nö ,
44005020	' Pö hua kononöö ! Teusömo wi a sai ha töpö kule , ĩ töpö na makö hapalo nö , Jesus anö sanöma töpö temöa komani wi , ĩ ma tä pewö a wäsäö ! ' ĩ na ĩ ãju tä kuu ha ,
44005021	' Ö̃kö . Awai ' töpö kuu hö̃töo nö , hena tä sai tä , Teusömo wi a sai ha töpö ekuiki nö , Teusö ta wäsä soatama . Ki hamö , Teusö a täpä totio wi ĩ pata tä , kama hai ĩ noi töpö , ĩ na kilii töpö ekuiki nö , juteu pata töpö pewö kokapamanö nö , Teusömo wi a sai na töpö mamo läapalo sinomo wi , ĩ ai töpö simönö nö , ' Sai a lototo opa wi , ĩ a sai ha makö hulolö nö , Pedro a , João a , ĩ na kilii töpö nakalötöö ! ' ĩ na pata töpö kuu ha , töpö hua soatasolöma .
44005022	Töpö hua soatasolöma maaki , sai a lotototio wi , ĩ ha töpö waloikitö nö , Pedro a , João a , ĩ na kilii töpö titia tapa taso maama . Töpö titia tapa mi salo , pata töpö na töpö hua kononö nö ,
44005023	' Sai a lototoa apa waikia kule maaki , sotatu töpö läapalo sinomoti wi , ĩ a sai päka ha ĩ töpö öpatio ke maaki , sai sama päka hãkopali ke maaki , ai sama töpö tapa taso maa ke . Sai a õsi poke thai ' ĩ na ĩ töpö kuuma .
44005024	Ĩ na töpö kuu nö , Teusömo wi a sai ha pata tänö töpö mamo läapalama sinomoti wi ĩ a pata , Teusö a täpä sinomo wi ĩ töpö , ĩ na kilii töpönö ĩ ta hininö nö , ' Wi na taköö ! Witi ha töpö kua hãtoa kõa kuno mai ? ' ĩ na töpö kuu tä ,
44005025	' Titita wi ĩ a sai na ma töpö titikö noai , Teusömo wi a sai na ĩ töpö kua kulaiö ! Sai a lototo opa wi a sai ha ma töpö titikö noai , ĩ töpönö ai töpö na Teusö ta wäsäti kulaiö ! ' ĩ na ai tä waloiki nö , ĩ na a kuuma .
44005026	Ĩ na a kuu ha , Teusömo wi a sai ha töpö mamo läapalama sinomo wi ĩ pata tä , töpö mamo läapaloti wi ĩ töpö , ĩ na töpö kui töpö hulolö nö , höla mai ha , Jesus anö töpö simönö noai , ĩ töpö konönöma . ' Makö höla mai , ma töpö sä mai , ma töpö konönöpöö ! Makö hölaö ha , ai töpönö maa mapönö makö säsä nö , maa mapönö makö säpalö matimöö ! ' ĩ na töpö pi kuu nö , höla mai ha , töpö konönöma .
44005027	Töpö konönö nö , pata töpö na töpö kai waloköma . Töpö kai waloiki nö , Teusö a täpä totio wi ĩ pata tä hapalo nö ,
44005028	' “ Jesus ta wäsä kota ti ! ” ĩ na kamisamakönö makö noa thaa kipili maaki , Jetusalẽi tä uli pewö pata hamö ma ta wäsä satimo opatiwö . Ma ta wäsä nö , kamisamakö a kateha apati saiö ! “ Kamakö hai ĩ pata töpönö Jesus a säpamanöma ” ĩ na makö wani kuu hiopöa apati saiö ! ' ĩ na a pata kuuma .
44005029	Ĩ na a pata kuu ha , Pedro a , Jesus anö töpö simönö noai ĩ töpö , ĩ na kilii töpö hapaloma . Töpö hapalo nö , ' Teusö sama hini sisapökö . Sanöma sama töpö a hini mai kitä ' ĩ na töpö kuuma .
44005030	Ĩ na töpö kuu nö , ' Hii ti pakalai ti ha Jesus ma thakö nö , ma säpamanipili , Teusö anö ĩ a temöa komanöma . Kamakö hai ĩ kolo töpönö Teusö a thapo noai , ĩ Teusö anö Jesus a temöa komanöma .
44005031	A temöa komanö nö , “ Kamisa na a kuikiö ! Wa kuiki nö , wa kaikanamopököö ! Wa töpö täapa kõo läo sinomoö ! ” ĩ na Jesus a na ĩ na Teusö a kuuma . Ĩ na a kuu nö , “ Ĩ na wa kuaö ha , isöhaeu tili töpö aiki , ‘ Wanisala sa tä thati wi , ĩ sa tä pii mi ’ ĩ na töpö kuu ha , wanisala tä thati wi , ĩ tä na sa hĩso mataso kitäö ! ” ĩ na Teusö a pi kuu nö , “ Wa kaikanamopököö ! Wa töpö täapa kõo läo sinomoö ! ” ĩ na Jesus a na ĩ na Teusö a kuumaö ! ' ĩ na töpö kuuma .
44005032	Ĩ na töpö kuu nö , ' Kamisamakö mamo tetela tä , Teusö anö tä thamapili , ĩ sama ta wäsäti kule . Teusö a hini totio wi , ĩ töpö na Teusö a õsi kua tolele , ĩ a totoakö noai , ĩ a õsinö ĩ ta wäsä naitiotii ' ĩ na Jesus anö töpö simönö noai , ĩ na ĩ töpö kuuma .
44005033	Ĩ na ĩ töpö kuu ha , pata töpö hĩsua apölo nö , ' Hi ma töpö säpamanöpöö ! ' ĩ na pata töpö kuuma .
44005034	Ĩ na pata töpö kuuma maaki , patiseu tä Kamalieu a pata hapalo läoma . Kamalieu anö Moisés a kai taöma sinomotima . ' Kamalieu a pata totiatalo opawö ' ĩ na isöhaeu töpö pewö kuu sinomoma . ' Hi töpönö Jesus a wäsä wi , ĩ ma töpö säpamanöpöö ! ' ĩ na juteu pata töpö kuu ha , Kamalieu a pata öpa läiki nö , a hapalo läo nö , ' Jesus a wäsä wi ĩ töpö atua paipamanöö ! ' a kuu ha ,
44005035	töpö atupamanöma tä , Kamalieu a hapalo kõo nö , ' Isöhaeu pö ! Pö pi hatukuikiö ! Ĩ Jesus a wäsä wi ĩ töpö thama soata maikiö !
44005036	Sutu ha , Teutasö a hai , “ Pata sa ” a kuu ha , ĩ a na töpö satehe epii , 400 töpö kui töpö nokapalotima . Ĩ na tä kua tä , ai tiko töpönö Teutasö a säpalöma ha , töpö nokapaloti noai , ĩ töpö selekepasoma . Önö kutenö , Teutasö anö töpö nokapalama apati noai , ĩ tä matasoma .
44005037	Ĩ na tä kua tä , “ Wi na kilii juteu töpö kua totia kule ? ” pata töpö kuu ha , ĩ juteu makö hilo wi ĩ tä pewö sãökökö noai , ĩ tä , kaliléia tili tä Jutasö anö ai töpö lulupoma . Ĩ ha , ai töpönö Jutasö a säpalöma ha , kama hai ĩ töpö selekea hö̃töpasoma .
44005038	Önö kutenö , huki ĩ na sa kuu kule : “ Jesus a thapo wi ĩ töpö thama tihöö ! Teusö anö hi töpö simöa hãtopalömaö ! Kama töpö pi kuu saimo hãtoa päa mane kitä . Ĩ kama töpö pi kuu saimo päo nö , töpö kuu hãtoa tä , ĩ ha kama töpö a hino maa kõa soa pätaki . Ĩ na tä kua tä , Teusö anö hi töpö simöa totia tä , hi töpönö Jesus ta wäsä polai , ĩ ma tä mapama totio wi tä kua mai kitä .
44005039	Teusö anö hi töpö simöa wi ĩ töpö hãtowö maaki , kamakönö ma töpö wasu pole , ĩ kamakönö Teusö ma wanipo alu kule ” ĩ na sa kuu kule ' ĩ na Kamalieu a pata kuu totiataloma .
44005040	Ĩ na Kamalieu a pata kuu ha , ' Hai . Awai ' ĩ na juteu pata töpö kuu hö̃töoma . Ĩ na töpö kuu nö , Jesus anö töpö simönö noai , juteu pata töpönö ĩ töpö naka konö nö , ĩ töpö soapamanö nö , ' Jesus a wäsä kota tihöö ! ' ĩ na töpö kuu hö̃töo nö , töpö hula kopalöma . Töpö hula kopalö nö , ' Pei . Pö kononöö ! ' ĩ na töpö kuuma .
44005041	Ĩ na töpö kuu ha , Jesus anö töpö simönö noai , ĩ töpö aiki , ' Teusö ma thapo totia salo , Jesus ma wäsä sinomo kutenö , ai töpönö makö peamati päa kule ' ĩ na töpö pi kuu nö , töpö pi mönaha apii töpö konasolöma .
44005042	Töpö kononö nö , ĩ tä wakala pewö hamö Teusömo wi a sai ha töpö eku ekumo sinomo nö , sai pö pewö ha töpö loa hätäpoti nö , Jesus a wäsätii , a katehatii , ĩ na töpö kuatima . ' Jesus a hai , Teusö anö a simönö noai , ĩ a . Teusö anö a kaikanamoma wi , ĩ Cristo a hilo wi , ĩ Jesus a pasiwö ' ĩ na töpö kutima .
44006001	Ĩ na tä kua tä , juteu töpönö Jesus a thapo wi ĩ töpö pala apa tä , juteu töpönö köteeku töpö kai a thaa pasio wi , ĩ töpönö ai juteu töpö päsäpama . Juteu töpönö epöteu tä kai thaa asa wi , ĩ töpönö nii tä totoma tä , köteeku tä kai a thaa pasio wi , ĩ töpö suö hai peanopö töpö noma pasiso noai , ĩ töpö suö walapa sinomotima . Önö kutenö , epöteu kai a thaa wi , ĩ töpö päsäpama . Köteeku tä kai a thaa wi , ĩ töpönökö .
44006002	Ĩ na töpö kuaö ha , Jesus anö 12 töpö kui töpö simönö noai , ĩ töpönö , Jesus a thapo wi ĩ töpö pewö kokamomanö nö , ĩ na töpö kuuma : ' Nii sama tä totoma sinomo kuköma , Teusö sama ta wäsä tomöpoti mai kitäö ! Ĩ tä topa mai kitäö !
44006003	Ipa pö ! Önö kutenö , “ Ĩ töpö pi hatuku upii , Teusö a õsi kua tolele ĩ anö ĩ töpö õsi lotetepama sinomoö ” makö kuu wi , ĩ ai töpö saipalöö ! 7 ma töpö sailöö ! Ĩ ma töpö saili wi ĩ töpö na , “ Nii ma tä totoma sinomoö ! ” ĩ na samakö kuu kitäö !
44006004	Kamisamakö aiki , Teusö a na samakö hapaloö , Teusö sama ta wäsäö , ĩ na samakö kua sisaöö ! ' ĩ na ĩ 12 pata töpö kuuma .
44006005	Ĩ na ĩ töpö kuu ha , ' Awai . Topa ' ĩ na töpö pewö kuu hö̃töoma . Ĩ na töpö pewö kuu nö , Estêvão a sailöma . Estêvão aiki , ' Teusö a lotete epö ' a pi kuu sinomotima . ' Teusö anö sa hini hãto mai kitä ' a pi kuu maama . Estêvão a õsi ha Teusö a õsi kua tolele , ĩ a kuo totio opama . A Teusöpöo totio opama . Filipe a , Pötókotu a , Nikanoo a , Simõ a , Páhamenasö a , Ãsiokia tili tä Nikolau a , ĩ na kilii töpö saia nainöma . Nikolau a hai , juteu tä kuo maama maaki , juteu töpö na a Teusömo naio waikitioma .
44006006	Jesus anö 12 töpö simönö noai ĩ töpö na , töpö saipalöhe ĩ töpö hilaköma , Teusö a na ĩ 12 pata töpö hapalo nö , töpö hilakö noai ĩ töpö na ĩ 12 töpö ami walia soaköma .
44006007	Ĩ na tä kua tä , Teusö a wäsä wi , ĩ ta palalo nö , Jetusalẽi tä uli pata hamö Jesus ta hua sinomo noai , ĩ töpö sateho opama . Juteu töpönö Teusö a täpä sinomo wi , ĩ ai töpö satehe epii töpö aiki , ' Jesus ta pitili ' ĩ na ĩ töpö õsi kuu nö , Jesus ta hua nainöma .
44006008	Ĩ na tä kua tä , Teusö anö Estêvão a pi ipa nö , a lotetepamanöma . A pi hatukupamanöma . Teusö anö tä thaa asa wi , Estêvão anö ĩ nasimö tä thati ha , ' A kilia apawö . Teusö a lotete epö ' ĩ na töpö kutima .
44006009	Ĩ na töpö kutima maaki , ai töpönö Estêvão a wanipoma . Siteni tä uli , Alesiãtötia tä uli , Silísia tä uli , Ásia tä uli , ĩ na tä uli kui tä uli ha ai juteu töpö kuo paio noai , ĩ töpönö Estêvão a wanipoma . Ai töpönö noa mi juteu töpö kalipalama sinomoma maaki , ĩ juteu töpö hula kopalö noai ĩ töpö kokamo sinomo noai , ĩ a sai na töpö kokamo sinomo noai , ĩ töpönö Estêvão a wanipo nö , a päsäpamae .
44006010	A päsäpama maaki , Teusö a õsi kua tolele , ĩ anö Estêvão a pi hatukua apöpamanöma kutenö , Estêvão a hapalo tao opama . A hapalo tao opa salo , a päsäpa noai , ĩ töpö a hino maa totimaköma .
44006011	Ĩ na tä kua tä , Estêvão a wanipo wi , ĩ töpönö ai töpö na sitipa kökö totoa hãtokö nö , ' “ Estêvão a hapalo tä , Teusö a hiopöama sinomo thaliö ! Moisés a hiopöama sinomo thaliö ! ” ĩ na pö holisi kuu ! ' ĩ na ĩ töpö kuuma .
44006012	Ĩ na töpö kuu nö , ĩ töpönö pata töpö , Moisés a kai wäsä sinomo wi ĩ töpö , ai töpö , ĩ na töpö kui töpö lululö nö , pata töpö kokamo wi ĩ hamö Estêvão a läkälölöma .
44006013	Estêvão a läkälölö nö , ai töpö aiki , ' Hi a wani hapalo pola nö , “ Hi Teusömo wi a sai topa mai kitäö ! Moisés a kuu noai , ĩ ta hini tihöö ! ” ĩ na hi a wani kuu sinomo thaliö !
44006014	Estêvão aiki , “ Nasaté tili tä Jesus anö hi Teusömo wi a sai pata waniapali kitäö ! Moisés anö pata töpö noa thaa noai , ĩ ma ta thapo soale , Jesus anö ĩ ta hosali pia salo ” ĩ na Estêvão a kuu kipiliö ! ' ĩ na töpö holisi kuuma .
44006015	Ĩ na tä kua tä , pata töpö lole , Estêvão a na ĩ töpö mamo tetea läa tä , ãju tä moikömö möamö wakala apö kui na , ĩ na Estêvão a moikömö möamö kuoma .
44007001	Ĩ na tä kua tä , Teusö a täpä totio wi , Estêvão a na ĩ a pata hapalo nö , ' Hi töpö kuuhe , ĩ pitili ta hãtowö ? ' ĩ na a pata kuuma .
44007002	Ĩ na a pata kuu ha , Estêvão a hapalo hö̃töoma . A hapalo nö , ' Ipa pö ! Ipa pata pö ! Sa hiniö ! Atã tä uli ha kamakö hai ĩ pata tä sai Abraão a pata pilio paio mai ha , Mesopotâmia tä uli ha a pata pilia soa tä , ĩ a pata na Teusö a toita apii ĩ a tapamonasoma .
44007003	A tapamono nö , “ Au wa tä uli hosalö nö , au wa töpö takölö nö , a alulöö ! Kawa na ai tiko sa tä uli möma nömöo kitäö ! Ĩ tä uli na a alulöö ! ” ĩ na Abraão a na ĩ na Teusö a kuu totioma .
44007004	Ĩ na Teusö a kuu ha , Kautéia tä uli ha a pata husolo nö , Atã tä uli ha a pata pilia nömökö tasoma . Ĩ na tä kua tä , kama hai ĩ pö̃ a nomaso noai ha , hi tä uli ha makö pilile , ĩ tä uli ha Teusö anö a pata simöpalöma .
44007005	Hi tä uli ha Teusö anö Abraão a pata simöpalöma maaki , ĩ a pata na hi tä uli totoa haio maama . Wani ipii hi tä uli wai totoa maama . Tä uli totoa paio maama maaki , Abraão a pata na Teusö a hapalo nö , “ Kawa , au ola töpö , ĩ na kilii makönö hi ma tä uli thapo kuki kitäö ! ” ĩ na Teusö a kuuma . Abraão a hai ĩ ulu tä mi päla tä maaki , “ Kawa , au ola töpö , ĩ na kilii makönö hi ma tä uli thapo kuki kitäö ! ” ĩ na Teusö a kuu totio opama .
44007006	“ Tiko tä uli ha au ola töpö pilia paiki kitä . Ĩ tä uli ha töpö pilia tä , ai tiko töpönö noa mi au ola töpö kalipalamati nö , au ola töpö peamati kitä . Au ola töpö peamati tä , satehe epii , ĩ 400 inama tä kui tä inama mataso kitäö ! ” ĩ na Teusö a kuu nö ,
44007007	“ Ĩ tiko töpönö au ola töpö peamati piale , kamisanö ĩ sa töpö peama naio kitäö ! Sa töpö peama noai ha , au töpö ola kopi kitäö ! Töpö kopo nö , hi tä uli ha töpö Teusömo totia kõkö solö kitäö ! ” ĩ na Abraão a pata na ĩ na Teusö a kuuma .
44007008	Ĩ na Teusö a kuu nö , “ Au ai sa töpö totiapala asa pia salo , ĩ na ma tä thama hö̃töo totioö ! Wano ma töpö isi ola ösö hanöpalö nö , ĩ ösö hosa sinomoö ! Ĩ na ma tä thama sinomoö ! ” ĩ na Abraão a pata na ĩ na Teusö a kuuma . Ĩ na tä kua tä , Abraão a hai ĩ ulu a kupasoma . A kupasoö ha , 7 tä mumi kui tä mumi matalo nö , Isaki a isi ola ösö wai hanöpalöma . Ĩ na tä kua tä , Isaki a patalo nö , Isaki anö Jacó a thaköma . Ĩ na tä kua tä , isöhaeu pata töpö kuo soma noai , Jacó anö ĩ 12 töpö kui töpö thaa nömököma .
44007009	Ĩ töpö patalo nö , poose José a hĩsu thaa nö , ai tiko töpö na sitipa kökö tälö nö , ĩ tä noa na pepala töpönö José a totoköma . A totokö nö , “ Esitu tä uli hamö ma noa mi kalipalamapököö ! ” ĩ na pepala töpö kuuma . Ĩ na pepala töpö kuama maaki , Teusö anö José a totiapala apa pasitioma .
44007010	Ai töpönö José a peama apatima maaki , a peama apati noai , Teusö anö ĩ tä mapamanöma . Teusö anö José a totiapala apa nö , a pi hatukama apama kutenö , “ José a pi hatuka apa asaleö ! ” ĩ na José anö ĩ na esitu tili töpö kaikana Patao a pi pata thamama . Ĩ na a pi pata thamaö ha , “ Kamisa sai pö ha töpö kalipalo sinomo wi , ĩ wa töpö simöa sinomo pasitiopököö ! Huki kaikana wa kupaso keö ! Kawanö ipa esitu tili wa töpö pewö simöa totio sinomopököö ! ” ĩ na José a na , ĩ na esitu tili töpö kaikana a pata kuuma .
44007011	Ĩ na tä kua tä , Esitu tä uli , Kanaã tä uli , ĩ na tä uli kui tä uli pewö pata oia apöpasoma . Kamakö hai ĩ kolo töpö hai ĩ nii tä kuo maama kutenö , töpö pepalo opatima .
44007012	Töpö pepalo opati tä , “ Esitu tä uli ha nii tä pi kua apa kulaliö ! ” Jacó anö ĩ na tä kuu hininö nö , ĩ tä uli hamö kama hai ĩ ulu töpö simönöma . Ĩ töpö simönö noai , kamakö hai ĩ kolo töpö .
44007013	Ĩ töpö kopö noai ha , Esitu tä uli hamö töpö hamamo kõo tasoa tä , José aiki , “ Poose saö ! José saö ! ” ĩ na pepala töpö na ĩ na José a kuuma . Ĩ na tä kua tä , esitu tili tä kaikana patanö , “ José hai pepala töpö , kama hai ĩ poosa a , ĩ na kilii töpö talasoma thaliö ! ” ĩ na tä kuu hininöma . Ĩ na tä kua tä , kaikana tä pata na José a hai ĩ töpö a wäsä totioma .
44007014	Önö kutenö , José anö pö̃ a nakama . Kama ai töpö kai pewö , ĩ 75 töpö kui töpö kai nakama .
44007015	Pö̃ Jacó töpö pewö nakaö ha , Esitu tä uli hamö Jacó anö töpö kai pewö alulö nö , ĩ tä uli ha töpö kai pilia nömöikitö nö , ĩ hamö Jacó a , kamakö hai ĩ kolo töpö , ĩ na töpö kui töpö nomasoma .
44007016	Töpö nomano nö , ĩ tä uli ha ĩ töpö nomawö titia paiköma maaki , Kanaã tä uli ha Sikẽi tä uli kule , ĩ ha ĩ töpö nomawö titia nömöa kõköma . Abraão a patanö Amõ ulupö töpö na noa tä totokö nö , maa maka tälö noai , ĩ maka na ĩ kamakö hai ĩ kolo töpö nomawö titiköma .
44007017	Ĩ na tä kua tä , Esitu tä uli ha kamakö hai ĩ kolo töpö pilio noai , ĩ töpö satehea apöpasoma . Teusö aiki , “ Tiko töpönö makö pepalama apa wi , ĩ sa töpö peama hö̃töo nö , kamisanö makö koni kitäö ! Makö konöma , au tä uli ha makö konasolö kitäö ! ” ĩ na Teusö anö ĩ na töpö noa thaa waikioma kutenö , Teusö anö esitu tili töpö peama hö̃töo nö , kama hai ĩ isöhaeu töpö konöma . Ĩ isöhaeu töpö kõo pia tä , töpö satehea apöpasoma .
44007018	Ĩ tä , ai esitu tili tä kaikanapasoma . Ĩ a patanö José a tai mio opa pasioma .
44007019	Önö kutenö , ĩ a patanö kamakö hai ĩ kolo töpö mönama apati nö , töpö peama apatima . “ Au ulu wa töpö wai hosalalö nö , wa töpö wai nomamananöpöö ! ” ĩ na a pata kuu nö hĩsua apama .
44007020	Ĩ na tä kua tä , Moisés a wai kupasoma . A wai liähäo opama . A wai toita apö ha , a wai hosa maama . Pö̃ a sai pö õsimö ha pöpönö anö a wai satimapo hö̃töoma . A wai satimapo tä , 3 pilipoma kökö hasupamanö nö ,
44007021	ĩ kökö pilipoma mato totia tä , a pi wai sosamaköma tä , Patao kaikana a pata hai ĩ pete anö Moisés a pi wai talalö nö , a wai tälö nö , a wai patamanöma . “ Hi ipa ulu a ” ĩ na Patao a pata hai ĩ pete a kuu asama .
44007022	Ĩ na tä kua tä , Moisés a wai pataalö tä , ai töpönö Moisés a wai na tä taöma sinomotima kutenö , esitu tili pata töpö pi hatukuo kuo noai na , ĩ na Moisés a pi hatukua kua nömöpasoma . A hapalo makoko opama . A kalipalo tao opama .
44007023	Ĩ na tä kua tä , Moisés a hai , pata tä kupo waikia tä , ĩ a na 40 tä inama kua waikia tä , “ Ipa isöhaeu tili töpö na sa hamamo tasokö o ! ” ĩ na a pi kuuma .
44007024	Ĩ na a pi kuu nö , a hama hulasolöma . A hama huulö pamö , ai esitu tili tänö isöhaeu tä peama läoma . Esitu tili tänö isöhaeu tä peama pole , Moisés anö ĩ tä taa nö , kama hai ĩ isöhaeu tä noama nö , Moisés anö ĩ esitu tili tä peama hö̃töoma . A säa totia asapalöma .
44007025	“ ‘ Makö pewö peama wi , Teusö anö ĩ tä mapamani pia salo , Moisés a simöpalömaö ! ’ ĩ na isöhaeu töpö pi kuu kitäö ! ” ĩ na Moisés a pi kuuma maaki , ĩ na isöhaeu töpö pi kuu maama .
44007026	Ĩ hena tä , polakapi isöhaeu tili töpö säso tä , Moisés a waloa läköma . A waloa läiki nö , töpö wasu nö , “ Ai pö ! Ĩ kama makö pewö ta makö pi kuu mai , makö säsotiwö ” ĩ na Moisés a kuu läoma .
44007027	Ĩ na Moisés a kuu läoö ha , töpö säso pole , ĩ ai tänö Moisés a hãsialö nö , “ Witinö wa kaikana pasipalöma ? Kaikana wa mai kitäö ! Wa tä makokama läo sinomo wi ĩ wa pasi mai kitä .
44007028	Hi wisa ha esitu tili wa tä säa thapalö noai na , ĩ na sa tä thama pia kule ? ” ĩ na ĩ ai isöhaeu tä kuu hö̃töoma .
44007029	Ĩ na Moisés a na ĩ na isöhaeu tä kuu hö̃töoö ha , tiko hamö Moisés a hua soasolöma . A hua soalolö nö , Mitiã tä uli ha a waloa soaikitö nö , ĩ hamö a pilia nömöa soakö tasoma . Mitiã tä uli ha a pilikitö nö , pusopö a tälö nö , polakapi kama hai ulu kökö wai thaa soakö tasoma .
44007030	Ĩ na tä kua tä , inama tä satehe epii , ĩ 40 tä inama matalo nö , Sinai makö kotö pata ha sanöma töpö kuo maa pa hii ti wakö umö pole , ĩ ti õsi ha ãju tä kuiki nö , Moisés a na a tapamonasoma .
44007031	Moisés anö ĩ tä möö nö , a pi honipo opama . A pi honipo opa nö , tä möö totio pia salo , a ekua kotöa totiköma . A ekuo kotöo totio opa tä , Teusö a hapalo läoma .
44007032	“ Au nö patapö töpönö sa thapo noai , ĩ sa . Abraão a , Isaki a , Jacó a , ĩ na töpö kui töpönö sa thapo noai , ĩ sa ” ĩ na Teusö a kuuma . Ĩ na a kuu ha , Moisés a kilia apölo nö , a satitimo opama . A kili ipa salo , tä möö kili ipama .
44007033	Ĩ na tä kua tä , Moisés a na Teusö a hapalo kõo nö , “ Hi wa öpale , ipa tä uli asawö . Önö kutenö , pili wa ami ha tökö kule , ĩ tökö hasupalöö !
44007034	Esitu tä uli ha ipa töpö pepalo opati wi , ĩ sa tä taa waikio kipiliö ! Töpö halilimo opa wi , ĩ sa tä hini waikio kipiliö ! Önö kutenö , sa töpö koni pia salo , sa ithopasomaö ! Esitu tä uli hamö wa simöa koni pia salo ” ĩ na Moisés a na , ĩ na Teusö a kuumaö ! ' ĩ na Estêvão a kuuma .
44007035	Ĩ na a kuu nö , ' Moisés sa kateha pole , isöhaeu töpönö ĩ Moisés a kai a hini wanio opa waikioma . “ Witi pilinö wa kaikanapalöma ? Kaikana wa mai kitäö ! ” ĩ na töpö kuu waikioma . Ĩ na töpö kuu waikio noai ha , Teusö anö Moisés a simöpalö nö , a kaikana opipalöma . “ Isöhaeu wa töpö koni wi , ĩ waö ! ” ĩ na Teusö a kuuma . Hii ti wakö umö pole , ĩ ti õsi ha ãju tä kuiki nö , Moisés a na a tapamonaso noai , Teusö anö ĩ a simöpali ha , ĩ ãju tänö Moisés a simöa tolea hö̃tölöma .
44007036	Ĩ na tä kua tä , Esitu tä uli ha isöhaeu töpö kuo noai , Moisés anö ĩ töpö kai konasolöma . Esitu tä uli ha Moisés anö tä aipamatima . Mötati tuu hanahai tuu pata ha aipö tä thama . Ĩ na tä kua tä , sanöma töpö kuo maapö tä uli ha , Moisés anö tä aipamati pa , satehe epii , ĩ 40 tä inama hasumaköma . Moisés anö tä aipama apati pola nö , töpö kai konasolöma .
44007037	“ Kamakö na Teusö anö ai tä simöpali kitäö ! Kamisanö Teusö sa kai wäsä kua wi na ĩ na ai tänö Teusö a kai wäsä kua hö̃töo wi , Teusö anö ĩ a simöpali kitäö ! Kamakö hai ĩ ai täö ! ” ĩ na isöhaeu töpö na ĩ na Moisés a kuu noai , ĩ Moisés sa katehati kule .
44007038	Sanöma töpö kuo maapö tä uli pata ha isöhaeu töpö kokamo noai , ĩ töpö na Moisés a kokamo naioma . Kamakö hai nö patapö töpö na a kua naioma . Sinai makö pata ha Moisés a na ãju tä hapalo noai , ĩ a na Moisés a kuo naioma . Sanöma makö õsi temöpama wi , Moisés anö ĩ ta hininö nö , kamakö na ĩ ta wäsä toleo totiatalo opama .
44007039	Ĩ ta wäsä toleo totiatalo opama maaki , kamakö hai nö patapö töpönö Moisés a hini wanio opama . “ Esitu tä uli ha makö pilia koikitö nöka ” ĩ na ĩ töpö kupaloma .
44007040	Ĩ na töpö kupalo nö , Atão a na töpö hapalo nö , “ Makö noama wi ĩ tä ukutupö thapalöö ! Ĩ ukutupö tänö makö kai konasolöpöö ! Wi na Moisés a kuatima kuno mai , a walo kõa mane ? Esitu tä uli ha makö kua tä , Moisés anö makö kai hulasolö kipili maaki , a ithopo koa mai ha , tä kua soa kuleö ! ” ĩ na töpö kuuma .
44007041	Ĩ na töpö kuu nö , paka ukutupö thapalöma . Ĩ tä ukutupö thapalö noai , ĩ tä na salo kökö noki totokö nö , ĩ tä ukutupö na töpö pi mönaha apa salo , töpö iapalo opaö , töpö paöpalo opaö , ĩ na tä kuama .
44007042	Önö kutenö , ĩ töpö na Teusö a noimo mapasoma . “ Päla ” a kuuma . “ Töpö Teusömo wani salo , tiko hamö töpö pi tapomö kua pasio päoö ! Pili motokö , pilipoma a , sitikali kökö , ĩ na tökö kui tökönö makö noamapöö ! ‘ Ĩ töpö hai , kamakö hai ĩ pata töpö ’ ĩ na töpö pi kuu päoö ” ĩ na Teusö a pi kuuma . Ĩ na Teusö a pi kuu noai , waiha Teusö a kai a wäsä sinomo noai , ĩ töpönö ĩ ta sãökököölöma . Tä sãökököölö nö , “ ‘ Isöhaeu pö . Sanöma töpö kuo maapö tä uli hamö satehe epii , ĩ 40 ma tä inama thapamanö noai , ĩ tä , salo ma pö säti nö , ma pö nokomati noai , kamisa na ĩ ma pö noki totomatima ta o ?
44007043	Ma . Kamisa na makö noamamo totio mai , sai töpö na makö noamamo pasio kipili nökö . Sai tä Moloki na makö noamamo wi ĩ ma tä thapoma . Moloki a hai ĩ watata ma ösö sai wai silö nö , makö huti kipili . Sitikali Haipã ma tä ukutupö thapo naio kipili . ' Haipã a hai , ĩ ipa pata tä sai ' ĩ na makö wani kuu nö hĩsua apa kipili . Moloki , Haipã , ĩ na kilii ma tökö ukutupö thapalö nö , ĩ tökö ukutupö na makö noamamo kua sisa kipili . Kamisa thapo pasio maama kutenö , Papilônia tä uli kule , ĩ tole ha makö simöpali pia salo ’ ĩ na Teusö a kuumaö ! ” ĩ na Teusö a kai a wäsä sinomo noai , ĩ anö ĩ na tä kuu tä , tä sãökököma ' ĩ na Estêvão a kuuma .
44007044	Ĩ na a kuu nö , ' Salo ösö sai ha Teusö a kuo noai , sanöma töpö kuo maapö tä uli ha kamakö hai nö patapö töpö huulö pamö ĩ a sai thapoma . “ Ĩ na a sai kui ipa wa sai thaa totikiö ! ” Teusö anö ĩ na Moisés a noa thaa totioma kutenö , ĩ na a sai kui a sai thaa totia hö̃tököma .
44007045	Ĩ a sai thakö noai , sanöma töpö kuo maapö tä uli ha ĩ kamakö hai ĩ nö patapö töpönö ĩ a sai tälö nö , ĩ a sai kai konasolöma . Josué anö ĩ töpö kai konasolö wi , Teusö anö tiko töpö sasupalö noai , kamakö hai ĩ nö patapö töpönö ĩ tä uli täa asalö nö , Teusö a hai salo ösö sai thapotima . Davi a kupo paio mi tä , ĩ tä uli ha Teusö a hai salo ösö sai kuo soama .
44007046	Ĩ na tä kua tä , Teusö anö Davi a totiapala apa sinomoti noai , Teusö a na ĩ a hapalo nö , “ Teusö ai . Jacó anö wa thapo noai ĩ waö ! Au sai sa sai thaköpököö ! Ĩ a sai na wa pilitiopöö ! ” ĩ na Davi a kuuma .
44007047	Ĩ na Davi a kuuma maaki , Salomão anö ĩ a sai thaa haiköma .
44007048	Ĩ a sai na Salomão anö Teusö a thaki pia salo , a sai thaköma maaki , sanöma makönö sai a thakö noai , ĩ a sai na Teusö a pata pilio mai kitä . Ösö hamö Teusö a kupoli , sanöma makönö sai a thakö noai , ĩ a sai na ĩ a pata kuo mai kitäö ! Ĩ na Teusö a kai a wäsä sinomo wi , ĩ na ĩ a kuu hö̃töoö :
44007049	“ ‘ Hi tä hẽtu hamö tä uli kupoli , ĩ ipa lotami ti . Konona sa ami maketio wi , ĩ ipa masita tä uli ’ ĩ na Teusö a kuu . Ĩ na a kuu nö , ‘ Önö kutenö , sa kuköpö , wi na sai a kui ma sai thaköpö ? Sa mota mapopö , witi ha ma sai thaköpö ? Sa piliköpö , sanöma makönö ĩ ma sai thaa mai kitä ta pi kuu mai .
44007050	Teusö sanö ĩ sa tä pewö thama pi kuu mai ’ ĩ na Teusö a kuu ” ĩ na Teusö a kai a wäsä sinomo noai , ĩ na ĩ a kuuma ' ĩ na Estêvão a hapalo nö , ĩ na a kuuma .
44007051	Ĩ na Estêvão a kuu nö , ' Teusö ma ta hini maapa wi . Teusö ma ta hini wanio opapa wi . Kamakö hai ĩ nö patapö töpö kua noai na , ĩ na makö ta kua hö̃töowö . Teusö a õsi kua tolele , ĩ ma hini wani ipö .
44007052	Teusö a kai a wäsä sinomo noai , au nö patapö töpönö ĩ töpö pewö peama sinomotima . “ Toitai tä thaa sinomo asa wi , waiha ĩ a walokö solö kitäö ! ” töpö kuu noai , au nö patapö töpönö ĩ töpö säma . Toitai tä thaa sinomo asa wi , ĩ Jesus a hilo wi , ĩ ma namo simököma . Ĩ ma monima nö , ma säpamani kipili .
44007053	Teusö anö makö noa thaa noai , ãju töpönö ĩ ta wäsä tolea noai , ĩ ma ta tälöma maaki , ĩ ma ta hini totio maama ' ĩ na Estêvão a kuu totiatalo opama .
44007054	Estêvão a kuu noai , juteu töpö hai ĩ pata töpönö ĩ ta hininö nö , töpö hĩso opama . Töpö hĩso opa nö , töpö pewö asö asömo opama .
44007055	Ĩ na tä kua tä , Estêvão a na Teusö a õsi kua tolele , ĩ a kua totiki ha , hi tä hẽtu hamö Estêvão a nonoiki nö , Teusö a wakala apöpoli , ĩ tä tapama . Ĩ tä tapa nö , Teusö a kotö ha pelupö Jesus a öpapoli , ĩ tä tapa apa naio soatama .
44007056	Ĩ tä tapa nö , ' Möö nökö . Teusö anö hutu mosökö hãkomapole , ĩ sa tä tapa apa kule . Teusö a kotö ha sanöma tä kupaso noai , ĩ Jesus a lö kui ĩ sa tapa apa kule ' ĩ na Estêvão a kuuma .
44007057	Ĩ na a kuu ha , juteu pata töpönö Estêvão a hini wani ipö salo , töpö sömöka kasöiki nö , töpö lalupalo nö , Estêvão a na töpö läläa soaiki nö ,
44007058	a huölö nö , Jetusalẽi tä uli atu pata hamö a läkäpolöma . A läkälölö nö , maa mapönö a säpalöpö , Estêvão a säsä kolola apama . Estêvão a säsäti pole , watata ösönö ĩ töpö halole , ĩ töpönö ĩ ösökö hasulalö nö , Saulu a hĩsa öpa pa , ĩ ösökö pewö paköma .
44007059	Estêvão a säsäö ha , ' Jesus Kaikana . Kawanö sa õsi konöö ! ' ĩ na Estêvão a kuuma .
44007060	Ĩ na a kuu nö , masita tä ha a lotaiki nö , pili maekonö a hĩta thaiki nö , ' Ipa pata täö ! Hi töpö wanisala apa wi , ĩ töpö hĩsu thaa tihöö ! Sa nö sua tihöö ! ' ĩ na Estêvão a kuu lalupalo nö , a nasi tuköma .
44008001	Ĩ töpönö Estêvão a säsä tä , Saulu anö ĩ töpö wasu maama . ' Awai . A säpalöö ! ' a kuuma . Estêvão a nasi tuo pole , ĩ tä wakala ha , Jetusalẽi tä uli pata ha , Jesus a thapo wi , ai töpönö ĩ töpö pe epii töpö peama kolo kupoma . Töpö peama kolo kupoö ha , Jutéia tä uli pata hamö ai töpö toköamö kulasolöö , Samatia tä uli hamö ai töpö toköamö kulasoö , ĩ na töpö kuama . Jesus anö töpö simönö noai , Jetusalẽi tä uli pata ha ĩ töpö pilio haio asama .
44008002	Teusö a thapo totio opa wi , ĩ ai töpönö Estêvão a patiliköma . Estêvão a na ĩ töpö ö̃kö lalupalo opama .
44008003	Saulu anö Jesus a thapo wi ĩ töpö peama apatima . Ĩ töpö sai pö ha a lisia hätäpo nö , wano töpö , suö töpö , ĩ na töpö läkäa thalalölö nö , sai a lototoa apöle , ĩ a sai ha töpö titiaköma .
44008004	Ĩ na tä kua tä , töpö selekepaso noai , ĩ töpönö Jesus a wäsätiilöma .
44008005	Samatia tä uli ha ai pö sai hö̃kökö öpii sai pö kule , ĩ hamö Filipe a timökitö nö , ĩ töpö na Cristo a wäsätima .
44008006	Filipe anö ta wäsä wi , ĩ töpönö ĩ ta hinia totialalöma . Teusö anö aipö tä thaa taö asa wi , Filipe anö ĩ nasimö tä thatima salo , ĩ töpönö ta hinia totilöma .
44008007	Ĩ töpö na sai töpö sapäko sinomotima maaki , Filipe anö Jesus a wäsä tä , sai töpö lalupalo nö , ĩ ai töpö satehe epii töpö hulakö nö , töpö toköa konasolöma . Töpö huu hiopöi , Teusö anö ĩ töpö totia kopalöma . Töpö huatalo mi ipii , ĩ töpö toa naia komanöma .
44008008	Önö kutenö , ĩ sai pö pata ha töpö kuo noai , ĩ töpö pi mönaha apama .
44008009	Samatia tä uli ha Filipe a huu paio mai ha , ĩ tä uli ha Simão a sapulimo sinomotima . A sapulimo sinomoti ha , ' A kilia apatiwö ' töpö kutima . ' Sa sapulimo tao opa asa kutenö , kamisa hai , pata sa asawö ' ĩ na Simão a kuu sinomoma .
44008010	A kuu tä , pata töpö solo , samatia tili töpö pewö aiki , ' Ĩ pitili ta . A sapuli ipö , Teusö anö Simão a lotetepamanö noa ' ĩ na töpö kutima .
44008011	Simão a sapulimo sinomo nö , ' A wani kila apati noa ' ĩ na töpö thama tetea apa waikia salo , ĩ töpö pewönö Simão a kai a hinia totilöma .
44008012	Simão a kai a hini paioma maaki , Filipe a kai a hinia nömönöma . Ta topa apöle , Filipe anö ĩ ta wäsä nö , a hapalo nö , ' Teusö a kaikanamo sinomo wi , ĩ na ĩ tä kuaö . Jesus Cristo a hilo wi , ĩ na ĩ a kuaö ' ĩ na Filipe a kuu ha , ' Filipe anö ta wäsä wi , ĩ pitili ta ' ĩ na samatia tili töpö kuu nö , Jesus a tälöma . Jesus a tälö nö , wano töpö , suö töpö , ĩ na töpö kui töpö mai õhomamonasoma .
44008013	Simão a lö kui , a sapulimo sinomoti noai , ĩ anö Jesus a täa nainöma . Jesus a täa nainö nö , a mai õhomamono nö , Filipe a na a nokapalotima . A nokapaloti tä , Filipe aiki , ' Teusö a lotete epö ' ĩ na töpö pi thama pia salo , Teusö anö tä thama taö asa wi , Filipe anö ĩ tä thamatima . Tä aipamatima . Tä aipamati wi , Simão anö ĩ tä taa nö , ' Kilia apawö ' ĩ na a kutima .
44008014	Ĩ na tä kua tä , Jesus anö töpö simönö noai , ĩ töpö na , ' Samatia tili töpönö Teusö tä kai a hini thaliö ! ' ĩ na ai töpö kuu ha , ki hamö , Samatia tä uli hamö Pedro a , João a , ĩ na kilii töpö simönöma .
44008015	Samatia tili töpö aiki , ' Kaikana Jesus sa thapo pi topa ' ĩ na ĩ töpö kuuma ha , töpö mai õhomanöma . Töpö mai õhomanöma maaki , ĩ töpö na Teusö a õsi kua tolele , ĩ a ithopo mai ha , töpö kutioma . Ĩ na ĩ töpö kutioma kutenö , Pedro a , João a , ĩ na kilii töpö waloiki nö , Teusö a na ĩ töpö hapalo nö , ' Hi töpönö , kawa õsi kua tolele ĩ a täalalöpöö ! ' ĩ na ĩ töpö kuuma .
44008016	
44008017	Ĩ na töpö kuu nö , samatia tili töpö na töpö ami waliki ha , samatia tili töpönö Teusö a õsi kua tolele , ĩ a täalalömae .
44008018	Simão a lö kui , Jesus anö töpö simönö noai , ai töpö na ĩ töpö ami waliki nö , Teusö a õsi kua tolele , ĩ a ithopamani wi , ĩ Simão a waninö ĩ tä taa nö , Pedro a , João a , ĩ töpö na , ' Sa töpö höpöa nö , ĩ töpö na Teusö a õsi kua tolele , ĩ a ithopama kua wi na , ĩ na sa thama naioö ! Sa thapalöma , kamakö na sitipa sa kökö totoki kitäö ! ' ĩ na Simão a kuu ha ,
44008019	
44008020	Pedro aiki , ' Õsi töpö pea sinomoti wi , ĩ hamö au sitipa kökö kai hua pasia soatalolö . “ Teusö anö noa mai ha kama õsi kua tolele , ĩ a tototaö ta ” pi kuu mai ' ĩ na Pedro a kuuma .
44008021	Ĩ na a kuu nö , ' Teusö a na wa õsi tomöpo mi kutenö , Teusö a na wa kalipalo mai kitä .
44008022	Wa õsi wanisala apa wi , ĩ sa tä taö waikia kule . “ Kamisanö ai töpö na Teusö a õsi kua tolele ĩ sa õsi ithopama naio nö toa sö ö̃ ” ĩ na wa pi kupalo opati salo , wa pi topa mane . Wanisala wa tä thaa sipa apa sai ' ĩ na Pedro a kuu nö , ' “ Sa wanisala wi , ĩ tä matamanöö ! Wanisala sa tä thaa pi topa wi , ĩ tä matamanö nö , kamisa na a hĩso tihöö ! ” ĩ na Teusö a na a kuu ! ' ĩ na Pedro a kuuma .
44008023	
44008024	Ĩ na Pedro a kuu ha , Simão aiki hö̃töwö , ' “ Ĩ na Teusö anö wa thama kitäö ! ” makö kuu ke maaki , Teusö a na makö hapalo nö , “ Ĩ na Simão a thama tihöö ! ” ĩ na pö kuu ! ' ĩ na a kuuma .
44008025	Ĩ na tä kua tä , Pedro a , João a , ĩ töpönö Teusö a kai a wäsä nö , kai a kateha nö , Jetusalẽi tä uli hamö töpö huu koonö tä , Samatia tä uli pata ha sai pö hö̃kökö öpii sai pö kule hamö , Jesus ta topa apöle ĩ ta wäsätiilöma .
44008026	Ĩ na tä kua tä , Filipe a na Teusö a hai ĩ ãju tä hapalo nö , ' A husoö ! Ki hamö , Jetusalẽi tä uli ha piliso ola kule , Kasa tä uli ha ĩ piliso kolo kulakili , sai a kuo maa pa tiso kule , ĩ tiso ha töpö satehe epii töpö huatalo mi , ĩ tiso hamö a hulolöö ! ' ĩ na a kuuma .
44008027	Ĩ na a kuu ha , Filipe a husolo nö , ĩ hamö a hulasolöma . Ĩ hamö , esiópia tili pata tä aiki , ĩ eunuku tä hilo wi , Jetusalẽi tä uli hamö ĩ a Teusömomö huma ,
44008028	a Teusömo matalo nö , a koonö tä , Teusö a kai a wäsä sinomo wi , ĩ Isaías anö waheta tä sãököpalö noai , ĩ tä mötima . Kapalu anö töpö pi saiapalati wi , ĩ ösö na esiópia tili pata tä lotiki nö , waheta tä mötima .
44008029	Tä möö soatia tä , Filipe a na Teusö a õsi kua tolele , ĩ a hapalo nö , ' Ki a na wa waloikitö nö , a nokapalolöö ! ' ĩ na a kuu ha ,
44008030	Filipe a läläa hailolö nö , a waloikitö nö , esiópia tili ta hinima . Isaías anö waheta tä sãöka noai , esiópia tili tänö ĩ waheta tä kateha pole , Filipe anö ĩ ta hini nö , ' Wa ta katehati pole , ĩ wa tä hini totia kule ? ' ĩ na Filipe a kuuma .
44008031	Ĩ na a kuu ha , ' Ma . Sa pi hatukupamanöpö , ĩ tä kua kule ta o ? Hisa ha a loa naikisoö ! ' ĩ na esiópia tili tä kuuma .
44008032	Pi naka . Ĩ esiópia tili tänö tä waheta katehati noai , ĩ na ĩ tä waheta kuuma : ' Oweha a säpali pia salo , a täa thalölö wi na , ĩ na ĩ a täa thaa hö̃tölölöma . Oweha a ose kõi wai päsä tä , a wai lalupalo mi kua wi na , ĩ na ĩ a lalupalo kua hö̃töo maama .
44008033	Ĩ a pepalama apama . A wanisala mi ipö maaki , ĩ a pepalama apama . A säpalöma ha , hi masita tä uli hamö a pilio matasoma . Önö kutenö , kama hai ĩ ola töpö kuo maama salo , ĩ töpö a kateha mai kitä ' ĩ na ĩ tä waheta kuuma .
44008034	Ĩ na ĩ tä waheta kuu wi , ĩ ta kateha nö , ' Teusö a kai a wäsä sinomo noai , ĩ anö ĩ witi pili a katehama ? Kama aiki hãtowö ? Ai tä aiki hãtowö ? ' ĩ na Filipe a na ĩ na esiópia tili tä kuuma .
44008035	Ĩ na a kuu ha , Filipe anö ĩ waheta kuu wi , ĩ ta kateha nö , Jesus ta wäsä soatama .
44008036	Jesus ta wäsä nö , ĩ piliso hamö töpö huulö tä , maa tuu ha töpö hasuoma . Töpö hasuo tä , ĩ esiópia tili pata tä aiki , ' Möö nökö . Maa tuu kua kule . Sa mai õhoma mi salo ' ĩ na a kuuma .
44008037	[ A kuu ha , ' Awai . “ Wa kuuhe , ĩ pitili ta . Jesus sa pii ” ĩ na wa kuu ha , wa mai õhoma pia kule ' ĩ na Filipe a kuuma . A kuu ha , ' Awai . Pitili ta . “ Jesus Cristo a hai , ĩ Teusö pelupö a ” ĩ na sa kuu naia kule ' ĩ na esiópia tili pata tä kuu nö , ]
44008038	' Ösö opitamanöö ! ' ĩ na a kuuma . Ĩ na a kuu ha , ösö opitamanö nö , töpö ithopalo nö , maa tuu ha töpö ekuiki nö , ĩ ha töpö kalola nö , ĩ ha Filipe anö esiópia tili tä mai õhomanöma .
44008039	A mai õhomanö nö , töpö söposöa kopalo nö , Teusö a õsi kua tolele , ĩ anö Filipe a täa soatalölöma . Filipe a täa soatalölöö ha , a tapa kõo maama . Esiópia tili pata tä aiki , a pi mönaha apa salo , ' Aitaköö ! Aitaköö ! ' a kuu kai konasolöma .
44008040	Filipe a lö kui , Asotu tä uli ha a waloa soataköma . A waloa soataiki nö , Jesus a wäsäma . Ĩ ha a husoa kono nö , Sesatéia tä uli hamö a huulö tä , sai pö hö̃kökö öpii sai pö pewö hamö a hasuso tä , ta topa apöle , Filipe anö ĩ ta wäsätilöma .
44009001	Ĩ na tä kua tä , Jesus pata ta hini sinomoti wi , Saulu anö ĩ töpö wanipo nö , ' Ĩ sa töpö säpamanöpöö ! ' a kuu nö , Teusö a täpä totio wi , ĩ pata tä na Saulu a ekuiki nö ,
44009002	' Tamaasöku tä uli pata ha sa hulolö nö , Jesus a thapo wi ĩ sa töpö talalö nö , suö töpö solo sa töpö õkapamanö nö , hisimö , Jetusalẽi tä uli pata hamö sa töpö suaki solö nö , ĩ na sa töpö thama pia salo ' ĩ na Saulu a kuuma . Ĩ na a kuu nö , ' Tamaasöku tä uli ha juteu töpö kokamo sinomo wi , ai sai pö ha töpö kokamo seteko wi , ĩ töpö na waheta wa tökö simöpalöö ! Kamisa na ĩ waheta wa tökö simöpalöpököö ! Ĩ wa tökö simöpalöma , ĩ töpö aiki , “ Naiö ! Töpö suaalö tihöö ! ” ĩ na ĩ töpö kuu mai kitäö ! ' ĩ na Saulu a kuuma .
44009003	Ĩ na Saulu a kuu ha , ' Awai ! ' ĩ na pata tä kuu hö̃töoö ha , Saulu a alulö nö , Tamaasöku tä uli pata ha a ateo tä , hutu mosökö ha ta pata wakala apii , Saulu a na ĩ ta pata ithoa läpaköma .
44009004	Ĩ ta pata ithoa läpaki ha , masita ha Saulu a kea soasoma . A kea soalo nö , Saulu a paa tä , ' Saulu ai . Wi na wa pi kuu salo , sa peamatii ? ' ĩ na ta kuu soatasoma .
44009005	Ĩ na ta kuu ha , ' Pata . Ĩ witi wa ? ' Saulu a kuu ha , ' Kawanö sa peamati wi , ĩ Jesus sa . A hoköpaloö !
44009006	Tamaasöku tä uli pata ha wa talalo nö , ki ai tä aiki , kawa na ĩ a waloiki nö , “ Ĩ na wa kuapököö ! ” ĩ na ĩ a kuu kitäö ! ' ĩ na ta kuu soatama .
44009007	Ĩ na ta kuu pole , Saulu a na töpö huu naine , ĩ töpönö ĩ ta hini naia kule maaki , pili töpö mamo sainö sanöma tä tapa totio mi kutenö , töpö kilia apölo nö , töpö hapalo mai , töpö öpaha pasitioma .
44009008	' A hoköpaloö ! ' ta kuu ha , Saulu a hoköpalo nö , a mamo kasö mia mane maaki , lope epii a mamo huu maa soatapöma . A mamo huu maa soatapi ha , ai töpönö a tutulölö nö , Tamaasöku tä uli pata hamö a kai talaso tasoma .
44009009	A kai talalotö nö , 3 tä mumi kui tä mumi kupo tä , tä tapa mai , a ia mai , a amisio mai , ĩ na Saulu a kua pi kupotima .
44009010	Ĩ na Saulu a kua pi kupoti tä , Tamaasöku tä uli pata ha a pilile , Jesus a thapo wi , ĩ Ananiasö a hilo wi , ĩ a na Jesus pata tä tapamonasoma . Ananiasö a manimo tä , Jesus a tapamo maama . A mio mai ha , a mamo tetea soatia tä , Jesus a tapamonasoma . A tapamono nö , a hapaloma . A hapalo nö , ' Ananiasö ' a kuu ha , ' Ö ! Kaikana ai . Ka pi tä ? ' a kuu hö̃töoma .
44009011	A kuu hö̃töoö ha , ' A hoköpaloö ! Ki ha , Tiso salilii tiso kolo kule , ĩ tiso ha Jutasö a sai pö kule , ĩ hamö a alulöö ! Ĩ hamö wa walotaikitö nö , “ Tasu tä uli ha a piliamö kuo wi , ĩ Saulu a hilo wi , hisa ha ĩ a kua kule ? ” ĩ na wa kuu ! Ki sai a ha kamisa na Saulu a hapalo waikilati kitä ' ĩ na Jesus a kuuma .
44009012	Ĩ na a kuu nö , ' Saulu a na Ananiasö wa hilo wi , ĩ wa uni tapamonasoma . Wa uni tapamono nö , Saulu wa mamo huu topa komaköpö , Saulu wa mamo höpöama ' ĩ na Ananiasö a na uni tä na ĩ na Jesus Kaikana a kuuma .
44009013	Ĩ na Jesus a kuuma ha , ' Kaikana ai . Naiö ! “ Wa thapo wi , Saulu anö ĩ töpö peama apati sai thaliö ! ” ĩ na töpö satehe epii töpö kuu thali nökö ' ĩ na Ananiasö a kuuma .
44009014	A kuu nö , ' Ki ha , Teusö a täpä sinomo wi , ĩ pata töpö aiki , “ Ai töpönö Jesus a naka nö , ĩ a na töpö hapalo sinomo wi , ĩ töpö õkapalölöö ! ” ĩ na Saulu a na , ĩ na pata töpö kuuma thali nökö ' ĩ na Ananiasö a kuuma .
44009015	Ĩ na a kuuma maaki , Jesus pata tä aiki , ' A alulöö ! Kamisanö Saulu sa kalipalama pia salo , kamisanö ĩ sa saia waikili kipili . Sa saia waikilöma kutenö , juteu töpö a hilo pasio mai ĩ töpö , ĩ töpö hai ĩ kaikana töpö , isöhaeu töpö , ĩ na töpö kui töpö na Saulu a alulö nö , sa wäsä kuki kitä ' ĩ na Jesus pata tä kuu nö ,
44009016	' “ Kawanö sa wäsä totioö ha , ai töpönö pe epii wa peama kitäö ! ” Saulu a na ĩ na sa kuu kitä ' ĩ na Ananiasö a na ĩ na Jesus a Kaikana kuuma .
44009017	Ĩ na Jesus a kuu ha , ĩ a sai hamö Ananiasö a hulolö nö , a lisipalo nö , Saulu a höpöa nö , ' Ipa Saulu ai . Ki piliso hamö wa huima tä , kawa na Jesus a Kaikana tapamonaso noai , kawa na ĩ anö sa simöpali ke . Wa mamo huu topa kõki , Teusö a õsi kua tolele , kawa na ĩ a kua totiki , ĩ na wa thamapö , Jesus anö sa simöpali ke ' ĩ na Ananiasö a kuuma .
44009018	Ĩ na a kuu tä , salaka ösö kui na , pili a mamokö ha ĩ na tä kui tä kelasoma , Saulu a mamo höpöpöo opama maaki , a mamo topa kõo soataköma . A mamo topa kõo soataiki nö , a hoköpalo nö , ĩ na tä kua tä , a mai õhomamonasoma .
44009019	A mai õhomamono nö , a ia kõo nö , a lotetea apa kopasoma . Satehe epii tä mumi ha , Tamaasöku tä uli pata ha Jesus ta hua sinomo wi , ĩ töpö na Saulu a kutioma .
44009020	A kutiki nö , juteu töpö kokamo sinomo wi ĩ sai pö hamö Saulu anö Jesus a wäsä hätäpo soa nö , ' Jesus a hai , ĩ Teusö a ulupö pasiwö ' ĩ na a kutima .
44009021	Ĩ ta kuu hini wi , ĩ töpö aiki , ' Kilia apawö . Jesus a nakati wi , Jetusalẽi tä uli pata hamö ĩ töpö pewö mapamani pia salo , ĩ töpö säpamati noai , hi ĩ a . Jesus a nakati wi , ĩ töpö õkapalö nö , Teusö a täpä sinomo wi ĩ pata töpö na ĩ töpö sulölö pia salo , hisa ha a walokö noai , hi ĩ a ' ĩ na töpö kutima .
44009022	Ĩ na töpö kutima maaki , Saulu a hapalo lotetea apa nö , Tamaasöku tä uli ha juteu töpö pililati , ĩ töpö na , ' Ĩ naköö ! Ĩ naköö ! Jesus a kaikanapalö noai , ĩ a ' ĩ na Saulu a kuu totio opaö ha , juteu töpö hapalo hö̃töo maama .
44009023	Ĩ na tä kua tä , satehe epii tä mumi matalo nö , juteu töpö aiki , ' Saulu ma wani säpalöpöö ! ' ĩ na töpö hãtomo nö , töpö kuuma maaki , ai tänö ĩ ta wäsäö ha , Saulu anö ĩ ta hini hö̃tölöma .
44009024	Saulu a säpali pia salo , Tamaasöku tä uli sika pata ha tä pata hokolole , ĩ ha töpö lisito sinomo wi , ĩ sami taka holele , ĩ taka ha juteu töpö läapalotima . Wakalai ha töpö läapalotii , mumai ha töpö läapalotii , ĩ na töpö kuatima .
44009025	Töpö läapalotima maaki , mumai ha Saulu a kai a huati wi , wöö a pata ha ĩ töpönö Saulu a titiki nö , tä pata hokolole , ĩ ai tä hẽtu pata hamö Saulu a pi ithoamö thaa kopamanöma .
44009026	Saulu a pi ithoamö thaa kopamani ha , Jetusalẽi tä uli pata hamö a hua soasolöma . A hua soalolö nö , ĩ hamö Jesus ta hua sinomo wi , ĩ töpö na Saulu a kuo pi topama maaki , Saulu a na ĩ töpö kili ipama . ' Saulu anö Jesus ta hua wi , ĩ a mai kitä ' ĩ na ĩ töpö pi kuuma .
44009027	Ĩ na töpö pi kuuma maaki , Jesus anö töpö sailö noai , ĩ töpö na Pahanapé anö Saulu a hilakölö nö , a hapalo nö , ' Piliso na töpö huima tä , Saulu anö Jesus a Kaikana tapama thaliö ! Saulu a na Jesus a hapaloma thaliö ! Ki ha , Tamaasöku tä uli ha a kili mai , Jesus a wäsätima thaliö ! ' ĩ na Pahanapé a kuu läoma .
44009028	Ĩ na Pahanapé a kuu läoma , ĩ na tä kua tä , ĩ töpö na Saulu a kua naiki nö , Jetusalẽi tä uli pewö hamö a huti pamö
44009029	a kili mai , Jesus a Kaikana wäsätima . Juteu töpönö köteeku töpö kai hini wi , ĩ töpö na Saulu anö ta wäsäö ha , Saulu a na ĩ juteu töpö hapalo nomöho opa hö̃töoma . Töpö hapalo hö̃töo nö , Saulu a säpa pi topama .
44009030	Saulu a säpa pi topa wi , Jesus a thapo wi ĩ töpönö ĩ ta hininö nö , Sesatéia tä uli hamö Saulu a hilakötö nö , Tasu tä uli hamö a simöpalöma .
44009031	Ĩ na tä kua tä , Jutéia tä uli pata , Kaliléia tä uli pata , Samatia tä uli pata , ĩ na tä uli kui tä uli pewö hamö Jesus a thapo wi , ai töpönö ĩ töpö peama kõo maama . Pea mai , töpö lotetea apöpasoma . Jesus a Kaikana hini totiatalo opaö ha , Teusö a õsi kua tolele , ĩ anö ĩ töpö õsi lotetea apöpamanö nö , töpö satehea apöpamanöma .
44009032	Ĩ na tä kua tä , Pedro a pata hupalo hätäpoti tä , Lita tä uli hamö Teusö a thapo wi ĩ töpö pilile , ĩ töpö na Pedro a hama huu kölöma .
44009033	A talalo nö , Enéias a hilo wi , ĩ a talalöma . Enéias a wani kõheo sinomo wi a wani kutenö , a pilio soatioma . A wani huatalo mai ha , 8 tökö inama kui tökö inama hasua kua waikipasoma .
44009034	Ĩ na a wani kupaloti tä , Pedro a pata hapalo nö , ' Enéias a wani ! Jesus Cristo anö wa toa komani ke . A hoköpaloö ! Wa paa wi , ĩ au tökö õka kopalöö ! ' ĩ na Pedro a pata kuu ha , a wani hoköa soatasoma .
44009035	A hoköa soatalo nö , Lita tä uli ha töpö pilile ĩ töpö , Satõ tä uli ha töpö pilile ĩ töpö , ĩ na kilii töpö pewönö Enéias a wani talalö nö , ĩ töpönö Jesus a naka läa soalöma . Jesus a naka soalö nö , Jesus a thapoma .
44009036	Ĩ na tä kua tä , Jopi tä uli ha suö tä hai , ĩ Tapita a hilo wi , ĩ a kuoma . ' Tapita a ' juteu töpö kuu pasio wi , köteeku töpö kai pasiwö , ' Tokasö a wani ' ĩ töpö kuu pasioö . Tokasö a hai , Jesus a thapo wi ĩ a kuoma . Ĩ a noio opa sinomotii , toitai tä thaa sinomoö , wani tä na töpö honimo opati tä , ĩ töpö täpä sinomoö , ĩ na ĩ a kua sinomotima .
44009037	Ĩ na a kua tä , a salipalo nö , a nomasoma . A nomasoö ha , ai töpönö a nomawö salupalö nö , sai a hösöka ha a nomawö pi alaköma .
44009038	A alaköma tä , Jesus a thapo wi , Pedro a pata na ĩ töpönö polakapi töpö simönöma . ' Lita tä uli ha Pedro a kua kulaiö ! ' ĩ na tä kuu hininö nö , Lita tä uli atepa apa kutenö , Pedro a na ĩ töpö simönöma . Ĩ na tä kua tä , töpö simönö noai , ĩ töpö waloikitö nö , ' Kamisamakönö wa nakamö huu ke ' ĩ na Pedro a na ĩ na ĩ töpö kuuma .
44009039	Ĩ na töpö kuu ha , Pedro a nokalolö nö , a waloikitö nö , sai a hösöka hamö Pedro a kai tupolö nö , ĩ ha suö töpö hai ĩ peanopö töpö noma waikilaso noai , Pedro a na ĩ töpö suö sototatima . Tokasö a nomasoö ha , töpö ö̃kö kai sototatima . Töpö ö̃kö kai sototati nö , Tokasö anö haloi ösökö tiäpalö noai , Pedro a na ĩ töpö suönö ĩ ösökö möma hätäpotima . Haloi ösökö hototii , ai ösökö lapei , ĩ na ösökö kui , ĩ ösökö satehe epii ösökö möma hätäpotima .
44009040	Ĩ na tä kua tä , Pedro a patanö ĩ töpö pewö atupamanö nö , pili a maekonö a hĩta thaiki nö , Teusö a na a hapaloma . Teusö a na a hapalo paio nö , nomawö tä pi alale ha , ĩ ha Pedro a öpa nomöhötalo nö , ' Tapita ai . A hoköpaloö ! ' ĩ na Pedro a kuu ha , a mamo tetea kopasoma . A mamo tetea kopalo nö , Pedro a talalö nö , a loa sononoa kopasoma .
44009041	A loa sononoa kopasoö ha , Pedro a ami totokö nö , a söpöa konöma . A söpöa konö nö , Jesus a thapo wi ĩ töpö , suö töpö sinoa kopaso noai ĩ töpö , ĩ na töpö kui , Pedro anö ĩ töpö naka kõo nö , suö tä temii ĩ a möma kõoma .
44009042	Suö tä temöa komani wi , Jopi tä uli pewö hamö ĩ ta wäsä hätäpoö ha , Jesus a Kaikana thapo wi , ĩ töpö satehe epii töpö kupasoma .
44009043	Ĩ na tä kua tä , salo ösö na Simão a kalipalo sinomo wi , ĩ a sai ha Pedro a kutioma . Ĩ ha a kutia tä , satehe epii tä mumi matasoma .
44010001	Sesatéia tä uli pata ha Kohonéliu a pilioma . Sotatu töpö satehe epii , 600 töpö kui , ĩ itália tili töpö sotatu a hilo wi , ĩ töpö na Kohonéliu a sotatumo naioma . Kohonéliu anö satehe epii , ĩ 100 sotatu töpö kui töpö simöa sinomotima .
44010002	Kohonéliu a , kama ai töpö , ĩ na töpö kui töpönö Teusö a hini totio wi , ĩ töpö kuoma . Ĩ töpö Teusömo sinomoma . Wani tä na juteu töpö honimo wi , ĩ töpö na Kohonéliu anö sitipa kökö totoma sinomoma . Teusö a na a hapalo sinomoma .
44010003	Ĩ na tä kua tä , motokö akäpo tä , Teusö a hai ĩ ãju tä waloköma . A walokö noai , Kohonéliu anö ĩ a uni talalöma . Ĩ a talalö nö , ĩ ãju tä aiki , ' Kohonéliu ai ! ' a kuu ha ,
44010004	Kohonéliu a kili ipa salo , a mamo teteo päoma . A mamo tetea päiki nö , ' Ka tä , pata tä ? ' a kuuma . A kuu ha , ' Teusö a na wa hapalo sinomo wi , ĩ tä na Teusö a pi moti mai kitäö ! Wani tä na töpö honimo opa tä , ĩ wa töpö täpä sinomo wi , ĩ tä na Teusö a pi moti nai mai kitäö !
44010005	Önö kutenö , Jopi tä uli ha ai töpö simöpalöö ! Simão a , ĩ Pedro a hilo kua naine , ĩ a nakalö tasopököö !
44010006	Salo ösö na ai Simão a kalipalo sinomo wi , mötati tuu kasö pata hamö ĩ a hai ĩ sai a kulati , ĩ a na Simão Pedro a kua naia kule ' ĩ na ĩ ãju tä kuuma .
44010007	Ĩ na a kuo totioikilö nö , a konasolö noai ha , Kohonéliu anö töpö kalipalama sinomo wi , ĩ ai polakapi töpö nakalöma . Kohonéliu a na ai sotatu tä kalipalo sinomo noai , ĩ a naka nainöma . Ĩ sotatu tänö Teusö a hini totio wi , ĩ a naka nainöma .
44010008	Töpö nakalö nö , ãju tä kuu noai , ĩ ta wäsä nö , Jopi tä uli ha ĩ töpö simönöma .
44010009	Ĩ hena tä , Jopi tä uli ha töpö ateo opa tä , motokö hẽtupo tä , Teusö a na Pedro a hapalo pia salo , sai a hösöka salöi , ĩ a sai hösöka na a tupölöma .
44010010	Teusö a na a hapaloti tä , a oia apöpasoma . A oi ipö tä , ĩ a sai õsimö ha ai töpönö nii tä thapala tä , salo kökö pi ithopaso wi , Pedro anö ĩ tä uni tapama .
44010011	Hutu mosökö hãkopalö laso noai , ĩ tä tapa tä , ĩ taka hamö sawana tökö kui , tä ola õkala tä , tä ithopole , ĩ tä talalöma .
44010012	Ĩ sawana tökö õsimö ha , masita tä uli ha salo pö holea pasio wi ĩ pö , ösö ha salo pö katä pasio wi ĩ pö , ĩ na kökö kui kökö pewö titioma .
44010013	Ĩ kökö pi itho lasoa tä , Pedro anö ta hinima . ' Pedro ai . A öpaikoö ! Salo kökö pi itho pole , ĩ kökö ithosoö ha , kökö wani säpalö nö , kökö oalöö ! ' ĩ na ta kuu haio lasoma .
44010014	Ĩ na ta kuu haia lasoa ha , ' Pata tä ! Ĩ na a kuu tihöö ! Ĩ sa kö oa mai kitä . Ĩ kökö sami . Sa waio opaö ' ĩ na Pedro a kuu hö̃töoma .
44010015	Ĩ na Pedro a kuu hö̃töoö ha , ta pata hapalo kota nö , ' Teusö anö pö ausia totipalö noai , ĩ pö na , “ Töpö wani sami ipöö ! ” a kuu tihöö ! ' ĩ na ta kuuma .
44010016	' Mi kökö oalöö ! Mi kökö oalöö ! Mi kökö oalöö ! ' ĩ na Pedro a na ĩ na ĩ ta kuu pi kupasoma , ĩ tökö soatawö , ĩ salo pö kai ösöa kõo soasolöma .
44010017	Ĩ salo pö na Pedro a pi tapotiki nö , ' Wi na taköö ! ' ĩ na a pi kuti tä , Kohonéliu anö töpö simöpalö noai , ĩ töpö aiki , ' Witi ha Simão sai pö kua ? ' ĩ na ai töpö na ĩ na töpö kuu nö , Pedro a kuta wi ĩ a sai sika hokolole , ĩ ha piliso holele , ĩ taka ha ĩ töpö waloiki nö ,
44010018	' Hi a sai na hama tä Simão Pedro a kua kule ? ' ĩ na ĩ töpö kuuma .
44010019	Ĩ na tä kua soa tä , salo pö na Pedro a pi tapoa soa tä , Teusö a õsi kua tolele , ĩ aiki , ' Pedro ai ! Polakapi töpönö wa taeti kuleö !
44010020	Önö kutenö , wa öpapalo nö , a ithopaloö ! Ĩ töpö na a nokalolöö ! Kamisanö sa töpö simöpalö noai , ĩ töpö kutenö , ĩ töpö na a noka kili tihöö ! ' Pedro a na ĩ na Teusö a õsi kua tolele , ĩ a kuuma .
44010021	Ĩ na Teusö a õsi kua tolele , ĩ a kuu ha , Pedro a ithoa soatalo nö , ĩ töpö na , ' Kamakönö sa taeti pole , ĩ saö ! Wi na makö pi kuu salo , makö huu ke ? ' ĩ na Pedro a kuuma .
44010022	Ĩ na Pedro a kuu ha , ' Kohonéliu anö satehe epii , 100 sotatu töpö kui töpö simöa sinomo wi , ĩ anö samakö simöpalöma . Ĩ a totiatalo opaö . Teusö a hini totio wi ĩ a . “ Kohonéliu a totiatalo opaö ” ĩ na Kohonéliu a na ĩ na juteu töpö pewö kuu sinomoö ' ĩ na ĩ töpö kuuma . Ĩ na töpö kuu nö , ' Kohonéliu a na Teusö a hai ĩ ãju tä aiki , “ Pedro a nakalötöö ! Au sai a ha a waloki ha , ma hinipököö ! ” ĩ na ãju tä kuumaö ! ' ĩ na töpö kuuma .
44010023	Ĩ na töpö kuu ha , ' Hapo . Hisa ha pö kua paikiö ! ' Pedro a kuu ha , ĩ ha töpö kua paiköma . Ĩ ha töpö kuo paikö nö , ĩ hena tä , ĩ töpö na Pedro a noka soasolöma . Jopi tä uli ha Jesus a thapo wi ĩ töpö pilio noai , ĩ ai töpö noka naisolöma .
44010024	Ĩ töpö nokalolö nö , ĩ hena tä , Sesatéia tä uli ha ĩ töpö kopölöma . Kohonéliu anö ĩ töpö kõo tatima . Ĩ töpö kõo tatima kutenö , kama ai töpö , kama hai ĩ noi töpö , ĩ na töpö kui töpö naka läo waikitama .
44010025	Ĩ na tä kua tä , Kohonéliu a sai pö ha Pedro a lisipo tä , Pedro a na Kohonéliu a waloa läiki nö , ' Pedro a hai ĩ pata tä sai ' ĩ na Kohonéliu a pi kuu salo , pili a maekonö a hĩta thaiki nö , a mãi po läoma .
44010026	Kohonéliu a maekonö a hĩta thaiki nö , a mãi poa ha , Pedro anö a öpapamanö nö , ' A öpapaloö ! Sanöma wa kui na , ĩ na sa kuö hö̃töwö ' ĩ na Pedro a kuuma .
44010027	Ĩ na a kuu nö , Kohonéliu a na a hapalo nö , a lisipalo nö , töpö satehe epii töpö lole , ĩ töpö talalöma .
44010028	Ĩ töpö talalö nö , ĩ töpö na Pedro a hapalo nö , ' Juteu pata töpö sai aiki , “ Juteu töpö pasi mai ĩ töpö na juteu wa noimoti maikiö ! Ĩ tiko töpö na a loo naitio tihöö ! ” ĩ na pata töpö kuu wi ĩ ma tä taö waikia kule . Ĩ na juteu pata töpö kuu kule maaki , Teusö aiki , “ Ai sanöma tä na , ‘ Ĩ a sami ’ ĩ na a kuu tihöö ! ” kamisa na ĩ na Teusö a kuuma .
44010029	Önö kutenö , kamakönö sa nakaö ha , “ Päla . Sa huu mai kitä ” sa kuu mai ha , sa noka soatasolöma ' ĩ na Pedro a kuuma . Ĩ na a kuu nö , ' Wi na wa pi kuu salo , sa naka kipili ? ' ĩ na Pedro a kuuma .
44010030	Ĩ na a kuu ha , Kohonéliu aiki , ' Hi wisahata ha , motokö akäpo tä , kamisa sai pö na sa kuiki nö , Teusö a na sa hapalotima . Teusö a na sa hapalo tä , ĩ ai tä mumi , ai tä mumi , ai tä mumi , ĩ na kilii tä mumi mapasoma . Teusö a na sa hapaloti tä , haloi ösö ausi ipii ösökö na ai tä haloiki nö , kamisa na a tapamonasoma .
44010031	A tapamono nö , “ Kohonéliu ai ! Teusö a na wa hapaloti noai , Teusö anö ĩ ta hinimaö ! Wani tä na töpö honimo pasitia tä , ĩ töpö na sitipa wa totoma sinomo wi ĩ tä na Teusö a pi moti mai kitäö !
44010032	Önö kutenö , Jopi tä uli ha ai töpö simöpalöö ! Simão a , ĩ Pedro a hilo kua naine , ĩ ma nakalöpököö ! Salo ösö na ai Simão a kalipalo sinomoti wi , mötati tuu kasö pata ha ĩ a sai pö kulati , ĩ a na Simão Pedro a hamamo tasoa ” kamisa na ĩ na ĩ a kuu kipiliö !
44010033	Ĩ na ĩ a kuu ha , wa naka soalöma . Wa huu soatale , ĩ tä topa . Huki hi a sai ha samakö pewö kua kule . Hisa ha Teusö a kua naia kule . “ Ĩ töpö na ĩ ta wäsäö ! ” ĩ na Teusö anö wa noa thaa noai , ĩ sama ta hini pi topa apa kule ' ĩ na Kohonéliu a kuuma .
44010034	Ĩ na Kohonéliu a kuu ha , Pedro a hapalo hö̃töoma . A hapalo nö , ' Huki sa pi hatukulaso ke . Teusö anö sanöma makö pewö pi ipaö . Ai töpö pi ipa asaö , ai töpö pii mi , ĩ na Teusö a kua mai kitä . Ĩ makö pewö pi ipa soataö .
44010035	Ĩ tä uli pewö hamö sanöma töpö pewö pilia setekepai , ĩ ai tänö Teusö a hinii , ĩ anö toitai tä thaö , ĩ na ai tä kuaö ha , ĩ a na Teusö a noimo opa hö̃töo kitä . “ Tiko wa kutenö , kawa na sa noimo mai kitäö ! ” ĩ na Teusö a kuu mai kitä .
44010036	Isöhaeu makö na Teusö anö kama kai a simönö noai , ĩ ma ta taö waikile kitä . Sanöma makö pewö na Jesus Cristo a kaikanamo wi , ĩ anö makö pewö noima kõoö ha , Teusö a na makö noimo opa wi , ĩ ta topa apöle , Teusö anö ĩ ta wäsäma .
44010037	“ Wanisala ma tä thati wi , ĩ ma tä hosalö nö , pö mãi õmonoö ! ” ĩ na João a kuti noai ha , Kaliléia tä uli pata na ai töpönö Jesus ta wäsä soaköma . Jutéia tä uli pewö pata ha ĩ ta wäsä nömöoma .
44010038	“ Teusö anö nasaté tili tä Jesus a sailö nö , Jesus a na Teusö anö kama õsi kua tolele ĩ a õsi ithomanö nö , Jesus a õsi na Teusö a õsi kua tolele , ĩ a kuiki nö , Jesus a õsi lotetepamanömaö ! ” ĩ töpö wäo nö , ĩ na töpö kuu hätäpotima . Ĩ töpö kuu hätäpoti noai , ĩ ma ta hini ipa waikile kitä . Jesus a na Teusö a kua totiköma kutenö , ĩ tä uli pewö hamö Jesus a huti nö , sanöma töpö totiapala apati nö , ai töpö na Sai tä sai pata sapäko opati noai , Jesus anö ĩ töpö pewö toa komanöma .
44010039	Jetusalẽi tä uli pata , ai tä uli ha ai juteu töpö pilile ĩ tä uli , ĩ na kilii tä uli na Jesus a huti pamö a kua soataloti noai , ĩ sama tä tapa kipili . Hii ti pakalai ti ha ai töpönö söpala ösönö Jesus a lototomakö nö , a säpali kipili .
44010040	A säpali kipili maaki , polakapi tä mumi matalo nö , Teusö anö a temöa komanöma thali . A temöa komanö noai ha , Teusö anö a tapamoa komani kipili .
44010041	Ĩ töpö pewö na kuno mai . Teusö anö samakö saipalö noai , ĩ samakö na Jesus a tapamoa komani kipili . Jesus a temöa kono nö , kamisamakö na a iapalo naio kipili . Ĩ samakö na Teusö anö Jesus a tapamoa komani kipili .
44010042	Kamisamakö na Jesus a tapamoa kono nö , ĩ na samakö noa thaa kipili : “ Ĩ töpö pewö na ta topa apöle ĩ ta wäsäö ! ‘ Teusö anö Jesus a saipalöma kutenö , sanöma töpö pewö na tä makokama läo kitä . ' Makö totiatalo opa asama kutenö , Teusö a sai pö ha pö kononöö ! ' ai töpö na ĩ na Jesus a kuu asa kitäö ! Ĩ na tä kua tä , ai töpö na , ' Makö wanisala apatima kutenö , töpö pea sinomo wi , ĩ töpö uli pö na pö kõa pasilolöö ! ' ĩ na Jesus anö ĩ töpö noa thaa pasio kitäö ! Ai töpö temö asawö , ai töpö nomawö pasiwö , ĩ na töpö kui töpö na Jesus a kuu totio kitäö ! ’ ĩ na pö kuu hätäpoö ! ” ĩ na Jesus anö samakö noa thaa kipiliö !
44010043	Teusö a kai a wäsä sinomoti noai , ĩ töpö pewönö Jesus a wäsä totioma . Jesus a wäsä nö , ĩ na ĩ töpö kuuma : “ ‘ Jesus a pitili ’ ai töpö pi kuu nö , ĩ töpönö Jesus a thapo kutenö , ĩ töpönö wanisala tä thatala apati noai , ĩ tä na Teusö a hĩso opa noai , Jesus anö ĩ tä maa totia kopamani kitäö ! ” ĩ na Teusö ta wäsä noai , ĩ na ĩ töpö kuuma ' ĩ na Pedro a kuu totiatalotima .
44010044	Ĩ na Pedro a kuu nö , a hapalo soa tä , Pedro a hini noai , ĩ töpö pewö na Teusö a õsi kua tolele , ĩ a itholo nö , ĩ töpö na a kuköma .
44010045	Ĩ töpö na Teusö a õsi kua tolele , ĩ a kukö noai , ĩ töpönö tä kai a aipö öpii tä kai a thaa nö , ' Teusö a totiatalo opa asawöö ! ' ĩ na töpö kupaloma . Ĩ töpö kupalo wi , juteu töpönö Jesus a thapo noai , Pedro anö ĩ töpö hama kai huu noai , ĩ töpönö ĩ töpö kai aipö a hininö nö , töpö pi honipo nö , ' Hi töpö hai , juteu töpö pasi mai kitä maaki , ĩ töpö na Teusö a õsi kua tolele , ĩ a lisia nö kilipamanö noa ia ! ' ĩ na töpö pi honipo opa nö , töpö kupalo opama .
44010046	
44010047	Ĩ na tä kua tä , Pedro a hapaloma . ' “ Hi töpö mãi õma maikiö ! ” ai tä kuu kitä ta o ? Kamakönö Teusö a õsi kua tolele , ĩ ma täli kipili . Ĩ na makö kuapili na , ĩ na hi töpö kua hö̃töo ke nökö . Önö kutenö , hi töpö mãi õmonasopököö ! ' ĩ na Pedro a kuu nö ,
44010048	' Jesus Cristo a hilo wi , hi töpönö ĩ a thapo kutenö , ĩ ma töpö mãi õmananöpöö ! ' ĩ na Pedro anö töpö noa thama . Ĩ na tä kua tä , Kohonéliu töpö aiki , ' Kamisamakö na a kua paikiö ! Polakapi wa pi mio nö , wa konasolöpö ' Pedro a na ĩ na töpö kuuma .
44011001	Ĩ na tä kua tä , ' Juteu töpö pasi mai ĩ töpönö Teusö ta hini naiomaö ! ' ĩ na ai juteu töpö kuuma . Jesus anö töpö simönö noai ĩ töpö , ai töpönö Jesus a thapo noai , Jutéia tä uli pata hamö ĩ töpö pilile ĩ töpö , ĩ na kili töpönö , ĩ na tä kuu wi ta hinima .
44011002	Ĩ na tä kua tä , Jetusalẽi tä uli pata ha Pedro a kõo tä , ai juteu töpönö Jesus a thapo wi ĩ töpönö a päsäpa läoma .
44011003	' Sanöma makö isi ola ösö hosamo mai ha , Teusö ma thapo mai kitä ' ĩ juteu töpö kuu sinomoma . Pedro a na ĩ töpö hapalo nö , ' Töpö isi ola ösö hosamo maa noai , ĩ töpö na wa hamamo nö , ĩ töpö na wa iapalo silia apa thaliö ! ' ĩ na töpö kuu läoma .
44011004	Ĩ na töpö kuu ha , Pedro a hapalo hö̃töoma . Kohonéliu a sai pö ha töpö kua noai , ĩ tä pewö a wäsä hö̃töoma .
44011005	Ĩ na a kuuma : ' Jopi tä uli ha Teusö a na sa hapalo tä , uni sa tä tapama . Sawana tökö kui , hi tä hẽtu ha ĩ sawana tökö kuoma , kamisa kuo pa ĩ sawana tä ola õkala tä , tökö ithosoma .
44011006	Ĩ tökö ithosoma , ĩ tä õsimö ha sa tä möö ha , salo pö hiima , ulu tä uli ha salo pö hupalo wi ĩ pö , masita tä uli ha salo pö holea pasio wi ĩ pö , salo pö katä wi ĩ pö , ĩ na kilii kökö pewö titioma .
44011007	Ĩ na tä kua tä , “ Pedro ai . A öpaikiö ! Mi salo wa kökö säpalö nö , kökö oalöö ! ” ĩ na ta kuuma .
44011008	Ĩ na ta kuu ha , “ Pata tä . Naiö ! Pö wani samii sa pö oa tai mi saiö ! ” ĩ na sa kuu hö̃töoma .
44011009	Ĩ na sa kuu hö̃töoö ha , ta pata hapalo kota nö , “ Teusö anö pö ausipalö noai , ĩ pö na ‘ Sami ’ a kuu tihöö ! ” ĩ na ta kuuma .
44011010	“ Mi kökö oalöö ! Mi kökö oalöö ! Mi kökö oalöö ! ” ĩ na kamisa na ĩ na ta kuu pi kupasoma , ĩ tökö soatawö , ĩ salo pö kai ösöa kõo soasolöma .
44011011	Ĩ na tä kua soa tä , sa kuta pasio wi , ĩ a sai ha sa kua tä , 3 töpö kui töpö waloköma . Sesatéia tä uli ha ĩ töpö kuo wi , ĩ töpö simöpalö kölöma , töpö waloköma .
44011012	Ĩ töpö waloki ha , Teusö a õsi kua tolele , ĩ a hapalo nö , “ Pedro ai . Ĩ töpö na a noka soatalolöö ! ” a kuuma . Ĩ na a kuu ha , sa noka soasolöma . Jopi tä uli ha Jesus a thapo wi , ĩ 6 töpö kui töpö noka naipasoma . Samakö noka naipalo nö , Kohonéliu a sai pö ha samakö waloikitö nö , samakö lisipoma .
44011013	Samakö lisipoö ha , Kohonéliu a hapalo läo nö , “ Kamisa sai pö ha ãju tä öpa tä , ĩ sa talalöma . Ĩ ãju tä aiki , ‘ Jopi tä uli ha ai wa töpö simöpalö nö , Simão Pedro a nakalötöö !
44011014	Kawa na Pedro anö ta wäsä piale , ĩ wa ta hini ha , Teusö anö wa täa kõa läli kitäö ! Au ai töpö täapa kõo läo naio kitäö ! ’ ĩ na ĩ ãju tä kuu kipiliö ! ” ĩ na Kohonéliu a kuu kipili .
44011015	Ĩ na Kohonéliu a kuu ha , sa hapalo kõo pia tä , somi tä Teusö a õsi kua tolele , ĩ a ithopalo nö , kamakö na a kua kukö noai na , ĩ na Kohonéliu töpö na ĩ na Teusö a õsi kua tolele , ĩ a kua kua hö̃tököma .
44011016	Ĩ töpö na Teusö a õsi kua tolele , ĩ a kuki ha , Jesus Kaikana a kuu noai , ĩ tä na sa pi hatukulasoma . “ João anö maa tuu na makö mãi õma waikioma maaki , kamisanö Teusö a õsi kua tolele , ĩ a na makö uni mãi õma satia kitäö ! ” ĩ na Jesus a kuu noai , ĩ tä na sa pi hatukulasoma .
44011017	Jesus Cristo a lö kui ĩ pata ma tä täli ha , Teusö anö kama õsi kua tolele , kamakö na ĩ a õsi thakö noai , tiko töpö na ĩ a õsi thaa naiköma ta pi kuu mai . Ĩ tiko töpö na Teusö anö kama õsi thaa pi topa tä , Teusö sa wasu läo kitä ta o ? Teusö sa wasu läo mai kitä . Önö kutenö , tiko töpö na Teusö anö kama õsi thakö noai , ĩ tä , “ Ĩ na kuno mai ” sa pi kuu maama ' ĩ na Pedro a kuu totio opama .
44011018	Ĩ na Pedro a kuu totio opaö ha , ĩ juteu töpönö Pedro a päsäpa matasoma . Teusö a na , ' Aitaköö ! ' töpö kuu nö , ' “ Tiko töpö maaki , ĩ töpö aiki , ‘ Hö . Wanisala sa tä thaa wani ipö kõo sai taköö ! Jesus a na sa mamo teteo totioköö ! ’ ĩ na töpö pi kuu ha , ĩ töpö õsi palimipo naiopököö ! ” ĩ na Teusö a pi kuu noa ' ĩ na ĩ töpö kupaloma .
44011019	Ĩ na tä kua tä , Estêvão a säa waikipalö noai ha , Jesus a thapo wi ĩ töpö peamati ha , töpö selekepalo nö , pai hamö ĩ töpö hulasolöma . Penísia tä uli , Sipöti tä uli , Ãsiokia tä uli , ĩ na tökö uli kui tökö uli hamö töpö kua wäkö tasoma . Ĩ töpö huulö pa juteu töpö na ta wäsä asatioma .
44011020	Ĩ na tä kua tä , ai töpö hai , ĩ sipöti tili töpö , siteni tili töpö , ĩ na töpö kui , Ãsiokia tä uli ha töpö waloiki nö , juteu töpö pasi mai , ĩ töpö na Jesus a Kaikana wäsä naioma .
44011021	Jesus a wäsä wi , Teusö anö ĩ töpö kai a lotetepamani ha , tä hini noai , ĩ töpö aiki , ' Jesus a pitili ' ĩ na töpö satehe epii töpö õsi kuu nö , Jesus a thapo wi ĩ töpö kupasoma .
44011022	Ĩ na tä kua tä , ' Ãsiokia tili töpö satehe epii töpönö Jesus a thapo thaliö ! ' ĩ na Jetusalẽi tä uli pata ha Jesus a thapo wi ĩ töpönö ĩ ta kuu hininö nö , Ãsiokia tä uli hamö ĩ töpönö Pahanapé a simönöma .
44011023	Ãsiokia tä uli hamö Pahanapé a waloikitö nö , ' Teusö anö hi töpö totiapala noa ' ĩ na a pi kuu nö , a pi mönahama . Ĩ töpö pewö na a hapalo totio nö , ' Jesus pata ma tä hosa mai , ma hini totiatalotipököö ! ' ĩ na töpö noa thama .
44011024	Pahanapé a topa apama . Teusö a õsi kua tolele , ĩ anö a õsi lotetepama sinomotima . ' Jesus a pitili ' ĩ na a pi kuu totioma . Ĩ na Pahanapé a kuama . Ĩ na a kuama ha , ĩ töpö na a hapaloö ha , ĩ töpö satehe epii töpönö Jesus a tälö nö , a thalöma .
44011025	Töpö satehe epii töpönö Jesus a thalöma , Tasu tä uli hamö Pahanapé anö Saulu a taemö hulasolöma .
44011026	A talalö nö , Ãsiokia tä uli hamö a hila kõkö tasoma . A hila kokötö nö , Jesus a thapo wi ĩ töpö na Pahanapé a , Saulu a , ĩ na kilii töpö kokamo naitio nö , sami tä inama na ĩ töpönö töpö satehe epii töpö pi hatukamatima . Ĩ na tä kua tä , Ãsiokia tä uli ha Jesus a thapo wi ĩ töpö hai , ĩ Cristo töpö a hilo somama .
44011027	Ĩ na tä kua tä , Jetusalẽi tä uli pata ha Teusö a kai a wäsä wi , ĩ töpö kuoma , töpö alulö nö , Ãsiokia tä uli ha ĩ töpö walokö tasoma .
44011028	Töpö waloikitö nö , Teusö a kai a wäsä wi , ĩ ai tä hai , ĩ Akapu a hai , Teusö a õsi kua tolele , ĩ anö ĩ a pi hatukupamani ha , ĩ a wäoma . A wäo nö , ' Tä uli pewö pata oia apöpaso kitä ' ĩ na Akapu a kuuma . Akapu a kuu noai , ĩ pitili ta kuoma . Waiha homa tili tä kaikana Cláudio a kaikanamo tä , hi masita tä uli pewö pata oia totia apöpasoma .
44011029	Ĩ na Akapu a kuu ha , Jesus a thapo wi ĩ töpö aiki , ' Sitipa ma kökö kokapalö nö , Jutéia tä uli pata ha Jesus a thapo wi ĩ töpö oi ipii , ĩ töpö na sitipa ma kökö simöpalö nököö ! ' ĩ na töpö kuu ha , ' Awai . Ipa sitipa kökö kule , ĩ sa kökö ose totoki kitäö ! ' ĩ na ĩ töpö pewö kuu nö ,
44011030	sitipa kökö kokapalö nö , kökö simöpalöma . Pahanapé a , Saulu a , ĩ na kilii töpö na , ' Ki hamö Jesus a thapo wi ĩ pata töpö na hi sitipa kökö totokötöö ! ' ĩ na töpö kuu nö , sitipa kökö simöpalöma .
44012001	Ĩ na tä kua tä , Jesus a thapo wi , kaikana tä Etoosisö a patanö ĩ ai töpö namo simököma . João a poose Tiago a , poo anö ĩ a pahotipalöma .
44012002	
44012003	A pahotipalöma ha , ' Aitaköö ! ' ĩ na juteu töpö kuuma . Ĩ na juteu töpö kuuma salo , Pedro a namo simöa nömököma . Ĩsa ãi hölömo mai , ĩ ãi na juteu töpö iapalo tä , Pedro a namo simöa nömököma .
44012004	A namo simöa nömökö nö , a huölö nö , titita wi a sai õsi ha Pedro a titikö tasoma . A titiki tasoö ha , Pedro a na sotatu töpö satehei töpö mamo läapaloma . Hi ai tökö manana , ai tökö manana , ĩ töpö noa ha , ai tökö manana , ai tökö manana , ĩ töpö noa ha , ai tökö manana , ai tökö manana , ĩ töpö noa ha ai tökö manana , ai tökö manana , ĩ na sotatu töpö kui , Pedro a na töpö mamo läapaloma . Etoosisö a pata aiki , ' Juteu töpö pásökoamo noai ha , ĩ töpö mamo tetela tä Pedro sa säpali pia salo ' ĩ na a pi pata kuu nö , Pedro a titia paiköma .
44012005	Ĩ hamö Pedro a tititioma maaki , tiko hamö Jesus a thapo wi , Teusö a na ĩ töpö hapalo opa hö̃tötioma . ' Pedro a noamaö ! Hapa . Etoosisö a pata na Pedro a noamaö ! ' ĩ na töpö kutima .
44012006	Ĩ na tä kua tä , Etoosisö a patanö Pedro a säpama pia tä , ĩ tä mumi ha Pedro a mitioma . Söpala ösö totonö a õka kule . Pili a tutakö hamö ai sotatu tä läa kule . Ai a tutakö hẽtu hamö ai sotatu tä läa kule . Sai a päka lototole , ĩ a sai päka ha ai sotatu töpö öpa lätia . Ĩ ha Pedro a mia kai patia .
44012007	Ĩ na Pedro a mia kai patia tä , ĩ hamö ãju tä waloa haluköma . Ĩ a waloa haluköma , ĩ sai õsimö hamö tä pata wakala apöki . Ta pata wakala apömakö nö , ĩ ãju tänö Pedro a hãkanakö höpöpalö nö , a natamanö nö , ' Pedro ai . A hoköa haitaloö ! ' ĩ na a kuu ha , söpala ösö totonö a ami õkale , ĩ toto kea soatamanöma .
44012008	Ĩ toto kea soatamanö nö , ' Au sita a thakö nö , au pili ami pösö thaa kõo haitalöö ! ' ĩ na ãju tä kuuma . Ĩ na a kuu ha , Pedro anö kama hai ĩ sita a thaki , kama pili ami pösö thaki , ĩ na a kuama . Ĩ na a kuaö ha , ' Au haloi ösö haloa haitalö nö , kamisa na a noka kõo soataloö ! ' ĩ na ĩ ãju tä kuuma .
44012009	Ĩ na a kuu ha , ' Ö̃kö ' Pedro a kuu hö̃töo nö , ĩ ãju tä na a noka kõo soatalolö nö , titita wi a sai õsimö ha a kuoma maaki , a atua kopasoma . ' Sa thaa kopali ke ' ĩ na Pedro a pi kuu pola nö kuno mai , ' Sa manimo päa kuleö ! ' ĩ na a pi kuu päoma .
44012010	Ĩ na a pi kuu päa tä , ai sotatu töpö läle , ĩ töpö na , hasu . Thapi tömö ai sotatu töpö läle , ĩ töpö na , hasu . Teusö anö ĩ sotatu töpö pi motipamanöma . Ĩ na ĩ töpö na ĩ ãju tänö Pedro a kai hasuiki nö , sai pö sika hamö tä hokolole , ĩ a taka päka kule , ĩ taka ha söpala ösö pata lale , ĩ söpala ösö pata ha Pedro a kai ateo opa tä , sanöma tä ami walio pola tä kuno mai , kama taka hãkoa päpasoö . Ĩ taka pata hãkoa päpaso wi , ĩ taka ha Pedro a kai lisia kõo soatalolö nö , piliso pata hamö a kai hua tolea kõo soatasolöma . A kai hua tolea soatasolö wi , ĩ tä , ĩ ãju tä kõa soatasolöö .
44012011	A kõa soatasolöma , Pedro aiki , ' Ã ãi . Sa manimo maneö ! Teusö anö sa thaa kopamani pia salo , kama hai ĩ ãju tä simöpalöma ' ĩ na Pedro a kuuma . Ĩ na a kuu nö , ' Etoosisö a patanö sa säpama piama maaki , ãju tänö sa koni ke . “ Aitaka . Etoosisö a patanö Pedro a säa totipamani kitäö ! ” ĩ na juteu töpö pi kuu kule maaki , sa koni ke ' ĩ na Pedro a kuuma .
44012012	Ĩ na Pedro a kuu nö , João Marcos a pöpönö Maria a sai pö hamö a hulasolöma . Ĩ a sai pö ha töpö satehe epii töpö kokamo nö , Teusö a na ĩ töpö hapalo halutima .
44012013	Ĩ töpö kokamo halua tä , ĩ sai a hokolole , ĩ tä päka ha Pedro a waloiki nö , töpö naka nö , ĩ a sai ha moko tä kalipalo sinomo wi , ĩ Hosisoma a hilo wi , Pedro a na ĩ a walo läo pia tä , Pedro a hapalo pole , ĩ ta hininö nö ,
44012014	' Ĩ Pedro a ' ĩ na ĩ moko tä pi kuu nö , a pi mönaha apa salo , ĩ taka hãkopa paio mai ha , sai õsimö hamö a läläa sapa kotaiki nö , ' Ki taka ha Pedro a öpa kulaiö ! ' ĩ na ĩ moko tä kuuma .
44012015	Ĩ na a kuu kule maaki , ' Hö . Wa isi waniho hãtoa päa kule ' ĩ na töpö kuu ha , ' Naiö ! Pedro a öpa totia kulaiö ! ' ĩ na ĩ moko tä ku upama . Ĩ na a ku upaö ha , ' Naiö ! Pedro a õsi hãtowö ' ĩ na ĩ töpö kuu tä ,
44012016	atu hamö Pedro anö ĩ töpö naka soa tasoma . Naka soatioö ha , ĩ töpönö taka hãkopalöma , Pedro a öpa talalö nö , ' Kilia apawöö ! ' ĩ na ĩ töpö kupaloma .
44012017	Ĩ na töpö kupaloö ha , Pedro a ami wasuo nö , a wäoma . Titita wi a sai ha Teusö anö Pedro a lisia kopamanö noai , ĩ tä pewö a wäsäma . Ĩ tä pewö a wäsä nö , ' Tiago a , Jesus a thapo wi ĩ töpö , ĩ na töpö kui töpö na makö wäoö ! ' ĩ na Pedro a kuu nö , tiko hamö a hulasolöma .
44012018	Ĩ na tä kua tä , tä halusoö ha , ki hamö sotatu töpö pi honipo opa nö , ' Witi ha Pedro a kua kuno mai ? ' ĩ na sotatu töpö pi honihi kuuma .
44012019	Ĩ töpö kuu ha , Etoosisö a pata aiki , ' Pedro a taetöö ! ' a kuu kule maaki , a tapa maama . A tapa mi salo , ' Sotatu töpö säpalöö ! ' ĩ na Etoosisö a pata kuuma . Pedro a tapa mi ha , sotatu töpö na Etoosisö a hapalo paio nö , ' Makö läapalo tomöpo mi ipö sai thaiö ! ' ĩ na a kuu nö , ĩ sotatu töpö säpamanöma . Ĩ na tä kua tä , Jutéia tä uli pata ha Etoosisö a pata kuoma , Sesatéia tä uli hamö a alulö nö , ĩ hamö a kutioma .
44012020	A kutia tä , situ tili töpö , sitomö tili töpö , Etoosisö a patanö ĩ na kilii töpö hĩsu thatima . Töpö hĩsu thati ha , ĩ töpö aiki , ' Etoosisö kaikana a hĩso salo , kamakö na nii tä simöa mataso matimöö ! ' ĩ na ĩ töpö pi kuu nö , ' Nii tä simöa matasoma , makö oi lukö matimöö ! ' ĩ na ĩ töpö pi kuu salo , Etoosisö a sai pö pata ha ĩ töpö asulöma . Etoosisö a sai pö pata ha töpö talalo nö , Etoosisö a kotö ha a kalipalo sinomo wi , ĩ Plasötu a hilo wi , ĩ a na ĩ töpö hapalo paio nö , ' Samakö pasilipo mi salo . “ Makö wanihaso mai , makö noimaso kopököö ! ” ĩ na Etoosisö a pata na ĩ na wa kuu ! ' ĩ na Plasötu a na , ĩ na ĩ töpö kuuma .
44012021	Ĩ na ĩ töpö kuu ha , ĩ na tä kua tä , Etoosisö a pata lö kui , ' Awai . Ĩ tä wakala ha , kamakö na sa hapalo kitä ' ĩ na a pata kuu nö , ĩ tä wakala kuki ha , kaikanamo wi , ĩ ösö na a haloiki nö , kaikanamo wi , ĩ lotami ti ha a loiki nö , ĩ töpö na Etoosisö a pata hapaloma .
44012022	A pata hapalo mataso noai ha , töpö sototole ĩ töpö aiki , ' Sanöma tä hapalo kua päo wi na , ĩ na ĩ a pata hapalo kua päo mai , hi tä hẽtu ha pata töpö kulali , ĩ töpö na makö noamamo sinomo wi , ĩ töpö hapalo kuu wi na , ĩ na a pata hapalo kuu keheö ! ' lope epii ĩ na ĩ töpö kuuma .
44012023	Ĩ na ĩ töpö kuu ha , Etoosisö a pata aiki , ' Teusö anö sa pi hatukupamanöma salo ' ĩ na Etoosisö a pi kuu pola nö kuno mai , ' Kama sa pi saimo nö , sa hapalo tao opa asa päo salo ' ĩ na a pi kuu ha , Teusö a hai ĩ ãju tänö a pata säpalöma . Holemasi kökö na a pata oamanöma .
44012024	Ĩ na tä kua tä , Teusö ta palalo nö , ta hini totio noai , ĩ töpö satehea apöpasoma .
44012025	Ĩ na tä kua tä , Pahanapé a , Saulu a , ĩ na kilii töpönö wani tä na töpö honimo wi , Jetusalẽi tä uli pata ha ĩ töpö pilile , ĩ töpö na sitipa kökö totoa waikiki nö , Ãsiokia tä uli ha töpö konasolöma . João Marcos a kai konasolömae .
44013001	Ĩ na tä kua tä , Ãsiokia tä uli ha Jesus a thapo wi ĩ töpö kokamo sinomo wi , ĩ töpö na Teusö a kai a wäsä sinomo wi ĩ töpö , Teusö a kai a taöma sinomo wi ĩ töpö , ĩ na töpö kui töpö kuoma . Ĩ na töpö a hilo kuama : Pahanapé a , Simão a , ĩ Nekötu a hilo kua naine ĩ a , siteni tili tä Lúsiu a , Manaẽi a , ĩ Etoosisö a kaikana pata na a pata naiso noai ĩ a , Saulu a , ĩ na ĩ töpö a hilo kuama .
44013002	Ĩ töpö iatalo paio mai , töpö Teusömotima , töpö Teusömoti tä , Teusö a õsi kua tolele , ĩ aiki , ' Pahanapé a , Saulu a , ĩ na kilii , kamisa na ĩ töpö kalipalo soka kuköpöö ! “ Ĩ töpönö Teusö tä kai a wäsä kuköpöö ! ” ĩ na sa pi kuu waikioma kutenö , ĩ töpö sokapalöö ! ' ĩ na Teusö a õsi kua tolele , ĩ a kuuma .
44013003	Ĩ na a kuu ha , ĩ töpö iatalo paio mai , Teusö a na töpö hapaloö , ĩ na töpö kua nö , Pahanapé a , Saulu a , ĩ na kilii töpö na ĩ töpö ami makeiki nö , töpö simönöma .
44013004	Teusö a õsi kua tolele , ĩ anö Pahanapé a , Saulu a , ĩ na kilii töpö simöni ha , Selêusia tä uli hamö ĩ töpö hulasolöma . Ĩ hamö ĩ töpö waloikitö nö , mötati tuu mötali ha Sipöti tä uli kule , ĩ tä uli hamö , kutiata a pata hamö ĩ töpö hua nömösolöma .
44013005	Töpö hua nömönonö nö , Salamina tä uli ha ĩ töpö waloiki nö , juteu töpö kokamo sinomo wi , ĩ sai pö pewö hamö ĩ töpö na Teusö tä kai a wäsä hätäpoma . Pahanapé , Saulu , ĩ na kilii töpö na João Marcos a nokapalo nö , ĩ töpö pasiliapalatima .
44013006	Ĩ na tä kua tä , Sipöti tä uli pewö hamö ĩ töpö huu waikio nö , Paposö tä uli ha töpö waloiki nö , Teusö ta wäsä tä , Pahajesus a wani kuo läoma . Pahajesus a na köteeku töpö aiki , ' Elimasö a hilo ' ĩ na ĩ töpö kuutoma . Elimasö a hai , ĩ sapuli tä kuoma . Juteu tä kuoma . ' Teusö sa kai a wäsä totio wi , ĩ sa ' ĩ na ĩ a holisi wani kutima . Sérgio Paulo a kaikana na Elimasö a wani kalipalo sinomotima . Sérgio Paulo a kaikana pi pata tao opama . Ĩ a patanö Teusö a kai a hini pi topa salo , Pahanapé a , Saulu a , ĩ na kilii töpö nakama . Ĩ töpö nakama maaki , Elimasö a waninö ĩ töpö wanipoma . Önö kutenö , kaikana tä na , ' Hi töpö a hini tihöö ! “ Jesus ta pitili ” ĩ na a pi kuu tihöö ! ' ĩ na Elimasö a wani kuuma .
44013007	
44013008	
44013009	Ĩ na a kuu ha , Saulu a hai , ĩ Paulo a hilo kua naine , Teusö a õsi kua tolele , ĩ anö ĩ a lotetepamanöma kutenö , Elimasö a na Paulo a mamo tetea totiki nö ,
44013010	' Sai tä sai pata hai ĩ ulu wa kuopa wi . Toitai , ĩ wa tä wasisama sinomo wi ĩ wa . Wanisala wa tä thaa sinomotiwö . Wa töpö mönama sinomoö . Teusö a kai a makoko opii , ĩ wa tä isi wanihama sinomoti salo . Ĩ na wa kua maiki ta pi kuu mai ' ĩ na Paulo a kuuma .
44013011	Ĩ na a kuu nö , ' Huki Teusö anö wa peama pia kuleö ! Huki wa mamo höpöpöpama pia kuleö ! Wa tä motokö sii tapa paio mai kitäö ! ' ĩ na sapuli tä Elimasö na ĩ na Paulo a kuuma . Ĩ na Paulo a kuu wi , ĩ tökö soatawö , Elimasö mamokö wani na ilasi tä pata keiki nö , a mamokö pewö höpöpöa totilo nö , ' Sa tutupolöö ! ' ĩ na Elimasö a kuu kai wani hupaloma .
44013012	Ĩ na tä kua tä , kaikana tänö ĩ tä pewö taa nö , ' Jesus a pitili ' ĩ na a pi kuu soatama . ' Ö̃kö ta o ! Ĩ na Jesus Kaikana a wäsä wi , ĩ na ĩ ta kua ta o ' ĩ na kaikana a pi ku upa salo , ' Jesus a pitili ' ĩ na a pi kuuma .
44013013	Ĩ na tä kua tä , Paposö tä uli ha Paulo töpö kuoma , kutiata pata hamö ĩ töpö hulasolöma . Pãpiilia tä uli ha Pehesi tä uli kule , ĩ hamö ĩ töpö hulasolöma maaki , Jetusalẽi tä uli pata hamö João Marcos a kõa pasisolöma .
44013014	Ĩ na tä kua tä , Paulo a , ai töpö solo , Pehesi tä uli ha töpö hasuiki nö , Pisísia tä uli ha Ãsiokia tä uli kule , ĩ hamö ĩ töpö talaso lasoma . Ĩ hamö töpö talalolö nö , sápatu tä wakala ha , juteu töpö kokamo sinomo wi , ĩ a sai ha ĩ töpö holepalotö nö , töpö loköma .
44013015	Töpö loköma , Moisés a kai sãökökö noai ĩ tä waheta , Teusö a wäsä sinomo wi ĩ töpönö tä sãökökö noai ĩ tä waheta , ĩ na tä waheta kui , pata töpönö ĩ tä waheta kateha nö , ai töpö na , ' “ Ai pö . Hi töpö kokamone , ĩ töpö pi lotetepamanöpö , ma ta wäsäpököö ! ” ĩ na Paulo töpö na ĩ na pö kuu ! ' ĩ na pata töpö kuuma .
44013016	Pata töpö kuu noai , Paulo anö ĩ ta hini nö , a öpaiki nö , a ami wasuo nö , a hapaloma . A hapalo nö , ' Isöhaeu pö ! Juteu makö pasi mai , ĩ makö Teusömo naio wi ĩ pö ! Sa hiniö !
44013017	Hi isöhaeu töpö hai ĩ Teusö anö kamisamakö hai ĩ nö patapö töpö saia asapalö nö , esitu tili töpö uli ha ĩ nö patapö töpö pilia tä , ĩ töpö satehea apöpamanöma . Ĩ tä uli ha esitu tili töpönö isöhaeu töpö peama apaö ha , Teusö a lotete epö kutenö , ĩ töpö täa konöma .
44013018	Tä uli pokei tä uli ha ĩ töpönö wanisala tä thapala apa soatia tä , tä inama satehe epii , 40 tä inama kui tä inama hasumaköma maaki , Teusö anö ĩ töpö hosa mai , töpö thapo soatioma .
44013019	Kanaã tä uli ha 7 tökö uli ha töpö pilia sätäle , Teusö anö ĩ töpö säpamanöma . Inama tä satehe epii , ĩ 450 tä inama kui tä inama matalo nö , Teusö anö ĩ töpö säpamanöma . Ĩ töpö säpamanö nö , kama hai ĩ isöhaeu töpö na ĩ tökö uli totokö nö , ĩ tökö uli ha kama hai ĩ töpö pilimaköma . Töpö pilimaköma tä , Samueu anö Teusö a kai a wäsä sinomo noai , ĩ a patamo paio mai ha , Teusö anö isöhaeu töpö na ai pata töpö patamoma kuköma .
44013020	
44013021	Samueu a patamo tä , “ Ai tä kaikanapalöö ! Kaikana sama tä pii ” ĩ na isöhaeu töpö kuu ha , Teusö anö Kisö a hai ĩ pelupö Sauu a kaikanapamanöma . Sauu a hai , pẽijamĩ tä kuoma . A kaikanamo tä , inama tä satehe epii , ĩ 40 tä inama kui tä inama hasupamanöma .
44013022	Ĩ na tä kua tä , Teusö anö Sauu a kaikanamo maa kopamanö nö , ĩ töpö na Davi a kaikanamoma nömöoma . Teusö anö Davi a kateha nö , “ ‘ Jesé a hai ĩ pelupö Davi a totiatalo opaö . Davi sa pi ipaö ’ ĩ na Davi anö sa pi thamama . Sa tä thama pi topa wi , Davi anö tä pewö thama hö̃töo kuki kitäö ! ” ĩ na Teusö a kuuma .
44013023	“ Davi a hai ĩ ai tolewö tänö isöhaeu töpö noama kuki kitäö ! ” Teusö a kuu noai , ĩ pitili ta kuo totioma . Jesus anö isöhaeu töpö noamapö , Teusö anö ĩ a simöpalöma .
44013024	Jesus a walo paio mai ha , João aiki , “ Makö pi tapomo sapamo nö , wanisala ma tä hosalö nö , pö mãi õmamoö ! ” ĩ na isöhaeu töpö pewö na João a wäoti nö , ĩ na a kutima .
44013025	Ĩ na João a kuti nö , a wäo sinomoti noai , ĩ tä mapo pia tä , “ Witi pili sa ? Wi na makö pi kuti kule ? Makö noama wi , ĩ sa pasi mai kitäö ! Kamisa noa ha , kamakö na ĩ a waloki kitäö ! Ĩ a hai , ĩ pata tä sai . A topa apa asaö . Önö kutenö , sa topa pasio mi kutenö , ‘ Jesus sa pasilipopököö ! ’ ĩ na sa pi kuu kili ipaö ” ĩ na João a kuumaö ! ' ĩ na Paulo a kuuma .
44013026	Ĩ na Paulo a kuu nö , ' Ipa pö ! Abraão a hai ĩ ola pö ! Juteu makö pasi mai ĩ makönö Teusö ma thapo naio wi , ĩ pö ! “ Jesus anö makö pewö täapa kõo läo pia salo ! ” ta kuu wi , kamakö na ĩ ta simöpalö lasoma .
44013027	Jetusalẽi tili töpö , jetusalẽi tili pata töpö , ĩ na töpö kui töpönö Jesus a taö totio maama . “ Jesus anö sanöma makö täapa läo kõo wi ĩ a ” ĩ na töpö pi kuu tai mio opama . Teusö a kai wäsäti noai , ĩ töpönö waheta tä sãököpalö noai , sápatu tä wakala pewö hamö ĩ tä waheta kateha sinomoti wi , ĩ ta taö hö̃töo maama . Ĩ na töpö kua salo , Jesus a namo simököma . “ Waiha töpö täapa läo kõo wi ĩ a namo simöki kitäö ! ” ĩ na sutu ha Teusö a kai wäsä noai , ĩ na ĩ töpö kuu noai , ĩ na tä kua totiatalo opama . Jetusalẽi tili töpönö Jesus a namo simöa totiköma .
44013028	“ Jesus anö wanisala tä thama kutenö , a säpamanöö ! ” ĩ na ĩ töpö kuu pi topama maaki , Jesus a topa apa kutenö , “ Jesus a wanisala apama ” töpö kuu tai mio opama . Ĩ na töpö kuu tai mio opama maaki , Pilatosö a pata na , “ A säpamanöö ! ” ĩ na töpö ku upama .
44013029	“ Ĩ na Jesus a thama kuki kitäö ! ” ĩ na sutu ha ĩ na Teusö tä waheta kuu paio noai , ĩ na ĩ tä kua totio opama . Ĩ töpönö Jesus a säa totipamanö nö , hii ti pakalai ti ha Jesus a nomasoö ha , Jesus a nomawö ithoa komanö nö , maa maka ha a nomawö titiköma .
44013030	A nomawö titiköma maaki , Teusö anö a temöa komanöma .
44013031	A temöa komanö noai ha , tä mumi tetepo opa kõtia tä , Jesus a tapamo kõtioma . Kaliléia tä uli pata ha Jesus anö töpö kai husolo nö , Jetusalẽi tä uli pata hamö ĩ töpö hulasolö noai , ĩ töpö na Jesus a tapamo kõtio tasoma . Huki isöhaeu töpö na ĩ töpönö Jesus ta wäsätii .
44013032	Kamisamakönö ta topa apöle , kamakö na ĩ sama ta wäsä kule . Kamisamakö hai ĩ nö patapö töpö na Teusö a hapalo nö , “ Waiha ĩ na sa tä thama kitäö ! ” a kuu noai , ĩ tä thama waikioma . Teusö anö Jesus a temöa waikia komanöma . Ola samakö , ai makö , ĩ na makö pewö kui makö noama pia salo , Jesus a temöa komanöma . Davi anö ama ta sãöka soma noai , ĩ tä noa ha ama ta sãöka nömöo noai , ĩ na ĩ ama ta kuu : “ Kawa hai , ipa ulu wa . Huki kamisanö wa thapalöma ” ĩ na ta kuu .
44013033	
44013034	Jesus a temöa konaso wi , Teusö anö ĩ ta wäsä nö , “ A nomaso kitä maaki , a hote mai kitäö ! ” ĩ na Teusö a kuuma . “ Teusö sanö wa totiapala apa totio kitäö ! ” ĩ na Davi a na Teusö a kuu noai , ĩ na kamakö na ĩ na a kuu hö̃töo nö , makö noama pia salo , Jesus a temöa komanöma .
44013035	“ Teusö wanö wa simöa sinomo wi , ĩ anö wa kai a hini totiatalo opati wi , ĩ a hote mai kitäö ! ” ĩ na ai ama ta kuu .
44013036	Teusö anö Davi a simöaö ha , kama hai ĩ töpö na Davi a kaikanamoti nö , a nomano nö , kama hai ĩ pata töpö noma titihimo pa , ĩ ha Davi a patilia naiköma , a hotesoma .
44013037	Ĩ na Davi a kuama maaki , Teusö anö ai tä temöa komanö noai , ĩ a hote pasio maama .
44013038	Ipa pö ! Sa hini totihoö ! “ ‘ Jesus a pitili ’ ĩ na makö õsi kuu kuköma , wanisala wa tä thaa noai ĩ tä na Teusö a hĩso matasoö ” ĩ na kamakö na samakö kuu kule . “ Jesus a pitili ” ĩ na makö õsi kuu kuköma , wanisala wa tä thatala noai maaki , Jesus anö wa totia kopamani kitäö ! “ Moisés sa kai hini salo , sa toita apö ” ĩ na wa pi kuu kule maaki , Moisés wa kai hini wi , ĩ tänö wa toita mai kitäö ! ' ĩ na Paulo a kuuma .
44013039	
44013040	Ĩ na a kuu nö , ' Pö pi mosaikiö ! Makö pi mosaia mi tä , Teusö a kai wäsä sinomo noai , ai töpö na ĩ töpönö ta wäsä kua noai na , kamakö na ĩ ta wäsä kua nömökö matimöö ! Ta wäsä noai , ĩ na ta kuuma :
44013041	“ Makö hapalo pi wasöati wi , ĩ pö ! Ĩ ma tä taa nökö . Sa tä thama pia wi , kamakö na ai tänö ĩ ta wäsä kitä maaki , ‘ Pitili ta ’ makö pi kuu mai kitäö ! Önö kutenö , makö pi honipo pola nö , pö nomapoö ! ” ĩ na ta kuumaö ! ' ĩ na Paulo a kuu totiatalo opama .
44013042	Ĩ na Paulo a kuu totiatalo nö , ĩ juteu töpö kokamo sinomo wi ĩ a sai ha Paulo a , Pahanapé a , ĩ na kilii töpö lisipo kõa tä , ' Ai sápatu tä wakala ha , hisimö makö huu kota nö , ĩ ma ta wäsä kotasoö ! ' ĩ na töpö kupaloma .
44013043	Ĩ na töpö kupalo nö , töpö kokamo matalo nö , juteu töpö , juteu töpö pasi mai ĩ töpönö Moisés a kai a hini naio noai ĩ töpö , ĩ na töpö kui , Paulo a , Pahanapé a , ĩ na kilii töpö na ĩ töpö nokapaloma . Ĩ töpö nokapalo tä , Paulo a , Pahanapé a , ĩ na kilii töpö aiki , ' Teusö anö makö totiapala apati wi , ĩ tä na pö hanopo tihöö ! ' ĩ na ĩ töpö kuuma .
44013044	Ĩ na tä kua tä , Ãsiokia tä uli ha töpö pilio noai , ĩ töpönö Teusö ta hini pi topa salo , ai sápatu tä wakala ha ĩ töpö pewö kokamoma .
44013045	Töpö kokamo pole , juteu töpönö ĩ tä taa nö , ' Hö . Hi töpönö kamisamakö kai a hini sisa mai , Paulo a kai a hini pi topa nai pikio sai taköö ! ' ĩ na juteu töpö pi kuu nö , ' Paulo a holisi . Paulo a hini tihöö ! ' ĩ na juteu töpö kutasoma .
44013046	Ĩ na juteu töpö kuu ha , Paulo a , Pahanapé a , ĩ na töpö kui töpö kili mai , töpö hapalo nö , ' “ Juteu töpö na kamisa kai a wäsä somaheö ! ” ĩ na Teusö a kuu ha , kamakö na Teusö sama ta wäsä soma waikio kipili . Sama ta wäsä waikio kipili maaki , ĩ ma ta hosa waikitalöpa noa ' ĩ na töpö kuu nö , ' Teusö ma ta hini wanio opama kutenö , “ Juteu töpö tomöpaloti mi saiö ! Ĩ sa töpö õsi palimipama mai kitä ” ĩ na Teusö ma pi thaa totia apöpamanö noa ' ĩ na töpö kuu nö , ' Ĩ na makö kuati ha , juteu töpö pasi mai ĩ töpö na sama ta wäsä nömöo pia salo ' ĩ na Paulo a , Pahanapé a , ĩ na kilii töpö kuuma .
44013047	' “ Juteu töpö pasi mai ĩ töpö na ta wäsäö ! ” ĩ na Teusö anö samakö noa thama . “ Mumi mumi tä pata kua tä , koa taka siinö tä hatukama kua wi na , ĩ na wa kua hö̃töo kitäö ! Juteu töpö pasi mai , ĩ töpö na kawanö sa kai a wäsä tä , wa töpö pi hatukama kuki kitäö ! Hi masita tä uli pewö hamö töpö pilile , ĩ töpö na wa ta wäsä kuköma , sa töpö täapa läo kõo kitäö ! ” ĩ na kamisamakö na ĩ na Teusö a kuumaö ! ' ĩ na Paulo a , Pahanapé a , ĩ na kilii töpö kuuma .
44013048	Ĩ na ĩ töpö kuu noai , ĩ juteu töpö pasi mai ĩ töpönö ĩ ta hininö nö , ĩ töpö pi mönaha apa nö , ' Aitaköö ! Teusö ta wäo pole , ĩ ta topa apa ' ĩ na ĩ töpö kuuma . Ĩ na tä kua tä , ai töpö õsi temö mapo mi ipii , ĩ na töpö kupasopö , Teusö anö ĩ töpö saia asalö noai , ĩ töpö aiki , ' Jesus ta pitili ' ĩ na ĩ töpö õsi pi kupalo opa kuköma .
44013049	Ĩ tä , ĩ tä uli pewö hamö Teusö tä kai a pala soasolöma .
44013050	Teusö a kai a pala soasolöma maaki , juteu töpönö Paulo a , Pahanapé a , ĩ na kilii töpö peamama . Ĩ tä uli ha pata töpö pilio noai ĩ töpö , suö töpönö wani tä thapo opa noai ĩ töpö Teusömo sinomo noai ĩ töpö , ĩ na töpö kui , juteu töpönö ĩ töpö luluapala nö , ' Paulo a , Pahanapé a , ĩ na kilii ma töpö peamapököö ! ' ĩ na pata töpö na ĩ na juteu töpö kuuma . Ĩ na töpö kuu nö , Paulo a , Pahanapé a , ĩ na kilii töpö na , ' Mihamököö ! Hi tä uli ha a kuo tihöö ! ' ĩ na töpö kuu nö , töpö sasupalöma .
44013051	Ĩ töpö sasu tä , ' Teusö sama thapo mai , ĩ samakö waikiwö ' ĩ na ĩ töpö pi thama pia salo , Paulo a , Pahanapé a , ĩ na töpö kui töpö konona na masita tä sätäle , ĩ tä masita honöpalö nö , Ikôniu tä uli hamö ĩ töpö hulasolöma .
44013052	Ãsiokia tili töpönö Jesus a thapo kukö noai , ĩ töpö pi mönaha apa haitioma . Ĩ töpö õsi na Teusö a õsi kua tolele , ĩ a kua totiköma .
44014001	Ĩ na tä kua tä , Ãsiokia tä uli ha Paulo a , Pahanapé a , ĩ na töpö kui töpö kuo pi kupoti noai na , ĩ na Ikôniu tä uli ha ĩ na ĩ töpö kuo pi kupo nömötio tasoma . Ikôniu tä uli ha juteu töpö kokamo sinomo wi , ĩ a sai kule , ĩ a sai na Paulo a , Pahanapé a , ĩ na kilii töpö lisia nömökö tasoma . Töpö lisipalo nö , pe epii töpö hapalo opa kukö tasoma kutenö , juteu töpö , juteu töpö pasi mai ĩ töpö , ĩ na kilii töpö satehe epii töpö aiki , ' Jesus ta pitili ' ĩ na töpö pi kuu kuköma .
44014002	' Jesus ta pitili ' ĩ na töpö satehe epii töpö pi kuu kuköma maaki , Jesus a thapo wi ĩ töpö na ai töpö wanipo naiopö , ' Jesus ta pitili ' ĩ na juteu töpö pi kuu pasio maa noai , ĩ töpönö juteu töpö pasi mai ĩ töpö pi lulumaköma .
44014003	Ĩ töpö pi lulumaköma maaki , Ikôniu tä uli ha Paulo a , Pahanapé a , ĩ na kilii töpö kutiki nö , töpö kili pola nö kuno mai , pata tä Jesus a wäsä hoka totio opama . Pata tä Jesus aiki , ' Kamisanö sa tä aipama kua wi na , ĩ na Paulo a , Pahanapé a , ĩ na kilii töpönö tä aipama naiopöö ! “ Ta wäsä pole , ĩ ta pitili ” ĩ na ai töpö pi kuupököö ! ' ĩ na Jesus a pi kuuma kutenö , ĩ töpönö aipö tä thaa naitioma . Ĩ töpönö aipö tä thaa naitioma kutenö , Jesus anö töpö pewö totiapala apa wi ĩ ta wäsäö ha , ' Ĩ töpönö ta wäsä wi , ĩ pitili ta ' pata tä Jesus anö ĩ na ai töpö pi thamatima .
44014004	' Jesus anö hi töpö simönö noai , ĩ töpö pitilimo opaöö ! ' ĩ na ai töpö kuuma maaki , ' Juteu töpö pitilimo opa sisaöö ! ' ĩ na ai töpö kuu pasioma .
44014005	Ĩ na tä kua tä , juteu töpö pasi mai ĩ töpö , juteu töpö , kama hai ĩ pata töpö , ĩ na töpö kui töpö lalupo opa nö , ' Hi ma töpö peama nököö ! Maa maanö ma töpö säsä nö , ma töpö säpalö nököö ! ' ĩ na töpö kupaloma .
44014006	Ĩ na töpö kupalo wi , Paulo a , Pahanapé a , ĩ töpönö ĩ ta hininö nö , töpö tokösolöma . Liisötöta tä uli , Tehepi tä uli , ĩ na kilii tökö uli kui , Likaônia tä uli pata na ĩ tökö uli kulati , ĩ tökö uli ha töpö tokösolöma . Ĩ tökö uli kotö ha tä uli kulati , ĩ hamö töpö hua hö̃tösolöma .
44014007	Töpö hulolö nö , ĩ tä uli pewö hamö ta topa apöle ĩ ta wäsä hätäpotima .
44014008	Ĩ na tä kua tä , Liisötöta tä uli ha ai tä ami wanisalai ai tä kuoma . A huu wi , ĩ a ami wanisala salo , a wani huu mai , a wani lotio sinomoma . A ositi wani kupo tä , a ami wani wanisala soatama .
44014009	Paulo anö Jesus ta wäsä tä , ĩ a ami wani wanisalai , ĩ a sömöka wani tatioma . A sömöka tatia tä , Paulo aiki , ' “ Paulo anö sa toa kõo hãtomani kitäö ! ” a pi wani kuti hãtoa kule ? ' ĩ na Paulo a pi kuu nö , ĩ a wani na a mamo teteiki nö ,
44014010	' A öpaikiö ! ' lope epii ĩ na Paulo a kuuma . Ĩ na Paulo a kuu ha , a wani helutalo nö , a wani hua soatasolöma .
44014011	Ĩ na Paulo anö a wani thama noai , töpö satehe epii töpönö ĩ a wani taa nö , lope epii kama likaônia tili töpö kai a thaa nö , ' Sai töpönö makö noama sinomo wi , ĩ töpö ithopalo nö , sanöma töpö kupasomaö ! ' ĩ na töpö lalupalo opa nö , ĩ na töpö kuuma .
44014012	Ĩ na töpö kuu nö , Pahanapé a na , ' Sai wa Júpite waö ! ' töpö kuuma . Paulo a wäo sinomo asa kutenö , ĩ a na , ' Sai wa Mekútiu waö ! ' ĩ na töpö kuu pasioma .
44014013	Ĩ na tä kua tä , Liisötöta tä uli kotö hamö töpö Júpitemo sinomo wi , ĩ a sai ha sai tä Júpite a wani täpä sinomo wi , ĩ anö paka wano kökö , hole hole tökö , ĩ na tä kui tä kai hulolö nö , thaka taka holeo pa , tökö kai waloköma . Sai tä Júpite a täpä sinomo wi ĩ a , ĩ ai töpö satehe epii töpö , ĩ na töpö kui töpö aiki , ' Paulo a , Pahanapé a , ĩ na töpö kui töpö hai , ĩ sai töpö ' ĩ na töpö pi kuu salo , ĩ paka kökö nokopalö nö , Paulo a , Pahanapé a , ĩ na kilii töpö na ĩ paka kökö noki , hole hole tökö , ĩ na tä kui tä totoa piama .
44014014	Ĩ töpönö ĩ na tä thama pi topa salo , Paulo a , Pahanapé a , ĩ na kilii töpö pi honipo opama . Töpö pi honipo opa kutenö , kama töpö hai ĩ haloi ösö kakapalö nö , ĩ töpö satehe epii töpö na ĩ töpö läläaalö nö , lope epii töpö hapalo tasoma .
44014015	' Ai pö ! Wi na makö pi kuu salo , ĩ ma tä thaa kule ? Kamakö kui na ĩ na samakö kuö naiwö . Sai töpönö makö noama pasio mai kitäö ! “ Sai töpö pitili ” makö pi kuu wi , ĩ sama tä mapamani pia salo , Teusö ta topa apöle , ĩ sama ta wäsäti kule . “ Teusö a pitili sisawö ” ĩ na makö pi thama pia salo . Hutu mosökö pata , masita tä uli pata , mötati tuu pata , salo kökö , sanöma makö pewö , Teusö a temö öpii anö ĩ tä pewö thama .
44014016	Sanöma kolo töpö nö patapö kua tä , ĩ töpönö tä tai mi ipö salo , kama töpö pi saimo pätio nö , kama töpö kua pi topa wi , ĩ töpö kua pasio pätioma . Ĩ na ĩ töpö kua pasio pätioma maaki , “ Ĩ na töpö kua päoö ” ĩ na Teusö a pi kuuma .
44014017	Ĩ na Teusö a pi kuuma maaki , “ Hãu . Ö̃kö ta o . Teusö a hai , ĩ pata tä ta o ” ĩ na Teusö anö nö patapö töpö pi thamati pia salo , töpö totiapala apatima . Huki makö pewö totiapala apa soatioö . Maa tä häläma sinomoö . Hikali a heupo kutenö , nii tä kua apa . Önö kutenö , makö pi mönahapalama apatii ' ĩ na Paulo a , Pahanapé a , ĩ na kilii töpö kuu totio opama .
44014018	Ĩ na töpö kuu totio opatima maaki , ĩ töpö satehe epii töpö sototati pole , ĩ töpö aiki , ' Paulo a , Pahanapé a , ĩ na kilii töpö hai , ĩ sai töpö pasiwö ' ĩ na ĩ töpö pi kuu satia salo , paka wano kökö nokoma pi topa apama . ' Thama tihöö ! ' Paulo anö töpö noa thama maaki , ' Ö̃kö ' töpö kuu haio maama .
44014019	Ĩ na tä kua tä , Ãsiokia tä uli , Ikôniu tä uli , ĩ na kilii tä uli ha juteu töpö kuo wi , Liisötöta tä uli ha ĩ töpö waloikitö nö , töpö satehe epii töpö lulupoma . Töpö lululö nö , ĩ töpö pewönö maa manö Paulo a moni säpalöma . A säsäälö pamö a kemanöma . ' A säa waikipaso alu keö ! ' ĩ na ĩ töpö pi kuu nö , ĩ tä uli atu hamö a läkälölö nö , a pakö tasoma .
44014020	Ĩ hamö , Paulo a nomawö paa pa , Jesus a thapo wi ĩ töpö waloiki nö , Paulo a paalati ha , ĩ ha ĩ töpö öpa ãsokoa tä , Paulo a öpa kopasoma . A öpa kopalo nö , ĩ tä uli ha a kopölöma . A kopolö nö , ĩ hena tä , Pahanapé a solo , Tehepi tä uli hamö töpö hua soasolöma .
44014021	Tehepi tä uli ha töpö talalo nö , Jesus ta topa apöle ĩ ta wäsäti ha , tehepi tili töpö satehe epii töpönö Jesus a tälöma . Ĩ töpönö Jesus a tälö noai ha , Paulo a , Pahanapé a solo , Liisötöta , Ikôniu , Ãsiokia , ĩ na tä uli kui tä uli hamö töpö hua sapa konasolöma .
44014022	Töpö hua sapa kononö nö , ĩ hamö Jesus a thapo noai , ĩ töpö pi topa komakö tasoma . Töpö pi topa komakötö nö , ' “ Päla ” Jesus a na makö kuu mai , ĩ a na makö mamo pewö tetea totikiö ! ' ĩ na Paulo a , Pahanapé a , ĩ na kilii töpö kuu kõo tasoma . Ĩ na töpö kuu koikitö nö , ' Huki makö pewö pea apa paio kitä maaki , waiha kamakö na Teusö a kaikanamo sinomo wi , ĩ tä uli ha makö kua nömöki kitäö ! ' ĩ na töpö kuuma .
44014023	Ĩ na tä kua tä , Jesus a thapo wi ĩ töpö kokamo sinomo wi , ĩ hamö Paulo a , Pahanapé a , ĩ na kilii töpö huu hätäpo nö , Jesus a thapo wi ĩ töpö na pata töpö patamo läo sinomo wi , ĩ pata töpö saia hätähalalöma . Ĩ pata töpö saia hätäha tä , Paulo a , Pahanapé a , ĩ na ĩ töpö iapalo paio mai , Teusö a na ĩ töpö hapaloma . Töpö hapalo nö , ' Jesus ai ! Hi pata töpö saipalö noai , ĩ töpö aiki , “ Jesus a pitili ” ĩ na ĩ töpö pi kuu totio noai , ĩ töpö noama totio haioö ! ' ĩ na töpö kuuma .
44014024	Ĩ na tä kua tä , töpö hulolö nö , Pisísia tä uli ha töpö hasupalo nö , Pãpiilia tä uli hamö töpö hulasolöma .
44014025	Töpö hulolö nö , Pehesi tä uli ha töpö walokö tasoma . Töpö waloikitö nö , Teusö ta wäsä nö , mötati tuu kasö pata hamö Atália tä uli kulati , ĩ hamö töpö hua nömöa soasolöma .
44014026	Ĩ tä uli ha töpö waloikitö nö , maa u hamö ĩ töpö hua konasolöma . Sítia tä uli pata ha Ãsiokia tä uli kule , ĩ ha Paulo a , Pahanapé a , ĩ na kilii töpö kuo paio noai , ĩ tä , Jesus a thapo wi ĩ ai pata töpö aiki , ' Teusö ai ! Hi Paulo a , hi Pahanapé a , ĩ na kilii töpönö tiko töpö na Jesus ta wäsä hätäpoti tä , töpö noamaö ! ' ĩ na Ãsiokia tä uli ha ĩ na pata töpö kuu soma noai , ĩ tä uli hamö Paulo a , Pahanapé a , ĩ na kilii töpö pi konasolöma . Jesus ta wäsä hötöto waikioma kutenö , töpö konasolöma .
44014027	Ĩ tä uli hamö töpö kopolö nö , Jesus a thapo wi ĩ töpö pewö kokamoma nö , ' Ĩ na Teusö anö kamisamakö na ĩ na tä thamatima . Teusö aiki , “ Juteu töpö pasi mai ĩ töpö aiki , ‘ Jesus a pitili ’ ĩ na ĩ töpö pi kuu naiopököö ! ” ĩ na Teusö a pi kuuma kutenö , ĩ juteu töpö pasi mai ĩ töpönö Jesus a täa naini kipiliö ! ' ĩ na Paulo a , Pahanapé a , ĩ na kilii töpö kuuma .
44014028	Ĩ na töpö kuu nö , Jesus a thapo wi ĩ töpö na Paulo a , Pahanapé a , ĩ na kilii töpö kuo tetepo opatima .
44015001	Ĩ na tä kua tä , Jutéia tä uli pata ha ai töpö kuoma , Ãsiokia tä uli hamö töpö waloikitö nö , Jesus a thapo wi ĩ töpö na Moisés a kai a kateha nö , ' “ Wano tä isi ola ösö hanöpalö nö , ĩ ösö hosa sinomoö ! ” ĩ na Moisés anö kama hai ĩ isöhaeu töpö noa thamaö ! ' ĩ na töpö kuu nö , ' Ĩ na Moisés anö töpö noa thama kutenö , ĩ na makö kua kuköpöö ! Isi ola ösö hosapamo mi tä , Teusö anö makö täapa kõo läo mai kitäö ! ' ĩ na töpö kuuma .
44015002	Ĩ na töpö kuu ha , ' Naiö ! Ĩ na kuno maiö ! ' ĩ na Paulo a , Pahanapé a , ĩ na kilii töpö kuu pasioma . Ĩ na töpö kuu ha , töpö hapalo nomöhaso opama . Önö kutenö , ' Jetusalẽi tä uli pata ha Paulo a , Pahanapé a , ai töpö , ĩ na töpö kui töpö hulasolöpöö ! Jesus anö töpö simönö noai ĩ töpö , Jesus a thapo wi ĩ pata töpö , ĩ na töpö kui töpö na hi töpö hapalopöö ! ' ĩ na töpö kuuma .
44015003	Ĩ na töpö kuu nö , Ãsiokia tä uli ha Jesus a thapo wi ĩ töpö kule , ĩ töpönö ĩ töpö simöpalöma . Töpö simöpalöma , Penísia tä uli , Samatia tä uli , ĩ na tä uli kui tä uli ha ĩ töpö hasuo tä , Paulo a , Pahanapé a , ĩ na kilii töpö wäo nö , ' Juteu töpö pasi mai , ĩ töpönö Jesus a täa naini kipiliö ! ' ĩ na töpö kuu ha , Jesus a thapo wi ĩ töpö pewö pi mönahapaloma .
44015004	Ĩ na tä kua tä , Paulo a , Pahanapé a , ĩ töpö na ai töpö nokale ĩ töpö , ĩ na töpö kui , Jetusalẽi tä uli pata ha töpö walokö tasoma . Töpö walokö tasoö ha , ĩ töpö na , Jesus a thapo wi ĩ töpö , Jesus anö töpö simöa asa noai ĩ töpö , ai pata töpö , ĩ na töpö kui töpö noimopalo läoma . Ĩ tä , Paulo a , Pahanapé a , ĩ na kilii töpö wäoma . ' Teusö anö samakö simönö nö , ĩ na Teusö anö kamisamakö na ĩ na tä thamati kipiliö ! Teusö anö kamisamakö lotetepamanöma kutenö , ĩ na samakö kua kipiliö ! ' ĩ na töpö kuuma .
44015005	Ĩ na töpö kuu ha , patiseu töpönö Jesus a thapo noai ĩ töpö öpaha läiki nö , ' “ Makö isi ola ösö hosapamonasopököö ! ” ĩ na juteu töpö pasi mai ĩ töpö na ĩ na makö kuu mi salo . “ Moisés ma kai a hinia totilöö ! ” ĩ na makö kuu totiopököö ! ' ĩ na ĩ töpö kupaloma .
44015006	Ĩ na ĩ töpö kupaloö ha , Jesus anö töpö simöa asa noai ĩ töpö , Jesus a thapo wi ĩ pata töpö , ĩ na töpö kui töpö kokamonasoma . ' Hi patiseu töpö kuu pole , ĩ töpö na wi na makö kuupö ? ' ĩ na töpö kuu nö , töpö kokamo nö ,
44015007	töpö hapalo opama . Töpö hapalo opa noai ha , Simão Pedro a öpaiki nö , a hapalo hö̃töoma . A hapalo hö̃töo nö , ' Ipa pö ! Sutu ha , kamakö na sa kutia tä , Jesus ta topa apöle , juteu töpö pasi mai ĩ töpö na ĩ sa ta wäsäpö , Teusö anö sa saia totipalöma . “ Ĩ töpönö Jesus ta hinipöö ! ‘ Jesus a pitili ’ ĩ na ĩ töpö pi kuu naiopöö ! ” ĩ na Teusö a pi kuu salo , ĩ töpö na Teusö anö sa simöpalöma . Ĩ ma tä taö waikia kule .
44015008	Teusö anö kamakö õsi pewö taö öpa wi , ĩ anö ĩ töpö na kama õsi kua tolele ĩ a õsi totoköma . Kamakö na kama õsi totoma kua noai na , ĩ na juteu töpö pasi mai ĩ töpö na kama õsi totoma kua hö̃töoma . Ĩ töpö na Teusö anö kama õsi totoa hö̃tökö nö , “ Ö̃kö . Juteu töpö pasi mai , Teusö anö ĩ töpö pii naio noa ” ĩ na kamakö pi thamama .
44015009	Juteu makö kui na , ĩ na ĩ töpö kuö hö̃töwö . Teusö aiki , “ Ĩ töpö hai , ĩ tiko töpö ” ĩ na Teusö a kuu mai kitä . “ Jesus a pitili ” ĩ na ĩ töpö pewö kuu nö , Jesus a thapo salo , ĩ töpönö wanisala tä thaa noai ĩ tä na Teusö a hĩso maa totia apa hö̃töpasoma .
44015010	Önö kutenö , “ Moisés ma kai pewö a hini mi tä , Teusö anö makö täapa kõo läo mai kitäö ! ” ĩ töpö na ĩ na pö kuu tihöö ! Kamakö hai ĩ pata töpö , kamakö , ĩ na kilii makönö Moisés ma kai a hini maa apama ta pi kuu mai . Önö kutenö , juteu töpö pasi mai ĩ töpönö Jesus a thapo wi ĩ töpö peama tihöö ! Hute hute wa tä maomakö nö , ai wa tä peama kua wi na , ĩ na ĩ juteu töpö pasi mai , ĩ na ĩ töpö thama tihöö ! Ĩ ma töpö peamaö ha , kamakö na Teusö a hĩsoso matimöö !
44015011	Ĩ na kuno mai . Juteu töpö pasi mai ĩ töpö aiki , “ Jesus pata tä pitili ” ĩ na ĩ töpö pi kuu totioö ha , Teusö anö ĩ töpö totiapala nö , töpö täa konöma . Ĩ tä kua wi na , kamakö aiki , “ Jesus pata tä pitili ” ĩ na juteu makö pi kuu totioö ha , Teusö anö makö totiapala nö , makö täapa kõo läo hö̃töoma ' ĩ na Simão Pedro a kuu totio opama .
44015012	Ĩ na tä kua tä , Simão Pedro a hapalo matalo nö , Paulo a , Pahanapé a , ĩ na kilii töpö hapalo nömöoma . Ĩ töpö hapaloti tä , töpö loa pasile , ĩ töpö hapalo mai , töpö sömöka taa totioma . Paulo a , Pahanapé a , ĩ töpö hapalo nö , ' Juteu töpö pasi mai ĩ töpö na samakö kutia tä , Teusö anö samakö lotetepali ha , kamisamakönö aipö sama tä thamatima ' ĩ na töpö kuuma .
44015013	Ĩ na töpö kuu nö , töpö hapalo matasoö ha , Tiago a hapalo nömöoma . ' Ipa pö ! Pö sömöka taa totikiö ! Simão Pedro a hapalo nö ,
44015014	“ Juteu töpö pasi mai , Teusö anö ĩ töpö totiapala somamaö ! Juteu töpö pasi mai , Teusö anö ĩ töpö saia asapalö nö , ‘ Kamakö hai , ĩ ipa makö pasiwöö ! ’ ĩ na Teusö a pi kuumaö ! ” ĩ na Simão a kuu keheö !
44015015	Ĩ na sutu ha Teusö a kai a wäsä sinomo noai , ĩ na ĩ töpö kuu hö̃töoma . Ĩ töpö kuu noai , Teusö tä waheta na ĩ tä sãököle , ĩ na ĩ tä kuu :
44015016	“ ‘ Waiha sa huu kõo kitäö ! ’ ĩ na Teusö a pata kuu . ‘ Sa huu kõo nö , Davi a sai pö waniapaso noai ĩ sa sai thaa kõki kitäö ! Sai sa nakasi pewö koka kopalö nö , sa sai thaa kõki kitäö !
44015017	Önö kutenö , juteu töpö pasi mai ĩ töpö maaki , kamisa na ĩ töpö pi wasiso opa kitäö ! ' Ĩ tä uli pewö hamö töpö pilipai , ĩ töpö hai ĩ ipa ai töpö sai ' sa pi kuu salo , ĩ sa töpö nakalili , kamisa na ĩ töpö pi wasiso opa kitäö ! ’ ĩ na Teusö a kuumaö !
44015018	Sutu ha , ĩ na Teusö a wäo nö , ĩ na a kuumaö ! ” ĩ na Teusö tä waheta kuu ' ĩ na Tiago a kuuma .
44015019	Ĩ na a kuu nö , ' Ĩ na sa pi kuu kule . Juteu töpö pasi mai , ĩ töpönö Teusö a thapo pole , ĩ töpö a wai ti ! “ Moisés ma kai a hini naiopöö ! ” ĩ na pö kuti tihöö !
44015020	Ĩ töpö na waheta ma tä simöpalöpö . “ Ukutupö töpö na töpö noamamo wi , ĩ töpö ukutupö na salo a totoköpö , salo kökö ĩsimanö noai , Teusö a na ĩ kökö salo noki sami ipöö ! Ĩ a salo oa maikiö ! ” ĩ na tä kuu wi ĩ ma tä sãöka sisapöö ! “ Ai wa tä po mane maaki , a mamo hãto tihöö ! ” ĩ na tä kuu wi ĩ ma tä sãöka naiopöö ! “ Salo a iä wanimo paio mai ha , a oa tihöö ! Iä iä tä oa tihöö ! ” ĩ na tä kuu wi ĩ ma tä sãöka naiopöö !
44015021	Sutu upa tiko töpö uli pö hamö juteu töpö kokamo sinomo wi , ĩ töpö sai pö hamö sápatu tä wakala pewö hamö Moisés a kai a katehati noai , huki ta kateha soa . Önö kutenö , ĩ juteu töpönö Moisés a kai hini ipa kutenö , juteu töpö pasi mai ĩ töpö na ĩ ma tä waheta simöpalöpöö ! ' ĩ na Tiago a kuuma .
44015022	Ĩ na Tiago a kuu ha , ' Awai . Ĩ na makö kuapököö ! ' ĩ na Jesus anö töpö simönö noai ĩ töpö , Jesus a thapo totio wi ĩ pata töpö , Jesus a thapo wi ĩ töpö pewö , ĩ na töpö kui töpö kuuma . Ĩ na töpö kuu nö , kama ai töpö sailö nö , ' Ĩ ma töpö simöpalöpököö ! Ãsiokia tä uli hamö Paulo a , Pahanapé a , ĩ na kilii töpö kõo piale , ĩ töpö na ĩ töpö hua naisolöpöö ! ' ĩ na töpö kuuma . Ĩ na töpö kuu ha , Jesus a thapo wi ĩ ai polakapi pata töpö hai , ĩ Jutasö a , ĩ Pasapásö a hilo kua naine ĩ a , Silas a , ĩ na kilii töpö simönöma .
44015023	Ĩ töpö na waheta tä simöa nainöma . Ĩ na tä waheta kuuma : ' Jesus anö samakö simöpalili ĩ samakö , Jesus a thapo wi ĩ pata samakö , ĩ na kilii samakönö hi waheta sama tä simöni ke . Ãsiokia tä uli , Sítia tä uli pata , Silísia tä uli , ĩ na tä uli kui tä uli na juteu makö pasi mai , ĩ makö pilipai , Teusö ma thapo naio wi , ĩ makö na hi waheta sama tä simöpali ke . Makö topa kule ?
44015024	Ai sama töpö kai kokamo sinomoti noai , ĩ sama töpö simöpa pasio maama maaki , ĩ töpö hulasolöma . Ĩ töpö hulolö nö , kamakö na ĩ töpö hapalo nö , makö wai ipama thali .
44015025	Önö kutenö , “ Ai makö saipalö nö , Ãsiokia tä uli ha Jesus a thapo wi ĩ töpö kokamoti wi ĩ töpö na ĩ ma töpö simönöpöö ! ” ĩ na samakö pewö kuu ösöha soapasoma . Paulo a , Pahanapé a , ĩ na kilii sama töpö pi ipa sinomo wi , pata tä Jesus Cristo a na ĩ töpö kalipaloti ha , ai töpönö ĩ töpö säpa pi topa sinomoma maaki , ĩ töpö kalipalo mapo maama . Ĩ töpö na , sama töpö saipalö noai , ĩ sama töpö simöpali ke .
44015026	
44015027	Jutasö a , Silas a , ĩ na kilii sama töpö simöpali ke . Waheta sama tä simöne , kamakö na ĩ töpönö ĩ ta wäsä kitä .
44015028	Teusö a õsi kua tolele , ĩ a solo , ĩ na kamisamakö pi kuuma : “ Juteu töpö pasi mai , pe epii ĩ ma töpö noa thaa maapököö ! Moisés anö pata töpö noa thaa noai , ĩ ma tä pewö a wäsä maapököö ! ” ĩ na samakö pi kuuma . Ĩ na samakö kuu sisa kule :
44015029	“ Ukutupö tä na nii tä totokö noai , ĩ tä nii oa tihöö ! Iä iä tä oa ti ! Salo a iä wanimo paio mai ha , ĩ a salo oa tihöö ! Ai wa tä po mane maaki , a mamo hãto tihöö ! Ma tä hini totioö ha , tä topa . Ĩ na pätawö ” ĩ na samakö kuu kule ' ĩ na ĩ tä waheta kuuma .
44015030	Ĩ waheta tä kai simöpalö noai , Ãsiokia tä uli hamö ĩ töpö hua soatasolöma . Ĩ tä uli hamö töpö talalotö nö , Jesus a thapo wi ĩ töpö kokamomanö nö , ĩ töpö na ĩ tä waheta totoköma .
44015031	Ĩ tä waheta totoki ha , ĩ tä waheta möö nö , ĩ töpö pi mönahama . ' Ĩ tä waheta kuu pole , ĩ ta topa ' ĩ na töpö pi kuu nö , töpö pi mönaha apama .
44015032	Ĩ na tä kua tä , Jesus a thapo wi ĩ töpö kokamo pole , ĩ töpö na Jutasö a , Silas a , ĩ na kilii töpö hapalo opatima . Ĩ töpö hai , Jesus a kai wäsä sinomo wi , ĩ töpö kutenö , töpö kokamo pole ĩ töpö na , ' Ĩ naköö ! Ĩ na makö kua totiopököö ! ' töpö kuu nö , töpö pi topapalama apaö , töpö pi mönahapalama apaö , ĩ na töpö thamatima .
44015033	Ĩ na töpö thamati nö , ĩ töpö na töpö kua tetea apöpalo nö , ' Samakö koonököö ! ' töpö kuu ha , Jesus a thapo wi ĩ töpö hapalo noimo opa nö , ' Pö koonöö ! ' töpö kuu hö̃töoma .
44015034	[ Ĩ ha Silas a kuo pi topa apa haia salo , ĩ tä uli ha a heipasoma . ]
44015035	Ĩ na tä kua tä , Paulo a , Pahanapé a , ĩ na kilii , Ãsiokia tä uli ha ĩ töpö kutiki nö , Jesus ta wäsätima . Jesus a thapo wi ĩ ai töpö satehe epii töpönö Jesus ta wäsä naioma .
44015036	Ĩ na tä kua tä , tetea apöpaso noai ha , Paulo aiki , ' Ki hamö Jesus ma ta wäsä hätäpotipili , ĩ tä uli pewö hamö Jesus a thapo wi ĩ töpö kule , ĩ töpö pewö na makö hamamo kõtö nökö . Huki töpö topa hãtoa kule . Ĩ ma töpö möö kõtö nököö ! ' ĩ na Pahanapé a na , ĩ na Paulo a kuuma .
44015037	Ĩ na Paulo a kuu ha , ' Marcos ma nokamanönöö ! ' ĩ na Pahanapé a kuu kule maaki ,
44015038	' Naiö ! ' ĩ na Paulo a kuu pasioma . Ĩ töpö uli pö hamö Jesus ta wäsä soma tä , Marcos a noka waikimanönöma maaki , Pãpiilia tä uli na töpö walokö tasoma , ĩ tä uli na töpö kua tä , Marcos a kõa pasia waikipasoma kutenö , Paulo anö Marcos a nokamapo wanio opa kotama .
44015039	' Ma nokamanönöpöö ! ' Pahanapé a kutima maaki , ' Pälaö ! Ma nokamapo kota mai kitäö ! ' Paulo a kuti ha , ĩ ha töpö selekea soapasoma . Pahanapé anö Marcos a noka pasimanönö nö , Sipöti tä uli ha kutiata a pata hamö töpö hulasolöma .
44015040	Paulo anö Silas a noka pasimanönöma . ' Jesus ma tä wäsäti tä , pata tä Teusö anö makö totiapala apapöö ! ' ĩ na Jesus a thapo wi ĩ töpö kuu ha , tiko hamö Paulo anö Silas a kai hua pasisolöma .
44015041	Sítia tä uli pata , Silísia tä uli , ĩ na tä uli kui tä uli hamö Jesus a thapo wi ĩ töpö kule , ĩ töpö na Paulo a hua pasilolö nö , Jesus ta wäsäti nö , Jesus a thapo wi ĩ töpö pi topapalama apama .
44016001	Ĩ na tä kua tä , Tehepi tä uli , Liisötöta tä uli , ĩ na kilii tä uli ha Paulo a waloa nömökö tasoma . Liisötöta tä uli ha Timóteo a kuo läoma . Ĩ anö Jesus a thapoma . Kama hai ĩ pöpönö a hai , juteu tä kuoma . Ĩ anö Jesus a thapo naioma . Timóteo a hai ĩ pö̃ a hai , köteeku tä kuo pasioma .
44016002	Liisötöta tä uli , Ikôniu tä uli , ĩ na kilii tökö sai kui tökö sai ha Jesus a thapo wi ĩ töpö kuo noai , ĩ töpö aiki , ' Timóteo a totiatalo opawö ' ĩ na töpö pewö kuuma .
44016003	Ĩ na töpö kuu ha , Paulo anö Timóteo a nokamapo pi topa apama . ' Hi tä uli ha juteu töpö pilipai , ĩ töpö aiki , “ Timóteo a hai ĩ pö̃ a hai , ĩ köteeku tä kutenö , Timóteo a isi ola ösö hosapamo mai , a kua hãtoa soale kitäö ! ” ĩ na ĩ töpö pi kuu kitäö ! ' ĩ na Paulo a pi kuu salo , Paulo anö Timóteo a isi ola ösö hanöpalöma .
44016004	A ösö hanöpalö nö , Timóteo a noka soamanönö wi , ki hamö ĩ tä uli hamö sai pö satehe epii sai pö hö̃kököa apöle , ĩ pö sai ha töpö huulö pamö , töpö wäo hasuolöma . Jesus anö töpö simöa asa noai ĩ töpö , Jesus a thapo wi ĩ pata töpö , ĩ na kilii , Jetusalẽi tä uli pata ha ĩ töpö kokamo noai , ĩ töpö aiki , ' Juteu töpö hai kuno mai , ai tiko töpö na makö hapalo nö , “ Ĩ na makö kua totiopököö ! Kamisamakönö makö noa thaa wi , ĩ ta hini totiataloö ! ” ĩ na pö kuu ! ' ĩ na pata töpö kuu ha , Paulo töpö kuu hasuo totiatalo opa hö̃tötioolöma .
44016005	Ĩ na töpö kuu hasuoö ha , Jesus a thapo wi ĩ töpö kokamo sinomo noai , ĩ töpö õsi lotetea apöpalo nö , Jesus a kai a hini totiatalo opaalöma . ' Jesus a pitili ' ĩ na ĩ töpö pi kuu totisoma . Ĩ tä wakala pewö hamö Jesus a thapo wi ĩ töpö pala apaalöma .
44016006	Ĩ na tä kua tä , Pötísia Kalásia tä uli na töpö hulasolöma . Ĩ tä uli ha töpö hulolö nö , Ásia tä uli ha ĩ töpönö Jesus ta wäsä tasopö , ĩ hamö töpö huu pia tä , ' Ásia tä uli ha pö huulö tihöö ! ' ĩ na Teusö a õsi kua tolele , ĩ a kuu läoma .
44016007	Mísia tä uli ha töpö kua ateikitö nö , Pisínia tä uli ha töpö huu pi topa apa tasoma maaki , ' Ĩ hamö pö huu taso tihöö ! ' ĩ na Teusö a õsi kua tolele , Jesus anö ĩ a õsi simönö noai , ĩ na ĩ a õsi kuu läoma .
44016008	Ĩ na ĩ a õsi kuu läoö ha , Mísia tä uli hamö töpö hasua soaiki nö , mötati tuu kasö pata ha Tötôasi tä uli kule , ĩ ha töpö walokö tasoma .
44016009	Töpö waloikitö nö , ĩ tä mumi ha Paulo anö uni tä tapama . Uni tä tapa nö , Masetônia tili tä talalöma . Ĩ a öpatiki nö , ' Hapo . Hi Masetônia tä uli ha wa huoki solö nö , samakö pasilipalösoö ! ' ĩ na masetônia tili tä uni kutima .
44016010	Ĩ na a mani kuti ha , ' Masetônia tili töpö na Jesus ta topa apöle , ĩ ma ta wäsäpö , Teusö anö makö nakaö ' ĩ na samakö pi kuu salo , ' Masetônia tä uli hamö makö hua soalolö nököö ! ' ĩ na samakö kuu soatama .
44016011	Ĩ na samakö kuu soata nö , Tötôasi tä uli ha samakö husoa soalo nö , kutiata a pata hamö sanöta Samotötásia tä kulali , ĩ ha samakö kupakö lasoma . Samakö kupaikilö nö , ĩ hena tä samakö pökatöpalo nö , Neápolisö tä uli ha samakö kua nömöpakö lasoma .
44016012	Ĩ ha samakö kua nömöpaikilö nö , Masetônia tä uli pata ha Hiliposö tä uli kulati , ĩ ha homa tili töpö satehe epii töpö pilia nainati , ĩ tä uli ha samakö waloa soaikitö nö , ĩ ha samakö kutioma .
44016013	Ĩ ha samakö kutia tä , sápatu tä wakala kuiki nö , ' Maa u kasö ha Teusö a na töpö hapalo hãto sinomo kitä ' samakö pi kuu salo , ĩ hamö samakö hulasolöma . Ĩ hamö samakö hulolö nö , ĩ ha suö töpö kokamo noai , ĩ töpö na samakö loa naiki nö , ĩ suö töpö na samakö hapaloma .
44016014	Ĩ suö töpö sömöka tatio noai , ĩ ai tä hai , Siasita tili tä Lítia a kuoma . Sitipa kökö täa pi topa salo , haloi ösö toita apii ösö totota sinomo wi , ĩ a kuoma . Lítia a Teusömo sinomoma . Teusö anö ĩ a pi hatuka totimanöma kutenö , Paulo anö ta wäsä pole , ĩ ta hini totio opama .
44016015	Lítia a , Lítia sai pö na töpö kuo naio noai ĩ töpö , ĩ na kilii töpö mãi õmamono nö , Lítia aiki , ' “ Lítia anö Jesus a thapo totia kule . A pitilimo opaö ” ĩ na makö pi kuu salo , kamisa sai pö ha pö pökö kuikiö ! ' ĩ na a kuu ha , ĩ ha samakö kutioma .
44016016	Ĩ na tä kua tä , Teusö a na töpö hapalo sinomo wi , ĩ hamö samakö huu tä , ai töpönö noa mi moko tä kalipalama sinomo wi , ĩ moko tä huu läoma . Ĩ moko tä na sai tä wani kuo naio sinomo noai , ĩ sai tänö ĩ moko tä pi hatukupamani ha , ' Waiha ĩ na tä kua kitä ' ĩ na ĩ moko tä kuu sinomotima . Ĩ moko tä kalipalama sinomoti wi ĩ töpö na ai töpö ekuiki nö , moko tä hapalama nö , ' Wi na sa kua kuki kitä ? ' ĩ na ĩ töpö kuu ha , ' Ĩ na wa kua kuki kitä ' ĩ na ĩ moko tä kuu sinomotima . ' Ĩ na wa kua totio opa kuki kitä ' moko tä kuu sinomo wi , ĩ tä noa na sitipa kökö kuo opa wi , ĩ kökö sitipa totoma sinomotima . Moko tä hapalama pi topa wi , ĩ töpö hai ĩ sitipa kökö kuo opa wi kökö totoma sinomotima . Moko tä thapo wi , ĩ töpö na ĩ noa tä totoma sinomotima .
44016017	Ĩ na tä kua tä , Paulo a , kamisamakö , ĩ na kilii samakö na ĩ moko tä nokapalo pola nö , ai töpö na a hapalo sinomo nö , ' Hi töpö hai , Teusö anö töpö simöa wi ĩ töpö . Sai töpö na a lotetea tolea asa wi , ĩ Teusö a hilo wi , hi töpö na ĩ a simöo sinomoö . Hi töpönö kamakö na Teusö tä kai wäsäti kuleö ! Teusö anö makö täapa kõo läo wi , ĩ ta wäsäti kuleö ! ' ĩ na ĩ moko tä kutima .
44016018	Wakala tä satehe epii tä wakala ha a kutima kutenö , Paulo a pi wanisala apa nö , a nomöhöpalo nö , sai tä na a hapalo nö , ' Jesus Cristo sa thapo salo , “ Hi moko tä na a sapäko maikiö ! A kononöö ! ” ĩ na wa noa thaa kuleö ! ' ĩ na Paulo a kuuma . Ĩ na Paulo a kuu pole , ĩ tökö soatawö , sai tä konasolöma .
44016019	Sai tä konasolö ha , moko tä thapo wi ĩ töpö aiki , ' Hö . Paulo anö sai tä simöa koonö manu ke , hi ipa moko tä pi hatukua kota mai kitäö ! Ĩ na tä kua manu kule , sitipa ma kökö sua kõo mai kitäö ! ' ĩ na ĩ töpö pi kuu nö , Paulo a , Silas a , ĩ na kilii töpö huölö nö , töpö läkälölöma . Ĩ tä uli mötali pata hamö pata töpö kule , ĩ hamö töpö läkälölöma .
44016020	Homa tili pata töpö na töpö läkälölö nö , ' Hi töpö hai , ĩ juteu töpö pasiwöö ! Kamisamakö sai pö na hi töpö talalo nö , samakö wai ipati thaliö ! Töpö hapalo pi wasöa thaliö ! ' ĩ na ĩ moko tä thapo wi , ĩ na ĩ töpö kuuma .
44016021	' Hi juteu töpö hai , ĩ tiko töpö maaki , “ Ĩ na wa kuapököö ! Ĩ na wa kuapököö ! ” ĩ na hi töpö kuu sai thaliö ! Homa tili samakö pasi kutenö , hi sama töpö kai hini wani ipöö ! Hi sama töpö kai hini ha , kamisamakö hai ĩ kaikana tänö samakö peama matimöö ! ' ĩ na töpö kuuma .
44016022	Ĩ töpö sotota pole , ĩ na ĩ töpö pewö kuu naioma . Ĩ na ĩ töpö pewö kupaloö ha , pata töpönö Paulo a , Silas a , ĩ na kilii töpö hai ĩ haloi ösökö kakapamanö nö , ösökö hasutalö nö , ' Hii tinö töpö soalalöö ! ' ĩ na pata töpö kuuma .
44016023	Ĩ na pata töpö kuu ha , töpö soapalöma . Töpö soapalö nö , titita wi a sai õsimö ha töpö titia soatakö nö , a läapalo sinomo wi ĩ a na , ' Hi töpö lototoa totimaköö ! ' ĩ na pata töpö kuuma .
44016024	Ĩ na pata töpö kuu ha , sai a õsimö sai ha , a läapalo sinomo wi ĩ anö ĩ ha töpö titia totiki nö , hii ti ha töpö konona ami lukömakö nö , töpö ami lototomaköma .
44016025	Ĩ na tä kua tä , mötali tä mumi ha , ai töpö titia naine ĩ töpö sömöka taa tä , Paulo a , Silas a , ĩ na kilii , Teusö a na töpö hapaloö , Teusö a ama pö a thaö , ĩ na ĩ töpö kua halutima .
44016026	Ĩ ama ta thaa tä , masita tä uli lakö lakömo soasoma . Masita tä uli lakö lakömono nö , ĩ a sai kolo waniapalo nö , sai pö päka pewö hãkoa soatalalo nö , hii tinö ami lototo noai , ĩ tiki haolea soatalo nö , ĩ na tä kuama .
44016027	Ĩ na tä kua tä , a läapalo sinomo wi , ĩ a wani naa soatalo nö , sai pö päka pewö hãkoa talalö nö , ' Hö a . Töpö pewö toköo waikiloe kitä ' ĩ na a pi wani kuu nö , ' Pata töpönö sa säpali kitäö ! ' a pi kuu salo , ' Sa säpo paioö ! ' a pi kuu nö , kama hai ĩ poo a läkäa soatali ha ,
44016028	lope epii Paulo a hapalo nö , ' Naiö ! A säpo tihöö ! Samakö pewö titia soa kuleö ! ' ĩ na Paulo a kuuma .
44016029	Ĩ na Paulo a kuu ha , a läapalo sinomo wi , ĩ a waninö koa taka sii nakalö nö , Paulo a , Silas a , ĩ na kilii töpö na a läläalö nö , a kili ipa salo , a satitimo nö , ' Hi töpö topa apa asaö ' ĩ na a pi kuu salo , ĩ töpö kotö ha pili a maekonö a hĩta thama .
44016030	Pili a maekonö a hĩta thama , a öpapalo nö , Paulo a , Silas a , ĩ na kilii töpö kai atua kopalo nö , ' Wi na sa kuapö ? Wi na sa kua kuköma , Teusö anö sa täa kõa läli ? ' ĩ na a kuuma .
44016031	Ĩ na a kuu ha , ' “ Jesus pata tä pitili ” ĩ na wa õsi sai pi kuu kuköma , wa täa kõa läli kitä . Kawa , au ai töpö , ĩ na makö kui makö täapa läo kõki kitä ' ĩ na ĩ töpö kuuma .
44016032	Ĩ na ĩ töpö kuu nö , ĩ a na Teusö ta wäsäma . A läapalo sinomo wi ĩ a , kama hai ĩ ai töpö , ĩ na töpö kui töpö na Teusö ta wäsäma .
44016033	Teusö ta wäsä pole , ĩ tökö soatawö , a läapalo sinomo wi ĩ anö , Paulo a , Silas a , ĩ na kilii töpö noka soatamanönö nö , hii tipö uno iä pata salua halulalöma . Salua halulalö nö , a läapalo sinomo wi ĩ a , kama hai ĩ ai töpö , ĩ na töpö kui töpö mai õhomamo soatasoma .
44016034	Ĩ töpö mai õhomamono nö , kama sai pö ha , Paulo a , Silas a , ĩ na töpö kui töpö kai hulolö nö , ĩ töpö ösö potehepamanöma . A läapalo sinomo wi ĩ a , kama hai ĩ ai töpö , ĩ na kilii töpönö Teusö a tälöma kutenö , ĩ töpö pi mönaha apama .
44016035	Ĩ hena tä , a läapalo sinomo wi ĩ a na homa tili pata töpönö poliisia töpö simöpalö nö , ' “ Ki polakapi töpö õkalati , ĩ töpö kusöa kopalötöö ! ” ĩ na makö kuu ' ĩ na pata töpö kuu ha , ĩ na poliisia töpönö ĩ a noa thaa hö̃töoma .
44016036	Ĩ na a noa thaö ha , Paulo a , Silas a , ĩ na töpö kui töpö na a läapalo haluti wi ĩ aiki , ' “ Töpö kusöa kopalöö ! ” ĩ na pata töpönö sa noa thama thai . Önö kutenö , wanai , pö kononöö ! ' ĩ na a kuuma .
44016037	Ĩ na a kuu ha , poliisia töpö na Paulo aiki , ' Ĩ na kuno maiö ! Kamisamakö na , “ Wanisala ma tä thama ” ĩ na pata töpö kuu pasio maama maaki , homa tili samakö naiwö maaki , ai töpö satehe epii töpö mamo tetela tä , ĩ töpönö samakö soapalöma . Samakö soapalö nö , titita wi a sai ha samakö titiköma . Ĩ na pata töpö kuama maaki , huki samakö simöa hãtoa koni pia salo . Ĩ na kuno mai . Ĩ pata töpö huoki solö nö , “ Pö kononöö ! ” ĩ na kama töpö kuu totio solöpökö ' ĩ na Paulo a kuuma .
44016038	Ĩ na Paulo a kuu ha , poliisia töpö hua kononö nö , Paulo a kuu noai , pata töpö na ĩ ta wäsä kõo tasoma . Ta wäsä kõo tasoö ha , ' Kilatiha . Paulo a , Silas a , ĩ na töpö kui töpö hai , ĩ homa tili töpö naiwö ta o ' ĩ na töpö pi kuu salo , ĩ pata töpö kilipalo opama .
44016039	Töpö kili salo , Paulo a kule ha , ĩ ha töpö ekuiki nö , Paulo a , Silas a , ĩ na kilii töpö na , ' Kamakö na wanisala sama tä thaa kipiliö ! ' ĩ na töpö kuu nö , töpö lisia kopamanöma . Töpö lisia kopamanö nö , ' Hi tä uli ha pö kuo tihöö ! Pö kononöö ! ' ĩ na ĩ pata töpö kuuma .
44016040	Ĩ na pata töpö kuu ha , titita wi a sai ha Paulo a , Silas a , ĩ na kilii töpö kuoma , töpö lisia kopalo nö , Lítiasoma a sai pö hamö töpö ekuiki nö , Jesus a thapo wi ĩ töpö talalö nö , töpö pi lotetea apöpamanöma . Ĩ töpö pi lotetea apöpamanö nö , Paulo a , Silas a , ĩ töpö hua konasolöma .
44017001	Töpö hua kononö nö , Ãpípolisö tä uli hamö töpö hasuiki nö , thapi hamö Apolônia tä uli hamö töpö hasua nömöikitö nö , Tesalônika tä uli ha töpö walokö tasoma . Ĩ ha juteu töpö kokamo sinomo wi , ĩ nasimö ai a sai kuoma .
44017002	Tä uli pewö hamö juteu töpö kokamo sinomo wi , ĩ sai pö kule , ĩ sai pö ha Paulo a lisipo sinomotima kutenö , Tesalônika tä uli ha ĩ nasimö ai a sai kua kutenö , ĩ a sai ha a lisipaso tasoma . Ĩ ha , 3 sápatu tä wakala kui tä wakala ha Paulo anö Teusö tä waheta a kateha nö ,
44017003	' Ĩ naköö ! Ĩ naköö ! ' ĩ na a kuu nö , ' “ Waiha Teusö anö a simöpali wi , ĩ a pea nö , a nomano nö , a temöa konaso kitäö ! ” ĩ na Teusö tä waheta kuumaö ! ' ĩ na Paulo a kuuma . A kuu nö , ' Ĩ na Teusö tä waheta kuu wi , ĩ na tä kua toleo totiatalo opatima thaliö ! ' ĩ na a kuu nö , ' Kamakö na Jesus sa wäsä pole , Teusö anö a simöpalö noai , ĩ a pasiwöö ! ' ĩ na Paulo a kuuma .
44017004	Ĩ na Paulo a kuu ha , ' Pitili ta ' ai töpö kuu nö , ' Paulo a , Silas a , ĩ töpö kuu kua wi na , ĩ na sa kuu hö̃töoö ' ĩ na ĩ ai töpö kuuma . Köteeku töpö Teusömo sinomo wi , ĩ töpö satehe epii töpö aiki , ' Awai . Ĩ na sa kuu hö̃töoö ' ĩ na ĩ töpö kuu naioma . Pata töpö suö hai , ĩ ai töpö satehei töpö suö kuu naioma . ' Paulo a kuu wi ĩ pitili ta ' ĩ na töpö kuu noai , Paulo a na ĩ töpö kutioma . Ĩ na tä kuama .
44017005	Ĩ na tä kuaö ha , juteu töpö aiki , ' Hö . Kamisa kai a sua mai maaki , Paulo töpö kai a sua asawö ' ĩ na juteu töpö pi kuu nö , Paulo töpö hĩsu thama . Töpö hĩsu thaa nö , ai töpö wanisalai , töpö kalipalo mai , sai pö kule , ĩ hamö ĩ töpö hasuso opati päo wi ĩ töpö kokamomanö nö , ĩ töpö , juteu töpö , ĩ na kilii töpö lalupalo kua nö , töpö hapalo opatima . Töpö hapalo opati nö , Paulo a , Silas a , ĩ na kilii töpö taemö hulasolöma . Töpö kokamo pole , ĩ töpö na Paulo töpö läkälölö pia salo , töpö taemö hulasolöma . Töpö taemö hulolö nö , Jasão a sai pö hamö ĩ juteu töpönö ai töpö kai ekupa nö , lata wi ti waniapalö nö , ĩ töpö lisipasoma maaki ,
44017006	Paulo töpö tapa maama . Tapa mi ha , Jasão a , Jesus a thapo wi ĩ töpö , ĩ na töpö kui , pata töpö na ĩ töpö läkäköma . Töpö läkäkö nö , lope epii juteu töpö hapalo nö , ' Paulo töpönö Jesus ta wäsäö ha , ĩ tä uli pewö hamö töpö pilipai , ĩ töpö pewö isi wanihipamanö noai , ĩ töpö ta pi kuu mai . Hisimö Paulo töpö lisia nömöpasoma thaliö !
44017007	Jasão anö , kama sai ha ĩ töpö thapoma thaliö ! ' ĩ na ĩ juteu töpö kuuma . Ĩ na töpö kuu nö , ' Ĩ töpönö kaikana tä kai a peamati kuleö ! “ Ai tiko tä kaikana hai , ĩ Jesus a hilo wi , ĩ kaikana tä pasiwöö ! ” ĩ na ĩ töpö kuu saileö ! ' ĩ na juteu töpö kuuma .
44017008	Ĩ na töpö kuu ha , töpö satehe epii töpö kokamone ĩ töpö , pata töpö , ĩ na töpö kui töpö pi honipo opama .
44017009	Töpö pi honimo opa salo , Jasão a , Jesus a thapo wi ĩ ai töpö , ĩ na kilii töpö na ĩ pata töpö hapalo nö , ' Sitipa ma kökö totopöma , kamisamakönö makö titia mai kitäö ! ' ĩ na pata töpö kuu nö , sitipa kökö tälö nö , ' Pei . Pö hua kononöö ! ' ĩ na pata töpö kuuma .
44017010	Ĩ na tä kua tä , mumi tutei ha , Jesus a thapo wi ĩ töpönö Paulo a , Silas a , ĩ na kilii töpö simöa kõa hãtolöma . Petéia tä uli hamö töpö simönöma . Petéia tä uli ha Paulo töpö talalotö nö , juteu töpö kokamo sinomo wi ĩ a sai ha ĩ töpö ekua soaköma .
44017011	Tesalônika tili töpö kuo kuo noai na , ĩ na petéia tili töpö kuo naio maama . Petéia tili töpö sömöka wakala apa asama . Jesus ta hini pi topa apa asama . ' Paulo a kuu wi , ĩ na Teusö tä waheta kuu naia hãtoa kule ' ĩ na ĩ töpö pi kuu nö , ĩ tä wakala pewö hamö Teusö tä waheta mötima .
44017012	Ĩ ha juteu töpö satehe epii töpö aiki , ' Jesus ta pitili ' ĩ na ĩ töpö pi kuu kuköma . Köteeku pata töpö suö satehe epö , Köteeku wano töpö satehe epö , ĩ na töpö kui töpö aiki , ' Jesus a pitili ' ĩ na ĩ töpö pi kuu kuköma .
44017013	Ĩ na tä kua tä , Tesalônika tä uli ha juteu töpö kule , ĩ töpö aiki , ' Petéia tä uli ha Paulo anö Teusö ta wäsä nömöo thaliö ! ' ĩ na ĩ juteu töpönö ĩ ta kuu hinia hailö nö , Petéia tä uli hamö ĩ töpö tapo haiolasoma . Töpö taa hailalolö nö , Paulo töpö peama pia salo , petéia tili töpö lulukö nö , töpö satehe epii töpö kokamomanöma .
44017014	Töpö kokamo opaö ha , mötati tuu kasö pata hamö Jesus a thapo wi ĩ töpönö Paulo a simöa soatalöma . Paulo a simönöma maaki , Petéia tä uli ha Silas a , Timóteo a , ĩ na kilii töpö kua haiköma .
44017015	Paulo a kai hulasolö noai , Ateenasö tä uli ha ĩ töpönö Paulo a kai talalo nö , Paulo a takölö nö , Petéia tä uli ha töpö kopölöma . Töpö kopolö nö , ' “ ‘ Kamisa na lope epii pö huo haioki solöö ! ’ ĩ na Silas a , Timóteo a , ĩ na kilii töpö na , ĩ na makö kuu totihoö ! ” ĩ na Paulo a kuu kipiliö ! ' ĩ na ĩ töpö kuuma .
44017016	Ateenasö tili töpönö satehe epii ukutupö tä thapoma . ' Teusö anö makö noamapököö ! ' ĩ töpö kuu totio mai , ' Ĩ töpö ukutupönö makö noamapököö ! ' ĩ na ĩ ateenasö tili töpö kuu sinomoma . Ĩ na tä kua tä , Ateenasö tä uli ha Paulo a kua tä , Silas a , Timóteo a , ĩ na kilii töpö walo taa tä , a huataloti pamö tökö ukutupö satehe epii tökö ukutupö talalöma . Maa ma ukutupö , hii ti ukutupö , söpala ösö ukutupö , ĩ na tökö ukutupö kui , kama töpönö ĩ tökö ukutupö thaa pasipalö nö , ' Ipa pata tä pasiwö ' ĩ na töpö pi kuu pasio pätioma . Paulo anö ĩ tökö ukutupö talalö nö , a pi honipo opama .
44017017	A pi honipo opa salo , Jesus ta wäsätima . Juteu töpö kokamo sinomo wi ĩ a sai ha juteu töpö , köteeku töpö Teusömo naio wi ĩ töpö , ĩ na töpö kui , Paulo anö ĩ töpö pi hatukupamani pia salo , Jesus ta wäsätima . Ta wäsäti nö , wani tä suta sinomo wi , ĩ piliso hamö Paulo a hulolö nö , ĩ hamö töpö huu pole , ĩ tä wakala pewö hamö ĩ töpö na Paulo anö Jesus ta wäsä hö̃tötioma .
44017018	Ĩ na tä kua tä , epikuteu töpö , esötoiku töpö , ĩ na kilii töpö aiki , ' Ĩ naköö ! Ĩ na tä kua hãtoa kuleö ! ' ĩ töpö kuu sinomo wi , Paulo a na ĩ töpö hapalo hö̃töoma . Paulo anö Jesus a kateha nö , ' Sanöma makö pewö nomasoma maaki , makö pewö temöa konaso kitäö ! ' tä kuu wi , ĩ ta kateha hö̃töoö ha , töpö hapalo hö̃töo nö , ' Hi a wani hapalo soa päatalo opa wi , wi na ĩ a wani kuu totitio pasio pia salo ? ' ĩ na ĩ töpö kuuma . ' Sai töpö na ai tiko töpö noamamo wi , Paulo anö ĩ sai töpö a wäsä nö , “ Ĩ sai töpö pitili sisawö ” ĩ na Paulo a kuu hãtoa alu kuleö ! ' ĩ na ai töpö kuuma .
44017019	Ĩ na töpö kuu nö , Ateópaku tä heuma ha pata töpö kokamo sinomo wi , ĩ töpö na Paulo a kai hulolö nö , ' Tute wa ta wäsä wi , kamisamakö na ĩ ta kateha totihoö !
44017020	Wa ta wäsä wi , ĩ sama ta hini tai mi ipö . Ĩ tä na samakö pi hatukupama mi salo ' ĩ na Paulo a na ĩ na ĩ töpö kuuma .
44017021	Ateenasö tili töpö , Ateenasö tä uli ha ai tiko töpö pilio naio noai ĩ töpö , ĩ na kilii töpönö tute ta wäsä pi topa sinomoma . Tute ta hini pi topa naio sinomoma . Önö kutenö , ĩ töpönö Paulo a hini pi topa apama .
44017022	' Wa ta wäsä wi , ĩ tä na samakö pi hatukupama mi salo ' ĩ na ĩ töpö kuu ha , Paulo a öpaiki nö , Ateópaku tä heuma ha pata töpö kokamo sinomo wi , ĩ töpö na a hapalo nö , ' Ateenasö tili pö ! Sai ma töpö thapo opa noa ' ĩ na Paulo a kuuma .
44017023	A kuu nö , ' Sa huataloti pamö ukutupö tökö na makö noamamo wi ĩ ma tökö thapo wi , ĩ sa tökö ukutupö möö hätäpoti tä , maa mapö sutuhule ha , ĩ ha ĩ ai sami sa ma talali kipili . Ĩ ma hõo ha ĩ na tä sãökama kuu wi tä sãökama kuoma : “ Pata tä sainö samakö noama sinomo wi ĩ sama tai mi ipii , hi ĩ a uni ” ĩ na tä sãökama kuoma ' ĩ na Paulo a kuu nö , ' Ma tä tai mi ipii , ĩ tä na makö noamamo sinomo naitio wi , kamakö na ĩ sa tä wäsä pia kuleö ! ' ĩ na Paulo a kuuma .
44017024	Ĩ na Paulo a kuu nö , ' Hi masita tä uli , hii tiki , salo pö , sanöma töpö , ĩ na tä kui , tä pewö thapalö noai , ĩ Teusö a hilo wi , ĩ Teusö a hai , ĩ kaikana tä sai . Hi tä hẽtu ha töpö kupoli ĩ töpö , hi masita tä uli ha töpö huu pole ĩ töpö , ĩ na töpö kui töpö pewö na Teusö a simöo sinomoö . Sanöma töpönö Teusömo sinomo wi ĩ nasimö a sai thaki wi , ĩ nasimö a sai na Teusö a pilio mai kitä .
44017025	Teusö a honio pasio mi kutenö , “ Sanöma makönö sa pasilipo mi salo ” ĩ na Teusö a pi kuu mai kitä . Sanöma makö temöapalo sinomo wi , sanöma makö pewö na Teusö anö ĩ tä totomaö . Heneko wi , ĩ tä totomaö . Teusö anö ĩ tä pewö totomaö ' ĩ na Paulo a kuuma .
44017026	Ĩ na a kuu nö , ' Teusö anö wano tä samii tä thaa paipalö nö , töpö palamanö nö , hi masita tä uli pewö hamö töpö selekepamanöma . Hi masita tä uli thaa paio mai ha , “ Ĩ na tä kuto tä , ki tä uli ha ĩ ha ai sanöma töpö pilia wäköpököö ! Ai töpö pasi lö kui , ĩ na tä kuto tä , ki ai tä uli ha ĩ töpö pilia wäa pasiköpököö ! ” ĩ na Teusö a pi kuuma ' ĩ na Paulo a kuuma .
44017027	A kuu nö , ' “ Teusö sa taeti nö , sa nakalö nö , Teusö sa taa hãtolali kitäö ! ” ĩ na Teusö anö sanöma makö pi thama pia salo , makö thapalöma . Teusö ma tae kule maaki , kamakö na Teusö a pã apa mai kitä .
44017028	Teusö anö sanöma makö temöapalamaö , makö hupalamaö , ĩ na Teusö anö ĩ na sanöma makö thamaö . Teusö a kua mi aköna , sanöma makö temö hupalo manapi . Ĩ na kamakö hai , ĩ na ai töpönö tä sãöka sinomo wi , ĩ na ĩ töpö kuu kua hö̃töoma . “ Teusö makö ulupö pewö ” ĩ na ĩ töpö kuu hö̃töoma ' ĩ na Paulo a kuuma .
44017029	Ĩ na a kuu nö , ' Teusö ulupö makö pewö kutenö , “ Hi tä ukutupö kui na , ĩ na Teusö a kuö ” pö pi kuu hãto tihöö ! Sanöma töpö pi saimo päo nö , hi oto söpala ösö ukutupö thapali , hi pötaata söpala ösö ukutupö thapali , hi maa ma ukutupö thapili , ĩ na tä ukutupö kui , sanöma töpönö ĩ nasimö tä ukutupö thaa päoö . Ĩ a ukutupö kui na , ĩ na Teusö a kuö pasio mai kitä ta pi kuu mai ' ĩ na Paulo a kuuma .
44017030	Ĩ na a kuu nö , ' Ĩ sanöma töpö pi moti paia tä , Teusö anö ĩ töpö peama maa noai maaki , huki Teusö a hapalo nö , “ Pö pi sapamo totihoö ! Wanisala ma tä thaa noai , ĩ tä hosalöheö ! Tiko töpö na makö pi tapomo mai , kamisa na pö pi tapomo totio sisaaö ! ” ĩ na Teusö a kuu thaliö !
44017031	Ĩ na Teusö a kuu nö , “ Waiha ĩ na tä kuto tä , sanöma töpö pewö na tä makokama läopö , sanöma töpö hiopö tä thaa wi , ĩ ta kateha hasulua apa kuki kitäö ! Sa sailipili , ĩ anö ĩ ta kateha hasulua apa kuki kitäö ! ” ĩ na Teusö a pi kuu kuleö ! A pi kuu ha , Teusö anö a sailö noai , ĩ aiki , “ Ĩ na wa kuatima . Ĩ na wa kuatima . Wa wanisala apatima salo , wa pea soatio kitäö ! ” ĩ na a pitilimo opa wi , ĩ na ĩ a kuu kuki kitäö ! ' ĩ na Paulo a kuu nö , ' Teusö anö a sailö noai , ĩ a noma totisoma maaki , Teusö anö a temöa komanöma thaliö ! “ Awai . Pitili ta . Ĩ na tä kua totio kitä ” ĩ na Teusö anö sanöma makö pi thama pia salo , a sailö noai , ĩ a temöa komanömaö ! ' ĩ na Paulo a kuuma .
44017032	Ĩ na Paulo a kuu ha , ' A noma totisoma maaki , a temöa komanöma thaliö ! ' ĩ na Paulo a kuu ha , ai töpö hapalo pi wasöa apama maaki , ai töpö aiki , ' Wa ta katehae , waiha ĩ wa ta kateha kotaö ! Ĩ sama ta hini pi topa kota kitä ' ĩ na Paulo a na , ĩ na ai töpö kuu pasioma .
44017033	Ĩ na tä kua tä , pata töpö kokamo sinomo wi , ĩ töpö na Paulo a hapalo matalo nö , a hua konasolöma .
44017034	Paulo a na ai töpö nokalolö nö , ' Jesus a pitili ' ĩ na töpö pi kuu nö , Jesus a tälömae . Ateópaku tä heuma ha pata töpö kokamo sinomo wi , ĩ ai pata tä hai , ĩ Sionísiu a hilo wi , ĩ anö Jesus a täa nainöma . Ai suö tä hai , ĩ Tâmatisö a hilo wi , ĩ anö Jesus a täa nainöma . Ai töpönö Jesus a täa naiananöma .
44018001	Ĩ na tä kua tä , Ateenasö tä uli ha Paulo a kuoma , Kotĩtu tä uli hamö a hulasolöma .
44018002	Kotĩtu tä uli ha a talalo nö , juteu tä Akila a talalöma . Akila aiki , Põtu tä uli ha a kupasoma maaki , Itália tä uli pata ha Homa tä uli kule , ĩ tä uli ha a pilia nömököma . Ĩ ha a pilia tä , Cláudio a kaikana patanö juteu töpö sasulöma . ' Hi Homa ha pö pilio tihöö ! Tiko hamö pö kupalo kõoö ! ' ĩ na juteu töpö noa thaö ha , Akila a , pusopö Pötisiila a , ĩ na kilii töpö hua kononö nö , Kotĩtu tä uli ha ĩ töpö kopölöma . Töpö kõa waikipölö noai ha , ĩ hamö Paulo anö ĩ töpö talalö nö , ĩ töpö na Paulo a noimo nö ,
44018003	ĩ töpö sai pö ha a kutioma . Akila a , pusopö a , ĩ na kilii töpönö salo ösö sai thaa sinomotima . Paulo anö salo ösö sai thaa sinomo hö̃töoma kutenö , ĩ töpö na a kutiki nö , salo ösö sai na Paulo a kalipalo naitioma .
44018004	Ĩ na tä kua tä , sápatu tä wakala pewö hamö , juteu töpö kokamo sinomo wi , ĩ a sai ha Paulo a hapalotima . ' Paulo a kuu wi , ĩ pitili ta ' ĩ na Paulo anö juteu töpö , köteeku töpö , ĩ na töpö kui töpö pi thama pia salo , a hapalo loteteapalo opatima .
44018005	Ĩ na tä kua tä , Masetônia tä uli ha Silas a , Timóteo a , ĩ na kilii töpö kuoma , ĩ töpö hulolö nö , Kotĩtu tä uli ha ĩ töpö waloa haikö tasoma . Töpö waloa haikö tasoma tä , ĩ tä wakala pewö hamö Paulo anö ai tä na a kalipalo mi , Jesus ta wäsä sinomo sisatioma . Ta wäsä nö , juteu töpö na ta katehati nö , ' Jesus a hai , Teusö anö a simöpalö noai ĩ a pasiwö ' ĩ na Paulo a kutima .
44018006	Ĩ na a kutima maaki , juteu töpönö Paulo a wanipo nö , Paulo a na ĩ töpö hapalo wanisala apatima . Töpö hapalo wanisala apati ha , ' Pälaö ! Teusö ma ta hini wanio opapa wikö . Teusö ma thapo mai , ĩ makö waikiwöö ! ' Paulo a pi kuu salo , kama hai ĩ haloi ösö na masita tä kopeke sälähäle , ĩ tä masita tepukupalö nö , a hapalo lotetea apa hö̃töpalo nö , ' Makö nomano nö , makö pepalo tä , Teusö aiki , “ Ĩ töpö na Paulo anö Jesus ta wäsäti maama kutenö , töpö pepalotii ” ĩ na Teusö a pi kuu mai kitä . Kamisanö , kamakö na Jesus sa ta wäsä waikio ke nökö ' ĩ na Paulo a kuu nö , ' Pälaö ! Huki juteu töpö pasi mai ĩ töpö na Jesus sa ta wäsä nömöo asaalö pia salo ' ĩ na Paulo a kuuma .
44018007	Ĩ na a kuu nö , juteu töpö kokamo sinomo wi , ĩ a sai kasö ha Sísiu Jusötu sai a kule , ĩ sai a ha Paulo a ekuiki nö , ĩ a sai ha Paulo a kuo nömötioma . Sísiu Jusötu a hai , ĩ juteu tä kuo maa noai kitä maaki , a Teusömo sinomotima .
44018008	Ĩ na tä kua tä , juteu töpö kokamo sinomo wi , ĩ a sai ha a simöo sinomo wi , ĩ Kötiisöpu a hilo wi ĩ a , kama ai töpö , ĩ na kilii töpönö Jesus a Kaikana tälöma . Kotĩtu tili töpönö Paulo a kai a hininö noai , ĩ ai töpö satehe epii töpönö Jesus a tälö nö , ĩ töpö mai õhomamonasoma .
44018009	Ĩ na tä kua tä , Paulo anö Jesus a Kaikana uni tapa halu tä , Jesus a hapaloma . A hapalo nö , ' Kawa na sa kua kutenö , a kili tihöö ! Sa kai wäsä mapo mai , sa kai a wäsä soatioö ! Ai tänö wa namo kusöpa mai kitäö ! Hi tä uli ha sa thapo wi , ĩ satehe epii sa töpö thapamani pia salo ! ' ĩ na Jesus a kuu haluma .
44018010	
44018011	Ĩ na Jesus a kuu ha , ĩ tä uli ha Paulo a kutioma . Ĩ töpö na Teusö a kai a taömati tä , ai tä inama , ai tä inama mötalipo kõa , ĩ na tä inama kupasoma .
44018012	Ĩ na tä kua tä , Akaia tä uli ha töpö pilipai , ĩ töpö na homa tili töpönö Káliu a kaikanamoma tä , juteu töpönö Paulo a namo simöki pia salo , a huölö nö , Káliu a pata kaikanamo sinomo wi ĩ a sai hamö Paulo a kai ekuiki nö ,
44018013	' Hi anö töpö Teusömoma hö̃töa kule maaki , kamisamakö hai ĩ pata töpönö samakö noa thaa kua noai na , ĩ na hi anö töpö noa thaa mai , tiko ta wäsä pasio thali ' ĩ na ĩ juteu töpö kuuma .
44018014	Ĩ na ĩ juteu töpö kuu ha , Paulo a moni hapalo kule maaki , juteu töpö na Káliu a pata hapalo läo nö , ' Paulo anö pe epii wanisala tä thama aköna , kamisanö makö hini pi topala pi maaki ,
44018015	Paulo anö wanisala tä thaa maama . “ Paulo a haö tomöpo mi ” ĩ na makö kuu päoö . “ Paulo anö juteu töpö nö patapö a kateha makoko mi , Jesus a hilo wi , ĩ a wäsä makoko mi , ĩ na Paulo a kuatii ” ĩ na makö kuu päoö . “ Juteu pata töpönö makö noa thaa kua noai na , ĩ na Paulo anö töpö noa thaa pasio mi ” ĩ na makö kuu naio päoö . Paulo kama ma hini nö , “ A wanisala ” ĩ na makö kulasopö . Ĩ na kamisa kuu pasio mai kitäö ! Kamisanö makö a hini mai kitäö ! ' ĩ na Káliu a pata kuuma .
44018016	Ĩ na a pata kuu nö , ĩ juteu töpö atua kopamanöma .
44018017	Töpö atua kopamani ha , juteu töpö kokamo sinomo noai ĩ a sai ha Sósötenisö a patamo sinomo noai , ĩ juteu töpönö ĩ a huölö nö , Káliu a pata kaikanamo wi ĩ a sai sika ha Sósötenisö a säma . A säma maaki , ' Ĩ na töpö kua päoö ' ĩ na Káliu a pi pata kuuma .
44018018	Ĩ na tä kua tä , Kotĩtu tä uli ha Jesus a thapo wi ĩ töpö na Paulo a kutiki nö , satehe epii tä mumi matalo nö , Sítia tä uli pata hamö maa u hamö Paulo anö Pötisiila a , Akila a , ĩ na kilii töpö kai hulasolöma . Sẽikötéia tä uli ha kutiata a pata ha Paulo a titia paio mai ha , Paulo a hunuku päsä paioma . ' “ Ĩ na sa kua totio kitäö ! ” ĩ na Teusö a na ĩ na Paulo a kuu noai , ĩ pitili ta kuo totio noa ' ĩ na töpö pi thamapö , a he manopasoma .
44018019	Sẽikötéia tä uli ha ĩ töpö husolo nö , maa u hamö töpö hulasolö wi , Epesu tä uli ha töpö walokö lasoma . Töpö waloikölö nö , ĩ ha Pötisiila a , Akila a , ĩ na kilii töpö kuo haitioma . Ĩ na tä kua tä , Epesu tä uli ha Paulo a kua soa tä , juteu töpö kokamo sinomo wi ĩ a sai na a lisipalo nö , Paulo a , juteu töpö , ĩ na kilii töpö hapalo hẽtupasotima .
44018020	Töpö hapalo matalo nö , ' Hisa ha wa kutiopököö ! ' ĩ na ĩ juteu töpö kuuma maaki , Paulo a hua satia konasolöma .
44018021	A huu pia tä , ' Teusö anö sa simöaö ha , sa huu kota kitäö ! ' ĩ na Paulo a kuu nö , Epesu tä uli ha a husoa kono nö , kutiata a pata ha a titia koiki nö , a hua konasolöma .
44018022	A hua konasolö wi , Sesatéia tä uli ha a waloa koikilö nö , a söposöpalo nö , Jetusalẽi tä uli pata hamö a hua soatasolöma . A hua soatalolö nö , Jetusalẽi tä uli pata ha Jesus a thapo wi ĩ töpö na a noimo nö , Sítia tä uli pata ha Ãsiokia tä uli kule , ĩ tä uli ha a hua nömösolöma .
44018023	Ãsiokia tä uli ha a waloa nömökikölö nö , ĩ ha satehei tä mumi mapamanö nö , a hua konasolöma . A hua kononö nö , Kalásia tä uli ha hasu , Pötísia tä uli hasua nömöpali , ĩ na a kuama . Ĩ tä uli hasupa tä , Jesus a thapo wi , Paulo anö ĩ töpö pewö pi lotetepamanöma .
44018024	Ĩ na tä kua tä , Epesu tä uli ha juteu tä Apoolu a talasoma . Apoolu a hai , Alesiãtötia tä uli pata ha a ose kupaso noai , ĩ a . A hapalo tao opama . Teusö tä waheta taö öpama .
44018025	Ai tänö Apoolu a na pata tä Jesus ta wäsä waikioma . Pe epii Apoolu anö Jesus pata ta wäsä sinomoma . Ĩ ta wäsä makoka apatima maaki , Jesus tä pewö a wäsä maama . Somi tä João anö töpö mãi õmati tä , João anö Jesus ta wäsä kua noai na , ĩ na Apoolu anö ta wäsä kua nömöo päoma .
44018026	Juteu töpö kokamo sinomo wi ĩ a sai ha Apoolu a kili mai ha , a hapaloma . Apoolu anö ta wäsä pole , Pötisiila a , Akila a , ĩ na kilii töpönö ĩ ta hini nö , ' Apoolu anö Teusö ta wäsä makoka totio mi ' ĩ töpö pi kuu nö , Apoolu a nakalö nö , a kai kõpöma . A kai kopo nö , Teusö anö sanöma makö täapa kõo läo wi , Apoolu a na ĩ ta wäsä makoka satia apama .
44018027	Ĩ na tä kua tä , Akaia tä uli hamö Apoolu a huu pi topa apama kutenö , ' Awai ! Ĩ ha wa hupököö ! ' ĩ na Jesus a thapo wi ĩ töpö kupalo nö , waheta tä sãököpalö nö , Akaia tä uli ha Jesus a thapo wi ĩ töpö pililati , ĩ töpö na ĩ tä waheta simöpalöma . ' Apoolu a na makö noimo nö , “ Hisa ha a kua naikiö ! ” Apoolu a na pö kuu ! ' ĩ na waheta tä simöpalö noai , ĩ na ĩ tä waheta kutasoma . Teusö anö Akaia tili töpö totiapala apa kutenö , ' Jesus a pitili ' ĩ na ĩ töpö pi thama totia apa waikila tä , ĩ töpö na Apoolu a talalotö nö , Jesus a thapo wi ĩ töpö pasilipo totio tasoma .
44018028	Apoolu anö ĩ töpö pasilipopö , satehe epii töpö sömöka tala tä , pe epii a hapalo nö , juteu töpö kai peama apatima . Teusö tä waheta wäsäti nö , ' Teusö anö a kaikana asapali wi , ĩ Jesus a ' ĩ na Apoolu a kutima .
44019001	Ĩ na tä kua tä , Kotĩtu tä uli ha Apoolu a kutia tä , ola tä uli ha Paulo a hua pasilolö nö , Epesu tä uli ha a lisipaso tasoma . A lisipalotö nö , Jesus ta hua sinomo wi , Paulo anö ĩ ai töpö talalötö nö ,
44019002	ĩ töpö na a hapaloma . ' “ Jesus ta pitili ” ĩ na makö pi kuu noai , ĩ tä , Teusö a õsi kua tolele , ĩ ma täalalöma ? ' ĩ na Paulo a kuu ha , ' Ma . “ Teusö a õsi kua tolele , ĩ a kua ” tä kuu wi , ĩ sama ta hini pasio maapili ' ĩ na ĩ töpö kuu hö̃töoma .
44019003	Ĩ na töpö kuu ha , ' Makö mãi õmamoö ha , wi na makö kua totioma ? ' ĩ na Paulo a kuu ha , ' João anö töpö mãi õma kua noai na , ĩ na samakö mãi õmamo kua hö̃töoma ' ĩ na töpö kuuma .
44019004	Ĩ na töpö kuu ha , ĩ na Paulo a kuu hö̃töoma : ' João aiki , “ Makö pi saimo sapamo kõo nö , wanisala tä hosalöö ! Wanisala ma tä hosalö nö , kamisa noa hamö a huu haio wi , ĩ Jesus ma täa totilöpöö ! ” ĩ na João a kuumaö ! ' ĩ na Paulo a kuuma .
44019005	Ĩ na Paulo a kuu wi , ĩ ta hininö nö , ĩ töpönö Jesus pata tä täa totilö nö , ' Ĩ töpönö Jesus pata tä thapo wi ĩ töpö ' ĩ na ai töpö pi thama pia salo , ĩ töpö mãi õmamo kõo soatama .
44019006	Töpö mãi õmamo kõo soataö ha , ĩ töpö na Paulo a ami walipaköma . A ami walipaiki nö , ĩ töpö pewö na Teusö a õsi kua tolele , ĩ a kua soaköma . Ĩ töpö na Teusö a õsi kua tolele , ĩ a kua soaki ha , tiko töpö kai aipö öpii töpö kai a thaa nö , töpö hapaloö , Teusö ta wäsäö , ĩ na töpö kua soatama .
44019007	Ĩ töpö satehei , ĩ 12 töpö kui töpö kuoma .
44019008	Ĩ na tä kua tä , juteu töpö kokamo wi ĩ a sai ha Paulo a ekuo sinomo nö , a hapalo kili mai ha , a hapalo loteteapalo opatima . ' Pitili ta ' ĩ na ĩ töpö pi thama pia salo , pe epii Teusö ta kateha apatima . ' Kamakö na Teusö a kaikanamo sinomo wi , ĩ na ĩ tä kua totihoö ! ' ĩ na Paulo a ku upatima . Teusö ta katehati tä , 3 pilipoma kökö hasua thapamanöma .
44019009	Teusö ta katehatima maaki , ai töpö aiki , ' Pitili sa ta pii mi ' ĩ na ai töpö pi kuu satimo opa nö , töpö kokamo wi , ĩ töpö na ĩ ai töpö hapalo nö , ' “ ‘ Ĩ na makö kuapököö ! ’ ĩ na Jesus a kuu thaliö ! ” ĩ na Paulo a kuti wi , ĩ ta wanisala apawöö ! ' ĩ na ĩ töpö kuu pi wasöa apatima . Ĩ na ĩ töpö kuti ha , Paulo anö , Jesus a kai a hua sinomoti wi , tiko hamö ĩ töpö kai hua nömönonö nö , Sitanu anö tä taöma sinomoti wi , ĩ a sai hamö ĩ töpö kai ekuiki nö , ĩ tä wakala pewö hamö Paulo anö Jesus ta wäsätima .
44019010	Ĩ ha Paulo anö Jesus ta wäsäti tä , polakapi inama tökö mapasoma . Önö kutenö , juteu töpö , juteu töpö pasi mai ĩ töpö , ĩ na töpö kui , Ásia tä uli pata ha ĩ töpö pilio wi , ĩ töpö pewönö Jesus ta hinialalömae .
44019011	Ĩ na tä kua tä , Teusö anö Paulo a na tä aipama wi , töpö toapama kõo wi , ĩ tä totoköma .
44019012	Paulo anö ai watata ösö pehai , ai watata ösö wani ipii , ĩ na ösö kui ösökö höpöo noai , ai töpönö ĩ ösökö tälölöma ha , salia wi ĩ töpönö ĩ ösökö höpöama , salia wi ĩ tä mapamani , sai töpö holea kopamani , ĩ na tä kuama .
44019013	Ĩ na tä kua tä , ai juteu töpönö sai töpö sasutama sinomo wi ĩ töpö huu hätäpoti pamö ĩ töpönö Jesus a naka holisimotima . Sai töpönö töpö isi waniama wi , ĩ töpö na ĩ juteu töpö ekuiki nö , sai töpö na ĩ töpö hapalo nö , ' “ Paulo anö a wäsä sinomo wi , ĩ Jesus a hilo wi , ĩ sa naka manu kule , a holea kopaloö ! ” ĩ na wa noa thaa kuleö ! ' ĩ na ĩ töpö kutima .
44019014	Ĩ na Teusömo wi a sai ha Sepa anö Teusö a täpä totio noai , ĩ na ĩ a pata hai ĩ 7 pelupö töpö kui töpö kutima .
44019015	' Jesus sa naka manu kule , a holea kopaloö ! ' ĩ na sai töpö na ĩ na ĩ töpö kutima maaki , ĩ töpö na ĩ ai sai tä hapalo hö̃töo nö , ' Jesus sa taö , Paulo sa taö , ĩ na sa kua wi saö ! Kamakö hai , ĩ witi makö pasiwö ? ' ĩ na ĩ sai tä kuuma .
44019016	Ĩ na tä kuu nö , ĩ sai tänö a isi waniama noai , ĩ a waninö ĩ töpö namo keo nö , ĩ töpö hai ĩ haloi ösö kakalalö nö , pe epii töpö sälalö nö , töpö utitipamanöma . Ĩ töpö utitipamanöma kutenö , ĩ töpö lisia haipalo nö , töpö aulu upö , haloi ösö halopo mi , töpö sino toti ipii , ĩ na töpö kui töpö hulasolöma .
44019017	Ĩ na tä kua tä , Sepa a pelupö töpönö Jesus a naka holisimoma salo , sai tänö ĩ töpö sälalö noai , ai töpönö ĩ ta wäsätima . Juteu töpö , juteu töpö pasi mai ĩ töpö , Epesu tä uli ha ĩ töpö pilile , ĩ töpö pewö na ĩ ta wäsätima . Ta wäsäö ha , töpö pewö kilipalo opa nö , ' Jesus a Kaikana hilo wi , ĩ a lotete sisawöö ! ' ĩ na ĩ töpö kutima .
44019018	Ĩ na ĩ töpö kuti tä , Jesus a thapo wi ĩ ai töpö satehe epii töpö hai , töpö kokamo wi töpö na ĩ töpö waloiki nö , satehe epii töpö sömöka taa tä , töpö hapalo hoka apati nö , ' Hiopö sa tä thaa hö̃töo thaliö ! ' ĩ na ĩ töpö kuu hasulua apatima .
44019019	Ĩ na ĩ töpö kuu nö , ĩ ai töpö õkamoti wi ĩ tä matasoma . Önö kutenö , ĩ töpö õkamo noai , ĩ ai töpö satehe epii töpönö õkamo wi ĩ tökö waheta hosali pia salo , ĩ tökö waheta kai waloiki nö , ĩ tökö waheta pewö kokapalö nö , ai töpö pewö mamo tetela tä , koa taka ha tökö waheta pewö sapöma . Ĩ tökö waheta pewö sapi ha , ' Ĩ tökö waheta sakö noai , ĩ tökö waheta noa apa thaliö ! Ĩ 50.000 pötaata sitipa kökö kui kökö noa kuoma thaliö ! ' ĩ na töpö kuuma . Ĩ na tä kuama .
44019020	Ĩ na tä kuama ha , Jesus a Kaikana wäsä wi , ĩ ta palasoma . Ta pala tä , Jesus ta hua wi , ĩ töpö sateheo opama .
44019021	Jesus ta palaso noai ha , Paulo aiki , ' Masetônia tä uli ha sa hasukitö nö , Akaia tä uli ha sa hasua nömöikitö nö , Jetusalẽi tä uli pata ha sa huu tasopököö ! ' a pi kuu nö , ' Jetusalẽi tä uli pata ha sa hamamo paio nö , Homa tä uli pata ha sa hua totia nömösolöpököö ! ' ĩ na a kutima .
44019022	Ĩ na a kutima kutenö , Ásia tä uli ha a kua paitia tä , Masetônia tä uli ha polakapi töpö simönöma . Kama na Timóteo a , Etaasötu a , ĩ na kilii töpö kalipalo sinomo noai , ĩ töpö simönöma .
44019023	Ĩ na tä kua tä , ' “ Ĩ na makö kua totiopököö ! ” ĩ na Jesus pata tä kuu thaliö ! ' ĩ na tä kuu wi , ai töpönö ĩ ta kuu hininö nö , ' Ĩ na kuno maiö ! ' ĩ na töpö kupalo opa nö , töpö lalupalo opama .
44019024	Sai a na sai tä Sianasoma a ukutupö wani hĩtale , Temétötiu anö ĩ a sai ukutupö wai thaa sinomotima . Ĩ pötaata tä sai ukutupö wai thaa sinomotima . Ĩ a sai ukutupö noa wai na pe epii noa tä sua sinomotima . Temétötiu a na töpö kalipalo wi , ĩ töpönö pe epii noa tä sua naio sinomoma .
44019025	Temétötiu a na töpö kalipalo wi ĩ töpö , pötaata tä ukutupö thaa sinomo naio wi ĩ ai töpö , ĩ na töpö kui , Temétötiu anö ĩ töpö kokamomanö nö , a hapaloma . ' Ukutupö tökö noa na wani ma tä peli sua sinomo wi maaki ,
44019026	Paulo aiki , “ Sai töpö na makö noamamo sinomo wi , sanöma töpönö ĩ ukutupö töpö thaa pätali wi , ĩ pata töpö sai mai kitäö ! Ĩ ukutupö töpö päwöö ! ” ĩ na Paulo a kuu sai thaliö ! ' ĩ na Temétötiu a kuuma . A kuu nö , ' Hi Epesu tä uli ha töpö kule ĩ töpö , Ásia tä uli pewö hamö töpö kule ĩ töpö , ĩ na töpö kui , Paulo anö , “ Jesus ta wäsä wi , ĩ pitili ta asawö ” ĩ na ĩ töpö satehe epii töpö pi thaa waikimanöma thaliö ! Kamakö aiki , “ Awai . Ĩ na Paulo a kuati thaliö ! ” ĩ na makö kuu naio kitä .
44019027	Ĩ na tä kua tä , “ Jesus ta wäsä wi ĩ pitili ta ” ĩ na Paulo anö ĩ töpö satehe epii töpö pi thaa waikimanöma kutenö , hi töpö ukutupö na makö noamamo sinomo wi ĩ ma töpö thati pole , ai töpönö ĩ töpö ukutupö sua sinomo wi , ĩ tä mataso matimöö ! Ĩ na tä kua tä , Sianasoma a pata hai ĩ sai a na töpö pewö hapalo pi wasöa matimöö ! Ásia tili töpö , masita tä uli pewö hamö töpö pilile ĩ töpö , ĩ na töpö kui , Sianasoma a pata na ĩ töpö noamamo wi , ĩ a pata na ĩ töpö hapalo pi wasöa apa nö , Sianasoma a hosalö matimöö ! ' ĩ na Temétötiu a kuuma .
44019028	Ĩ na a kuu ha , töpö kokamo pole , ĩ töpö hĩsolo nö , töpö lalupalo opama . Ĩ töpö lalupalo opa nö , ' Sianasoma a pata hai , ĩ pata tä pasiwöö ! Epesu tili makö pewönö Sianasoma ma thapo wi , ĩ a hai ĩ pata tä sai pasiwöö ! ' ĩ na ĩ töpö kuu ha ,
44019029	epesu tili töpö pewö hapalo opa hö̃töoma . Ĩ töpö hapalo opa hö̃töo nö , Paulo a na Masetônia tili töpö nokapalo pole , ĩ Kaiu a , Atisötaku a , ĩ na kilii töpö huölö nö , töpö kokamo sinomo wi ĩ a sai hamö töpö läkälölöma .
44019030	Ĩ na tä kua tä , töpö kokamo opöle , ĩ töpö na Paulo a hapalo pi topama maaki , Jesus a thapo wi ĩ töpönö a wasu läoma .
44019031	Ĩ tä uli ha pata töpö kule , Paulo a na ĩ ai töpö noimo wi ĩ töpönö ai tä simöpalö nö , ' “ Töpö kokamo sinomo wi ĩ a sai na a huu tihöö ! ” ĩ na Paulo a na ĩ na a kuutöö ! ' ĩ na ĩ pata töpö kuuma .
44019032	Ĩ na tä kua tä , töpö kokamo pole , ĩ ai töpönö ai ta kateha nö , töpö lalupo opaö , ai töpönö tiko ta kateha nö , töpö lalupo opaö , ĩ na töpö lalupalo kua isi waniho opama . ' Ĩ na tä kua salo , samakö kokamo kule ' ĩ töpö pi kuu mai ha , motii töpö kokamo päoma .
44019033	Ĩ na tä kua tä , ĩ töpönö Alesiãtöti a namo simöki ha , juteu töpönö a mötalia soapamanöma . A mötalia soapamani ha , kama a noamo kõoö ha , a ami wani wasuo opa nö , a hapalo soata piama .
44019034	A hapalo soata piama maaki , töpö kokamo pole ĩ töpö aiki , ' Ĩ a hai , juteu tä ' töpö kuu nö , töpö lalupalo mapo maama . ' Epesu tili makö hai ĩ sai tä Sianasoma hai , ĩ pata täö ! ' ĩ na töpö lalupalo opa nö , ĩ na töpö pewö ku upaalöma .
44019035	Ĩ töpö lalupalo hẽtupaso opaö ha , epesu tili pata töpö kai sãöka sinomo wi ĩ anö töpö wasua konö nö , a hapaloma . A hapalo nö , ' Epesu tili pö ! Epesu tili makönö Sianasoma a pata hai ĩ sai ma thapo kule . Hi tä hẽtu ha maa ma Sianasoma ukutupö kuoma , ĩ maa ma ukutupö kelaso noai , ĩ ma ma ukutupö thapo naia kule . Ĩ töpö pewönö ĩ tä taö waikile kitä .
44019036	“ Ĩ ta holisi ” töpö kuu mai kitä . Önö kutenö , wanaikiö ! Pö pi hatukua totikiö ! Wanisala ma tä thaa soatalo maikiö !
44019037	Sianasoma a hai ĩ sai a na wani tä kule , hi töpönö ĩ wani tä thomöa mai , sai tä Sianasoma anö makö noama wi ĩ a kateha wanisala mai , ĩ na töpö kuatima maaki , hisa ha hi ma töpö hila pikia apökö solöma .
44019038	Temétötiu a , Temétötiu a na töpö kalipalo wi ĩ töpö , ĩ na töpö kui töpö aiki , “ Hi töpö wanisala apatiwöö ! ” ĩ na töpö kuu pi topa salo , pata töpö na Temétötiu ma töpö simöa mi salo . Ĩ tä wakala na pata töpö kokamo nö , ĩ nasimö ta hini sinomo wi , ĩ hamö Temétötiu a hapalo pasio taso mi salo .
44019039	“ Makö hapalo pi topa salo , toitai makö kokamoö ! ” ĩ na pata töpö kuu waikioma kutenö , huki makö hapalo pi topa kõa salo , toitai makö kokamo totihoö !
44019040	Kamakö na pata töpö hapalo nö , “ Ka pi ma tä thaa pia salo , makö kokamo pa , makö lalupotima ? Witi pili anö wanisala tä thaa totipalöma ? ” ĩ na pata töpö kuu matimöö ! Ĩ na pata töpö kuu ha , “ Kui . Sama tä tai mi ipö ” ĩ na makö kuu ha , “ Makö waitilimo päo pia salo , makö lalupotima ” ĩ na pata töpö kuu matimöö ! ' ĩ na pata töpö kai sãökati wi , ĩ a kuuma .
44019041	Ĩ na a kuo hötötöo totioiki nö , ' Peiö ! Pö kopolöö ! ' ĩ na a kuuma .
44020001	Ĩ na tä kua tä , epesu tili töpö hapalo isi waniho opa wi , ĩ tä mataso noai ha , Jesus a kai a hua sinomo wi , Paulo anö ĩ töpö nakalö nö , ' Ĩ na makö kua totiopököö ! ' ĩ na a kuu nö , ĩ töpö pi topa apa kopamanöma . Ĩ töpö pi topa kopamanö nö , ' Sa alulö heö ! ' ĩ na Paulo a kuu nö , Masetônia tä uli hamö a hulasolöma .
44020002	A hulasolö wi , ĩ tä uli pewö hamö a huti nö , Jesus ta wäsä hätäpo nö , ĩ töpö pi topapamanö nö , a hua tolesolö wi , Kötésia tä uli ha a walokö tasoma .
44020003	A waloikitö nö , ĩ Kötésia tä uli ha a kua tä , 3 kökö pilipoma kui kökö pilipoma hasupamanöma . Ĩ na tä kua tä , Sítia tä uli pata ha Paulo a huu pia tä , ' Juteu töpönö Paulo a namo simöa thaliö ! ' ĩ na Paulo anö ĩ na ta kuu hininö nö , ' Masetônia tä uli hamö makö huu pasio koonöö ! ' ĩ na Paulo a kuuma .
44020004	Ĩ na Paulo a kuu ha , petéia tili tä Pihu a hai ĩ pelupö Sópatötu a , tesalônika tili tä Atisötaku a , tesalônika tili tä Sekũtu a , tehepi tili tä Kaiu a , Timóteo a , ásia tili tä Síkiku a , ásia tili tä Tötópimu a , ĩ na töpö kui , Paulo a na ĩ töpö hua naisolöma .
44020005	Masetônia tä uli hamö ĩ töpö hua nainonö nö , töpö pökatöa toleha paipasolöma . Töpö pökatöa toleha paipalolö nö , Tötôasi tä uli ha ĩ töpö waloikilö nö , ĩ hamö ĩ töpönö samakö walo taa läo lasoma .
44020006	Juteu töpö pásökoamo tä , ĩsa ãi hölömo mai , ĩ nasimö ãi opala waikio noai ha , Hiliposö tä uli ha samakö husolö nö , kutiata a pata hamö samakö pi kaläa konasolö wi , 5 tä mumi kui tä mumi matalo nö , Tötôasi tä uli ha samakö waloa haia kõkö lasoma . Ĩ ha samakö kuki wi , sami semana sama tä hasupamanöma .
44020007	Sami semana sama tä hasupamanö nö , tomĩku tä wakala kuki ha , samakö Teusömo pia salo , ĩsa sama ãi asawösö kakama oalöpö , samakö kokamoma . Ĩ hena tä sai tä , Paulo a hua konasolö pia salo , pe epii Jesus ta wäsä halutima . Mötali tä mumi ha ta wäsä soatioma .
44020008	Sai a hösöka ha ai sai a kupoli , ĩ a sai hösöka ha ai a sai kua tolepoli , ĩ ha samakö kokamo polali , ĩ ha koa taka sii satehe epii taka sii hilipalo opama . Atu hamö tä möö wi ĩ taka ha hĩsa tä Êusiku a tikitioma . Paulo a hapalo tetepo opati kutenö , ĩ hĩsa tä manisia apölo nö , a mikölöma . A mikölöma , atu ha a kelo nö , a säa totia apöpasoma . Ai töpönö a hoköa kopalöma maaki , a säa totia waikipasoma .
44020009	
44020010	Ĩ ha Paulo a ithoa kononö nö , hĩsa tä na Paulo a kaöhötaiki nö , a hãsokapala apa nö , ' Pö pi honipo tihöö ! A temöa soa kuleö ! ' ĩ na Paulo a kuuma .
44020011	Ĩ na a kuu nö , a tua kopolö nö , ĩsa ãi kakapalö nö , ãi oalö nö , ĩ töpö na a hapalo kõoma . A hapalo soatia tä , tä halusoma . Tä halulo nö , a hua konasolöma .
44020012	Ĩ hĩsa tä temö öpii a kai konasolöma . Önö kutenö töpö pi mönaha apama .
44020013	Ĩ na tä kua tä , Paulo aiki , ' Mötati tuu kasö hamö Asôsö tä uli kulali , ĩ hamö maa u hamö pö pi hua pasilolöö ! Piliso hamö opii sa hua pasitasolö kitä . Asôsö tä uli ha makö walotaikölö nö , sa waloa taa läoö ! ' ĩ na Paulo a kuu ha , kutiata a pata hamö samakö pi hua konasolöma .
44020014	Samakö pi hua kononö nö , Asôsö tä uli ha samakö waloki kölö nö , piliso hamö Paulo a waloa haiki nö , kutiata a pata ha a titia naia koiki nö , Mitileni tä uli ha samakö pi hua konasolöma .
44020015	Mitileni tä uli ha samakö kuo wi , samakö pi hua konasolö wi , sanöta Kiosö tä ha samakö pi hasuiki nö , thapi hamö , Samosö tä uli ha samakö pi hasuiki nö , ĩ hena tä , mötati tuu kasö hamö Miletu tä uli kule , ĩ tä uli ha samakö walokö lasoma .
44020016	Ĩ tä uli ha samakö waloikilö nö , Pẽtekoosösisö tä wakala kua paia mai ha Jetusalẽi tä uli pata ha Paulo a walo pi topa apa salo , a silimo opama . A silimo kutenö , Ásia tä uli ha a kuo opimo wanio opama . Önö kutenö , ' Epesu tä uli ha makö söposöpo mai kitäö ! ' ĩ na Paulo a kuu waikioma kutenö , Miletu tä uli ha samakö waloa soataköma .
44020017	Miletu tä uli ha samakö waloa soataiki nö , Paulo anö ai tä simöa tolea soatalöma . Ai tä simöa soatalö nö , epesu tili töpönö Jesus a thapo wi ĩ pata töpö naka soata tasoma .
44020018	Ĩ pata töpö nakaö ha , Paulo a na ĩ töpö walokiso nö , ĩ töpö na Paulo a hapalotima . ' Hi Ásia tä uli ha sa walo tute tä , kamakö na sa kutiki nö , sa kuati thali , ĩ ma tä taö öpa waikia kule ' ĩ na Paulo a kuuma .
44020019	Ĩ na a kuu nö , ' Kamakö na sa kutiki nö , Jesus a Kaikana na sa kalipaloti kipili . Sa kalipaloti tä , “ Pata sa asawöö ! ” sa pi kuu maapili . Jesus sa ta wäsä tä , juteu töpönö ĩ ta hini mi ipö ha , sa mamo puu soati pola nö , sa kalipaloti kipili . Juteu töpönö sa namo simöati nö , sa pepalamati kipili . Ĩ na kamakö na sa kalipaloti tä , ĩ na sa kuati kipili ' ĩ na Paulo a kuuma .
44020020	A kuu nö , ' Ta topa apöle , ĩ sa ta wäsä wanio maapili . Makö kokamo sinomo wi , ĩ ha Jesus sa ta wäsätii , kamakö sai pö hamö sa ta wäsä hätäpo opaö , ĩ na sa kuati kipili .
44020021	Juteu töpö , juteu töpö pasi mai ĩ töpö , ĩ na kilii töpö na sa hapalo nö , “ Makö pi taemo sapa kopalo nö , Teusö ma tälö nö , hiopö ma tä hosalö nö , kamakö hai ĩ Jesus a Kaikana na , ‘ Jesus a pitili ’ makö õsi kuu nö , ĩ na makö kua totiopököö ! ” ĩ na sa kuti kipiliö ! ' ĩ na Paulo a kuuma .
44020022	A kuu nö , ' Huki Teusö a õsi kua tolele , ĩ anö sa simöa kutenö , Jetusalẽi tä uli pata hamö sa hua konasolö pia salo . Ĩ tä uli pata hamö sa kuo pialati , huki sa tä tai mi .
44020023	Kamisa na Teusö a õsi kua tolele , ĩ a kuu wi , ĩ sa tä taö sisaö . Sai pö pewö hamö sa huti pamö , Teusö a õsi kua tolele , ĩ a hapalo sinomo nö , “ Ai töpönö wa titiki kitäö ! Wa peama totio kitäö ! ” ĩ na kamisa na ĩ na Teusö a õsi kua tolele , ĩ a kuti thaliö !
44020024	Ĩ a kuti thali maaki , “ Häö ! Wi na taköö ? Sa noma wani ipö sai taköö ! ” sa pi kuu mi . Jesus a Kaikana aiki , “ Teusö anö makö totiapala apa wi , ĩ ta topa apöle ĩ ta wäsäö ! ‘ Hiopö ma tä thaa sinomo wi maaki , Teusö anö makö topa kopali kitäö ! ’ tä kuu wi , ĩ ta wäsä totihoö ! ” ĩ na kamisa na ĩ na Jesus a kuu kipiliö ! Ĩ na a kuu ha , sa tä pewö a wäsä pi topa apa kule . “ Jesus sa ta wäsä kota mai kitäö ! ” ĩ na sa pi kuu mi ' ĩ na Paulo a kuuma .
44020025	Ĩ na Paulo a kuu nö , ' Ĩ töpö pewö na Teusö a kaikanamo totio wi , kamakö na ĩ sa ta wäsä hätäpotipili , ĩ makönö sa tapa kota mai kitäö !
44020026	Ĩ na tä kuaö ha , ĩ na kamakö pewö na sa kuu pia kuleö ! “ Ai wa nomano nö , wa pea kuköma , Teusö aiki , ‘ Paulo anö sa kai a wäsä maama salo , wa pea kule ’ ĩ na Teusö a pi kuu mai kitä .
44020027	‘ Ĩ na makö kua totiopököö ! ’ ĩ na Teusö a kuu wi , kamakö na ĩ sa tä pewö a wäsä waikitio kipili nökö ” ĩ na sa kuu kuleö ! ' ĩ na Paulo a kuuma .
44020028	Ĩ na Paulo a kuu nö , ' Hiopö tä na makö noamoö ! Pö pi mosawikiö ! Makö pi mosawiki nö , Jesus a thapo wi , hiopö tä na ĩ ma töpö noama hö̃töoö ! “ Ĩ töpö noama totihoö ! Ĩ töpö na makö patamo sinomopököö ! ” ĩ na Teusö a õsi kua tolele , ĩ anö makö noa thama . Oweha kökö thapo wi , ĩ töpö mamo läapalo kua wi na , ĩ na Jesus a thapo wi ĩ töpö na pö mamo läapalo kua hö̃tötioö ! Jesus a thapo wi , Teusö anö ĩ töpö kokamoma sinomo wi , kama hai ĩ pelupö Jesus iä pö noa na ĩ töpö tälö noai , ĩ töpö na pö patamo sinomoö !
44020029	Kamisa hua konasolö noai ha , ai töpö waloa haiki nö , “ Jesus a hosalöheö ! ” ĩ na ĩ töpö kuu kitäö ! Öla anö oweha kökö namo kusö kua wi na , ĩ na ĩ töpönö makö namo kusö thamati kitäö ! Makö namo kusö thamati nö , “ Jesus a hosalöheö ! ” ĩ na ĩ töpö ku upa kitäö !
44020030	Kamakö na ĩ töpö kokamo naio wi , waiha ĩ töpönö holisi ta kateha apa kuki kitäö ! Jesus a thapo wi ĩ töpö luluapala pia salo , ĩ töpö mönamati pia salo . Ĩ töpö mönamati nö , holisi ta wäsä äpati kitäö ! Ĩ na tä kua kitäö !
44020031	Ĩ na tä kuaö ha , ĩ töpö na pö pi mosawikiö ! “ Kamakö na Paulo a kua tä , wakalai ha makö pi hatukupamani , mumai ha makö pi hatukupamani , ĩ na Paulo a kuati tä , 3 tökö inama kui tökö inama hasua waikimaki kipili ” ĩ na pö pi kuu totihoö ! “ ‘ Ĩ na makö kuapököö ! Ĩ na makö kuapököö ! ’ ĩ na kamakö pewö na ĩ na Paulo a ö̃kö kuti kipiliö ! ” ĩ na pö pi kuu totiataloö ! ' ĩ na Paulo a kuuma .
44020032	Ĩ na Paulo a kuu nö , ' Pei . “ Hi töpö noama haioö ! ” ĩ na Teusö a na ĩ na sa kuu kuleö ! “ Teusö tä kai na makö pi lulua haiopököö ! ” ĩ na kamakö na sa kuu kuleö ! Teusö tä kai aiki , “ Wanisala ma tä thaa wi maaki , Teusö anö makö totiapala apa kitä ” ĩ na tä kuu wi , ĩ Teusö tä kai a . Ĩ Teusö tä kai na makö pi luluo opaö ha , makö õsi lotetea apöpaso kitäö ! Teusö ma ta hini ipa tä , Teusö a hai ĩ makö pewö kutenö , Teusö tä uli ha makö kopölöma , Teusö anö ĩ makö pewö totiapala apa kõo naso kitäö ! ' ĩ na Paulo a kuuma .
44020033	Ĩ na a kuu nö , ' Kamakö hai ĩ wani tä na sa pi wasiso maapili . Oto söpala ösö , pötaata söpala ösö , haloi ösö , ĩ na kamakö hai ĩ ösö kui ösö na sa pi wasiso maapili .
44020034	Kama sa ami sainö sa kalipaloti nö , ipa wani sa tä ose wai täati kipili . Wani sa tä wai täati nö , sa töpö nokapalama wi , ĩ töpö na wani sa tä ose wai totoma sinomo kipili .
44020035	“ Sa kalipalo nö , töpö utiti ipii , wani tä na ĩ töpö honimo opöle , ĩ sa töpö pasilipopököö ! ” ĩ na makö pi thama pia salo , sa kalipalo sinomoti kipili . Jesus a Kaikana aiki , “ Wani wa tä täa tä , wa pi mönaha apa kule maaki , ai wa tä täpälöma , wa pi mönaha satia apöpasoö ” ĩ na Jesus a kuu noai , ĩ tä na pö pi motio hãto tihöö ! ' ĩ na Paulo a kuuma .
44020036	Paulo a hapalo matasoö ha , pili töpö maekonö töpö pewö hĩta thaiki nö , Teusö a na Paulo a hapaloma .
44020037	Teusö a na a hapaloma , ĩ ha ĩ töpö aiki , ' A hua kononöö ! ' ĩ töpö kuu tä , Paulo a hãsokoapala nö , ĩ töpö pi otapalo nö , töpö pewö ö̃köpalo opama .
44020038	' Kamakönö sa tapa kota mai kitäö ! ' ĩ na Paulo a kuu ha , pe epii ĩ töpö õsi wanisala apama . Ĩ ha Paulo a huu taa pi topa kõo salo , kutiata a pata kãa pamö Paulo a na ĩ töpö noka naisolöma .
44021001	Paulo a na töpö noka naisolö noai ĩ töpö na , ' Samakö kõo pasiolököö ! ' ĩ na samakö kuu nö , kutiata a pata hamö samakö titia kõo soataiki nö , sanöta Kosö tä na samakö pi hua kõo soatasolöma . Kosö tä uli ha samakö hasuiki nö , ĩ hena tä , maa tuu kasö pata hamö Hosisö tä uli kulati , ĩ tä uli ha samakö kukö lasoma . Ĩ tä uli ha samakö kuikölö nö , Pátata tä uli ha samakö hua nömöa konasolö wi ,
44021002	ĩ ha samakö söposöa soapalo nö , Penísia tä uli hamö ai kutiata a kai pata huu piale , ĩ sama ösö kai huu talalö nö , ĩ ösö pata na samakö titia nömöa kõo soaki wi , samakö pi hua konasolöma .
44021003	Samakö pi hua kononö nö , thapi hamö sanöta Sipöti sama tä uli talalö nö , kate a poko kuamö kule hamö , ĩ hamö samakö pi kaläamö kulolö nö , Sítia tä uli pata hamö samakö pi huamö kua soasolöma . Sítia tä uli pata ha Situ tä uli kule , ĩ tä uli ha kutiata a pata na töpö kalipalo sinomo noai ĩ töpönö wani tä pi söposöpamani ha , samakö söposöa naipasoma .
44021004	Samakö söposöa naipalo nö , ĩ Situ tä uli ha Jesus a thapo wi ĩ ai sama töpö hẽtu talalöma . Ĩ sama töpö hẽtu talalö nö , ĩ töpö na sami semana tä hasupasoma . Ĩ töpö na samakö kua tä , Teusö a õsi kua tolele ĩ anö ĩ töpö pi hatukua waikipamanöma kutenö , ' Jetusalẽi tä uli pata ha a huu taso tihöö ! ' ĩ na Paulo a na ĩ na ĩ töpö kuuma .
44021005	Ĩ na tä kua tä , ĩ töpö na samakö kuo wi , ĩ ha samakö huso kõoma , Situ tä uli atu ha mötati tuu kasö pata kulati hamö , ĩ hamö Jesus a thapo wi , kamisamakö na ĩ töpö nokapasoma . Wano töpö , suö töpö , ulu töpö , ĩ na töpö kui töpö nokaalöma . Ĩ tuu kasö ha maka maka tä pata paalati , ĩ tä maka maka ha pili samakö maekonö samakö hĩta thaiki nö , Teusö a na samakö hapaloma .
44021006	Teusö a na samakö hapalo matalo nö , ' Samakö kõo pasiolököö ! ' ĩ na samakö kuu ha , ' Pö kononöö ! ' ĩ na töpö kuu hö̃töoö ha , kutiata a pata ha samakö titia koiki nö , samakö pi kaläa konasolöma . Samakö pi kaläa konasolö ha , ĩ töpö pewö kõa pasisolöma .
44021007	Kamisamakö hai , Situ tä uli ha samakö husolo nö , Pötolemaita tä uli hamö samakö hulolö nö , ĩ ha samakö kua nömöa kõkö lasoö . Ĩ ha Jesus a thapo wi ĩ töpö na samakö noimo nömöa kõkölasoma .
44021008	Samakö noimo nömöa koikilö nö , ĩ hena tä samakö hua nömöa kononö nö , Sesatéia tä uli ha samakö waloa nömöa kõkö lasoö . Samakö waloa nömöa koikilö nö , Jesus ta topa apöle , Filipe anö ĩ ta wäsä sinomo wi ĩ a sai pö na samakö pökö kuköma . Nii tä totoma sinomopö , Jesus anö töpö simönö noai ĩ töpönö 7 töpö kui töpö saipalö noai , Filipe a hai ĩ ai a kuoma .
44021009	Filipe a hai ĩ 4 pete kökö kui , ĩ pete töpönö peanopö a thapo mai ha töpö kuo soa noai , ĩ töpö suönö Teusö a kai a wäsä sinomotima .
44021010	Ĩ ha polakapi sama tä mumi thapama tä , Teusö a kai a wäsä sinomo noai , ĩ Akapu a hilo wi , Jutéia tä uli pata ha ĩ a kulati , ĩ a waloa läköma .
44021011	A waloiki nö , Paulo a hai ĩ sita hasulö nö , ĩ totonö kama ami pewö wani õka sapa kopasoma . Kama ami õka sapa kopalo nö , ' “ Kama sa ami õka sapa kupalohe na , hi sita thapo pole , waiha ai töpönö ĩ a õka thaa hö̃töpali kitäö ! Jetusalẽi tä uli pata ha juteu töpö kule , ĩ töpönö ĩ a õkapali kitäö ! A õkapalö nö , juteu töpö pasi mai ĩ töpö na a totoki kitäö ! ” ĩ na Teusö a õsi kua tolele , ĩ a kuu kuleö ! ' ĩ na Akapu a kuu läoma .
44021012	Ĩ na Akapu a kuu läoö ha , ai töpö lole ĩ töpö , kamisamakö , ĩ na samakö kui samakö aiki , ' Jetusalẽi tä uli pata ha a huulö tihöö ! ' ĩ na Paulo a na ĩ na samakö ku upa läo kipili .
44021013	Ĩ na samakö ku upaö ha , ' Makö ö̃kö maiki . Sa õsi wanisalama ti ! Jetusalẽi tä uli pata ha Jesus pata sa ta wäsäö ha , ai töpönö sa õkapali ha , “ Ĩ na tä kua pasio päo ” sa kuu hö̃töo kitäö ! Sa säa hãtopali kitä maaki , Jesus pata sa ta wäsä satimo pi topa apa hö̃töa kule ' ĩ na Paulo a kuu satimo hö̃töoma .
44021014	' Naiö ! A huulö tihöö ! ' ĩ na samakö ku upama maaki , Paulo anö samakö a hini maama . Samakö a hini mi ha , ' Teusö anö tä thama pi topa apöle , Teusö anö ĩ tä thamapöö ! ' ĩ na samakö kuu soa pätasoma .
44021015	Ĩ na tä kua tä , polakapi tä mumi matalo nö , samakö husoa kononö nö , Jetusalẽi tä uli pata hamö samakö hulasolöma .
44021016	Sesatéia tä uli ha Jesus a thapo wi töpö kule , kamisamakö na ĩ ai töpö noka naipasoma . Jetusalẽi tä uli ha samakö hulasolö wi , ĩ hamö samakö walokö lasoma . Ĩ hamö samakö walokö lasoö ha , kamisamakö na töpö noka wi ĩ töpönö , sipöti tili tä Menasõ a sai ha samakö kai walokö lasoma . Menasõ anö Jesus a thapo tete epa waikio noai ĩ a sai pö ha samakö pökö kuköma .
44021017	Ĩ na tä kua tä , Jetusalẽi tä uli ha samakö waloki ha , ' Aitaköö ! Makö huu ke ? ' ĩ na Jesus a thapo wi , ĩ na ĩ töpö pi mönaha kuu läoma .
44021018	Ĩ na töpö kuuma , ĩ hena tä Tiago a na Paulo a hapalo pia salo , kamisamakö solo Tiago a na samakö ekuköma . Ĩ ha Jesus a thapo wi ĩ pata töpö pewö kokamoma .
44021019	Ĩ pata töpö kokamo pole ha , ĩ ha samakö ekuköma , ĩ töpö na Paulo a hapalo noimo nö , Paulo a kuati noai ĩ tä pewö a wäsä totioma . Juteu töpö pasi mai ĩ töpö na Paulo a kalipaloti tä , ĩ tä Teusönö tä thama noai , Paulo anö ĩ ta wäsä toitioma .
44021020	Ĩ ta wäsä toitioö ha , ' Aitaköö ! Teusö a totiatalo opawö ' ĩ na töpö kuu nö , ' Ipa Paulo ai . Wa töpö taa nökö . Hi juteu töpö satehe epii töpönö Jesus a tälömae . Ĩ töpönö Moisés a kai hini soatioö .
44021021	Ĩ na ĩ töpönö ta kuu hinima : “ Tiko töpö na juteu töpö pilia nainati , ĩ juteu töpö na Paulo a hapalotö nö , ‘ Moisés anö pata töpö noa thaa noai , ĩ ta hosalöö ! Au ulu töpö isi ola ösö hosa tihöö ! Juteu makö kua sinomo wi na , huki ĩ na makö kua naio maapököö ! ’ ĩ na Paulo a kuu thaliö ! ” ĩ na hi juteu töpönö ĩ na ta kuu hinima .
44021022	Önö kutenö , wi na makö kuapö ? “ Paulo a waloa waikiköma thaliö ! ” ĩ töpönö ta kuu hini waikile kitä .
44021023	Pi naka . Ĩ na wa kuapöö ! Hisa ha kamisamakö na 4 töpö kui ai töpö kua naia kule . Teusö a na ĩ töpö hapalo nö , “ Ĩ na samakö kua totio kitäö ! ” ĩ na ĩ töpö kuu totioma .
44021024	Ĩ na töpö kuu totioma kutenö , “ Ĩ töpö pitili ” ĩ na Teusö a pi thamapö , töpö Teusömo nö , töpö sanumoö , pata töpö maaki , töpö he manopasoö , ĩ na töpö kuati pia salo . Moisés anö pata töpö noa thaa noai , ĩ töpönö ĩ ta hini salo , ĩ na töpö kuati pia salo . Önö kutenö , ĩ töpö na a sanumo nainoö ! Ai töpö na sitipa wa kökö totokö nö , ĩ töpö he manopamanöö ! Ĩ na wa kuaö ha , “ Ö̃kö ta o . ‘ Paulo anö Moisés a kai a peama apa nö kiliawö ia ! ’ ĩ na makö kuu wi , ĩ ta holisi . Paulo anö Moisés a kai a hini naio pasiowö ” ĩ na hi juteu wa töpö thamapököö ! Paulo ai ! ' ĩ na töpö kuuma .
44021025	Ĩ na töpö kuu nö , ' Juteu töpö pasi mai ĩ töpönö Jesus a tälö noai , ĩ töpö na waheta sama tä simöa waikipali kipili . Ĩ na ĩ tä waheta kuuma : “ Ukutupö töpö na töpö noamamo wi , ĩ töpö ukutupö na salo a totokö noai , ĩ a salo oa tihöö ! Salo a iä wanimo paio mai ha a oa tihöö ! Iä iä tä oa tihöö ! Ai wa tä po mane maaki , a mamo hãto tihöö ! ” ĩ na ĩ tä waheta na ĩ na samakö kuu kipili ' ĩ na ĩ töpö kuu totiatalo opama .
44021026	Ĩ na ĩ töpö kuu totiatalo opaö ha , 4 töpö kui , Paulo anö ĩ töpö kai ekuiki nö , ĩ töpö na Paulo a sanumo naioma . A sanumo naio nö , Teusömo wi a sai õsimö na a lisitalo nö , ' Ĩ na tä mumi kuto tä , samakö õsi salupamo matalo nö , Teusö a na tä totoköpö , ĩ samakö pewönö ĩ nasimö sama tä totoki pia salo ' ĩ na Paulo a kuuma .
44021027	Ĩ na tä kua tä , 7 tökö mumi kui tökö mumi mapo pia tä , Teusömo wi a sai ha ásia tili töpö juteunö Paulo a talalöma . Paulo a talalö nö , ĩ töpönö ai juteu töpö satehe epii töpö lululö nö , Paulo a huölö nö , töpö lalupo opama .
44021028	' Isöhaeu pö ! Samakö pasilipalöö ! Ĩ tä uli pewö hamö hi a wani aiki , “ Isöhaeu töpö a hini tihöö ! Moisés anö isöhaeu töpö noa thaa noai , ĩ ta hini tihöö ! Isöhaeu töpö Teusömo sinomo wi ĩ a sai topa maneö ! ” ĩ na Paulo a wani ku upa thaliö ! Huki hi Teusömo wi a sai ha juteu töpö pasi mai , Paulo anö ĩ töpö kai waloiki nö , töpö kai lisipasoma kutenö , hi a sai ausi ipii ĩ a sai samimananö noa ' ĩ na töpö lalupo ku upama .
44021029	Sai pö hö̃kökö öpii sai pö kule , ĩ ha Paulo anö epesu tili tä Tötópimu a kai wani huu noai , ĩ töpönö ĩ tä talalöma kutenö , ' Ĩ a wani hai , juteu tä pasi mi ipii , ĩ a maaki , Teusömo wi a sai na Paulo anö ĩ a kai wani lisia hiopöa apöpaso noa ' ĩ na töpö pi kuuma .
44021030	Ĩ na tä kua tä , Jetusalẽi tä uli pewö pata hamö ĩ töpö lalupalo opa wi ĩ tä palasoma . Töpö pewö läläoki solö nö , töpö pewö walopa läo solöma . Töpö walopa läoso nö , Paulo a huöle nö , Teusömo wi a sai atu hamö Paulo a läkäa atulölö nö , sai a päka laa kõköma .
44021031	Taka laa kõkö nö , Paulo a säpa pia tä , ' Jetusalẽi tili töpö pewö lalupalo opa nö , töpö waitilimopalo opa kulaliö ! ' ĩ na homa tili töpö sotatu simöa sinomo wi ĩ a patanö tä kuu hininö nö ,
44021032	ai sotatu töpö , ai sotatu pata töpö , ĩ na töpö kui töpö naka soatalölö nö , juteu töpö lalupalo pole , ĩ töpö na a läläa soatasolöma . A läläa soatasolöma , ĩ juteu töpö lalupalo polati hamö ĩ töpö kai hua soatasolöma . Töpö kai hua soatasolö wi , ĩ juteu töpö lalupo polati , ĩ töpönö ĩ sotatu töpö kai huu talalö nö , Paulo a sä maa lätasoma .
44021033	Paulo a sä maa lätasoma , ĩ ha ĩ sotatu pata tä waloa kotöa totiki nö , Paulo a huöa totilö nö , ' Polakapi söpala ösö totokönö a õkapalöö ! ' ĩ na a pata kuu nö , ' Hi a hai , ĩ witi pili a ? Hinö ka pi tä thama ? ' ĩ na a pata kuuma .
44021034	Ĩ na a pata kuu ha , töpö lalupalo isi waniho opa päoma . Töpö hapalo makokopo mi kutenö , ' Wi na tä kuaö ha , hi töpö lalupalo opati nö , töpö waitilimotii ? ' ĩ na a pi pata kuu pasioma . Ĩ na a pi kuu salo , kama hai ĩ sotatu töpö na , ' Kamakö hai ĩ sai pö lototoa apöle , ĩ a sai na Paulo a titikötöö ! ' ĩ na ĩ a pata kutima .
44021035	Ĩ na a pata kuti ha , ĩ sotatu töpönö Paulo a täa soatalölöma . A täa soatalölö nö , sotatu töpö hai sai a ha tuo wi tä kule , ĩ ha Paulo a kai atelo nö , ĩ juteu töpö waitilimo opa läoö ha , sotatu töpönö Paulo a maopolöma .
44021036	Töpö satehe epii töpö lalupalo kai nokapalo pole ĩ töpö aiki , ' A säpalöö ! A säpalöö ! A säpalöö ! ' ĩ na ĩ töpö pewö kupalo opama .
44021037	Ĩ na tä kua tä , sotatu töpö hai sai a lototoa apöle , ĩ a sai õsimö ha Paulo a kai lisipo pia tä , Paulo aiki , sotatu pata tä na , ' Kawa na sa hapalo pi topa paia kule ' ĩ na a kuu ha , ' Köteeku wa töpö kai taö öpakö ta o .
44021038	Sutu ha homa tili töpö kaikanamo noai , esitu tili tänö ĩ tä taa wani ipö salo , poke tä uli ha wasu töpö satehe epii , ĩ 4.000 töpö kui töpö wasu kai hulasolö noai , ĩ wa hãtowö ? ' ĩ na ĩ sotatu pata tä kuuma .
44021039	A kuu ha , ' Ma . Juteu sa . Silísia tä uli pata ha Tasu tä uli kulati , ĩ ha sa ose wai kupasoma . Ipa juteu töpö na sa hapalo pi topa kule . “ Awai ! ” wa kuu kitä ? ' ĩ na Paulo a kuu ha ,
44021040	' Awai ! A hapaloö ! ' ĩ na ĩ sotatu tä kuu hö̃töoma . Ĩ na a kuu hö̃töoö ha , sai a hamö tä tuo wi ĩ ha Paulo a öpapalo nö , juteu töpö lalupalo kai sotota pole , Paulo a aminö ĩ töpö wasuma . Ĩ töpö wasu ha , töpö lalupalo matasoma . Töpö lalupalo matasoö ha , Paulo anö epöteu töpö kai thaa nö , a hapaloma .
44022001	Paulo a hapalo nö , ĩ na a kuuma : ' Ipa pö ! Ipa pata töpö . Kamakönö sa säpa pi topa apa manu kule , kamakö na sa hapalo pia kule . Sa kuu piale , ĩ ta hiniheö ! ' ĩ na Paulo a kuuma .
44022002	Ĩ na a kuu ha , ' Epöteu makö kai a tha apa nö kilile ia ' ĩ na ĩ töpö pi kuu nö , töpö hapalo mai ha , töpö sömöka taa totioma .
44022003	Töpö sömöka taa totia tä , Paulo a hapalo kõo nö , ' Juteu sa naiwö . Silísia tä uli pata ha Tasu tä uli kulati , ĩ hamö sa kupasoma . Ĩ hamö sa kupalo nö , hi Jetusalẽi tä uli ha sa patasoma . Sa pataalö tä , Kamalieu anö sa pi hatukamama . Moisés anö kamakö hai ĩ nö patapö töpö noa thaa noai , ĩ tä pi na sa pi hatukua totia apöpamanöma . Kamakönö Teusö ma hini pi topa apa kua wi na , ĩ na sa kua hö̃tötioma .
44022004	“ Jesus a thapo wi ĩ töpönö Teusö a hini mi ipö ” ĩ na sa pi kuu salo , sa töpö säpama pi topa apa nö , sa töpö namo simöa sinomotima . Suö töpö solo sa töpö õkapamanö nö , titita wi a sai ha sa töpö titiaköma .
44022005	Teusö a täpä totio wi ĩ pata tä , juteu pata töpö kokamo sinomo wi ĩ töpö , ĩ na töpö kui töpö aiki , “ Paulo a kuu pole , ĩ pitili ta ” ĩ na ĩ töpö kuu kitä . Ĩ pata töpönö kamisa na waheta tökö totopa nö , “ Tamaasöku tä uli ha kamakö hai ĩ juteu töpö kulati , ĩ töpö na hi waheta tökö kai hulolöö ! ” ĩ na ĩ pata töpö kuuma . Ĩ na töpö kuu ha , Tamaasöku tä uli ha ĩ waheta sa tökö kai hulasolöma . “ Tamaasöku tä uli ha Jesus a thapo wi ĩ sa töpö õkapamanö nö , hi Jetusalẽi tä uli pata ha sa töpö õkama hila kõkö solöpöö ! Hisa ha sa töpö peama kõosolöpöö ! ” ĩ na sa pi kuu salo , Tamaasöku tä uli ha sa hulasolöma .
44022006	Sa huulö pamö , Tamaasöku tä uli ha sa ateo opa tä , motokö hẽtupo pia tä , hutu mosökö ha tä pata wakala apii , kamisa na ĩ tä wakala pata waloköma .
44022007	Ĩ tä wakala pata waloki ha , masita ha sa kelasoma . Sa kelo nö , ta pata hapalo pole ĩ sa ta hini ipa hö̃töoma . “ Saulu ai . Wi na wa pi kuu salo , sa peamati kule ? ” ĩ na ta pata kuu soatama .
44022008	Ĩ na ta pata kuu ha , “ Pata tä ! Ĩ witi wa ? ” sa kuu ha , “ Nasaté tili Jesus sa . Kawanö sa peama wi ĩ sa ” ĩ na ta pata kuuma .
44022009	Kamisa na töpö huu naine , ĩ töpönö ĩ tä wakala pata tapa naioma maaki , ta pata kuu pole ĩ ta hini pasio maama .
44022010	Ĩ na tä kua tä , “ Pata tä ! Wi na sa kuapö ? ” sa kuu ha , “ A hoköa kopaloö ! Tamaasöku tä uli ha a lisia kopalolö . Wa lisipasoö ha , ki töpö aiki , ‘ ' Ĩ na wa kua totiopököö ! ' ĩ na Teusö a kuu kuleö ! ’ ĩ na ĩ töpö kuu kitäö ! ” ĩ na Jesus pata tä kuu totioma .
44022011	Ĩ na pata tä kuu ha , ĩ tä wakala patanö sa mamo höpöpöa soatasoma kutenö , kamisa na töpö huu naine , ĩ töpönö sa tutua kotalölö nö , Tamaasöku tä uli ha sa kai lisia kopaso lasoma .
44022012	Sa kai walokö lasoma tä , kamisa na Ananiasö a waloa hö̃töa läköma . Ananiasö anö Moisés a kai a hini totiatalo opama . A Teusömo sinomotima . “ Ananiasö a pata totiatalo opaö ” ĩ na tamaasöku tili töpö juteu pewö kutima .
44022013	Kamisa na Ananiasö a waloa läiki nö , “ Ipa Saulu ai . A mamo tetea kopaloö ! ” ĩ na a kuu ha , sa mamo tetea kõo soatalo nö , Ananiasö a na sa mamo tetea kõo soatasoma .
44022014	Sa mamo tetea kõo soatasoma , ĩ ha Ananiasö a hapalo soata nö , “ Kamakö nö patapönö Teusö a thapo noai ĩ Teusö anö wa sailöma . Teusö anö tä thama pi topa wi , kawa na ĩ tä taöma pia salo . Jesus Cristo anö toitai tä thatala apa asa wi , kawanö ĩ wa tapa asapö , Teusö anö ĩ wa saia asalöma . ‘ Jesus a hapalo wi , ĩ Saulu anö ĩ a hapalo hinipöö ! ’ ĩ na Teusö a pi kuuma .
44022015	Wa tä tapae ĩ tä , wa ta hinie ĩ tä , ĩ na kilii sanöma töpö pewö na ĩ wa ta wäsäpököö !
44022016	Pei . Wa hoköa soatalo nö , Jesus wa nakalö nö , wa mãi õmamono nö , wanisala wa tä thaa noai ĩ wa tä salupamanöpöö ! ” ĩ na kamisa na ĩ na Ananiasö a kuu totiatalo opama .
44022017	Ĩ na Ananiasö a kuu ha , Jetusalẽi tä uli pata ha sa hua konasolöma . Ĩ ha sa waloikilö nö , Teusömo wi a sai ha Teusö a na sa hapaloti tä , uni sa tä talalöma .
44022018	Jesus Kaikana a hapalo pole , ĩ sa uni talalöma . Kamisa na ĩ a hapalo nö , “ Kawanö sa wäsä piale , hi jetusalẽi tili töpönö ĩ ta hini mai kitä . Önö kutenö , a lopatalolö . Tiko hamö a huu soatalö ” ĩ na Jesus a kuu ha ,
44022019	“ Pata tä ! Juteu töpö kokamo sinomo wi ĩ sai pö hamö sa huu hätäpo nö , wa thapo wi ĩ sa töpö talalö nö , sa töpö soapali , titita wi a sai ha sa töpö titiki , ĩ na sa kuati kipili . Ĩ na sa kuatipili , hi jetusalẽi tili töpönö ĩ tä taö öpa waikile kitä .
44022020	Estêvão anö wa wäsäti noai , ĩ töpönö ĩ a säpa pia tä , kamisa aiki , ‘ Awai . Ma säpalöpöö ! ’ sa kuu nö , a säpalö noai ĩ töpö hai ĩ haloi sa ösö huölöma ” ĩ na Jesus Kaikana a na ĩ na sa kuuma .
44022021	Ĩ na sa kuu ha , “ Tiko hamö a hua kononöö ! Pai ipa hamö juteu töpö pasi mai ĩ töpö pilipai , ĩ töpö na kamisanö wa simöpali pia salo ” ĩ na Jesus Kaikana a kuuma ' ĩ na töpö sotota pole , ĩ töpö na ĩ na Paulo a kuuma .
44022022	Ĩ na Paulo a kuu ha , töpö sotota pole ĩ töpö sömöka taa toitioma maaki , ' Juteu töpö pasi mai ĩ töpö na Jesus pata tänö sa simöpali pia salo ' ĩ na Paulo a kuu ha , töpö lalupaloa apösoma . Töpö lalua apölo nö , ' A wani säpalöö ! A wani säpalö nö , a wani hosalöö ! Ma wani säpa maama , tä topa mai kitäö ! ' ĩ na töpö lalupalo kuuma .
44022023	Ĩ töpö lalupalo kuu nö , töpö waitili salo , töpö haloi ösö hasutalö nö , masita tä kopeke helumama .
44022024	Ĩ na töpö kuati ha , sotatu pata tä aiki , ' Hi a sai ha Paulo a titia soataköö ! Ma titiki nö , ma soapalö nö , Paulo a na ma tä hininö nö , “ Wi na töpö pi kuu salo , ‘ Paulo a säpalöpököö ! ’ ĩ na töpö lalupalo kuu kulai ? ” ĩ na Paulo a na ĩ na pö kuu ! ' ĩ na sotatu töpö na ĩ na pata tä kuuma .
44022025	Ĩ na pata tä kuu ha , sotatu töpönö Paulo a õkapalöma . Salo ösö totonö Paulo a õkati tä , sotatu tä na Paulo a hapalo nö , ' “ Ĩ homa tili tänö wanisala tä thaa totiomaö ! ” ĩ na pata töpö kuu paio mi tä , ĩ homa tili tä soapa pasio mai kitä ta pi kuu mai ' ĩ na Paulo a kuu nö , ' Kamisa hai , homa tili sa naiwö ' ĩ na Paulo a kuu ha ,
44022026	ĩ sotatu pata tä na ĩ sotatu tä ekuiki nö , ' Ĩ a wani na ĩ ka pi wa tä thaa pia kule ? Ĩ a wani hai , ĩ homa tili tä naiwö kutenö , a thama tihöö ! ' ĩ na ĩ sotatu tä kuuma .
44022027	Ĩ na a kuu ha , Paulo a na sotatu pata tä waloiki nö , ' Homa tili wa totiwö ? ' a kuu ha , ' Awai . Kamisa hai , homa tili sa totiwö ' ĩ na Paulo a kuu hö̃töoma .
44022028	Ĩ na Paulo a kuu ha , ' Homa tili sa kupaso pia salo , sitipa kökö satehe epii sa kö sitipa totoköma ' ĩ na sotatu pata tä kuuma . Ĩ na a kuu ha , Paulo aiki hö̃töwö , ' Sa ose wai kupaso noai , ĩ tä , homa tili sa kua soa pasipasoma ' ĩ na Paulo a kuuma .
44022029	Ĩ na Paulo a kuu ha , Paulo a hapalama piale , ĩ töpö öpa pasököa soataköma . Ĩ ha , sotatu pata tä aiki , ' Hö . Hi a hai , homa tili tä maaki , “ A õkapalöö ! ” ĩ na sa wani kuu silia apa nö kililo ia ! ' ĩ na a pi pata kuu kõo salo , a kilipalo opama .
44022030	A kilipalo opa nö , ĩ hena tä , ' Wi na Paulo a kuaö ha , “ Paulo a wanisala apawö ” ĩ na juteu töpö kupalo kule ? ' ĩ na ĩ sotatu pata tä pi kuu nö , Paulo a kusöa kopamanö nö , Teusö a täpä sinomo wi ĩ pata töpö , juteu pata töpö kokamo sinomo wi ĩ töpö , ĩ na töpö kui töpö nakalötö nö , töpö kokamomanöma . Ĩ töpö kokamomanö nö , Paulo a nakalö nö , ĩ juteu töpö kokamo pole , ĩ töpö mötali ha Paulo a lomaköma .
44023001	Juteu pata töpö kokamo pole , ĩ töpö na Paulo a hapaloma . ' Ipa pö ! “ Teusö a na sa wanisala mai kitäö ! ” sutu ha sa pi kuuma , huki sa pi kuu soa kule ' ĩ na Paulo a kuuma .
44023002	Ĩ na a kuu ha , Teusö a täpä totio wi ĩ pata tä Ananiasö aiki , ' Paulo a kai wani säkö ' ĩ na Paulo a kotö ha töpö öpale , ĩ töpö na ĩ na ĩ a pata kuuma .
44023003	Ĩ na a pata kuu ha , ĩ a na Paulo aiki , ' Teusö anö wa wani säa hö̃töli kitäö ! Wa holisimo opawö . Moisés anö pata töpö noa thaa noai , ĩ wa ta hininö nö , kamisa na wa tä makokamapö , hisa ha kawanö sa lomakö solöma maaki , Moisés wa kai a hini pasia mane . “ Wanisala tä thaa pasio mai ĩ a sä tihöö ! ” ĩ na Moisés a kuuma maaki , “ Paulo a sä ! ” wa kuu silia apawö ' ĩ na Paulo a kuuma .
44023004	Ĩ na Paulo a kuu ha , Paulo a kotö ha töpö lole , ĩ ai töpö aiki , ' Teusö a täpä totio wi , ĩ pata tä na wa hapalo hiopöa apa maikiö ! ' ĩ na töpö kuu ha ,
44023005	' Ipa pö ! “ Ĩ a hai , Teusö a täpä totio wi ĩ pata tä ta o ” ĩ na sa pi kuu mae . Ĩ na Teusö tä waheta kuu : “ Au ai pata tä na a hapalo wanisala tihöö ! ” ĩ na tä kuu ' ĩ na Paulo a kuuma .
44023006	Ĩ na a kuu nö , ' Hi pata töpö kokamo pole , ĩ ai töpö hai ĩ satuseu töpö , ĩ ai töpö hai ĩ patiseu töpö , ĩ na kilii töpö kokamo kule ' ĩ na Paulo a pi kuu manu kule , ' Ipa pö ! Patiseu sa . Patiseu ulupö sa . Kamakö aiki , “ ‘ Noma waikilasoma maaki , töpö temöa konaso kitäö ! ’ ĩ na Paulo a pi kuu salo , a wani hiopöa apatii ” ĩ na makö kuu hãtoa alu kule ' ĩ na Paulo a kuuma .
44023007	Ĩ na a kuu ha , patiseu töpö , satuseu töpö , ĩ na kilii töpö kokamo pole , ĩ töpö hapalo hẽtupaso pa , töpö päsäpasoma .
44023008	Satuseu töpö aiki , ' Sanöma makö noma waikilasoma , tä temö kota mai kitäö ! Ãju töpö kua mai kitäö ! Õsi töpö kua mai kitäö ! ' ĩ na ĩ töpö kuu sinomotii . Patiseu töpö aiki , ' Sanöma makö noma waikilaso noai maaki , waiha töpö temöa konaso kitäö ! Ãju töpö kua , õsi töpö kua , ĩ na tä kua ' ĩ na ĩ töpö kuu sinomo pasitioö .
44023009	Önö kutenö , töpö lalupalo opa nö , lope epii töpö päsäpaso lasoma . Ĩ na tä kua tä , patiseu töpönö Moisés a kai wäsä sinomo wi ĩ ai töpö öpaiki nö , pe epii töpö hapaloma . ' “ Paulo a wanisala mai kitä ” ĩ na samakö pi kuu kuleö ! Paulo a na ãju tä hapalo hãtomaö ! Ĩ a na õsi tä hapalo hãtomaö ! ' ĩ na ĩ töpö kuuma .
44023010	Ĩ na töpö kuuma , ĩ na tä kua tä , töpö lalupalo opati noai ĩ töpönö Paulo a läkäpo opaö ha , sotatu pata tä aiki , ' Paulo a thuu tupö käpaso matimöö ! ' a pi pata kuu pasio nö , ' Paulo a hua konöö ! Sai pö lototoa apöle , ĩ sai pö ha Paulo a tutua konönöö ! ' ĩ a patanö ĩ na kama hai ĩ sotatu töpö noa thaö ha , ĩ a sai pö ha Paulo a tutua konönö nö , a hila kokö tasoma .
44023011	Ĩ na tä kua tä , ĩ tä mumi ha Paulo a na pata tä Jesus Kaikana a tapamonasoma . A tapamono nö , ' A kili tihöö ! A pi loteteikiö ! Hi Jetusalẽi tä uli pata ha kawanö sa wäsä kuapili na , Homa tä uli pata ha sa wäsä nömöopököö ! ' ĩ na pata tä kuuma .
44023012	Ĩ hena tä , juteu töpö kokamono nö , Paulo a säpa pi topa apa salo , ' Paulo ma säpa paio mi tä , makö iapalo mi , makö amisio mi , ĩ na makö kua paiopököö ! ' ĩ na töpö noa thasoma .
44023013	Töpö satehe epii , ĩ 40 wano töpö kui , ĩ na töpö noa thasoma .
44023014	Töpö noa thasolo nö , Teusö a täpä sinomo wi ĩ pata töpö , ai juteu pata töpö , ĩ na kilii töpö na töpö noa thaso noai ĩ töpö ekuiki nö , ' “ Paulo ma säpa paio mi tä , makö iapalo mi , makö amisio mi , ĩ na makö kua paiopököö ! ” ĩ na samakö noa thasoa totiso kipiliö !
44023015	Huki pata töpö kokamo sinomo wi ĩ töpö , kamakö , ĩ na kilii makö aiki , “ Paulo a hilapasoö ! ” ĩ na sotatu pata tä na ĩ na pö kuu ! “ Paulo sama hini makoka totiopököö ! ” ĩ na makö kuu ! Pata töpö na Paulo a walo mai ha , samakö lämono nö , Paulo sama säpali pia salo ' ĩ na töpö noa thaso noai ĩ na ĩ töpö kuuma .
44023016	Ĩ na töpö kuuma maaki , Paulo a hai pusapö anö ĩ tä kuu noai ĩ ta hinima kutenö , sotatu töpö sai pö ha a lisipalo nö , Paulo a na ĩ tä pewö a wäsä soatama .
44023017	Ĩ ta wäsäö ha , Paulo anö ai sotatu pata tä nakalö nö , ' Sotatu pata tä sai na hi hĩsa tä hilakötöö ! A hilakötö nö , “ Kawa na hi hĩsa tä wäo pi topa kuleö ! ” ĩ na wa kuu ! ' ĩ na Paulo a kuuma .
44023018	Ĩ na Paulo a kuu ha , ĩ sotatu pata tänö sotatu pata tä sai na ĩ hĩsa tä hilakötö nö , ' Sotatu töpö sai pö ha Paulo a titilati , ĩ anö sa nakalö nö , “ Sotatu pata tä sai na hi hĩsa tä hilakötöö ! Ĩ a pata na hi hĩsa tä wäo pi topa kuleö ! ” ĩ na Paulo a kuu ke ' ĩ na ĩ sotatu pata tä kuuma .
44023019	Ĩ na a kuu ha , sotatu pata tä sainö ĩ hĩsa tä poko huölö nö , pasökö tömö a lomakö nö , ' Wi na ta kua wi wa tä wäsä pi topa kule ? ' ĩ na a pata kuuma .
44023020	Ĩ na a pata kuu ha , ĩ hĩsa tä aiki , ' “ Juteu pata töpö kokamo sinomo taso wi ha , hena tä , ĩ töpö na Paulo a lomakötöö ! ” ĩ na kawa na ĩ na juteu töpö kuu pia salo . “ Paulo sama hini makoka pi topa kuleö ! ” ĩ na töpö holisi kuu pia salo .
44023021	Ĩ na töpö kuu ha , “ Ĩ pitili ta ” a pi kuu ti ! Ĩ töpö satehe epii , ĩ 40 töpö kui töpönö Paulo a säpalöpö , töpö lämo pia salo . “ Paulo ma säpa paio mi tä , makö iapalo mi , makö amisio mi , ĩ na makö kua paiopököö ! ” ĩ na ĩ töpö pewö kupalo opösoma . “ Awai . Ĩ na sa kua kitäö ! ” ĩ na wa kuu ha , ĩ töpö lämono nö , Paulo a säpali kitä ' ĩ na ĩ hĩsa tä kuuma .
44023022	Ĩ na ĩ hĩsa tä kuu ha , ĩ sotatu pata tä aiki , ' Wanaiki . “ Sotatu pata tä sai na ĩ sa ta wäki ke ” a kuu tihöö ! ' ĩ na a pata kuu nö , ' Peiö ! A kopolöö ! ' ĩ na a pata kuuma .
44023023	Ĩ na ĩ sotatu pata tä sai kuu nö , polakapi sotatu pata tökö nakalö nö , ĩ tökö na a hapalo nö , ' Ai sotatu töpö satehe epii , ĩ 200 töpö kui töpö nakalöö ! Sotatu töpönö kapalu kökö kai huu sinomo wi ĩ töpö satehe epii ĩ 70 töpö kui töpö naka nainöö ! Sokopi kökö kai huu pasio wi , ĩ töpö satehe epii , ĩ 200 töpö kui töpö naka nainöö ! Mötali tä mumi kupo paio mai ha , 9 otasö kupo tä , Sesatéia tä uli hamö ĩ töpö pewö kai hua soalolöö !
44023024	Ai kapalu a na Paulo a tikäköpö , a kapalu thaa naikiö ! Paulo ma noama totio nö , Pélikösö a kaikana na a tälölöheö ! ' ĩ na sotatu pata tä sainö ĩ na töpö noa thama .
44023025	Ĩ na töpö noa thaa nö , waheta tä sãököpalö nö , Pélikösö a kaikana na tä waheta simöpalöma . Ĩ na ĩ tä waheta kuuma :
44023026	' Pélikösö a kaikana ai ! Cláudio Lísiasö sa . Wa topa kule ?
44023027	Juteu töpönö hi Paulo a huölö nö , a moni säpalöma . A säpa pia tä , “ Hi kamisa hai , homa tili sa ” kamisa na Paulo a kuuma kutenö , ipa sotatu sa töpö nakalö nö , Paulo sama noama läoma .
44023028	“ Wi na Paulo a kuati ha , juteu töpö aiki , ‘ Paulo a wanisala apatii ’ ĩ na töpö kuti kule ? ” ĩ na sa kuupö , juteu pata töpö kokamo sinomo wi töpö na Paulo sa nakalölöma .
44023029	Sa nakalölö nö , sa töpö a hininö nö , “ Paulo a wanisala mi ipöö ! ” sa kuuma . “ Titita wi a sai ha a titio maapöö ! A säpa maapö ! ” sa kuuma . “ Moisés anö kamisamakö hai ĩ pata töpö noa thaa noai , Paulo anö ĩ ta hini maa thaliö ! ” ĩ na ĩ juteu töpö kuu noai ĩ tä pi na Paulo a namo simöa päköma .
44023030	Önö kutenö , “ Juteu töpönö Paulo a säpali pia salo ” ĩ na sa tä kuu hininö nö , “ Pélikösö a kaikana na Paulo sa simöpalöpököö ! ” ĩ na sa pi kulasoma . Ĩ na sa pi kuu nö , juteu töpö na sa hapalo nö , “ Pélikösö a kaikana na makö waloikitö nö , ‘ Paulo anö wanisala tä thamaö ! ’ ĩ na kaikana tä na ĩ na makö kuupökö ” ĩ na sa kuuma . Ĩ na pätawö ' ĩ na sotatu pata tä sainö tä sãököpalö nö , ĩ na a kuuma .
44023031	Ĩ na tä kua tä , sotatu töpö noa thama kutenö , ĩ sotatu töpönö Paulo a tälölömae . A tälölöe nö , Ãsipátötisi tä uli hamö Paulo a kai hua halusolöma .
44023032	A kai hua halulolö nö , tä halulo nö , sotatu töpö sai pö lototoa apöle ĩ a sai ha ai sotatu töpö kopölöma , kapalu kökö kai huu wi ĩ töpönö Paulo a kai hua kõa paisolöma .
44023033	A kai hua kõo paia konasolöma , Sesatéia tä uli ha a kai waloa koikitö nö , kaikana tä na waheta tä totoki , ĩ ha Paulo a totoki , ĩ na tä kuama .
44023034	Ĩ ha kaikana tänö tä waheta möö läo nö , Paulo a na , ' Witi pili wa ? Witi tä uli na wa kuoma ? ' ĩ na a pata kuu ha , ' Silísia tä uli na sa kuoma ' ĩ na Paulo a kuu ha ,
44023035	' Waiha wa namo simöa wi ĩ töpö waloa haiköma , kamisanö wa hini kitäö ! ' ĩ na kaikana tä kuu läoma . Ĩ na a kuu nö , ' Etoosisö a sai pö ha Paulo a õkama kuköpöö ! ' ĩ na kaikana tä kuuma .
44024001	Ĩ na tä kua tä , 5 tä mumi kui tä mumi matalo nö , Sesatéia tä uli ha Teusö a täpä totio wi ĩ pata tä Ananiasö a hulasolöma . Ai pata töpö , Tétulu a hapalo taö öpa wi ĩ a , ĩ na töpö kui töpö solo töpö hulasolöma . Töpö hulolö nö , Sesatéia tä uli ha töpö waloikitö nö , Pélikösö a kaikana na Paulo a kateha wanisala apama .
44024002	Paulo a nakali ha , Tétulu a hapalo nö , Paulo a kateha wanisala apama . Ĩ na Tétulu a kuuma : ' Pélikösö a kaikana pata ! Wa kaikanamo tao opa salo , kamisamakö na wasu töpö walo mi , samakö hölapalo opati mi , ĩ na samakö kuati kule . Kawanö juteu samakö pasilipo pasiopö , “ Ĩ na tä thamaö ! ” pata wa töpö noa thaa sinomotii .
44024003	Ĩ tä uli pewö hamö samakö kua wi , ĩ samakö pewö pasilipo totio opa kutenö , “ Aitaköö ! ” samakö kuu thaliö !
44024004	Pata wa kutenö , kawa na sa hapalo opa mai kitäö ! Wani ipii sa hapalo päta pia kule . Wani ipii sa hapalo piale , ĩ ta hiniö !
44024005	Hi Paulo anö töpö a wai ipati thaliö ! Pata töpö peama apa pia salo , ĩ tä uli pewö hamö juteu töpö pewö pilia setekelati , Paulo anö ĩ töpö pewö lulupo opa thaliö ! Nasaté tili tä Jesus a kai hini sinomo wi , Paulo anö ĩ töpö simöa pasio wi ĩ a .
44024006	Samakö Teusömo wi , Paulo anö ĩ a sai moni hiopöa totipamanöma kutenö , sama huölö nö , sama õkapalöma . “ Kamakö hai ĩ pata töpönö makö noa thaa wi , Paulo anö ĩ ta hini mi ipö thali ” ĩ na samakö kuupö , Paulo sama nakalöma .
44024007	Sama nakalö nö , sama hini totio pia tä , sotatu pata tä sai Lísiasö anö a hua lälö nö , a täa soa lätalölöma .
44024008	A täa soa lätalölö nö , kamisamakö na a hapalo nö , “ ‘ Paulo anö wanisala tä thamaö ! ’ makö kuu noai ĩ makönö Paulo ma namo simöa päki pia salo , Pélikösö a kaikana pata na makö hulolö nö , ‘ Paulo anö wanisala tä thatimaö ! ’ ĩ a pata na ĩ na makö kuu totio nömöopöö ! ” ĩ na Lísiasö a kuu kipiliö ! Kawanö Paulo wa hapalamaö ha , kamisamakönö kawa na ta wäsä pole , Paulo anö ĩ ta wäsä hö̃töo kitä ' ĩ na Tétulu a kuu totiatalo opama .
44024009	Ĩ na Tétulu a kuu totiatalo opaö ha , ai juteu töpö lolasoi , ĩ töpö aiki , ' Awai . Ĩ pitili ta . Paulo anö wanisala tä thama ' ĩ na ĩ töpö kuu totiatalo opa naitioma .
44024010	Ĩ na töpö kuuma , Pélikösö a patanö Paulo a hinipö , a himöama . A himöaö ha , Paulo a hapalo hö̃töoma . ' Kaikana ai ! Inama tä satehe epii tä inama na juteu samakö na wa kaikanamo waikitia kule . Önö kutenö , kawa sömöka taa tä , sa hapalo pi topa kule . “ Sa wanisala mai kitäö ! ” sa kuu pi topa kule .
44024011	Jetusalẽi tä uli pata ha sa Teusömo taso pia salo , ĩ hamö sa hulasolöma , 12 tä mumi kui tä mumi hasua päpasoma .
44024012	Hi töpö aiki , “ Jetusalẽi tä uli pata ha Paulo a kutiki nö , wanisala tä thaa kipiliö ! ” ĩ na hi töpö kuu pitiliapalo opa mai kitä . Teusömo wi a sai na sa höla mai , sa lisipasoma . Ai töpö na pe epii sa hapalo maama . Ai sa töpö lulupo opa maama . Juteu töpö kokamo sinomo wi ĩ a sai na ai sa töpö lulupo mi , Jetusalẽi tä uli pata ha ai sa töpö lulupo mi , ĩ na sa kuati thaliö !
44024013	“ Paulo anö wanisala tä thamaö ! ” ĩ na hi töpö kuu pole , ĩ pitili ta pi ti ! “ Ĩ naköö ! Ĩ na Paulo anö wanisala tä thaa kipiliö ! ” hi töpö kuu makokoa totio mai kitä ' ĩ na Paulo a kuuma .
44024014	Ĩ na Paulo a kuu nö , ' Kaikana ai ! Ĩ na sa kuu kule : “ Jesus Cristo a hai ĩ piliso hamö sa hutii . Juteu töpö aiki , ‘ Ĩ piliso holisi ’ ĩ na juteu töpö kuu päla tä maaki , ĩ tiso hamö sa huti pola nö , Teusö a na sa kalipalo sinomoö . Moisés anö pata töpö noa thati noai ĩ pitili sa ta pii nö , ĩ sa ta hini totioö . Teusö a kai a wäsä sinomo noai ĩ töpönö waheta tä sãököpalö noai , ĩ sa ta hini naio soataö .
44024015	Hi juteu töpö lole , ĩ töpö aiki , ‘ Teusö a pitili ’ ĩ na ĩ töpö pi kuu kua wi na , ĩ na sa kuu naio sinomoö . ‘ Teusö a pitili . Toitai tä tha apa noai ĩ töpö nomasoma maaki , ĩ töpö temöa konasoö , wanisala tä thatala noai ĩ töpö nomasoma maaki , ĩ töpö temöa hö̃töa konasoö , ĩ na töpö kua kitäö ! ’ ĩ na hi töpö kuu kua wi na , ĩ na sa kuu naio soataö .
44024016	Önö kutenö , ‘ Teusö a na wanisala sa tä thatalaö , sanöma töpö na wanisala sa tä thatalaö , ĩ na sa kuati hãtoma ’ ĩ na sa pi kuu wi ĩ sa tä pii mi salo , toitai sa tä thaa pi topa apatii ” kaikana ai , sa kuu kule ' ĩ na Paulo a kuuma .
44024017	Ĩ na Paulo a kuu nö , ' Ĩ na tä kua tä , Jetusalẽi tä uli pata ha sa huu mai ha , satehe epii inama tä hasua waikia päpaso noai ha maaki , Jetusalẽi tä uli ha ipa ai töpö pilio noai , wani tä na ĩ ai töpö honimo wi ĩ töpö na sitipa sa kökö totoki , Teusö a na tä totoköpö , ĩ sa tä totoa naiki , ĩ na sa tä thama pia salo , ĩ Jetusalẽi tä uli ha sa hua konasolöma .
44024018	Ĩ na sa tä thamati tä , sa ausia waikipamonaso noai ha , Teusömo wi a sai ha ai ásia tili juteu töpönö sa talalöma . Ĩ tä , kamisa na satehe epii ai töpö kuo naio maama . Samakö lalupalo mai ha , toitai samakö kutioma .
44024019	Ĩ ásia tili juteu töpö aiki , “ Paulo anö wanisala tä thamaö ! ” ĩ na ĩ töpö kuu pi topa wi , hisimö ĩ töpö huu mi salo . Kawa sömöka tala tä , “ Paulo a wanisala apatiwö ” ĩ na kawa na ĩ na töpö kuu mi salo .
44024020	Ĩ töpö walo mi ha , hi töpö lole , ĩ töpö kuu pasiopö . Juteu pata töpö kokamo sinomo wi ĩ töpönö sa hapalama tä , hi ai töpö lole ĩ töpö aiki , “ Paulo anö wanisala tä thama ” ĩ na töpö pi kuu noai , kawa na ĩ töpönö ĩ ta wäsä nömöo mi salo .
44024021	Ĩ juteu pata töpönö sa hapalama tä , kamisa aiki , “ ‘ Töpö noma waikilasoma töpö temöa konaso kitäö ! ’ ĩ na sa pi ku upa salo , kamakönö sa hapalama hãtoa kuleö ! ” ĩ na lope epii ĩ na sa kuu laso kipili ' ĩ na Pélikösö a kaikana na , ĩ na Paulo a kuu totiatalo opama .
44024022	Ĩ na Paulo a kuu totiatalo opaö ha , Pélikösö a kaikana patanö , Jesus Cristo a hai ĩ piliso a wäsä wi ĩ tä taö waikia salo , Paulo a hapalama kõo maama . ' Sotatu pata tä Lísiasö a waloki ha , “ Ĩ naköö ! Ĩ na Paulo sa thama pia kuleö ! ” ĩ na sa kuu läo kitäö ! ' ĩ na Pélikösö a pata kuuma .
44024023	Ĩ na a pata kuu nö , ai sotatu tä na , ' Titita wi a sai ha Paulo a titikiö ! Ĩ ha wa titiki salo , a peama tihöö ! Ĩ a sai õsimö ha a titia tä , a õkapa tihöö ! A huatalotipököö ! Kama na töpö noimo wi ĩ töpönö a pasilipopö ' ĩ na a pata kuuma .
44024024	Ĩ na tä kua tä , tetepo mai ha , Pélikösö a patanö pusopö Tötusiila a kai waloa kõköma . Pélikösö a pusopö a hai , ĩ juteu tä kuoma . Ĩ a kai waloiki nö , Paulo a nakama . A nakaö ha , ĩ ha Paulo a waloa läiki nö , Jesus Cristo a thapo wi ĩ ta wäsä läoma . Ĩ ta wäsä noai , Pélikösö a pata , pusopö a , ĩ na kilii töpönö ĩ ta hinima .
44024025	Toitai tä thaa wi , Paulo anö ĩ ta wäsäö , wanisala tä na sanöma kama töpö umao sapa kõo wi ĩ ta wäsäö , ĩ na Paulo a kuatima . Waiha sanöma makö nomaso noai ha , wanisala ma tä thaa noai , Teusö anö ĩ tä hasulupamanö nö , ' Wanisala wa tä thama kutenö , wa pea pasitio kitäö ! ' ĩ na Teusö a kuu piale , Paulo anö ĩ ta wäsä naioma . Paulo anö ĩ na kui ta wäsäö ha , Pélikösö a pata kilia apösoma . A kilia apölo nö , ' Pei . A hua kononöö ! Waiha wa hini pi topa tä , wa naka koni kitäö ! ' ĩ na a pata kuuma .
44024026	' “ Pélikösö a pata na sitipa sa kökö totoki ha , sa kusöpali kitäö ! ” ĩ na Paulo a pi kuu salo , kamisa na sitipa kökö pio hãto kitäö ! ' ĩ na Pélikösö a pi pata kuuma . Ĩ na a pi pata kuu salo , Paulo a nakalö nö , a pata hapalo kõatalotima .
44024027	Ĩ na tä kua tä , polakapi tä inama matalo nö , Pélikösö a pata kaikanamo matasoö ha , Pósiu Pesötu a kaikanamo nömöo soatama . Pélikösö a patanö juteu töpö pi mönahapamani pia salo , ' Titita wi a sai ha Paulo a titio pasitiopöö ! ' ĩ na töpö noa thama .
44025001	Ĩ tä uli ha Pesötu a pata waloiki nö , 3 tä mumi matalo nö , Sesatéia tä uli ha a husolo nö , Jetusalẽi tä uli pata ha a asulöma .
44025002	Jetusalẽi tä uli pata ha a waloki ha , Teusö a täpä sinomo wi ĩ pata töpö , ai juteu pata töpö , ĩ na pata töpö kui töpö aiki , ' Paulo anö wanisala tä thamaö ! ' ĩ na Pesötu a pata na ĩ na pata töpö kuuma .
44025003	Ĩ na ĩ pata töpö kuu nö , Paulo a säpa pi topa salo , piliso hamö ĩ töpö läapalo piama kutenö , ' Hisimö , Jetusalẽi tä uli ha Paulo a simöpalöö ! ' ĩ na töpö kuuma .
44025004	Ĩ na töpö kuuma maaki , Pesötu a pata aiki , ' Sesatéia tä uli ha titita wi a sai pata kulati , ĩ a sai pata ha Paulo a titia kulati . Ĩ hamö sa huu koonö pia kule .
44025005	Kamisa na makö nokapasopö . “ Paulo anö wanisala tä thamaö ! ” ĩ na makö kupalo manu kule , kamisa na makö nokapalo nö , ĩ hamö makö waloikitö nö , “ Paulo anö wanisala tä thamaö ! ” makö kuu kõo tasopökö ' ĩ na a pata kuuma .
44025006	Ĩ na tä kua tä , 8 tä mumi hãtowö , 10 tä mumi hãtowö , ĩ na tä mumi maa kupalo nö , Sesatéia tä uli hamö a konasolöma . A kononö nö , Sesatéia tä uli hamö a waloa koikitö nö , ĩ hena tä , pata tä loo sinomo wi ĩ ha a loiki nö , Paulo a nakama .
44025007	Ĩ ha Paulo a waloa läki ha , Jetusalẽi tä uli ha juteu töpö kuo noai , Paulo a kotö ha ĩ töpö loa sototokö nö , ' Paulo anö wanisala tä thatimaö ! ' ĩ na töpö pewö kupaloma . Ĩ na töpö pewö kupaloma maaki , töpö holisimo päoma . ' Pitili taö ! ' ĩ na Pesötu a pi pata kuti maama .
44025008	Ĩ na töpö kuu ha , ' Wanisala sa tä thaa maapili . Moisés sa kai peama mi , Teusömo wi ĩ sa sai hiopöatalama mi , homa tili töpö hai ĩ kaikana tä pata na wanisala sa tä thaa mi , ĩ na sa kua sinomo pasitio thali nökö ' ĩ na Paulo a kuuma .
44025009	Ĩ na Paulo a kuu ha , Pesötu a pata aiki , ' Jetusalẽi tä uli pata hamö wa huu pi topa kule ? Ĩ hamö kamisanö wa huama kõo tasopökö . Ĩ hamö sa tä hini makoka kotapö ' ĩ na juteu töpö pi mönahapamani pia salo , ĩ na Pesötu a pata kuuma .
44025010	Ĩ na a pata kuu ha , Paulo aiki , ' Homa tili kaikana a patanö wa kaikanapalöma kutenö , hisa ha kawanö sa hapalo hini kule . Kamisa na juteu töpönö ta hini kota maapöö ! Juteu töpö na wanisala sa tä thaa maama . Ĩ wa tä taö hö̃töa kule .
44025011	Pata töpönö samakö noa pewö thaa wi ĩ sa ta peamama aköna , “ Sa peama hö̃töoö ! ” sa kuu pola pi . Pe epii wanisala sa tä thama aköna , “ Sa säpalöö ! ” sa kuu pola pi . Juteu töpönö sa kateha hiopa apa wi ĩ tä wani a holisia apa kutenö , ĩ töpö na ai pata tänö sa totoki wi tä kua mai kitäö ! Önö kutenö , homa tili tä kaikana pata na sa simöpalöö ! Ĩ a patanö sa hinipöö ! ' ĩ na Paulo a kuuma .
44025012	Ĩ na Paulo a kuu ha , pata töpö kokamo sinomo wi ĩ töpö na Pesötu a pata hapalo paio nö , Paulo a na a hapalo nömöiki nö , ' “ Homa tili tä kaikana pata na sa simöpalöö ! ” wa kuu ha , wa simöa hö̃töli kitäö ! ' ĩ na Pesötu a pata kuuma .
44025013	Ĩ na tä kua tä , waiha Sesatéia tä uli ha Akötiipa a kaikana , kama hai ĩ pese Petenisi a , ĩ na kilii töpö waloköma . Pesötu a pata na ĩ töpö noimomö huma .
44025014	Töpö noimo nö , polakapi tä mumi matalo nö , Paulo a kuati noai , Akötiipa a kaikana na Pesötu a patanö ĩ ta wäsätima . ' Hisa ha titita wi a sai na Pélikösö anö ai tä titikölöma , huki tä titia soa kule ' ĩ na a pata kuu nö ,
44025015	' Ĩ a titia soa tä , Jetusalẽi tä uli pata ha sa waloköma , Teusö a täpä sinomo wi ĩ pata töpö , ai juteu pata töpö , ĩ na töpö kui töpö aiki , “ Ĩ anö wanisala tä thama kutenö , ‘ Ĩ a wanisala apa pasio wi , ĩ a säpalöpököö ! ’ ĩ na wa kuu mi salo ” ĩ na ĩ töpö kupaloma .
44025016	Ĩ na töpö kupaloö ha , “ Naiö ! Homa tili samakönö ai sama tä säa soata mai kitäö ! A namo simöa wi ĩ a sömöka tala tä , ai töpönö ĩ a namo simöa wi ĩ sama töpö a hinii , a namo simöa wi ĩ sama hini nömöoö , ĩ na homa tili pata samakö kuaö ” ĩ na sa kuu kipili ' ĩ na Pesötu a pata kuuma .
44025017	Ĩ na a pata kuu nö , ' Ĩ na tä kua tä , hisa ha ĩ juteu pata töpö waloki ha , ĩ hena tä , kaikana tä lota wi ĩ ha sa loa soataiki nö , Paulo sa naka soata kipili . “ Paulo a nakatalötöö ! ” ĩ na sa töpö noa thaa soata kipili .
44025018	Sa töpö noa thaö ha , Paulo a naka hö̃töa soatalöma . “ Pe epii Paulo anö wanisala tä thaa hãtoma ” ĩ na sa pi kuuma maaki , Paulo a wanipo noai ĩ töpö öpaiki nö , ĩ töpönö pe epii wanisala ta kateha maapili .
44025019	Moisés anö juteu töpö noa thaa noai ĩ ta kateha sisa kipili . Ai tä nomaso noai ĩ Jesus a hilo noai , ĩ a kateha naio päo kipili . “ Jesus a temö soa ” Paulo a kuti noai , ĩ ta kateha naio päo kipili .
44025020	Ĩ töpönö ĩ ta kateha noai ĩ sa tä tai mi salo , “ Ĩ töpö na wi na sa kuu pasiopökö ? ” ĩ na sa pi kuu salo , Paulo a na sa hapalo nö , “ ‘ Paulo anö wanisala tä thamaö ! ’ ĩ na hi töpö kuu manu kule , Jetusalẽi tä uli pata ha wa huu pi topa hö̃töa kule ? Ĩ tä uli ha kawa na ta makokama läo kõopököö ! ” ĩ na sa kuu ha ,
44025021	Paulo aiki , “ Homa tili kaikana Sesa a patanö ta makokama totio kõo läopököö ! Ĩ a patanö sa hini paio mi tä , hisa ha , titita wi a sai pata ha sa kuo paitioköö ! ” ĩ na Paulo a kuu kipiliö ! Ĩ na Paulo a kuu ha , “ Sesa a kaikana pata na Paulo sa simöpa paio mi tä , Paulo a na makö mamo läo paitiopököö ” ĩ na sotatu sa töpö noa thaa kipili ' ĩ na Pesötu a pata kuu totioma .
44025022	Ĩ na Pesötu a pata kuu totioö ha , Akötiipa aiki , ' Kamisanö Paulo sa hini pi topa kule ' ĩ na a kuu ha , ' Hena tä wa hinipöö ! ' ĩ na Pesötu a pata kuu hö̃töoma .
44025023	Ĩ na a kuu hö̃töoma , ĩ hena tä , Akötiipa a , pusopö Petenisi a , ĩ na kilii töpö liähä äpii töpö waloköma . Ĩ töpö hai , ĩ pata töpö kutenö , ĩ töpö na ai pata töpö nokaki solö nö , töpö waloa naiköma . Ĩ tä uli na töpö kaikanamo sinomo wi ĩ pata töpö , sotatu pata töpö , ĩ na pata töpö kui töpö waloa naikö solöma . Ĩ töpö waloki ha , Pesötu a patanö Paulo a walomakö nö ,
44025024	' Akötiipa a kaikana ai ! Hi makö pewö lole , ĩ pö ! Hi ma taa nökö . Hi tä uli ha juteu töpö pilile ĩ töpö , Jetusalẽi tä uli ha juteu töpö pilia pasilati ĩ töpö , ĩ na töpö kui , kamisa na ĩ töpö pewö aiki , “ Paulo a wanisala apaö ” kamisa na ĩ na töpö pewö kuu kule . “ Paulo a säpamanöö ! ” kamisa na ĩ na töpö kupaloti kule .
44025025	Ĩ na töpö kupaloti kule maaki , “ Paulo anö pe epii wanisala tä tha apa maa noai kitä ” ĩ na sa pi kuu kule . Önö kutenö , “ Paulo sa säpamanöpököö ! ” sa pi kuu pasia maneö ! Paulo aiki , “ Homa tili kaikana Sesa a patanö sa hini totio pasiopököö ! ” ĩ na Paulo a kuu ha , “ Awai . Sesa a kaikana pata na wa simöpalöpöö ! ” ĩ na sa kuu hö̃töo kipili .
44025026	Ĩ na sa kuu hö̃töo kipili maaki , “ Sesa a kaikana pata na wi na tä kuu wi sa tä sãöka pasiopö ? ” ĩ na sa pi kuu salo , kamakö na Paulo sa walomaki ke . Akötiipa a kaikana ai ! Kawa na Paulo sa waloa totimaki keö ! Paulo ma hininöma , “ Ĩ nakö . Ĩ nakö . Ĩ na Paulo a kua totiomaö ! ” sa kuu wi ĩ sa tä sãökapököö !
44025027	“ Ĩ nakö . ‘ Ĩ na Paulo anö wanisala tä thamaö ! ’ ĩ na juteu töpö kuu kuleö ! ” ĩ na sa kuu makokoa totio mai ha , Paulo sa õkapalö nö , sa simöpali kitä ta o ? ' ĩ na Pesötu a pata kuuma .
44026001	Ĩ na Pesötu a pata kuu ha , Paulo a na Akötiipa aiki , ' “ Paulo anö wanisala tä thamaö ! ” ĩ na töpö kuu manu kule , “ Mawöö ! Wanisala sa tä thaa maapiliö ! ” ĩ na wa kuu pi topa salo , a hapalo hö̃töoö ! ' ĩ na a kuuma . Ĩ na a kuu ha , Paulo a ami wasuo nö , a hapalo hö̃töoma . A hapalo nö , ĩ na a kuuma :
44026002	' Akötiipa a kaikana ai ! Juteu töpö aiki , “ Paulo anö wanisala tä thatalamaö ! ” ĩ na töpö kuuma ha , “ A hapalo hö̃töoö ! ” ĩ na kamisa na wa kuu ke . Ĩ na wa kuu ha , sa pi mönaha kule .
44026003	Juteu töpö kua sinomoti wi ĩ wa tä taö waikia kule . Ĩ töpönö ta kateha hẽtupasoti wi ĩ wa ta taö öpa hö̃töa waikia kule . Ĩ wa tä taö öpa waikia manu kule , kawa sömöka tala tä , sa hapalo pi topa apa kule . Önö kutenö , opii sa hini totihoö ! ' ĩ na Paulo a kuuma .
44026004	Ĩ na a kuu nö , ' Sa ose kai pilio noai ĩ tä uli pata , Jetusalẽi tä uli ha sa pilia nömökö noai ĩ tä uli , ĩ na tökö uli kui tökö uli ha sa hokotoma wai kuati noai , juteu töpönö ĩ tä taö öpöle kitä . Sa kua soatile , ĩ tä taö öpa soale kitä .
44026005	Pata töpönö juteu samakö noa thaa noai , patiseu samakö juteunö ĩ sama ta hini totiatalo opa asa wi ĩ sa . Somi tä , patiseu juteu sa kuo noai , ĩ sa soawö . Juteu töpönö ĩ tä taö öpa thali . “ Awai . Paulo a hai , ĩ patiseu tä ” töpö kuu pi topa tä , töpö kuu kitä .
44026006	Kamisamakö nö patapö na Teusö aiki , “ ‘ Waiha sanöma tä nomasoma maaki , tä temöa konaso kitäö ! ’ ĩ na Teusö a kuu noai ĩ pitili ta kuo totioma ” ĩ na sa kuu salo , “ Paulo a wanisala apa sai a ” ĩ na juteu töpö kupaloti kule . Ĩ na töpö kuti salo , kamisa na ĩ töpönö ta hini kule nökö .
44026007	Isöhaeu a hai ĩ 12 ulu töpö kuo noai , ĩ kama töpö hai ĩ tolewö töpö hai , wakalai ha ĩ töpö Teusömoö , mumai ha ĩ töpö Teusömoö , ĩ na töpö kuati wi ĩ töpönö , tä nomaso noai ĩ tä temöa nö taa kotia kule . Kaikana ai ! “ Tä noma waikilasoma maaki , waiha Teusö anö tä temöa totia komani kitäö ! ” ĩ na sa pi ku upa salo , juteu töpö aiki , “ Paulo a wanisala ” ĩ na juteu töpö kuu .
44026008	“ Teusö anö , tä noma waikilasoma , tä temöma taö öpa kõo mai kitäö ! ” wi na juteu makö pi kuu salo , makö kuu pasia kule ? Ĩ na pö kuu tihöö ! ' ĩ na Paulo a kuuma .
44026009	Ĩ na Paulo a kuu nö , ' “ Nasaté tili Jesus a hilo wi , ĩ sa wanipo totio nö , Jesus a thapo wi ĩ sa töpö pewö peama totiokö hu ! ” ĩ na sa pi kuuma .
44026010	Ĩ na sa pi kuu salo , Jetusalẽi tä uli ha Jesus a thapo wi ĩ töpö pilio wi , ĩ sa töpö peama totioma . Teusö a täpä sinomo wi ĩ pata töpö aiki , “ Awai ! Titita wi a sai ha ĩ wa töpö titikiö ! ” ĩ na töpö kuu ha , Jesus a thapo wi ĩ töpö satehe epii sa töpö titiköma . Sa töpö õkapamanö nö , ai töpönö ĩ Teusö töpö säpama pia tä , “ Awai . Ĩ töpö wani sämanöö ! ” ĩ na sa kuu naio soatama .
44026011	Juteu töpö kokamo sinomo wi ĩ töpö sai pö hamö sa huu hätäpoti nö , Jesus a thapo wi ĩ sa töpö talalö nö , ĩ sa töpö peamatima . Sa töpö peama nö , “ Jesus sa thapo maneö ! ” ĩ na sa töpö thama pi topama . Ĩ töpö na sa hĩso opama kutenö , ai sa töpö peama pi topa apa salo , ai töpö sai pö kuo taso pamö sa huu hätäpo nömötioma .
44026012	Sa töpö peamapö , Tamaasöku tä uli hamö sa hulasolöma . Teusö a täpä sinomo wi ĩ pata töpö aiki , “ Tamaasöku tä uli ha Jesus a thapo wi ĩ töpö kulati , ĩ wa töpö peama tasopöö ! ” ĩ na ĩ töpö kuu noai ĩ sa tä waheta kai hulasolöma .
44026013	Sa hulasolö wi , motokö hẽtuto tä , piliso hamö sa huulö tä , hi tä hẽtu ha tä wakala apii tä kupoli , ĩ sa tä wakala pata talalöma . Sa tä wakala talalö noai , pili motokö na ĩ tä wakala pata kuo satio opama . Kamisa , kamisa na töpö nokale ĩ töpö , ĩ na samakö kui samakö kotö na ĩ tä wakala pata hilipalo opama .
44026014	Kamisamakö kotö ha ĩ tä wakala pata hilipalo opaö ha , masita ha samakö pewö kelasoma . Samakö kelo nö , ĩ ha epöteu töpö kai thaa nö , ta hapalo pole , ĩ sa ta hini ipama . “ Saulu ai . Wi na wa pi kuu salo , sa peamati kule ? Kawa pea sapa kõo pätia kule . Paka anö hii ti namo pata katholöma , kama hamiopo sapamo kua kõo wi na , kawanö sa peamaö ha , kawa hamiopo sapapo kõo pasio päoö ” ĩ na ta kuuma .
44026015	Ĩ na ta kuu ha , “ Pata tä ! Ĩ witi wa ? ” sa kuu ha , “ Jesus sa . Wa peamati pole , ĩ sa ” ĩ na pata tä Jesus a kuu nö ,
44026016	“ Wa hoköpalo nö , a öpaikiö ! Huki wa talale , ai töpö na ĩ wa ta wäsäö , waiha kawa na sa tä möma piale ĩ wa ta wäsäö , ĩ wa ta wäsäpö , kawa na sa tapamonö nö , wa saipali ke . Wa saipalö nö , kamisanö wa kalipalama sinomoti pia salo .
44026017	Juteu töpö , juteu töpö pasi mai ĩ töpö , ĩ na töpö kui töpö na kamisanö wa simöpalö nö , ĩ töpö na kamisanö wa noama kitäö !
44026018	Kamisa na ĩ töpö mamo huu mi ipö kutenö , ĩ wa töpö pi hatukumanö nö , wa töpö mamo topa kõki kitäö ! Mumi mumi tä na ĩ töpö hupalo opati wi , waiha wakala tä na ĩ wa töpö walomaki kitäö ! Sai tä sai pata lotete epii ĩ anö ĩ töpö simöa sinomoti wi , Teusö a na ĩ wa töpö walomaki ha , Teusö anö ĩ töpö simöa nömöo kitäö ! Kamisa na ĩ töpö pi kua nö , ‘ Jesus a pitili ’ ĩ na töpö pi kuu kuköma , ĩ töpönö wanisala tä thatalati noai , ĩ tä na Teusö a hĩso mataso kitäö ! Ĩ tä na Teusö a hĩso matalo nö , Teusö anö töpö saia asapalö noai ĩ töpö kua asapaso kitäö ! ” kamisa na ĩ na Jesus a kuu kipili ' ĩ na Paulo a kuuma .
44026019	Ĩ na Paulo a kuu nö , ' Akötiipa a kaikana ai ! Ĩ na tä kuaö ha , tä wakala apii tä itho laso noai , ĩ tä kamisa na Jesus a kuu laso noai ĩ sa kai a peama maama .
44026020	Tamaasöku tä uli ha sa ta wäsä soma nö , Jetusalẽi tä uli pata ha sa ta wäsä nömöo nö , Jutéia tä uli pewö pata hamö sa ta wäsä nömöo nö , juteu töpö pasi mai ĩ töpö pililati , ĩ hamö sa ta wäsä hö̃töo taso kipili . Sa ta wäsä hö̃töotö nö , “ Makö pi sapamo nö , wanisala ma tä hosalö nö , Teusö ma täa totilöö ! Teusö ma täa totilö nö , toitai ma tä thaa totiopöö ! ‘ Töpö pi tapomo sapao kõoma kutenö , ĩ töpönö toitai tä thatala apaö ’ ĩ na ai töpö pi thamaö ! ” ĩ sa ta wäsä nö , ĩ na sa kuu hätäpoti kipili .
44026021	Ĩ na sa kuu hätäpoti ha , Teusömo wi a sai ha sa kua tä , ai juteu töpönö sa huölöhe nö , sa moni säpalömae .
44026022	Sa säpa pia tä , Teusö anö sa pasilipo läo nö , sa noama läoma . Huki Teusö anö sa pasilipo soa manu kule , pata töpö , pata töpö pasi mai ĩ töpö , ĩ na töpö kui töpö na Teusö sa kai a wäsäti kule . Teusö a kai a wäsä sinomo noai ĩ töpö , Moisés a , ĩ na töpö kui töpönö ta wäsä paio noai , ĩ sa ta wäsä nömöa kõa kule . “ Ĩ na Cristo a kua kitä ” ĩ na ĩ töpö wäo nö , ĩ na töpö kuu kua noai na , ĩ na sa ta wäsä kua hö̃töoö .
44026023	“ Teusö anö a simönö noai , ĩ Cristo a pea totio nö , a säpamonaso kitä maaki , a temöa kõo somaso kitäö ! A temöa kõo somano nö , juteu töpö , juteu töpö pasi mai ĩ töpö , ĩ na kilii töpö na , ‘ Teusö anö makö täapa kõo läo pia salo ! ’ tä kuu wi , Cristo anö ĩ ta wäsä kitäö ! Ĩ ta hai , wakala tä toita apii tä kua wi na , ĩ na ĩ ta kua hö̃töoö ! ” ĩ na töpö wäo kuu paioma ' ĩ na Paulo a kuu totiatalo hö̃töoma .
44026024	Ĩ na Paulo a kuu totiatalo hö̃töoö ha , Pesötu a pata aiki , ' Paulo ai . Wa isi waniha kule . Waheta wa tä möapala apama kutenö , wa isi waniho päomaö ! ' ĩ na a pata lalupalo pola nö , ĩ na a pata kuuma .
44026025	Ĩ na a pata kuu ha , ' Pesötu a kaikana ai ! Sa isi waniho mane . Sa hapalo makoka apa sisa kule . Pitili sa ta wäsä totia kule .
44026026	Jesus sama thapo wi ĩ samakö kuati thali , ĩ tä hatukuo opama kutenö , samakö kuati noai , kaikana wanö ĩ wa tä taö öpa waikia kule . Önö kutenö , kawa na sa hapalo kili maa kule .
44026027	Akötiipa a kaikana ai ! Teusö a kai a wäsä sinomo noai ĩ pitili wa töpö a pii kule ? “ ‘ Pitili sa töpö a pii kule ’ ĩ na wa pi kuu pole kitä ” ĩ na sa pi kuu kule ' ĩ na Paulo a kuuma .
44026028	Ĩ na Paulo a kuu ha , Akötiipa a pata aiki hö̃töwö ' Paulo ai . “ Wani ipii sa hapalo päa kule maaki , Akötiipa anö Jesus a thaa soatali kitäö ! ” wa pi kuu hãtoa kule ? ' ĩ na Akötiipa a kaikana pata kuuma .
44026029	Ĩ na a pata kuu ha , ' Awai . “ Hi kaikana a , hi töpönö sa hini polai ĩ töpö , ĩ na töpö kui töpö hai , kamisanö Jesus sa thapo kua wi na , ĩ na ĩ töpö kua hö̃töo soatapököö ! Huki ĩ na töpö kua soata mai ha , sakimi , kamisa kuati kua wi na ĩ na töpö kulasopöö ! Söpala ösö totokönö sa õkama kui na , ĩ na ĩ töpö kua sisa maapököö ! ” ĩ na Teusö a na sa kuu kule ' ĩ na Paulo a kuuma .
44026030	Ĩ na Paulo a kuu ha , Akötiipa a kaikana , pusopö Petenisi a , Pesötu a kaikana , ĩ na kilii töpö öpaiki nö ,
44026031	töpö lisia kotasoma . Töpö lisipo kota tä , ' Ĩ anö wanisala tä thaa maa noai kitä . Paulo a kuati noai , ĩ tä noa na kaikana tä patanö a säpama mai kitä . Ĩ tä noa na , titita wi a sai ha a titio mai kitäö ! ' ĩ na ĩ töpö kuuma .
44026032	Ĩ na töpö kuu nö , ' “ Homa tili tä kaikana na sa simöpalöö ! Kamisa na ĩ anö tä hini sisapököö ! ” ĩ na Paulo a kuu maama aköna , a lisipama kõoma noa kipi ' ĩ na Pesötu a pata na ĩ na Akötiipa a kaikana a kuuma .
44027001	Ĩ na tä kua tä , Itália tä uli ha kutiata a pata hamö samakö simöpa pi topama kutenö , Paulo a , titita wi a sai ha ai töpö titio noai ĩ töpö , ĩ na töpö kui , homa tili pata sotatu tä Júlio a na ĩ töpö totokö nö , ' Hi töpö na a mamo läapaloö ! ' ĩ na pata töpö kuuma . Homa tili tä kaikana patanö sotatu töpö simöa sinomo asa noai , Júlio a hai ĩ ai tä sotatu kuoma .
44027002	Ĩ na tä kua tä , Atötamísiu tä uli ha kutiata a pata kãa sinomoti noai , ĩ ösö pata ha samakö titiköma . Ásia tä uli hamö mötati tuu kasö pata kulati , ĩ hamö ĩ ösö huu piaö ha , ĩ ösö pata ha samakö titiköma , samakö pi hulasolöma . Masetônia tä uli ha Tesalônika tä uli kulati , ĩ ha Atisötaku a pilio noai , kamisamakö na ĩ a huu naioma .
44027003	Samakö hulolö nö , ĩ hena tä Sitõ tä uli ha samakö walokö lasoma . Samakö walokö lasoma , Júlio anö Paulo a totiapala apa nö , ' Au noi töpö na wa noimopököö ! Wani tä na wa pi wasiso pole , ĩ wa tä tälöpököö ! ' ĩ na Paulo a na , ĩ na Júlio a kuuma .
44027004	Sitõ tä uli ha samakö kuiki nö , samakö pi hulasolöma , ipoko tä lotete epö kutenö , sanöta Sipöti tä kulati , ĩ tole tömö ipoko tä maa pa samakö pi hulasolöma .
44027005	Samakö hulolö nö , ĩ mötati tuu kasö ha Silísia tä uli kulali , ĩ tä uli ha samakö pi hasu , thapi hamö Pãpiilia tä uli ha samakö pi hasu , ĩ ha samakö pi hasuiki nö , Lísia tä uli ha Miha tä uli hilo wi ĩ tä uli kulali , ĩ ha samakö waloa nömökö lasoma .
44027006	Ĩ ha samakö waloa nömökilö nö , Alesiãtötia tä uli ha ai kutiata a pata kuo noai , Itália tä uli hamö ĩ ösö kai huu piale , homa tili tä sotatunö ĩ ösö pata talalö nö , ĩ ösö pata na samakö titia nömököma .
44027007	Ĩ ösö na samakö titia nömöki wi , samakö pi hulasolö wi , opii samakö pi huu totitioima tasoö , ĩ hena tä opii samakö pi huu totitio koima tasoö , ĩ hena tä samakö pi huu totitio koima tasoö , ĩ na opi ipii samakö kuatima . Opi ipii samakö kua toitioolö pamö , Söniitu tä uli ha samakö ateoma . Ĩ tä uli ha samakö ateo opa tä , ipoko tä pata lotete kua läa kutenö , tiko hamö ipoko tä maa pamö samakö pi kupasoma . Sanöta Köteeta tä kulali , ĩ tole tömö samakö pi hulolö nö , Köteeta tä uli ha samakö pi ãkotopalo nö , Saumona tä uli iloloi tä uli kule , ĩ ha samakö pi hasuiki nö ,
44027008	opi ipii kaseete ha samakö pi hulolö nö , Laséia tä uli kotö ha Kosoto tuu toita apii tuu paale , ĩ tuu ha samakö pi walokö lasoma .
44027009	Ĩ tuu ha samakö pi waloikilö nö , ĩ ha samakö kua tetea apöpalo nö , ' Juteu makö ausipo wi ĩ tä wakala hasua waikiköma kutenö , mötati tuu pata tepuko opa kuki kitäö ! Tuu pata tepuko opa nö , makö pi laköpaso matimöö ! ' ĩ na samakö pi kuu salo , Paulo aiki ,
44027010	' Ai pö ! “ Makö huu koonö maapököö ! Makö hua konasolöma , makö pea taso kitäö ! Kutiata a waniapasoö , ai wani tä motöpasoö , ai makö nasi tupasoö , ĩ na makö kua matimöö ! ” ĩ na sa pi kuu kuleö ! ' ĩ na Paulo a kuuma .
44027011	Ĩ na Paulo a kuuma maaki , sotatu tänö Paulo a hini maama . Ĩ kutiata a pata huöpo wi ĩ a , ĩ kutiata ösö thapo wi ĩ a , ĩ na kilii , sotatu tänö ĩ töpö a hini sisama .
44027012	' Inama tä , kalio mai kutiata ösö kãa topa apa sai maaki , maa tä hälä tä kutiata ösö kãa topa mai kitäö ! Maa tuu pata supa supamo opa kitäö ! ' töpö kuu nö , ' Önö kutenö , Penisi tä uli hamö makö hulasolöpököö ! ' ĩ na kutiata a pata huöpo wi ĩ na ĩ a kuuma . Ai töpö satehe epii ĩ na töpö kuu naioma . Penisi tä uli kule , ĩ ha motokö wisamö kua wi , ĩ hamö kosoto tuu paamö kua manu kulati , ĩ hamö ipoko tä lotete mi kutenö , ' Ĩ ha makö pi waloikölö nö , maa tä hälä soaö ha , ĩ kosoto tuu pata ha makö kutio lasopöö ! ' ĩ na töpö kuuma .
44027013	Ĩ na tä kua tä , motokö huu hena taso pamö wa tä möö ha , ĩ kate wa poko kuamö kule hamö , ĩ hamö opi ipii tä walimotima kutenö , ' Pei . Pö huu konöö ! ' ĩ na töpö kuu nö , söpala ösö patanö kutiata a pata lototomaki wi , ĩ ösö pata söpöa konö nö , ĩ ösö pata titia koiki nö , samakö pi hua konasolöma . Samakö pi hua kononö nö , ĩ Köteeta tä uli kasö pata hamö samakö pi hutiilöma .
44027014	Samakö pi hutiilö pamö , ipoko tä lotete epii , ĩ Nohoteesösi tä ipoko pata hilo wi , ĩ tä ipoko pata itholo nö ,
44027015	ĩ tä ipoko patanö kutiata a pata helula apama kutenö , kutiata a kolo pasitipo tomöpo maama . Önö kutenö kutiata a kolo pasitipo wi ĩ sama ti hulapalöma , ipoko tä patanö kutiata a helulapala pätioma .
44027016	Ĩ na tä kua tä , sanöta tä wani ipii , ĩ Kauta ta hilo wi , ĩ tä sanöta kulati , ĩ ha tuu pata poale , ĩ hai tuu hamö samakö pi hulasolöma . Ĩ hamö samakö pi huulö tä , tuu pata tepu tepumo opaö ha , ' Kutiata ma ösö wai saipo pole , ĩ ösö wai waniapaso matimöö ! ' ĩ na samakö pi kuu nö , samakö kasiapalo opa nö , thoo totonö kutiata sama ösö wai ösömanö nö , kutiata pöpönö ösö ha samakö titile , ĩ ösö ha sama ösö ose titiköma .
44027017	Sama ösö ose titiki nö , ĩ kutiata a pata na töpö kalipalo sinomo wi ĩ töpönö kutiata pöpönö ösö lototomaköpö , thoo totonö ösö õkaköma . Ösö õkakö nö , ' Ki ha , Lípia tä uli kasö pata hamö maka maka tänö tuu pata patetea apölati , ĩ hamö ipoko tä patanö samakö pi helululölö matimöö ! ' ĩ na töpö kuu nö , töpö kili salo , watata ösökönö kutiata a pata helula wi ĩ ösökö ithomanö nö , ipoko tä patanö kama kutiata a pata kaläa kõo pälasoolöma .
44027018	Ĩ hena tä , ipoko tä patanö tuu pata tepu tepumo opa soatioö ha , kutiata a pata hetehepamani pia salo , ĩ töpönö wani tökö kepamanöma .
44027019	Ĩ hena tä , watata ösökö pata , thoo totokö pata , hii ti hĩtale ĩ ti , ĩ na kilii tökö pata kea nömöpamanöma .
44027020	Ĩ na tä kua tä , pili sama tä motokö tapa mi , sitikali sama kö tapa mi , ĩ na samakö kuati tä , ta pata tetea apöpasoma . Ipoko tä pata mapo maama . Ĩ na tä kua tä , ' Makö pewö nasi tupaso kitäö ! ' ĩ na samakö pewö pi pata kuu totio opama .
44027021	Ĩ na tä kua tä , samakö iapalo mai ha samakö tetea apa waikipasoma kutenö , ĩ töpö mötali ha Paulo a öpaiki nö , ' Ai pö ! Köteeta tä uli ha makö kua tä , “ Makö huu koonö maapököö ! ” ĩ na sa kuu kipiliö ! Sa hinia totiatala apama aköna , wani ma tä kepama maa noa kipi . “ Kutiata a waniapaso matimöö ! ” makö pi kuu maa noa kipi .
44027022	Sa hini maa noai maaki , “ Pö pi honipo tihöö ! ” ĩ na sa kuu alu kule . Ai tä nasi tuo mai kitäö ! Kutiata a wania sisa pasoö .
44027023	Hiki . Teusö anö sa thapo wi ĩ anö sa simöa sinomo wi , mumai ha kamisa na ĩ Teusö a hai ĩ ãju tä tapamoa halusoma .
44027024	A tapamoa halulo nö , “ Paulo ai . A kili tihöö ! Homa tili tä kaikana pata na wa waloki kitäö ! Ĩ ha wa walo paio mai ha , ‘ Hi töpö noamaö ! ’ ĩ na Teusö a na wa kuuma kutenö , Teusö anö wa totiapala apa nö , kawa na töpö pi huu naine , Teusö anö ĩ töpö pewö noama totio kitäö ! Ai tä nasi tupo mai kitäö ! ” ĩ na ĩ ãju tä kuu halu kipi .
44027025	Önö kutenö , makö pi honipo mai , toitai pö kuikiö ! “ Teusö a pitili ” sa pi kuu kule . “ Kamisa na a kuupii , ĩ pitili ta totiwöö ! ” ĩ na sa pi kuu kule .
44027026	Ĩ na sa pi kuu kule maaki , sanöta ta pata hamö ipoko tä patanö samakö pi helululi kitä ' ĩ na Paulo a kuuma .
44027027	Ĩ na tä kua tä , 14 tökö mumi matalo nö , Atötiaasiku mötati tuu pata hamö ipoko tä patanö samakö pi helulua apa haluti tä , mötali tä mumi ha ĩ kutiata a pata ha töpö kalipalo sinomo wi ĩ töpö aiki , ' Huki mötati tuu kasö atepa hãtoa waikia kule ' ĩ na töpö pi kuu nö ,
44027028	thoo toto ola na söpala ösö õkakö nö , ĩ toto kemakö nö , ĩ totonö tuu patete möma . Tuu patete möö ha , ĩ toto na 36 metötu tä ösöhoma . Thapi hamö tuu patete möö kõoö ha , 27 metötu tä ösöhöa nömö ha ,
44027029	' Huki tuu patetepo kõa kuleö ! ' töpö kuu nö , töpö kilia apölo nö , ' Maa ma patanö kutiata a pata waniapaso kitäö ! ' töpö kuuma . Ĩ na töpö kuu nö , kutiata a pata opimaki pia salo , thoo toto ola na söpala ösö hute pata õkale , ĩ 4 ösökö kui , kutiata a kolo pata ha ĩ ösökö kepamanöma . Ĩ ösökö kepamanö nö , Teusö a na töpö hapalo nö , ' Tä halua haitamanö sa ' ĩ na töpö kuuma .
44027030	Ĩ na tä kua tä , kutiata a pata na töpö kalipalo sinomo wi ĩ töpö tokösolö pia salo , maa u ha kutiata a ose wai kãa kõköma . ' “ Kutiata pöpönö ösö ola ha ki töpönö ai söpala ösökö kepama hãto pia kule ” ĩ na töpö pi kuupöö ! ' kutiata a ose wai kãa kõo ke , ĩ na ĩ töpö kuuma .
44027031	Ĩ kutiata a ose wai kãa kõki ha , sotatu töpö simöa sinomo wi ĩ a pata , sotatu töpö , ĩ na sotatu töpö kui töpö na , Paulo aiki , ' Hi kutiata pöpönö ösö na töpö kalipaloti wi ĩ töpö titio mi tä , makö nasi tupaso kitäö ! ' ĩ na Paulo a kuuma .
44027032	Ĩ na Paulo a kuu ha , thoo totokönö kutiata a ose wai ithoa komanöhe , sotatu töpönö ĩ totokö paotia soapalöma . Ĩ totokö paotia soapali ha , sinoi kutiata a ose wai kaläa konasolöma .
44027033	Ĩ na tä kua tä , tä halu pia tä , Paulo aiki , ' Nii ma tä opala mi salo ' ĩ na ĩ töpö pewö na a kuu nö , ' Makö pi honipo opa salo , makö iapalo mai ha polakapi semana tä kua waikipaso ke .
44027034	Hukiki wani ipii nii ma tä oalöpöö ! Makö ia mai ha makö kutio kuköma , makö nomaso kitä . Hi mötati tuu patanö makö nasi tupo mai kitäö ! Makö temö toti ipii makö söpoa kopaso kitäö ! ' ĩ na Paulo a kuuma .
44027035	Ĩ na a kuu nö , ĩ töpö pewö mamo tetela tä , ĩsa ãi tälö nö , Teusö a na a hapalo nö , ' Hapa . Kawanö hi nii wa tä totopi ke . Wa toita apö ' ĩ na a kuu nö , ĩ ĩsa ãi kakalalö nö , ĩ ãi asawösö oama .
44027036	Ĩ ãi asawösö oaö ha , töpö mamo tetele , ĩ töpö ia kili matalo nö , ĩ ãi oa naioma .
44027037	Ĩ kutiata a pata na samakö titio noai , satehe epii , ĩ 276 samakö titioma .
44027038	Ĩ na tä kua tä , ĩ töpö pewö iapalo matalo nö , kutiata a pata hetehepamani pia salo , ĩsa ãi thaa wi , ĩ tä kopeke pi kepamanöma .
44027039	Ĩ tä kopeke pi kepamanöma , tä halulo nö , kutiata a pata na töpö kalipaloti wi ĩ töpönö ĩ tä uli möö tai mio opama maaki , kosoto tuu kasö pata hamö maka maka tä paalati , ĩ tä talalöma . Ĩ tä talalö nö , ' Ki hamö kutiata ma ösö pata katöamö thamakötö nököö ! ' ĩ na töpö kuu nö ,
44027040	thoo totokö ola ha söpala ösö pata õkale , ĩ ösö pi pata paotipalö nö , ösö pi pata kepamanö nö , saka wi tökönö kutiata a kolo pata pasitipo pole , ĩ saka wi tökö kolo na thoo totokö õkale , ĩ totokö kusöpalöma . Ĩ totokö kusöpalö nö , maka maka tä paalati ha , ĩ ha töpö pi hulasolö pia salo , kutiata a ola pata na watata ösö katöo sinomo wi ĩ ösö ösöa komanöma .
44027041	Maka maka tä paalati ha töpö moni hulasolöma maaki , tuu pateteo opa pa kutiata a ola pata kasöa läiki ha , pola a patanö kutiata ösö kolo pata wania soapasoma .
44027042	Kutiata ösö pata waniapasoö ha , sotatu töpö aiki , ' Ki töpö õkale , ĩ ma töpö säpalö nököö ! Kaseete hamö maka maka tä paalati , ĩ hamö ĩ töpö söposöpalo nö , töpö wani tokösolö matimöö ! ' ĩ na töpö kuuma .
44027043	Ĩ na töpö kuuma maaki , sotatu töpö simöa sinomo wi ĩ a patanö Paulo a noamama . A noama salo , ' Töpö säpa tihöö ! ' ĩ na a pata kuu nö , kutiata a pata na samakö titile , ĩ samakö na , ' Makö hälä taö öpa wi , maa u ha ĩ makö kepalo nö , maka maka tä paalati , ĩ hamö pö hälälolöö !
44027044	Ĩ tä noa ha , makö hälä tai mii makönö hii ma ti asawösö huölö nö , pö hälälolöö ! ' ĩ na sotatu tä patanö ĩ na samakö noa pewö thama . Ĩ na samakö noa pewö thaö ha , ĩ na samakö kua totio hö̃töo nö , ĩ tuu kasö ha samakö temii samakö pewö walokö tasoma .
44028001	Samakö pewö waloikitö nö , samakö söposöpalotö nö , ' Hi witi tä uli pasiwö ? ' samakö kuu ha , ' Sanöta Mauta tä uli ' ĩ na töpö kuu hö̃töo läoma .
44028002	Ĩ sanöta ta pata ha töpö pilile , ĩ töpönö samakö totiapala apa läoma . Maa tä hälätima kutenö , samakö watio opama . Önö kutenö , ĩ mauta tili töpönö koa taka thakö nö , ' Peiö ! Pö pomoö ! ' ĩ na töpö kuu läoma .
44028003	Ĩ na tä kua tä , Paulo anö hii ti ãsö toalalö nö , tiki ãsö sapöma . Tiki ãsö sapöma , olö kökö wai hä äpa salo , kökö wai sutulo nö , Paulo a ami hõo ha kökö wai sutipaköma .
44028004	Paulo a ami hõo ha ĩ kökö olö wai sutile , mauta tili töpönö ĩ tä taa nö , ' Ĩ a kanene hãtokö ? Kanene tä kutenö , mötati tuu pata ha a nasi tupo maa noai maaki , ai sanöma tä säpalö noai , ĩ tä noa na huki olö kökö wasunö a nasi wani tuo pia kuleö ! ' ĩ na töpö kuuma .
44028005	Ĩ na töpö kuuma maaki , koa taka na Paulo anö ĩ kökö wai säsäa soaköma . Kökö sutipaköma maaki , Paulo a ami ninio maama .
44028006	Mauta tili töpö aiki , ' A ami suöa apa soa hãtotaso kitäö ! A nomawö kea hãtoa soaso kitäö ! ' ĩ na ĩ töpö pi kuuma maaki , Paulo a ami suö mi , a nomawö ke mi , ĩ na a kua tetepo opaö ha , töpö pi tapomo opimo opati nö , ' Paulo a hai , sai tänö makö noama wi ĩ nasimö tä hãtowö . A noma mi salo ' ĩ na töpö kuuma .
44028007	Ĩ na tä kua tä , atepa apöle ha mauta tili tä kaikana Púpöliu a hai ĩ tä uli kuoma . ' Ipa tä uli ha makö pi kuköpöö ! ' ĩ na kamisamakö na ĩ na Púpöliu a noimo pola nö , a kuu ha , ĩ ha ai tä mumi , ai tä mumi , ai tä mumi , ĩ na samakö kuo pi kupasoma .
44028008	Ĩ ha samakö kutia tä , Púpöliu a hai ĩ pö̃ a aulumo lätioma . A sii lele epö , a kamakalimo opaö , ĩ na a kua kai pilitioma . Ĩ na a kua kai piliti ha , ĩ ha Paulo a lisipalo nö , Teusö a na a hapalo nö , a kamakalimo pole , ĩ a na a ami waliki nö , a toa komanöma .
44028009	A toa komani ha , mauta tili töpö aulumo pole , Paulo a na ĩ töpö pewö waloa läköma . Ĩ töpö pewö waloa läki ha , Paulo anö ĩ töpö pewö toa komananöma .
44028010	Ĩ töpö toa komananö noai , ĩ töpönö kamisamakö na wani tökö kua apöla tä , wani tökö totoapöma . Samakö huu piale , ĩ samakö pi huulö pamö nii sama tä oalöpö , kamisamakö na ĩ töpönö ĩ nii tä pewö titiköma .
44028011	Sanöta Mauta tä ha samakö kutia tä , 3 pilipoma kökö kui kökö pilipoma matasoma . Ĩ kökö pilipoma maa kutalo nö , Alesiãtöti tä uli ha kutiata a pata kuo noai , töpö poakapaso noai ĩ a kutiata hilo noai , ĩ a kutiata pata ha samakö titia nömöa soaköma . Maa tä hälä soa tä , sanöta Mauta tä kule ha ĩ a kutiata pata kãa läo waikioma . Ĩ a kutiata pata ha samakö hulasolöma . Samakö hulolö nö ,
44028012	Sitakusa tä uli kulali , ĩ hamö samakö kua nömökö lasoma . Ĩ hamö samakö kua nömöikilö nö , 3 tökö mumi kui tökö mumi maa kutalo nö ,
44028013	samakö hua kononö nö , Hésiu tä uli ha samakö pi waloa nömöa kokö lasoma . Samakö pi waloa nömöa koikilö nö , ĩ hena tä , ipoko tä toita apii tä ipoko kuköma kutenö , polakapi tä mumi matalo nö , Posuolii tä uli ha samakö waloa nömöa soatakö lasoma .
44028014	Posuolii tä uli ha samakö waloa nömöa soaikilö nö , ĩ ha Jesus a thapo wi ĩ ai sama töpö talalöma , ' Kamisamakö na pö kua naikiö ! ' ĩ na ĩ töpö kuuma .
44028015	Ĩ na töpö kuu ha , ĩ ha samakö kua tä , sami semana tä matalo nö , Homa tä uli pata ha piliso hamö samakö hulasolöma . Ĩ na tä kua tä , Homa tä uli pata ha Jesus a thapo wi ĩ töpönö , ' Paulo töpö walo pia kulatiö ! ' tä kuu wi ta hininöma . Ta hininö nö , kamisamakö na töpö pao läo pia salo , Apiu ha nii tä suta sinomo wi ĩ hamö ai töpö hulasolöö , hama töpö kuta sinomo wi ĩ polakapi sai kökö kule , ĩ hamö ai töpö hulasolöö , ĩ na töpö kuama . Paulo a na ĩ töpö pao läoö ha , Teusö a na Paulo aiki , ' Aitaköö ! Hi wa töpö simöpalöma ' ĩ na Paulo a kuu nö , a pi topapalo opama .
44028016	Ĩ na tä kua tä , Homa tä uli pata ha samakö talasoma , titita wi a sai pata ha pata töpönö Paulo a titia maama . ' Wa kuo pi topa pa a kuikiö ! ' ĩ na Paulo a na ĩ na töpö kuuma . Ĩ na töpö kuu nö , ai sotatu tä na , ' Paulo a na wa mamo läapalo sinomopöö ! Önö kutenö , Paulo a na a kua naitikiö ! ' ĩ na pata töpö kuuma .
44028017	Ĩ na tä kua tä , polakapi tä mumi matalo nö , Paulo anö juteu pata töpö nakalöma . Ĩ pata töpö waloki ha , Paulo aiki , ' Ipa pö ! Ipa juteu töpö na wanisala sa tä thaa maapili . “ Kamakö hai ĩ pata töpö kuati kua noai na , ĩ na makö kua kua nömöo maapöö ! ” ĩ na sa kuu maapili . Kamakö hai ĩ pata töpö kuati kua noai na , ĩ na sa kua hö̃tötioö . Ĩ na sa kua hö̃töa kule maaki , Jetusalẽi tä uli pata ha sa kua tä , juteu pata töpönö sa õkapamanö nö , homa tili pata töpö na sa õkama totoki kipili .
44028018	Homa tili pata töpö na sa õkama totokö noai ĩ pata töpönö sa hapalama totio noai ha , “ Wi na Paulo a kuaö ha juteu töpönö Paulo a säpa pi topa kule ? Paulo anö wanisala tä thaa maama . Önö kutenö , Paulo a säpa maapö ” ĩ na homa tili pata töpö kuu nö , “ Paulo ma kusöpalöpököö ! ” ĩ na ĩ töpö kuu kipili maaki ,
44028019	“ A kusöpa kõo tihöö ! ” ĩ na juteu töpö kuu pasio kipili . Ĩ na juteu töpö kuu pasioma kutenö , “ Homa tili tä kaikana na sa simöpalöö ! Ĩ a patanö sa hapalama sisapököö ! ” ĩ na sa kuu pikio kipili . “ Ipa juteu töpö wanisala apa thaliö ! ” ĩ na sa kuu tai mi ipö maaki , “ Homa tili tä kaikananö sa hini sisapöö ! ” ĩ na sa kuu kipili .
44028020	Önö kutenö , kamisanö makö nakali ke . Makö taa pi topaö , kamakö na sa hapalo pi topaö , ĩ na sa kua pia salo , makö nakali ke . “ Juteu makö täapa kõo läo piale , waiha ĩ a huu kitäö ! ” ĩ na juteu töpö kuu wi , kamisanö ĩ sa wäsäti kutenö , “ Jesus Cristo a hai , makö täapa kõo läo wi ĩ a pasiwö ” tä kuu wi ĩ sa ta wäsäti kutenö , hi söpala ösö thoo totonö sa õkapalöma , sa õkama kutia kule ' ĩ na Paulo a kuuma .
44028021	Ĩ na Paulo a kuu ha , ' Ki hamö Jutéia tä uli pata ha juteu töpö pililati , ĩ töpönö kamisamakö na waheta tä simöpa maa noa thali . Wa kua noai ĩ tä sãököpa maa noa thali . Hisa ha jutéia tili töpö juteu hama huu maapili . “ Ĩ na Paulo a kua thaliö ! Paulo a wanisala thaliö ! ” ĩ na ai tä kuu maapili .
44028022	Jesus a thapo wi , ai töpönö ĩ töpö a kateha hiopöa apa thali . Ĩ tä uli pewö hamö ĩ töpö hiopöpama thaliö ! Jesus wa thapo wi ĩ wa naiwö kutenö , wa ta wäsä sinomo wi , ĩ sama ta hini pi topa kule ' ĩ na ĩ juteu pata töpö kuuma .
44028023	Ĩ na ĩ töpö kuu nö , ' Ĩ tä wakala ha makö hapalo kopöö ! ' ĩ na töpö kuu nö , ĩ tä wakala ha Paulo a na ĩ töpö waloa kõköma . Töpö waloa kõki ha , hena tä sai tä Paulo a hapalo kuiki nö , a hapalo soatio pa tä wisamanöma . Sanöma töpö na Teusö a kaikanamo totio wi , opii ipii ĩ ta wäsätima . Ĩ ta wäsä nö , Moisés anö töpö noa thaa noai ĩ ta , Teusö a kai a wäsä sinomo noai ĩ töpönö tä sãöka noai ĩ ta , ĩ na tä kuu wi ĩ ta katehati nö , ' Makö täapa kõo läo wi , ĩ Jesus Cristo a . Jesus Cristo anö makö täapa kõo läo kitäö ! ' ĩ na Paulo a kuu nö , ' “ Ĩ na Paulo a kuu pole , ĩ pitili ta ” makö pi kuu mi salo ' ĩ na Paulo a kutima .
44028024	Ĩ na a kuti ha , ' Awai . Wa ta wäsä pole , ĩ pitili ta ' ĩ na ai töpö kuu asa kule maaki , ' Ĩ pitili ta ' ĩ na ai töpö kuu pasio maama .
44028025	Ĩ na tä kua tä , Paulo a hapalo matasoö ha , ĩ töpö hapalo pi hĩsuhapaloiki nö , töpö konasolöma . Töpö kõo paiolö mai ha , ' Ĩ pitili ta ' töpö kuu pasio maa noai , ĩ töpö na Paulo aiki , ' Kamakö hai ĩ pata töpö na Teusö a õsi kua tolele , ĩ a hapalopö , Teusö a kai a wäsä sinomo wi ĩ Isaías a simöpalö nö , ĩ na a kuu totiataloma :
44028026	“ Ĩ töpö na a huulöö ! ” ĩ na Teusö a õsi kua tolele , ĩ na ĩ a kuu nö , “ Ĩ töpö pi hatukua mikiö ! Kama töpö sömöka kasöa sapa kõo päköma . Töpö mamo kasö mia naiköma . Önö kutenö , ĩ töpö na , ‘ Makö sömöka taa kule maaki , ma ta hini mai kitä . Makö mamo tetea hö̃töa kule maaki , ma tä tapa mai kitä ’ ĩ na a kuu totioö ! Ĩ töpö mamo kasö mio maama aköna , tä tapa pola pi . Ĩ töpö sömöka kasöo maama aköna , ĩ ta hini hö̃töo noa kipi . Töpö pi hatukua apöla pi . Ĩ töpö pi tapomo sapao kõo nö , kamisa na ĩ töpö walo kona pi . Kamisa na ĩ töpö waloa kõki aköna , kamisanö ĩ sa töpö toa komani pi ” ĩ na Teusö a õsi kua tolele , ĩ na ĩ a kuumaö ! ' ĩ na Paulo a kuuma .
44028027	
44028028	Ĩ na a kuu nö , ' Sa kuu pole , ĩ ta hiniö ! “ Teusö anö töpö täapa kõo läo pia salo ” tä kuu wi , juteu töpö pasi mai ĩ töpö na ĩ ta simöpalöma . Juteu töpö pasi mai ĩ töpönö ĩ ta hinia totialali wi kitä ' ĩ na Paulo a kuuma .
44028029	[ Ĩ na Paulo a kuu ha , pe epii töpö hapalo nomöhöpaso kõtiolöma . ]
44028030	Ĩ na tä kua tä , sitipa noa na a kutati noai , ĩ a sai na Paulo a kutia tä , polakapi inama tä mapasoma . Ĩ a sai ha a kutia tä , Paulo a na töpö hapalo pi topa noai ĩ töpö na Paulo a noimo hö̃töoma .
44028031	Sanöma töpö na Teusö a kaikanamo totio wi , Paulo anö ĩ ta wäsäö , Jesus Cristo pata tä na töpö pi hatukamaö , ĩ na Paulo a kuatima . Jesus a wäsä kili maama . Jesus a wäsäti tä , ' Ĩ ta wäsäti tihöö ! ' ĩ na ai pata töpö kuu maama .
45001001	Paulo sa . Jesus Cristo anö sa kalipalama sinomo wi ĩ sa . Ĩ anö sa simöa sinomo wi ĩ sa . Teusö ta topa apöle ĩ sa ta wäsätipö , Teusö anö sa sailö nö , sa nakalöma .
45001002	' Waiha ta topa apöle ta wäsä kuki kitä ' ĩ na sutu upa ĩ na Teusö a kuu noai , kama kai wäsä sinomo noai , ĩ töpönö ĩ ta hini nö , ' Waiha ta topa apöle ta wäsä kuki kitäö ! ' ĩ na ĩ töpö kuu nömöoma . Ĩ na töpö kuu nömöo wi , Teusö tä waheta ha ĩ tä sãökökömae .
45001003	Ta topa apöle , ĩ Teusö a hai pelupö Jesus Cristo a hai ĩ ta . Jesus a hai , ĩ sanöma tä kupasoma . Kama hai kolo Davi a kuoma maaki ,
45001004	Teusö a hai pelupö a sai kuo satio soama . Jesus a nomasoma maaki , a temöa konasoma kutenö , ' Jesus Cristo a hai , Teusö a ulupö lotete epii ĩ a . Ĩ a hai , kamakö hai kaikana tä ' ĩ na Teusö a õsi kua tolele , ĩ anö ĩ na makö pi thamaö .
45001005	Jesus Cristo a na sa kalipalotipö , ĩ anö sa totiapala apa nö , hi masita tä uli pewö hamö töpö pilipai , ĩ töpö pewö na sa simöama . ' Jesus Cristo a pitili ' ĩ töpö pi kuu totiki nö , Teusö a kai a hini totio kuköpö , ĩ töpö na sa simöa asama .
45001006	Homa tili makö aiki , ' Jesus a pitili ' makö pi kuu totio nö , Teusö ma kai a hini totio wi , ĩ makö naiwö . Jesus Cristo ma thapo wi , ĩ makö kua naipasopö , Teusö anö makö nakalöma .
45001007	Teusö anö homa tili makö pi ipa wi , ĩ makö hai , kama hai ĩ tili makö thaa asapalöpö , makö nakalöma . Ĩ makö na hi waheta sa tä simöpali ke . Kamakö hai ĩ pö̃ Teusö a , Jesus Cristo Kaikana tä , ĩ na kilii töpönö makö totiapala apaö , makö pi topapalama apaö , ĩ na makö pewö thama kukiö !
45001008	Pi naka . Ĩ na sa kuu somata pia kule . Jesus Cristo sa thapo kutenö , kamakö na sa pi tapomo pole , ĩ tä na , ' Aitaköö ! ' Teusö a na ĩ na sa kuu kuleö ! Ĩ tä uli pewö hamö töpö pilipai , ĩ töpö pewö na , ' “ Jesus Cristo a pitili ” ĩ na homa tili töpö pi kuu totia kulaliö ! ' ĩ na ai töpö kuu waikia kutenö , Teusö a na , ' Aitaköö ! ' ĩ na sa kuu kule .
45001009	Teusö a na sa hapalo pola nö , kamakö na sa pi tapomo tikiliapalo sinomoö . Teusö a na sa kalipalo totio opa nö , kama hai ĩ pelupö sa ta wäsätii . Ĩ Teusö aiki , ' “ Homa tili makö na sa pi tapomo sinomoö ” Paulo a kuu pole , ĩ pitili ta ' ĩ na Teusö a pi kuu . Teusö a na sa hapalo pola nö , ' Hapa . Homa tili töpö na sa huu pi topa apöle , ĩ hamö sa simöpa pi topa tä , sa simöpalöö ! ' ĩ na sa kuu sinomoö .
45001010	
45001011	Kamakö na sa talalo nö , Teusö sa ta wäsä kuköma , ' Teusö a õsi kua tolele , ĩ anö makö totiapala apa nö , makö õsi pi loteteapalama kuköpöö ! ' ĩ na sa pi kuu salo , kamakö na sa hamamo pi topa apa kulasoiö !
45001012	Sa hamamo tä , makö pasilipasolasopököö ! ' Jesus a pitili ' sa pi kuu totia apöle , ĩ ma tä taa nö , makö pi lotetea hö̃töpasoö , ĩ na tä kua tä , ' Jesus a pitili ' makö pi kuu totia apöle , ĩ sa tä taa nö , sa pi lotetea hö̃töpasoö , ĩ na makö kuapasolasopököö !
45001013	Ipa pö . Pi naka . ' Homa tili töpö na sa hamamo tasokö o ! ' sa kuta kutamoti kule maaki , sa huu kusö kusömo pikitia kuleö ! Juteu töpö pasi mai ĩ töpö na Jesus Cristo sa ta wäsäö ha , ĩ töpönö Jesus a thapo kua kukö noai na , ĩ na kamakö kuamö kule hamö juteu töpö pasi mai ĩ töpö kule , ĩ töpö na Jesus Cristo sa ta wäsä nömöo kuköma , ĩ töpönö Jesus a thapo naio kuki wi , ĩ sa tä pii kule .
45001014	' Sanöma töpö pewö pasilipoö ! ' ĩ na Teusö anö ĩ na sa noa thalöma kutenö , waheta tä taö öpalai ĩ töpö , waheta tä taö pasia manai ĩ töpö , töpö pi hatuku upii ĩ töpö , töpö pi moti ipii ĩ töpö , ĩ na töpö kua kua wi ĩ töpö pewö na Jesus Cristo sa ta wäsäö .
45001015	Önö kutenö homa tili makö na Jesus Cristo ta topa apöle ĩ sa ta wäsä pi topa apa naia kule .
45001016	Jesus Cristo ta topa apöle , ĩ sa ta wäsä kili mai kitä . Ĩ ta lotetea apöle , Teusö anö ĩ tänö sanöma makö täapa kõo läoö . Juteu samakönö Jesus Cristo sama täa somanö noai , Teusö anö ĩ samakö täa kõa somani , juteu töpö pasi mai ĩ töpönö Jesus Cristo a täa nömöni wi ĩ töpö täa kõa nömöni , ĩ na Teusö anö makö thama kuki .
45001017	Jesus Cristo ta topa apöle ĩ ta aiki , ' Teusö a na sanöma makö wanisala apama maaki , Teusö anö makö totipali kitä . “ Jesus Cristo a pitili ” makö pi kuu totio kuköma , Teusö anö makö totipali kitä . “ Jesus Cristo a pitili ” makö pi kuu totia mi tä , Teusö anö makö totipa mai kitä ' ĩ na ta topa apöle , ĩ na ĩ ta kua . Teusö tä waheta aiki , ' “ Teusö a pitili ” ĩ na sanöma makö pi kuu kuköma , Teusö anö ĩ makö totia asapali wi , ĩ makö õsi palimipaso kitä ' ĩ na ĩ tä waheta kuu .
45001018	Sanöma töpönö wanisala tä thatala apati pole ĩ tä na Teusö a hĩsopolali , ĩ tä hatuka apaö . Ĩ töpönö Teusö a na wanisala tä thaö , ai sanöma töpö na wanisala tä thaö , ĩ na tä kua wi ĩ tä pewö na Teusö a hĩso opa nö , ĩ töpö peamaö . Ĩ töpö peama wi ĩ tä hatuka apaö . Ĩ töpönö wanisala tä thatala apati salo , Teusö ta pitili ipii ĩ tä na ĩ töpö waio opa wi ĩ tä na Teusö a hĩso opaö .
45001019	Teusö a na ĩ töpö pi hatuka apa waikia . Teusö anö ĩ töpö pi hatuka waikipalöma maaki , ĩ töpö waio satia apaö ha , Teusö anö ĩ töpö peamaö .
45001020	Teusö anö hi masita tä uli piäpalö noai , ĩ tä , sanöma nö patapö töpö kuo soata noai ĩ töpönö Teusö a tapa totio maa noai kitä maaki , Teusö a loteteo opa soatio wi ĩ tä taö öpa soatama . Huki ola töpönö ĩ tä taö tolea apa soa kulai . ' Teusö a hai ĩ pata tä sai pata ' ĩ na töpö pi kuu tao opa naio soataö . Teusö anö tä thaa noai , sanöma töpönö ĩ tä pewö tapa apa kutenö , Teusö pata tä loteteo opa soatio wi , ĩ töpönö ĩ tä taö öpaö . Önö kutenö , ' Teusö sama tai mi ipö ' ĩ na ĩ töpö kuu kule maaki , ĩ tä na , ' Awai . Ĩ tä topa kuleö ! ' Teusö a kuu mai kitä .
45001021	Ĩ töpönö Teusö a taö öpa waikia kule maaki , ' Teusö a hai , pata tä sai pata ' ĩ na ĩ töpö pi kuu totio mi . Teusö a na , ' Aitaköö ! Wa totiatalo opa noa ' ĩ na ĩ töpö kuu mai , töpö pi tapomo isi waniho soa päatalo opatii . Ĩ töpö pi tapo makokopo totio mi kutenö , töpö õsi mumia apölasoö .
45001022	' Samakö pi mosawi ipii ĩ samakö ' ĩ na ĩ töpö kuu kule maaki , töpö osemo opaö .
45001023	Teusö a palimi ipii , a wakala apii , ĩ a na , ' Ipa pata tä sai ' ĩ töpö pi kuu mi . Ĩ Teusö a na ĩ töpö mamo teteo pola nö kuno mai , sanöma töpö äpäti ipii ĩ töpö , salo pö katäpalo wi ĩ pö , masita hamö pö salo holepalo wi ĩ pö , ĩ na tökö kui tökö ukutupö thaa thapalö nö , ĩ tökö ukutupö na ĩ sanöma töpö mamo teteo sisa nö , ' Hi tä ukutupö hai , ipa pata tä waikiwöö ! ' ĩ na ĩ töpö kuu .
45001024	Ĩ na ĩ sanöma töpö kuati ha , ĩ töpönö sami sami tä thaa wi ĩ tä na , ' Ĩ na töpö kuati päoö ' ĩ na Teusö a pi kuuma . Ĩ töpönö sami sami tä thati nö , töpö mamopaloti wi ĩ tä kiliha apa .
45001025	Ĩ töpönö pitili ta hini wanio opa nö , ta holisia apöle , ĩ ta hini pi topa apa pasia sisa nö kilia saila hai . ' Teusö a na , “ Wa totiatalo opa sisawöö ! Ĩ naköö ! ” ĩ na sanöma makö kuu totio soatiopököö ! ' ĩ na ta kuu wi , ĩ pitili ta maaki , ĩ na ĩ töpö kuu mi ipö . Teusö anö ĩ tä pewö piäpalö noai , ĩ a pata na ĩ töpö Teusömo totio mai , ĩ a pata na ĩ töpö mamo teteo totio sisa mai , ĩ a patanö tä pewö thaa noai ĩ tä pewö na ĩ töpö mamo tetea sisa silia apa nö kilile . Teusö a na ĩ töpö simöamo totio mai , Teusö anö tökö thaa pasia waikipalö noai ĩ tä na töpö simöaso pasio päoö .
45001026	Ĩ na ĩ töpö sanöma kuati ha , ĩ töpönö sami sami tä thaa pi topa apa wi ĩ tä na , ' Sami sami tä thati päoheö ! ' ĩ na Teusö a pi kuuma . Ai suö tä wani hö̃töwö maaki , ai suö tä wani na tä wani mamo pi kilihia apa kõa .
45001027	Ĩ na tä kua tä , suö töpö na wano töpö mamopalo toitio mai , kama ai wano töpö na maaki , ai wano töpö mamopalo opati nö kiliawö . Ai wano töpö na maaki , ai wano töpö mamopaloti wi , Teusö anö ĩ pili töpö pewö peama kuki .
45001028	Ĩ töpö sanömanö Teusö ta pitilii ĩ ta hosa kutenö , Teusö aiki , ' Töpö pi tapomo isi wanihiapalo päoö ' ĩ na Teusö a pi kuuma . Ĩ na Teusö a pi kuu waikioma kutenö , ĩ töpö sanömanö sami sami tä tha apatii .
45001029	Ĩ töpönö wanisala tä tha apaö , pe epii wani tökö na ĩ töpö pi wasiso opaö , ai töpö hĩsu tha apatii , ai töpönö tä thapo waikilai , ĩ tä na ĩ töpö pi wasiso satia apaö , töpö säpasoö , töpö hölapaso opatii , töpö mönamamo hẽtupasoö , töpö wanihasoö , ai töpö a wai soatalo , ĩ na ĩ töpö sanöma kupaso opatii .
45001030	Ai sanöma töpö na ĩ töpö hapalo pi wasöha soatalo opatii . Ĩ töpönö Teusö a wanipo soatalo opa naitioö . Ai sanöma töpö uni komoapalama apa asa nö , ' Pata sa asawö . Sa totiatalo opa asa wi ĩ sa asawö ' ĩ na ĩ töpö kuu . ' Wanisala sama tä thaa nö , ai tiko wanisala sama tä thaa naioö , ai tiko wanisala sama tä thaa nömöoö , ĩ na makö kuatipöö ! ' ĩ na ĩ töpö pi kuu sateheapalo opatii . Ĩ na tä kua tä , ĩ töpönö pö̃ a , pöpönö a , ĩ na töpö a hini mi kuö nai soatawö .
45001031	Ĩ töpö osemo opati nö , wanisala tä tha apatihe . Ĩ töpö holisimo opatii . Ĩ töpönö ai sanöma töpö möö wani ipö . Ai töpö na ĩ töpö pi honipo tai mi ipö .
45001032	' Ĩ na makö kuati wi ĩ tä noa na makö säa hö̃töpalö matimöö ! ' ĩ na Teusö a kuu wi , ĩ töpönö ĩ ta taö öpa waikia kulai maaki , wanisala tä thaa satimo opati nö kiliawö . Ĩ töpönö wanisala tä thatihe nö , ' Ai makönö wanisala ma tä thaa naio wi ĩ tä topa ' ĩ na ai töpö na ĩ na ĩ töpö kuu .
45002001	Önö kutenö , ' Ki töpö wanisala apatii ' ĩ na ai makö kuu wi ĩ makö aiki , ' Kamisa topa apa asatioö ' ĩ na makö kuu maiki . Wanisala tä tha apati wi ĩ töpö kua kua soataloti wi na , ĩ na kawa kua kua naio soata tä , ' Ĩ töpö wanisala apa pasitioö ! ' ĩ na wa kuu asa kule maaki , ' Kawa wanisala apa hö̃töo soata wi ĩ wa hö̃tö soatawö ' ĩ na kawanö Teusö wa thama hö̃töo soataö .
45002002	Wanisala tä tha apati wi ĩ töpö na , ' Makö wanisala apaö ' ĩ na Teusö pitili a sai kuu .
45002003	' Ki töpö wanisala apatiwöö ! ' ĩ na wa kuu asale , ĩ wanö wanisala wa tä thaa hö̃töa tä , kawa na , ' Wa wanisala apatiwö ' ĩ na kawa na Teusö a kuu asa mai kitä ta o ? Teusö anö wa peama hö̃töo soata kitä .
45002004	Teusö anö wa totiapala apatii , kawa na a hĩso haiatalo mi , wa peama haiatalo mi , ĩ na Teusö a kuaö ha , ' Teusö anö sa peama asa wi , ĩ sa mai kitä ' ĩ na a pi kuu ti ! Teusö aiki , ' Wa pi sapa kõpalo nö , wanisala wa tä thati noai ĩ tä hosalöö ! ' ĩ na Teusö a pi kuu salo , huki Teusö anö wa peama paio mai ha , wa totiapala apa paitio päo ta pi kuu mai .
45002005	Wa pi sapapo kõo mai , wanisala wa tä thaa pi topa satimo opaalö ha , pe epii Teusö anö wa peama kitä ta pi kuu mai . Sanöma töpönö wanisala tä thati wi , ĩ tä na Teusö a hĩsua apölo nö , ' Makö wanisala apati manu kui , makö pea kuki kitä ' waiha ĩ na Teusö pitili a kuu hoka apa tä , pe epii wa peama naio kuki kitä .
45002006	Ĩ tä , sanöma makö kuati noai ĩ tä na Teusö anö noa tä totoma kitä .
45002007	Ai töpönö toitai tä thatala apati wi , ĩ töpö aiki , ' Makö totiatalo opatiwöö ! ' ĩ na ĩ töpönö Teusö a pi thama pi topa apölai , ' Teusö anö makö õsi palimipali wi ĩ ma tä pi ipa nököö ! ' ĩ na ĩ töpö pi ku upa wi , ĩ töpö na õsi palimipo wi , Teusö anö ĩ tä totoa asaki kitä .
45002008	Ĩ na tä kua tä , ai töpö umi ipii , samii ĩ kama töpö puko pi topa apa sisatio nö kilia sai . Ĩ töpönö pitili ta hini totio mai , ta wanisala apöle , ĩ ta hini päohe nö , wanisala tä tha apatihe . Ĩ töpö na Teusö a hĩso opa salo , waiha ĩ töpö wasiama kuki kitä .
45002009	Wanisala tä tha apati wi ĩ töpö na Teusö a hĩso opa nö , töpö pi wi na takömoma nö , töpö peama apa kitä . Juteu töpö peama somataö , juteu töpö pasi mai ĩ töpö peama nömöo soataö , ĩ na Teusö anö töpö wanisala apati wi , ĩ na ĩ töpö peama thama kuki kitä .
45002010	Ĩ na tä kua tä , toitai tä thatala apati wi ĩ töpö na , ' Makö totiatalo opa asatiowöö ! ' ĩ na Teusö a kuu nö , ĩ töpö pi topapalama kuki kitä . Juteu töpö pi topapalama somaö , juteu töpö pasi mai ĩ töpö pi topapalama nömöoö , ĩ na Teusö anö ĩ na töpö thama kua kuki kitä .
45002011	Teusö anö sanöma makö pewö na ĩ tä pewö thama ösöho soataalöö .
45002012	Moisés anö nö patapö töpö noa thaa noai , juteu töpö pasi mai ĩ töpönö ĩ ta thapo mane , ĩ töpönö wanisala tä tha apati wi , ĩ töpönö Moisés a kai thapo mi päla tä maaki , ĩ töpö nomano nö , Teusö a na ĩ töpö koonö mai kitä . Ĩ na tä kua tä , Moisés anö nö patapö töpö noa thaa noai , juteu töpönö ĩ tä sãökama thapo asale , ĩ töpönö wanisala tä tha apa naitia tä , Moisés anö töpö noa thaa noai , Teusö anö ĩ ta kateha nö , ' Ĩ na Moisés anö makö noa thama maaki , ĩ ma ta hini totio maa noa ' ĩ na Teusö a kuu nö , ĩ töpö peama kitä .
45002013	Moisés anö nö patapö töpö noa thaa noai , ai töpönö ĩ ta hini pätia tä , Teusö anö ĩ töpö totipa pasio mai kitä . Moisés anö nö patapö töpö noa thaa noai , ai töpönö ĩ ta hini totio asa wi ĩ töpönö toitai tä thaa asa wi , Teusö anö ĩ töpö totia asapali .
45002014	' Toitai ma tä thaa totihoö ! ' ĩ na Moisés a kuu noai , juteu töpö pasi mai ĩ töpönö ĩ tä sãökama thapo pasia mane maaki , toitai tä thaa hö̃töa tä , ĩ töpönö Moisés a kai a thapo mane maaki , ' Ĩ naköö ! Ĩ na makö kua totiopököö ! Wanisala ma tä thaa maikiö ! ' ĩ na kama töpö noa thapaso sapao kõo päoö .
45002015	Ĩ töpönö toitai tä thati hö̃töo kutenö , Moisés anö makö noa thaa wi , ĩ töpö õsi na ĩ nasimö tä titia hö̃töa hãtoakö . Awai . Ĩ töpö pi tapoiki nö , ' Toitai ma tä thaapököö ! ' ĩ na kama töpö pi kuu päo salo , kama töpönö Moisés a kai a titipo hö̃töa hãtoaköö ! Ĩ töpönö wanisala tä thaahe nö , töpö pi tapoiki nö , ' Sa tä thaae , ĩ tä wanisala ' ĩ na ĩ töpö pi kuu päoö . Ĩ na tä kua tä , ĩ töpönö toitai tä thaahe nö , ' Sa tä thaae , ĩ tä toita ' ĩ na ĩ töpö pi kuatalo opati päoö .
45002016	Sa kuu pole , waiha ĩ na tä kua totio kitä . Ta topa apöle sa ta wäsä sinomoti wi , ĩ na ĩ ta kuu . Waiha Teusö a na sanöma makö pewö waloköma , Jesus Cristo a na Teusö aiki , ' Ĩ töpö pi tapopalo wanisala hãtotio noai ĩ tä , ai töpö mamo tetela tä kuno mai , ĩ töpönö wanisala tä thaa hãtotio noai ĩ tä , ĩ na tä kui wa tä pewö a kateha nö , töpö wanisala noai , ĩ tä noa na töpö peamaö ! ' ĩ na pelupö na ĩ na pö̃ a kuu kitä .
45002017	Juteu a hilo wi ĩ ai ! ' Moisés anö nö patapö töpö noa thaa noai ĩ sa ta thapo asa waikia kutenö , sa topa apa asa waikileö ! ' ĩ na wa kutii . ' Teusö sa thapo wi ĩ sa waikiwö ' ĩ na wa kupalotii .
45002018	' Ĩ na ipa sanöma töpö kuapöö ! ' Teusö a kuu wi ĩ wa ta taö öpa waikia kule . Moisés anö nö patapö töpö noa thaa noai , ĩ wa ta hua waikilöma kutenö , tä toitai ĩ wa tä sai taö öpaö .
45002019	' Töpö höpöpöi , ĩ sa töpö tutuapala taö öpaö ' ĩ na wa kuu . ' Sa wakala apö asa waiki kutenö , mumi mumi tä na töpö kua pasile , ĩ sa töpö pasilipo wi ĩ sa ' ĩ na wa kuu .
45002020	' Töpö pi moti ipö soai , kamisanö ĩ sa töpö pi hatukama wi ĩ sa ' wa kuu . ' Ulu töpö taöma sinomo wi ĩ sa ' ĩ na wa kuu naioö . ' Moisés anö nö patapö töpö noa thaa noai , ĩ tänö sanöma makö pi hatuka asapali , ĩ ta pitilia apa sisaa , ĩ na tä kuaö ' ĩ na wa pi kuu totia kule .
45002021	Ai wa töpö pi hatukama apati manu kui , kama wa pi hatukupo sapao kõo naio mi salo . ' Pö thomömo tihöö ! ' ai wa töpö noa thaa sai maaki , wa thomömo hö̃töo soataö .
45002022	' Ai tiko tä suö na a mamo hãto tihöö ! ' ĩ na ai wa tä noa thaa asa wi maaki , ai wa tä suö huu talalöma , wa mamoa soatasoö . ' Sa noama sinomo wi tä ukutupö ' ai töpö pi kuu wi , ĩ wa tä ukutupö pii mi ipö maaki , ĩ tä ukutupö pi hĩtale , ĩ a sai õsimö ha wani tökö kua wi tökö wani ha wa thomömo pi topa apa sisaö .
45002023	' Teusö anö nö patapö töpö noa thaa noai , ĩ sa tä waheta thapo asa kule ' ĩ na wa ku upa wi wa maaki , ĩ wa ta hini totio mi kutenö , ' Teusö a holisi ' ĩ na ai wa töpö pi thapalama apati sai .
45002024	Teusö tä waheta ha ĩ na ta kuu wi ta kua . ' Juteu makö holisimopalo opati wi , ĩ tä na juteu töpö pasi mai ĩ töpönö Teusö a katehepala isi waniho opatie ' ĩ na tä waheta kuu .
45002025	Teusö anö nö patapö töpö noa thaa noai ĩ wa ta hinia totilöma , juteu wa isi ola ösö hosapamonaso wi , ĩ tä topa sisa kule . Ĩ wa ta hini makoka totio paio maa noai maaki , wa isi ola ösö hosapamonasoma , ĩ tä topa mai kitä .
45002026	Juteu töpö pasi mai ĩ töpö isi ola ösö hosapamo pasio maa noai maaki , ĩ töpönö Teusö a kai a hinia totia asalöma , Teusö aiki , ' Ĩ töpö hai , juteu töpö pasi mai kitä maaki , ipa juteu töpö isi ola ösö hosapamoti wi , ĩ töpö kuati wi na , ĩ na ĩ tiko töpö maaki , ĩ na ĩ töpö kua naioö . Ĩ tiko töpö maaki , sa kai a hini totia kutenö , ĩ ipa töpö nai soatawö ' ĩ na Teusö a pi kuu kitä .
45002027	Önö kutenö , Teusö wa tä waheta thapo waikia salo , wa isi ola ösö hosapamo waikiso noai , ĩ wanö Teusö wa kai a hini totio mi tä , juteu tä pasi mai ĩ a isi ola ösö hosapamo maa noai maaki , ĩ anö Teusö a kai a hini totia asa tä , ' Juteu wa isi ola ösö hosapamo waikiso noai maaki , wa wanisala apatiwö ' ĩ na ĩ anö ĩ na Teusö a thama kuki kitä .
45002028	Ai töpönö wa möö nö , ' Ĩ a hai ĩ juteu tä ' ĩ na kawa na ĩ na ai töpö pi kuu kule maaki , pili wa õsinö Teusö wa thapo mi tä , juteu wa sai mai kitä . Pili wa isi ola ösö hosapamo waikiso noai maaki , juteu wa sai hãto mai kitä .
45002029	Teusö anö makö noa thaa noai , pili wa õsinö ĩ wa ta hini totia tä , ĩ tökö sisawö , ĩ juteu wa sai . Teusö wa thapo wi ĩ wa . Pili wa isi ola ösö hosapamo saimo pälasoma , ' Kawanö sa thapo wi ĩ wa ' ĩ na Teusö a pi kuu mai kitä . Moisés anö nö patapö töpö noa thaa noai , ĩ tä sãökökö noai , ĩ tänö wa toita mai kitä . Teusö a õsi kua tolele , ĩ anö wa totipa sisaö . Wa õsi wanisalati noai , Teusö a õsi kua tolele , ĩ anö ĩ tä hosalö nö , wa õsi tikopöpalöma , ' Wa toita apö ' kawa na ai sanöma tä kuu mai kitä maaki , Teusö aiki , ' Kamisa na wa toita waikileö ! ' ĩ na kawa na ĩ na Teusö a kuu kitä .
45003001	Ĩ na sa kuu pole , ĩ tä na ai wa aiki , ' “ Juteu töpö pasi mai ĩ töpö na juteu töpö palupo mai kitä ” Paulo a kuu hãtoa alu kule ? “ Juteu töpö pasi mai ĩ töpö kui na , ĩ na juteu töpö kuö naiwö . Juteu töpö isi ola ösö hosapamo wi ĩ tä topa mai kitä ” ĩ na Paulo a kuu hãto alu kule ? ' ĩ na ai wa pi kuu kule hö̃ ?
45003002	Ma . Ĩ na sa kuu mane . Juteu töpö pasi mai ĩ töpö na juteu makö palupo pi satehepoö . Pi naka . Juteu töpö na Teusö anö kama kai a totoa asakö nö , ' Sa kai a thaa totilöö ! Ai töpö na sa kai a wäsä sinomoö ! ' a kuuma .
45003003	' Ai juteu töpönö Teusö a kai a hini totio mi ha , Teusö a pitilimo mi ipö hãtokö ' ĩ na pö pi kuu ti !
45003004	Pö pi kuu ti ! Ai sanöma töpö holisimopaloti wi maaki , Teusö a holisimo pasio mai kitä . Pi naka . Ĩ na Teusö tä waheta kuu : ' Teusö ai . “ Wa kuu wi ĩ ta makoka apa ” ĩ na ai tänö ĩ na Teusö wa noa thaa kitä . Ai töpönö kawa na tä hini waikioma tä , “ Teusö a pitilimo totia waikia alu kuleö ! ” ĩ na ĩ töpö kulaso kitä ' ĩ na Teusö tä waheta kuu .
45003005	Sanöma makönö wanisala ma tä thapala apati tä , ' Teusö anö toitai tä thaa sisa wi ĩ a ta o ' ĩ na ai ma töpö pi thapalama kutenö , wanisala ma tä thapala apati wi , ĩ tä topa hãtoa waikia kule ? Ai sanöma töpö kuu kua päo wi na , ĩ na sa kuu naia päa kule . ' Wanisala ma tä thapala apati wi ĩ tä noa na Teusö anö makö peama kuköma , Teusö a topa mai kitä ' ĩ na makö pi kuu tao kitä ta o ?
45003006	Ma . Makö pi kuu tao mai kitä . Teusö a topa apa mi aköna , waiha sanöma makö pewö na tä makokama läapalo mi kipi .
45003007	Ai makö aiki , ' Hi kamisamakö holisimopaloti ha , “ Ã ãi . Teusö a pitilimo sisaö ta o ! ” ĩ na ai sama töpö pi thapalama apati manu kule , samakö holisimopalo ti wi ĩ tä wanisala hãtoa mai kitäö ! ' ĩ na ai makö pi kuu hãtole kitä . Ĩ na makö pi kuu maapöö ! ' Samakö holisimo wi ĩ tä topa waikia kutenö , wi na Teusö a pi kuu salo , samakö peama kuki ? ' ĩ na makö pi kuu maapöö !
45003008	Ĩ na makö pi kuu aköna , ' Waiha toitai tä kupasopö , huki wanisala ma tä thaa paio nököö ! ' ĩ na makö kuu pola pi ta pi kuu mai . Ai töpönö sa kateha hiopöa apa nö , ' “ Toitai tä kupasopö , wanisala ma tä thaa paio nököö ! ” ĩ na Paulo a kuu thaliö ! ' ĩ na ai töpö holisi kuu waikia kule . Ĩ na ĩ töpö kuu pole , Teusö anö ĩ tä noa na ĩ töpö peama hö̃töo kitä .
45003009	Wi na samakö kuupökö ? ' Teusö a na juteu samakö topa asa kule . Juteu töpö pasi mai ĩ töpö wanisala apa pasioö ' ĩ na samakö kuupökö ? Ma . ' Juteu samakönö wanisala sama tä thatala apaö , juteu töpö pasi mai ĩ töpönökö naiwö , wanisala tä thatala apa naio soataö , ĩ na makö pewö kua ösöhatii ' ĩ na sa kuu waikio kipili .
45003010	Ĩ na Teusö tä waheta kuu hö̃töo soataö : ' Ai sanöma tänö toitai tä thaa wi ai tä kua mai kitä .
45003011	Ai tä pi hatuka apa wi tä kua mi . Teusö a na ai pili tä õsi pi wasisoti wi , ai tä kua mai kitä .
45003012	Teusö a na sanöma töpö pewö hanoatii . Ai töpö pi topapalo wi tä kua mi ipö . Ai tänö toitai tä thaa asa wi , sami ai tä kua asa mai kitä .
45003013	Ĩ töpö kai a hiopöa apati nö , ai töpö nomapamatii . Ĩ töpö kai holisia hapaloti nö , ai töpö mönama apatii . Olö kökö nakö wasu kui na , ĩ na ĩ töpö kai wasu kuö hö̃töwö .
45003014	Ĩ töpönö ai töpö hĩsu thaa soatalo opa nö , töpö höla soatalo opatii .
45003015	Ai töpö säpa pi topa salo , töpö wasu huu soatalo opatii .
45003016	Ĩ töpö wasu huti pamö ai töpö peamaö , ai töpö säpaö , ĩ na ĩ töpö kuatii .
45003017	Ĩ töpönö ai töpö noima tai mi .
45003018	Teusö a na ĩ töpö kili maapa wikö ' ĩ na Teusö tä waheta kuu .
45003019	' Teusö anö nö patapö töpö noa thaa noai , ai töpönö ĩ ta taö öpa wi ĩ töpönö ĩ ta hini totiopökö ' ĩ na ta kuu wi ĩ ma ta taö waikia . Ĩ töpönö wanisala tä thaa tä , ' Nö patapö töpö noa thaa noai , ĩ sama ta tai mi salo , wanisala sama tä thaa päoma ' ĩ na ĩ töpö kuu wi tä kua mai kitä . Sanöma makö pewö na Teusö aiki , ' Wanisala wa tä thatala apatipili , ĩ wa ' ĩ na Teusö a kuu tä , ' Mawöö ! ' ĩ na makö kuu hö̃töso wi tä kua mai kitä .
45003020	' Teusö anö nö patapö töpö noa thaa noai , ĩ sa ta hinia totia waikilöma kutenö , Teusö aiki , “ Wa topa ” ĩ na Teusö a kuu kitäö ! ' ĩ na pö pi kuu tihöö ! ' Wanisala sa tä thatala apati wi ĩ sa ' ĩ na Teusö anö sanöma makö pi thama pia salo , nö patapö töpö noa thaa päoma ta pi kuu mai .
45003021	Huki Teusö anö sanöma makö totipali wi , kamakö na ĩ tä möma kule . Teusö anö nö patapö töpö noa thaa soma noai ĩ tänö makö totipo mai kitä . Ĩ na Moisés a , Teusö a kai a wäsä sinomoti noai ĩ töpö , ĩ na töpö kui töpö kuu hö̃töoma .
45003022	' Jesus Cristo a pitili ' ĩ na sanöma makö pi kuu totio kuköma , ĩ tökö , Teusö anö makö totia sisapali . Ĩ tökö , ' Kamisa na huki wa taamö toita ' ĩ na Teusö a pi kuu kuki . ' Cristo a pitili ' ĩ na makö pi kuu totio wi , Teusö anö ĩ makö pewö totia ösöha totipali .
45003023	Sanöma makö pewönö wanisala ma tä thama . Teusö a wakala apii , a toita apii , ĩ tä na makö pewö häwäpotii .
45003024	Noa mai ha Teusö anö makö totiapala apa nö , Jesus Cristo a na Teusö anö makö totipamani . Cristo anö makö õsi uni kusöpali .
45003025	Sanöma makönö wanisala ma tä thati wi , Teusö anö Jesus Cristo a na ĩ tä noa thapamanöpö , Cristo a simöpalöma . Cristo a säpamoa waikisoma kutenö , wanisala ma tä thaa noai ĩ tä na Teusö a hĩso matasoma . ' Cristo a pitili ' makö pi kuu totio nö , ' Kamisa noa na Cristo a säpamono nö , a iä pö halasoma ' ĩ na makö õsi kuu ha , kamakö na Teusö a noimo totio kitä . Önö kutenö , ' Ĩ na Teusö anö sanöma makö totipali wi , ĩ na ĩ tä kuö ta o ' ĩ na makö pi thama pia salo , Teusö anö Cristo a simöpalöma . A simöpa paio mi tä , sanöma nö patapö töpönö wanisala tä thaa hö̃töo paitioma maaki , Teusö anö ĩ töpö peama soatalo maama . ' Ipa sanöma töpönö wanisala tä thapalati päohe ! ' ĩ na a pi kuu paioma .
45003026	Ĩ na Teusö a pi kuu paioma maaki , huki ĩ na a pi kuu mai kitä . Huki ĩ na a pi kuu mai kitä maaki , ' Sanöma makönö wanisala ma tä thatalati wi , Teusö anö huki ĩ makö totipali kitäö ! ' Teusö anö huki ĩ na makö pi thama wi ĩ tä kua . ' Jesus a pitili ' makö kuu totio wi , Teusö a topa apati wi ĩ anö ĩ makö totia hö̃töpali kitä .
45003027	Önö kutenö , sanöma makö aiki , ' Kama sa topa apa waikitiowöö ! ' ĩ na makö pi kuu kitä ta o ? Ma . Ĩ na makö pi kuu mane . Teusö anö nö patapö töpö noa thaa noai ĩ ma ta hini pi topa wi maaki , ĩ tänö makö totipa mai kitä . ' Jesus Cristo a pitili ' makö pi kuu totio wi ĩ tänö makö totia sisapali .
45003028	Ĩ na tä kuaö ha , ' Nö patapö töpö noa thaa noai ĩ sa ta hini totia tä , Teusö aiki , “ Kamisa na wa taamö toita ” a pi kuu kitä ' ĩ na makö pi kuu mai , ' “ Jesus Cristo a pitili ” sa pi kuu totio kuköma , “ Kamisa na wa taamö toita ” ĩ na Teusö pi kuu kitäö ! ' ĩ na makö pi kuu sisaö .
45003029	' Teusö a lö kui , juteu töpönö ĩ a thapo asa wi ĩ a sisawö ' pö pi kuu ti ! Juteu töpö pasi mai ĩ töpönö ĩ a thapo naio soata wi ĩ a nai soatawö .
45003030	Sami ĩ Teusö a pata waikiwö . Juteu töpönö Teusö a pata thapo wi ĩ a pata hai , juteu töpö pasi mai ĩ töpönö ĩ a pata thapo naio soata wi , ĩ a pata soatawö . Sami Teusö a kua kutenö , ' Jesus Cristo a pitili ' ĩ na juteu töpö pi kuu totio kuköma , Teusö anö ĩ töpö totipali , ' Jesus Cristo a pitili ' ĩ na juteu töpö pasi mai ĩ na ĩ töpö pi kuu naio kuköma , Teusö anö ĩ töpö totia naipali , ĩ na Teusö anö sanöma makö thalali .
45003031	' “ Kamisa na wa taamö toita ” ĩ na Teusö ma pi thama pi topa salo , “ Jesus Cristo a pitili ” ĩ na makö pi kuupököö ! ' ĩ na sa kuu kule . Ĩ na sa kuu pole , ĩ sa aiki , ' Sutu ha Teusö anö nö patapö töpö noa thaa noai ĩ ta hosalöheö ! ' sa kuu alu kule ? Ma . Ĩ na sa kuu mane . Pi naka . ' Nö patapö töpö noa thaa noai ĩ ta topa apa soa ' ĩ na sa kuu alu kule .
45004001	Kamisamakö hai nö patapö Abraão a pata kuo noai , ĩ na ĩ a pata kuama .
45004002	' “ Abraão anö toitai tä thati salo , kamisa na a taamö toita waikia kule ” sa pi kuu kule ' ĩ na Teusö a pi kuu aköna , Abraão aiki , ' Kamisa totiatalo opa asawöö ! ' a pi kuu hö̃töo noa kipi . Ĩ na a pi kuu hö̃töo noa kipi maaki , Teusö a na ĩ na a kuu maa noa kipi .
45004003	Ĩ na Teusö tä waheta kuu : ' “ Teusö a pitili ” ĩ na Abraão a pi kuu totio noai ĩ tä noa na sisawö Teusö aiki , “ Kamisa na Abraão a taamö toita waikia kule ” ĩ na Teusö a kuuma ' ĩ na tä waheta kuu .
45004004	Ai tä na sanöma wa kalipalo noai , kawa na ĩ aiki , ' Noa mi hi sitipa sa kökö totoa päo pia kule ' ĩ na ĩ a kuu mai kitä . ' Wa kalipalopili , hi ĩ tä noa ' ĩ na a kuu sisaö .
45004005	Ĩ na tä kua kule maaki , kawa kalipalo noai , ĩ tä noa na Teusö anö wa totipa mai kitä . Wa kalipalo mai ha , ' Teusö a pitili ' ĩ na wa pi kuu totio päköma , Teusö anö wa totipali . Toitai kama wanö tä thatala apati päo wi ĩ tä noa na kuno mai , ' Teusö a pitili ' wa pi kuu totio wi ĩ tä noa na sisawö Teusö anö wa totipali . Teusö aiki , ' Wanisala wa tä tha apati kipili maaki , kamisanö wa totipali ke . Huki kamisa na wa taamö toita waikia kule ' ĩ na Teusö a kuu wi ĩ a na wa mamo teteiki nö , ' Teusö a pitili ' wa pi kuu salo , ' Kamisa na wa taamö toita ' ĩ na kawa na ĩ na Teusö a kuu kuki .
45004006	Ĩ na Davi a pata kuu hö̃töoma . ' Toitai wa tä thatala apati wi ĩ tä noa na kuno mai . Noa mai ha Teusö anö wa totipali ' ĩ na sa kuu kuae na , ĩ na Davi a pata kuu kua hö̃töoma :
45004007	' “ Wanisala wa tä thatala apatipili , ĩ tä na sa hĩso mataso ke . Wanisala wa tä thaa noai , ĩ sa tä noa matamani ke ” kawa na ĩ na Teusö a kuu pole , ĩ tä na wa pi mönaha apa .
45004008	“ Wanisala wa tä thatala apati kipili ” kawa na ĩ na Teusö a kuu mai , ĩ tä na wa pi mönaha apa ' ĩ na Davi a pata kuuma .
45004009	' Wa pi mönaha apa ' sa kuuhe , pili makö isi ola ösö hosapamo sisa noai ĩ makö na sa kuu sisa kule ta o ? Ma . Pili töpö isi ola ösö hosapamo pasio maa noai , ĩ töpö na ĩ na sa kuu naia soata kule . Pi naka . ' Teusö a pitili ' Abraão a pi kuu totio noai ĩ tä na Teusö aiki , ' Huki kamisa na Abraão a taamö toita ' ĩ na Teusö a kuuma .
45004010	Abraão a isi ola ösö hosapamo waikio noai ha , ĩ na Teusö a kuuma ta o ? Ma . A isi ola ösö hosapamo paio mi tä , ' Huki kamisa na wa toita ' ĩ na Teusö a kuu soatama .
45004011	A isi ola ösö hosapamo paio mi tä , ' Teusö a pitili ' ĩ na Abraão a pi kuu soatama . ' Teusö a pitili ' a pi kuu totio waikio noai ha , a isi ola ösö hosapamonasoma . ' Teusö a pitili ' a pi kuu noai ĩ tä noa na Teusö anö a totipalö noai , ĩ tä pi na tä uno thaköma . Önö kutenö , ' Teusö a pitili ' ĩ na sanöma makö pi kuu totio wi , ĩ makö aiki , ' Abraão a pata hai , ipa hao a ' ĩ na makö pewö kuuto päoö . ' Teusö a pitili ' sanöma töpö pi kuu kuköma , pili töpö isi ola ösö hosapamo mai maaki , ĩ töpö na , ' Huki kamisa na wa taamö toita ' ĩ na Teusö a kuu .
45004012	Ĩ na tä kua tä , pili samakö isi ola ösö hosapamo waikio noai , ' Teusö a pitili ' ĩ na ĩ samakö pi kuu totia naine , ĩ samakö na , ' Huki kamisa na wa taamö toita ' ĩ na Teusö a kuu naioö . Abraão a isi ola ösö hosapamo paio mi tä , ' Teusö a pitili ' a pi kuu soatama kutenö , ' Huki wa toita apii ĩ wa kupaso ke ' ĩ na Teusö a kuu kua noai na , ĩ na kamisamakö aiki , ' Teusö a pitili ' samakö pi kuu naio kuköma , ' Huki wa toita apii wa kupaso ke ' ĩ na kamisamakö na ĩ na Teusö a kuu naiki .
45004013	Abraão a , kama hai ĩ tolewö töpö , ĩ na töpö kui töpö na , Teusö aiki , ' Ĩ ma tä uli pewö thapo kuköma , toitai makö kupaloti kuki kitä ' ĩ na a kuuma . Kamakö aiki , ' Teusö anö nö patapö töpö noa thaa noai , Abraão anö ĩ ta hinia totilöma kutenö , ĩ na Teusö a kuuma ' pö pi kuu tihöö ! ' Teusö a pitili ' Abraão a pi kuu totioma kutenö , Teusö anö a totipali salo , ' Ĩ wa tä uli pewö thapo kuköpököö ! ' ĩ na Teusö a kuuma .
45004014	Nö patapö töpö noa thaa noai , ai töpönö ĩ ta hini totio opa wi ĩ töpö na , ' Toitai makö kupalo kuki kitä ' ĩ töpö na ĩ na Teusö a kuu sisa aköna , ' Teusö a pitili ' makö pi kuu totile ĩ makö na , ' Toitai makö kupalo kuki kitä ' ĩ na Teusö a kuu naio mi kipi . ' “ Teusö a pitili ” ĩ na pö pi kuu sisa totioö ! ' tä kuu wi tä kua mana pi . Pi naka . Teusö anö nö patapö töpö noa thaa noai , ai töpönö ĩ ta hini totia aköna , toitai ĩ töpö kupalo pola pi maaki , nö patapö töpö noa thaa noai , ai tänö ĩ ta hini totia wi , ai tä kua asa mai kitä ta pi kuu mai .
45004015	Nö patapö töpö noa thaa noai , ĩ ma ta hosaö ha , kamakö na Teusö a hĩsolo nö , makö peama kuki kitä maaki , Teusö anö nö patapö töpö noa thaa pasio maama aköna , ĩ ma ta hosa wi tä kua mana pi .
45004016	' Teusö a pitili ' makö pi kuu totio wi ĩ makö na , ' Toitai makö kupaloti kuki kitäö ! ' ĩ na Teusö a kuu naioö . Teusö anö makö totiapala apa päo kutenö , Abraão makö ola na ĩ na a kuu sisaö . Teusö anö nö patapö töpö noa thaa noai , ai töpönö ĩ ta hini totio wi , ĩ töpö na , ' Toitai makö kupaloti kitäö ! ' ĩ töpö na ĩ na Teusö a kuu asa mi . ' Teusö a pitili ' ĩ na Abraão a pi kuu kua noai na , ĩ na makö pi kuu kua nömöne , ĩ makö hai , Abraão a hai ĩ ola tolewö makö naiwö . Abraão a kuo noai ĩ a na , ' Ipa hao a ' ĩ na makö kuu kuköpö . Ĩ makö na , ' Toitai makö kuki kitäö ! ' ĩ na Teusö a kuu naioö .
45004017	' Satehe epii , ai sanöma töpö pilia setekepai , kawa hai ĩ töpö hai ĩ pö̃ a kupaloö ! ' ĩ na Abraão a na ĩ na Teusö a kuu noai , Teusö tä waheta ha ĩ na ĩ ta kua . Önö kutenö , ' Teusö a pitili ' Abraão a pi kuu totio noai , ĩ a na ĩ Teusö aiki , ' Toitai makö kuki kitäö ! ' ĩ na Teusö a kuu totioma . Nomawö töpö temöapama kõo wi , ĩ a kuuma . Hi tä uli ha tä pewö kua paia mi tä , ĩ tä pewö thapalö noai , ĩ a kuuma .
45004018	Abraão a na , ' Au tolewö töpö sateha apöki kitäö ! ' ĩ na Teusö a kuu ha , ' Pitili tahaö ! ' ĩ na Abraão a pi kuu hö̃töoma . Abraão a , kama pusopö a , ĩ na kilii töpö ulupö mai ha , töpö patasipöa pälasoma maaki , ' Kamisa ola tolewö kupo mai kitäö ! ' ĩ na Abraão a pi kuu maama . ' Teusö ta pitilia apa ' a pi kuuma kutenö , satehe epii kama hai ĩ tolewö töpö kupasoma . ' Au tolewö töpö sateha apöki kitäö ! ' ĩ na Teusö a kuuma kutenö , ' Abraão a kuo noai ĩ ipa hao a ' satehe epii sanöma töpö kupaloö .
45004019	Abraão a patasipö toti ipö waiki tä , ĩ a na 100 inama tä kua waikia tä , ' Sa noma pia wi ĩ tä atepa apa waikileö ! ' ĩ na a pi kuu waikila tä , kama hai ĩ pusopö Sata a patasoma apa hö̃töa waikia kule maaki , ' Teusö a kuu noai , ĩ ta holisi ' Abraão a pi kuu maama . ' Teusö a pitili ' a pi kuu holisimo maama .
45004020	' Teusö a pitili ' a pi kuu mapo maama . ' Kamisa na Teusö a kuu noai ĩ ta holisi hãtoa ' ĩ na a pi kuu maama . ' Kamisa na Teusö a kuu noai , Teusö anö ĩ tä thama totio kitäö ! ' ĩ na a pi kuu salo , ' Teusö a pitili ' a pi kuu totio wi ĩ tä lotetea apöpalo nö , Teusö a na , ' Aitaköö ! Kawa lotete epö asawöö ! ' ĩ na a kuuma .
45004021	
45004022	' Teusö a pitili ' Abraão a pi kuu totioma kutenö , ' Kamisa na Abraão a taamö toita apö ' ĩ na Teusö a pi kuuma .
45004023	' Kamisa na Abraão a taamö toita apö ' Teusö a pi kuu totio noai ĩ tä sãökama kuu noai , Abraão a na tä kuu sisa maama . Abraão a kateha sisa maama .
45004024	Jesus pata tä nomasoma maaki , Teusö anö a temöa komanö noai , ĩ Teusö a na , ' Ĩ a pitili ' makö pi kuu totio wi ĩ makö na ĩ tä waheta kuu naioö . ' Teusö a pitili ' makö pi kuu totio kuköma , ' Kamisa na makö taamö toita apö ' ĩ na Teusö a kuu naioö .
45004025	Wanisala ma tä thaa noai , ĩ tä noa na Jesus a säpamanöpö , a säpa totio pialahai , ĩ töpö na a totoköma . Ĩ na tä kua tä , Teusö a na sanöma makö taamö toita apa kuköpö , a temöa konasoma .
45005001	' Teusö a pitili ' ĩ na makö pi kuu totioö ha , Teusö anö makö totipalöma . Teusö a na makö toita waiki kutenö , ĩ a na makö kili mai , huki ĩ a na makö noimopaloö . Kamakö hai ĩ Jesus Cristo pata tänö makö pewö noipalöma .
45005002	' Teusö a pitili ' makö pi kuu totio kuköma kutenö , Teusö a na Jesus Cristo anö makö pewö noipalöma . Ĩ na Jesus Cristo anö makö thama totioma salo , Teusö anö makö totiapalatii . Teusö anö makö totiapala apati salo , makö pi toitai makö kupalotii . Önö kutenö , ' Teusö a wakala apii ĩ a kua kua wi na , ĩ na makö kua kua naio kitä ' ĩ na makö pi kuu salo , makö pi mönaha apa nö , makö pi topa apaö .
45005003	Ĩ tä na makö pi mönaha sisa mai kitä . Hi tä uli ha makö pepalo opati kule maaki , ĩ tä na makö pi topa hö̃töa . Makö pea satia soatia tä , ' Teusö a pitili ' ĩ na makö pi kuu satimo kuköma , makö pi lotetea apa kuki . Önö kutenö , makö pi topa apa .
45005004	' Teusö a pitili ' makö pi kuu satimo opaö ha , ' Makö toita apö ' ĩ na Teusö a kuu . ' Makö toita apö ' ĩ na Teusö a kuu nö , ' Teusö anö makö nö läpo kitäö ! ' ĩ na makö pi thamaö .
45005005	' Teusö anö makö pi ipawöö ! ' ĩ na makö pi thamaö . Kamakö na Teusö anö kama õsi kua tolele , ĩ a õsi totokö noai ĩ a õsinö ĩ na makö pi thama kutenö , ' Teusö anö makö nö läpo kitä ' ĩ na makö kuu wi ĩ ta pitilia apa .
45005006	Makö utiti ipö soa salo , kama makö noamo tai mi ipö soa tä , wanisala ma tä thaa noai , Cristo anö ĩ makö noama pia salo , a säpamoa lälasoma . ' Pei . Huki wa säpama pia kuleö ! ' ĩ na pö̃ anö Cristo a noa thaö ha , a säpamonasoma .
45005007	Ai sanöma tä topa apati wi , ĩ a noamapö ai sanöma tä säpamo wani ipö kitä . Ĩ na sa kuu kule maaki , a topa apati wi , ĩ a na ai sanöma tä säpamo pi topa wi , ĩ ai tä kua hãtole kitä .
45005008	Ĩ na tä kua kitä maaki , ' Teusö anö sanöma makö ta pi ipa noa ' ĩ na Teusö anö makö pi thama pia salo , makö wanisala soa tä , kamakö noa na Cristo a säpamonasoma .
45005009	Cristo a noma tä , a iä pö halaso noai , ĩ a iä pönö Teusö anö makö totipalöma kutenö , makö täapa totia kõa läkö laso kitä . Wanisala tä thaa wi ĩ töpö na Teusö a hĩso opa nö , töpö peama totio opa piale , ĩ tä , Teusö anö makö täa konö naso kitä .
45005010	Teusö ma wanipoti wi ĩ makö kuoma maaki , kamakö noa na Cristo a säpamonasoma kutenö , kamakö na Cristo anö Teusö a noipalöma . Huki makö noi ipö tä , Cristo a temöa konaso noai , ĩ a temö öpii ĩ anö makö õsi täapa kõo läo kitä .
45005011	Ĩ na pätawö kuno mai . Kamakö hai Jesus Cristo Kaikana tänö kamakö na Teusö a noipalöma salo , Teusö a na makö pewö pi mönahapalo opatii .
45005012	Pi naka . Sami wano tänö wanisala pili tä kolo thapalöma kutenö , ĩ ola ai sanöma töpönö wanisala tä thaa tolea wi tä kupasoma . Wanisala tä thaa soma noai ĩ tä noa na sanöma töpö nomapo kua kukö noai na , ĩ na sanöma makö pewönö wanisala ma tä thaa kua hö̃töoö ha , ĩ na makö pewö noma kua hö̃tölasoö .
45005013	Teusö anö Moisés a noa thaa paio mi tä , sanöma töpönö wanisala tä thaa somama . Teusö anö Moisés a noa thaa noai ĩ ta kua paia mi kutenö , wanisala tä thaa soma noai ĩ töpö na Teusö aiki , ' Sa töpö noa thaa wi ĩ töpönö ĩ ta hini mi manu kui , sa töpö peama kuki kitäö ! ' ĩ na Teusö a pi kuu paio maama .
45005014	Ĩ na Teusö a pi kuu maama maaki , Moisés a kupo paio mi tä , Adão a hai ĩ tolewö töpö kuo noai , ĩ töpö hotelasoma . Teusö anö Adão a noa thaa noai , ĩ töpönö ĩ ta tai mi pasi kutenö , Adão anö ĩ ta hosa kua noai na , ĩ na ĩ töpönö ĩ ta hosa tolea kua maama . Ĩ ta hosa tolea kua maama maaki , ĩ töpönö ai wanisala tä thama hö̃töoma salo , ĩ töpö nomanasoma . Hi tä uli ha Cristo a huu noai , ĩ a kuo kuo noai na , ĩ na Adão a kuo kuo hö̃töoma . Ĩ töpö polakapio opama maaki , ĩ töpönö satehe epii sanöma töpö thaa toleköma .
45005015	Cristo a kui na , ĩ na Adão a kuo kuo hö̃töoma maaki , Cristo a kua totio noai na , ĩ na Adão a kua totio pasio maama . Teusö anö sanöma töpö noa mi totiapala apa wi ĩ tä kua wi na , Adão anö wanisala tä thaa noai , ĩ na ĩ tä kua pasio maama . Sami a maaki , wanisala tä thaa soatasoma kutenö , sanöma töpö satehe epii töpö nomapo maaki , Teusö anö sanöma makö totiapala satia apaö . Teusö anö sanöma makö totiapala apa wi , kamakö na Jesus Cristo anö ĩ tä totoma apaö . Cristo sami a maaki , noa mi satehe epii makö totiapala apaö .
45005016	Adão anö sami wanisala tä pi thama kutenö , Teusö aiki , ' Wanisala tä thaa noai ĩ tä na makö peama kuki kitäö ! ' Teusö a kuu nö , sanöma makö peamama . Ĩ na tä kua kua noai na ĩ na Teusö anö makö totiapala wi , ĩ na ĩ tä kua mi . Sanöma makönö satehe epii wanisala ma tä thaa pi kupo wi tä kua maaki , noa mi päla tä , Teusö anö makö totiapala apa kutenö , ' Huki kamisa na makö taamö toita ' ĩ na Teusö a kuu .
45005017	Sami a maaki , Adão anö wanisala tä thama kutenö , sanöma makö nomapo kuköma maaki , Jesus Cristo sami a maaki , tä thaa asa wi ĩ tä lotetea satia apa asaa . Jesus Cristo anö makö pasilia waikipalöma kutenö , makö õsi nomaso wi ĩ tä kua pikia mai kitä . ' Teusö anö sa totiapala apa wi , ĩ sa tä pii ! Sa wanisala apati wi maaki , Teusö anö sa totipali wi ĩ sa tä pii kuleö ! ' ĩ na makö pi kuu totio nö , Jesus Cristo ma täa kuköma , makö õsi nomapo mai , makö õsi palimia totipasoma , wanisala tänö makö utitipama kota mai kitä .
45005018	Önö kutenö , Adão anö sami wanisala tä pi thama kutenö , sanöma makö pewö na , ' Makö wanisala ' ĩ na Teusö a kuu . Ĩ na tä kua tä , Cristo anö sami toitai tä pi thaa asama kutenö , sanöma makö pewö na , ' Huki kamisa na makö taamö toita ' ĩ na Teusö a kuu nö , makö õsi temöo soatio wi ĩ tä , tolo .
45005019	Sami ai tänö Teusö a kai a hini maama kutenö , sanöma töpönö wanisala tä thaa wi , satehe epii ĩ töpö kupaso kua noai na , ĩ na sami ai tänökö asawö , Teusö a kai a hini totio asama kutenö , Teusö a na satehe epii töpö toitai , ĩ töpö kua hö̃töpaso kitä .
45005020	' Wanisala sa tä thaa wi ĩ sa waikiwö ' ĩ na Teusö anö makö pi thama totio pia salo , nö patapö töpö noa thama . Wanisala tä thaa wi ĩ tä pea apa waikia kule maaki , Teusö anö sanöma makö totiapala wi ĩ tä pe sati ipö . Wanisala ma tä thatala apati kule maaki , Teusö anö makö totiapala satia apatii .
45005021	Önö kutenö , wanisala ma tä thaa wi ĩ tä lotete epö salo , makö nomaso wi tä kua kule na , ĩ na Teusö anö noa mi makö totiapala apati wi ĩ tä lotete epö kuö sati ipö salo , ĩ na makö totipa kua hö̃töoö . Makö totipalö nö , Teusö anö kamakö hai ĩ Jesus Cristo pata tä na makö õsi palimipamaö .
45006001	Önö kutenö , wi na makö kuupökö ? ' Wanisala ma tä thaa päla tä maaki , Teusö anö makö totiapala satia apa manu kule , wanisala ma tä thaa satia apatipököö ! ' ĩ na makö kuupökö ?
45006002	Ma . Wanisala tä thaa wi ĩ tä na nomawö töpö pi wasiso mi kui na , ĩ na makö kua hö̃töa waikipaso noai , ĩ makönö wanisala ma tä thaa sapa kõataloti kitä ta o ? Ĩ na kuno mai .
45006003	Jesus Cristo a na makö koka waikipasoma kutenö , makö mãi õhomamonasoma . Makö mãi õmamo tä , Cristo a noma kulaso noai na , ĩ na makö uni noma kua hö̃tösoö ta pi kuu mai .
45006004	Makö mãi õmamonasoma kutenö , Cristo a na makö kokaiki nö , Cristo a solo makö nomano nö , Cristo a solo makö nomawö titiköma . Kamakö hai pö̃ Teusö a lotete toti ipii ĩ tänö Cristo a nomawö temöa thaa komanö noai na , ĩ na makö temöa thaa hö̃töa kopalöma . Önö kutenö , makö tikopö öpii makö kutiopö , Cristo a solo makö nomawö titikömae .
45006005	Cristo a na makö koka tä , Cristo anö makö kai noma kulaso noai na , Cristo anö ĩ na makö kai temöa kua hö̃töa konasoö .
45006006	Ĩ ma tä taö waikia . Teusö ma thapo paia mi tä , makö kuati noai , ĩ makö uni nomasoma . Hii ti pakalai ti ha Cristo a säpamo pa , ĩ ha kamakö uni säpamoa naisoma . Wanisala ma tä thaa pi topa apa sinomo wi ĩ tä lotete epii , Teusö anö ĩ tä mapamani pia salo , wanisala ma tä thaa sipa maapö , makö kuati noai , ĩ tä uni säa naipamanöma .
45006007	Sanöma tä noma waikiso noai , ĩ anö wanisala tä thaa pi topa kota mai kitä .
45006008	Cristo a solo makö nomasoma kutenö , ' Cristo a solo makö temöa konasoö ' ĩ na makö pi kuu totia kule .
45006009	Teusö anö Cristo a temöa komanöma . A noma kota mai kitä . Nomaso wi ĩ tänö Cristo a utitipama kota mai kitä . Ĩ ma tä taö waikia kule .
45006010	Wanisala tä thaa wi ĩ tä lotete epii tä maa totipamani pia salo , Cristo a noma pälasoma . Cristo a nomano nö , wanisala tä thaa wi ĩ tä utitia waikipamanöma salo , a noma kota mai kitä .
45006011	Ĩ na Cristo a kua kua noai na , ĩ na makö kua naiopökö . ' Wanisala tä thaa noai , ĩ tä na sa noma waikisoma sa ' ĩ na makö pi kuu nö , ' Jesus Cristo a na sa koka kutenö , temö temö sanö Teusö sa hini totio wi ĩ sa ' ĩ na pö pi kuu totio naioö !
45006012	Önö kutenö , wanisala ma tä thaa wi ĩ tä na pili makö äpätii , ĩ makö simöamo maapöö ! Cristo a na makö koka paia mi tä , wanisala ma tä thaa pi topa sipa apati noai , ĩ tä thaa pi topa kota maikiö !
45006013	Kama pili makö sainö wanisala ma tä thaa maapö , wanisala tä na kama makö toto sapao kõo mai , Teusö anö makö temöa komanöma kutenö , Teusö a na kama makö toto sapao sisaaö ! Kama pili makö sainö toitai ma tä thaa sisapö , Teusö a na kama pili makö pewö toto sapa totio kõpököö !
45006014	Nö patapö töpö noa thaa noai , ĩ tänö makö simöa mane . Teusö anö makö totiapala apa wi ĩ tänö makö simöa kule . Önö kutenö wanisala tä na makö simöamo mai kitä . Wanisala tä na , ' Sa simöa sinomoö ! ' ĩ na makö kuu mai , Teusö a na , ' Sa simöa sinomoö ! ' ĩ na makö kuu sisa kitä .
45006015	Önö kutenö , wi na makö kuapö ? Noa thaa wi ĩ tä na makö simöamo mai ha , Teusö anö makö totiapala apa wi ĩ tä na makö simöamo totia manu kule , wanisala ma tä thaa satimoatalo opati kitä ta o ? Ĩ na kuno mai ta pi kuu mai .
45006016	Ai sanöma tä na , ' Sa simöa sinomoö ! ' ĩ na wa kuu ha , ĩ anö wa simöa sinomo kuköma , wa kalipalama sinomo kuki . Ĩ na tä kua kua wi na , ĩ na wanisala tä na , ' Sa simöa sinomoö ! ' ĩ na wa pi kuu kuköma , wanisala tänö wa simöaö ha , wa nomasoma , Teusö a na wa koonö mai kitä . Ĩ na tä kua tä , Teusö a na , ' Sa simöa sinomoö ! ' ĩ na wa pi kuu sisa kuköma , Teusö wa kai a hini kuköma , Teusö a na wa taamö toita apö kitä .
45006017	Wanisala ma tä thati noai ĩ tänö makö simöa sinomo paioma maaki , kamisanö makö pi hatukupamanöpö , kamakö na pitili sa tä sai a totokipili , huki ĩ ma ta hini totiatalo soatioö .
45006018	Wanisala tä thaa wi , ĩ tänö makö simöa sinomo noai , Teusö anö ĩ tä uni kusöpalö nö , Teusö anö makö simöa kutenö , huki toitai ma tä thaa sisatia kule .
45006019	Sa kuu pole , ĩ ma ta hininöpö , ' Hãu . Ĩ na Paulo a kuu totia alu kule ta o ' ĩ na makö pi thamapö , ' Sanöma pata töpönö ai töpö simöa kua sinomo kua wi na , ĩ na wanisala tänö makö simöa kua sinomo hö̃töoma ' ĩ na sa kuu kule . ' Toitai tänö makö simöa nömöopöö ! ' ĩ na sa kuu alu kule . Wanisala ma tä thaa pi topa apa salo , ' Wanisala tä , sami sami tä , ĩ na tä kui tänö sa simöa totio pätiopököö ! ' ĩ na makö pi kuu sinomotima . Huki ĩ na pö pi kuu tihöö ! Huki , ' Toitai sa tä thaa pi topa apa salo , toitai sa tä thaa pi topa wi ĩ tänö sa simöa nömöo sisatiopökö o ! ' ĩ na pö pi kuu totihoö !
45006020	Wanisala tä thaa wi ĩ tänö makö simöati tä , toitai tä thaa wi ĩ tänö makö simöatala naitio pikio maama .
45006021	Wanisala ma tä thati noai , ĩ tä na huki makö pi kilihia apöle , ĩ ma tä wanisala thati tä , toitai makö kuatima ta o ? Ma . Wanisala ma tä thaa noai ĩ tä noa na makö nomasoö .
45006022	Wanisala tänö makö simöa sinomo opama maaki , Teusö anö ĩ tä uni kusöpalö nö , huki Teusö anö makö simöa sisa wi ĩ tä kua kule . Teusö anö makö simöaö ha , toitai ma tä thaa sinomo wi ĩ makö kupasoma . Toitai ma tä thaa wi ĩ tä noa na makö õsi palimipasoö .
45006023	Wanisala ma tä thaa wi ĩ tä noa na makö nomapoti kitä maaki , Teusö anö kamakö hai ĩ Jesus Cristo Kaikana tä na makö õsi palimipamani wi , noa mi ĩ tä totomaö .
45007001	Ipa pö ! Moisés anö makö noa thaa noai ĩ ma ta taö waikia kutenö , sa kuu piale , ĩ ma ta hinia hö̃töli kitä . Sanöma makö noma paio mi tä , noa thaa wi ĩ tänö makö simöa sisaö . Makö nomasoma , makö noa thaa wi tä kua mai kitä .
45007002	Hiki . Pi naka . ' Au heano a temö soa tä , pusopö wanö au heano a hosa maapöö ! ' ĩ na makö noa thaa wi tä kua . Ĩ na tä kuu wi maaki , au heano a nomasoma tä , ' Ai tiko tä wano täa nömöo tihöö ! ' ĩ na tä kuu wi tä kua mai kitä .
45007003	Peanopö tä temö soa tä , pusopö anö ai tiko tä wano sapäkamaö ha , ' Hi suö anö ai tiko tä wano sapäkama apöleö ! ' tä kuu wi tä kua sisaa . Ĩ na tä kua kitä maaki , peanopö a nomasoö ha , ĩ suö anö ai wano tä sua nömönöma , ' Häö . Ki suö anö ai tä wano supalawö ' ĩ na tä kuu wi tä kua mai kitä .
45007004	Ipa pö ! Ĩ na tä kua kua wi na , ĩ na kamakö na ĩ na tä kua hö̃töoö . Cristo a na makö sätäa waikia kutenö , Moisés anö nö patapö töpö noa thaa noai ĩ tä pi na makö uni noma waikisoma . Nö patapö töpö noa thaa noai ĩ tänö makö simöa mane . Teusö a na makö kalipalopö , Teusö anö Cristo a temöa komanö noai , huki ĩ Cristo anö makö thapo kule .
45007005	Cristo anö ai sanöma töpö thapo mai , ĩ töpö kua kuati wi na , ĩ na makö kua naitia tä , Moisés anö nö patapö töpö noa thaa noai , pili makö õsi na ĩ tä kalipalo opa kutenö , wanisala ma tä thaa pi topa apatima . Wanisala ma tä thaa pi topati ha , makö nomapopö , ĩ makö kupasoma .
45007006	Ĩ makö kupasoma maaki , Moisés anö makö noa thaa wi ĩ tänö makö uni õkapalö noai , ĩ tä pi na makö uni noma waikisoma kutenö , huki makö noa thaa wi ĩ tänö makö õka mane . Teusö anö makö uni kusöa waikipalöma kutenö , huki makö noa thaa wi ĩ tänö makö simöa mane . Önö kutenö , Teusö a na makö kalipalo pi topa salo , Moisés anö makö noa thaa wi ĩ ma tä sãökama hinitima maaki , huki ĩ na makö kua mai kitä . Teusö a õsi kua tolele , ĩ ma hini sisa nö , Teusö a na makö kalipalo opatii .
45007007	Önö kutenö , wi na makö kuupökö ? ' Moisés anö makö noa thaa wi ĩ tä wanisala ' ĩ na makö kuupökö ? Ma . Ĩ na kuno mai . Moisés anö sa noa thaa wi ĩ tänö wanisala tä na sa pi hatukupamani . Hiki . ' Ai sanöma tänö tä thapo waikile , ĩ tä na a pi wasiso tihöö ! ' ĩ na Moisés anö sa noa thaa läo maama aköna , ' Sa pi wasisoti wi ĩ tä wanisalale ' sa pi kuu tao mana pi .
45007008	' Ai tänö tä thapo pole , ĩ tä na a pi wasiso tihöö ! ' ĩ na sa noa thaö ha , wanisala sa tä thaa pi topa wi ĩ tä walo läatalo kutenö , ai tänö tä thapo pole , ĩ tä na sa pi wasiso husua apösoma . Sa noa thaa wi ĩ tä kua mi tä , wanisala sa tä thaa pi topa husuoolö mi .
45007009	Moisés anö sa noa thaa noai ĩ sa ta tai mi tä , ' Sa õsi temö . Sa topa apa waikitiowö ' ĩ na sa pi kuuma maaki , Teusö anö sa noa thaa noai ĩ sa tä taö kuköma , wanisala sa tä thaa noai ĩ tä palalo nö , ' Sa õsi palimi mi . Sa topati mi ipö kutenö , Teusö a na sa hanoa kule ' ĩ na sa pi kulasoma .
45007010	Teusö a na sa hanoa maapö , sa noa thaa wi , Teusö anö ĩ tä totopöma maaki , ĩ tä totopi wi ĩ tänö sa õsi temöa totio mai , Teusö a na sa hanoa kuköma .
45007011	Sa noa thaa wi , ĩ sa ta hini waikitioma kutenö , wanisala tä na sa pi hatuka apa waikisoma . Wanisala tä na sa pi hatuka apa waikisoma kutenö , wanisala sa tä thaa pi topa sinomo wi ĩ tänö sa mönama nö , sa uni nomamanöma .
45007012	Önö kutenö , Teusö anö makö noa thaa wi ĩ ta wanisala mi . Ĩ ta hai , Teusö a kai a kutenö , ta topa apa . Teusö anö makö noa thaa wi ĩ ta hai , Teusö a kai a kutenö , ĩ tä pewö a makoka apa . Ĩ tä pewö a topa apa .
45007013	Ta topa apöle , ĩ tänö sa õsi noma lämanö nö , Teusö a na sa hole hanoa läpamanöma ta o ? Ĩ na pö pi kuu tihöö ! Wanisala sa tä thaa pi topa apa wi ĩ tänö sa simöaö ha , Teusö ta topa apöle , ĩ sa ta peamama . Ĩ sa ta peamama kutenö , Teusö a na sa hanoa kuköma . Wanisala sa tä thaa noai ĩ tänö Teusö a na sa hanoa läpamani ha , ' Wanisala sa tä thaa wi ĩ tä wanisala totiwöö ! ' ĩ na sa pi kulasoma . Teusö anö sa noa thaa noai , ĩ tä na sa pi hatukupalo nö , ' Wanisala sa tä thaa nö hĩsua apati noa ' ĩ na sa pi kulasoma .
45007014	Teusö anö makö noa thaa wi , Teusö a õsi kua tolele , ĩ anö ĩ ta totoköma kutenö , ĩ ta topa apa . Ĩ ma tä taö waikia kule maaki , sanöma sa päwö kutenö , sa utiti . Wanisala sa tä thaa wi ĩ tänö sa simöa sinomo pikio opatii .
45007015	Sa kuati wi ĩ tä na sa pi hatuka totia mane . Sa tä thaa pi topa wi ĩ sa tä thaa totio mai , sa tä thaa wani ipii ĩ sa tä thaa soa päatalo opatii .
45007016	Wanisala sa tä thaa wani ipii ĩ sa tä thaa soa päatalo opati kule maaki , ' Teusö anö sa noa thaa wi ĩ ta topa ' ĩ na sa pi kuu .
45007017	Önö kutenö , kama sa sainö wanisala sa tä thaa mane . Pili sa õsi na wanisala tä kule , ĩ tänö kamisa na wanisala tä thama päoö .
45007018	Kama sa pi saimo nö , kama sanö toitai sa tä thaa wi tä kua mai kitä . Ĩ na tä kua wi ĩ sa tä taö waikia . Kama sanö toitai sa tä thaa pi topa kule maaki , toitai sa tä thaa tai mi .
45007019	Toitai sa tä thaa pi topa wi ĩ sa tä thaa mai , wanisala sa tä thaa wani ipii ĩ sa tä thaa soa päatalotii .
45007020	Wanisala sa tä thaa wani ipii ĩ sa tä thaa kuköma , kama sa sainö ĩ wanisala sa tä thaa päa mane . Pili sa õsi na wanisala tä kule , ĩ tänö kamisa na ĩ wanisala tä thama päoö .
45007021	Önö kutenö , pi naka . Toitai sa tä thaa pi topa kule maaki , wanisala sa tä thaa soa päatalo opa wi ĩ tä läo läatalo opaö .
45007022	' Teusö anö makö noa thaa wi ĩ ta topa apa . Ĩ sa ta pi ipaö ' ĩ na kamisa õsi kuu kule maaki ,
45007023	Teusö anö sa noa thaa wi ĩ sa ta pi mi ipii , kamisa õsi na ĩ tä kua naia kule . ' Teusö sa kai a pi ipaö ' ĩ na sa õsi pi kuu kule maaki , ' Teusö a kai a hini ti ! ' ĩ na tä kuu wi , kamisa õsi ha ĩ nasimö tä kua naia kule . Ĩ tä kua kutenö , wanisala sa tä thaa wi ĩ tänö sa simöa sinomoö .
45007024	Sa pi topapalo mi ipöö ! Wanisala sa tä thaa wi ĩ tänö sa simöa sinomo kutenö , Teusö a na sa hanoa totitile , witi pili anö ĩ tä maa totipamanöpö taköö ?
45007025	Kamakö hai Jesus Cristo pata tänö ĩ tä matamani kitäö ! Önö kutenö , ' Aitaköö ! ' ĩ na Teusö a na makö kuupökö . Önö kutenö , ĩ na sa kuatii . Teusö anö makö noa thaa wi , kamisa õsinö ĩ ta hini soatio wi maaki , wanisala tänö sa simöa sinomoö ha , wanisala sa tä thaa soa päatalo opatii .
45008001	Önö kutenö , Jesus Cristo a na makö koka wi ĩ makö na , ' Wa wanisala ' huki ĩ na tä kuu wi tä kua mai kitä .
45008002	Teusö a õsi kua tolele , ĩ anö Jesus Cristo a na makö kokamakö nö , makö õsi temöa komanö noai ĩ tänö makö uni kusöa kopali . Wanisala ma tä thapala apati ha , makö õsi nomaso wi , ĩ tä na makö uni kusöa kopali .
45008003	Sanöma makönö Teusö ma thapo mi tä , wanisala tänö makö simöa sinomoti ha , Teusö anö Moisés a na makö noa thama wi ĩ ta utiti . Önö kutenö , Moisés anö makö noa thaa noai ĩ tänö makö õsi kusöpa paio maama . Teusö anö makö uni kusöa sisapalöma . ' Sanöma töpönö wanisala tä thaa sinomo wi ĩ tä wanisala apati sai ' ĩ na Teusö a pi kuu nö , wanisala tä peamama . Kama hai ĩ pelupö a simöpalö nö , ' Sanöma töpönö wanisala tä thaa sinomo wi ĩ töpö kui na ĩ na ipa ulu a kupasopö ' ĩ na a pi kuu nö , ' Sanöma töpönö wanisala tä thapala apati wi , ipa ulu anö ĩ tä mapamanöpö ' ĩ na Teusö a pi kuu salo , kama hai ĩ pelupö a simöpalöma .
45008004	Teusö aiki , ' Sanöma töpönö kamisa õsi kua tolele , ĩ a thapo mi tä , sa töpö noa thaa noai ĩ ta hini totio mai kitä . “ Teusö a õsi kua tolele , ĩ anö sa lotetepamanö nö , sa simöa sinomopöö ! ” ĩ na ĩ töpö sanöma pi kuu tä , sa töpö noa thaa noai ĩ ta hinia totili kitä ' ĩ na Teusö a pi kuu nö , wanisala tä peama pia salo , kama hai ĩ pelupö a simöpalöma .
45008005	Sanöma töpönö tä thaa pi topa päo sinomo wi , ai töpönö ĩ tä thaa soa päatalo opati kutenö , ĩ töpönö tä thaa pi topa päo wi ĩ tänö ĩ töpö õsi simöa sinomo opati päo sai . Ĩ na tä kua tä , Teusö a õsi kua tolele , ĩ anö tä thaa pi topa wi , ai töpönö ĩ tä thatala apati kutenö , Teusö a õsi kua tolele , ĩ anö ĩ töpö õsi simöa sinomo asa sisaö .
45008006	Teusö anö sanöma töpö simöa mai , ĩ töpönö tä thaa pi topa apa wi , ĩ tänö ĩ töpö õsi simöa pasio päoö ha , ĩ töpö õsi nomaso kitä . Ĩ töpö nomaso kitä maaki , Teusö a õsi kua tolele , ĩ anö ai töpö õsi simöa asa salo , ĩ töpö õsi palimipalo nö , töpö pi topapalo opa kuki kitä .
45008007	Önö kutenö , Teusö a õsi kua tolele , ĩ anö sanöma töpö simöa mai , ĩ töpönö tä thaa pätio wi ĩ tä thaa pi topa apa tä , ĩ töpönö Teusö a wanipo wi ĩ töpö kupasoö . Teusö anö makö noa thaa wi ĩ töpönö ĩ ta hini totio mi . Ĩ ta hini totio mai kitä .
45008008	Teusö anö töpö simöa mai , ĩ töpönö tä thaa sinomo pi topa pätio wi ĩ tänö ĩ töpö simöa sinomo pasio wi ĩ töpönö Teusö a pi mönahapama taö mai kitä .
45008009	Ĩ na kamakö kua asa mai kitä . Teusö a õsi kua tolele , kamakö õsi na ĩ a pilia kutenö , sanöma töpönö tä thaa sinomo pi topa pätio wi ĩ tänö makö simöa mai , Teusö a õsi kua tolele , ĩ anö tä thaa pi topa wi ĩ tänö makö simöa asatiotii . Teusö a õsi kua tolele , Cristo anö ĩ a õsi simönö noai , kawa õsi na ĩ a õsi pilia mi tä , Cristo wa thapo wi ĩ wa mai kitä .
45008010	Kamakö na Cristo a pilia tä , makö õsi temö öpö . Wanisala ma tä thaa wi ĩ tä noa na makö nomaso kitä maaki , Teusö anö makö totia waikipalöma kutenö , pili makö õsi uni temö öpö soawö .
45008011	Teusö anö Jesus Cristo a noma temöa komanö noai , kamakö õsi na ĩ Teusö a õsi kua tolele , ĩ a pilia waikia kutenö , pili makö sai nomapoti wi , Teusö anö ĩ makö sai temöa naia kopali kitä . Teusö a õsi kua tolele , kamakö na ĩ a õsi pilile , ĩ anö pili makö sai temöa kopali .
45008012	Ipa pö ! Önö kutenö , sanöma makönö wanisala ma tä thaa pi topa apa pätio wi , ĩ na makö kuati mai nököö ! Sanöma makönö wanisala ma tä thaa pi topa apa pätio wi , ĩ tä na makö simöamo sinomo wi , ĩ makö mai kitä .
45008013	Wanisala ma tä thaa sinomoti ha , makö nomaso kitä . Wanisala ma tä thapala apa sinomoti wi , Teusö a õsi kua tolele , ĩ a na kamakönö ĩ ma tä mapamanöma , temö temö makö kupaso kitä .
45008014	Teusö a õsi kua tolele , ĩ anö makö poko tutuapalati pole , ĩ makö hai , Teusö ulupö makö .
45008015	Kamakö na Teusö anö kama õsi kua tolele , ĩ a õsi totokö noai ĩ a õsinö makö noa mi kalipalama kuki wi tä kua mai kitä . Ĩ a õsinö makö kilima mai kitä . Teusö a õsi kua tolele , ĩ anö kama hai ĩ ulu makö thapali . Kama hai ĩ ulu makö thapali ha , Teusö ma nakalö nö , ' Hapa . Ipa hao ai ! ' ĩ na makö kuu kuki .
45008016	Ĩ na makö kuu tä , ' Awai . Teusö ulupö maköö ! ' ĩ na Teusö a õsi kua tolele , ĩ a kuu naioö .
45008017	Teusö ulupö makö kutenö , Teusö anö tä toita apii tä totoa piale , ĩ ma tä täa totili kitä . Cristo a na Teusö anö tä totoa piale , ĩ kamakö na ĩ tä totoa naiki kitä . Cristo a pea kua noai na , ĩ na makö pea kua naio tä , Cristo a hösökapalo asale ha , ĩ a na makö hösökapalo naio kuki kitä .
45008018	Waiha tä toita apii , tä wakala apii , kamakö na Teusö anö ĩ tä totopöma , pe epii makö hösökapalo kitä manu kui , huki wani ipii makö peati kule maaki , makö pi hähämo mane . Ĩ na sa pi kuu kule .
45008019	Waiha Teusö anö kama hai ĩ ulu töpö möma hoka apa piale , Teusö anö tökö piäma noai ĩ tökö pewönö ĩ tä taa pi topa apatii . Salo pö , hii tiki , sitikali pö , ĩ na tökö kui , Teusö anö kama hai ĩ ulu töpö möma piale , ĩ tä na ĩ tökö uni pewö mamo läapalo opatii .
45008020	Teusö anö tökö pewö piäma noai , ĩ tökö pewö tomöpalo mi . ' Makö tomöpo mai ĩ makö kupoö ! ' ĩ na ĩ tökö uni pi kuu pola tä kuno mai , ' Ĩ na ĩ tökö pewö kua päopöö ! ' ĩ na Teusö a pi kuu ha , ĩ tökö pewö tomöpalo mai , ĩ tä pewö kua soapasoma . Hotepo wi ĩ tä , salia wi ĩ tä , wasu wasu tä , ĩ na tä kua wi tä kupasoma . Ĩ tä kupasoma maaki , ĩ tä kua soatiolö mai kitä .
45008021	Waiha Teusö anö tökö piäma noai , Teusö anö ĩ tökö pewö pata tikopöpali kitä . Ĩ tökö pewö hotepo sinomo opati wi , waiha Teusö anö ĩ tä mapamani kitä . Sanöma töpö hotepo wi , ĩ tä na Teusö anö kama hai ĩ ulu töpö uni kusöpalö noai , ĩ tä topa apa kule na , ĩ na Teusö anö tökö pewö piäma noai , hotepo wi ĩ tä na ĩ tökö pewö kusöa naipali wi , ĩ tä topa apa kua hö̃töle kitä .
45008022	Suö tänö ulu a thapa pia tä , a halilimo kua wi na , ĩ na Teusö anö tökö pewö piäma noai , sutu ha ĩ na ĩ tökö uni halilimopalo opama maaki , huki ĩ tökö pewö uni halilimopalo soatia kule .
45008023	Ĩ tökö pewö halilimo sisa mane . Kamakö na Teusö anö kama õsi kua tolele , ĩ a totopa soma noai , ĩ ma õsi thapo pole , ĩ makö õsi halilimo naia kule . Waiha kamakö na Teusö aiki , ' Ipa ulu makö waikiwö ' ĩ na Teusö a kuu nö , pili makö tikopöa totipali wi , huki ĩ tä na makö mamo läa soa kutenö , makö õsi halilimopalo paitia kule .
45008024	Teusö anö makö täapa kõköma , kamakö aiki , ' Waiha Teusö anö makö tikopöpali kitäö ! ' ĩ na makö pi kuu nö , makö tikopöpa piale , ĩ tä na makö mamo läapalo soatia kule . Ĩ tä na makö mamo läapaloti pole , ĩ ma tä tapa waikia aköna , ĩ tä na makö mamo läapalo soa mana pi . Wa tä tapa waikile , ĩ tä waloa waikiköma maaki , ĩ wa tä walo taa satia soa kitä ta o ?
45008025	Ma . Huki ma tä tapa paia mane , ĩ tä na makö mamo läapaloti manu kule , makö pewö pi silio opa mai , Teusö anö makö tikopöpa piale , ĩ tä na makö mamo läapalo soatioö .
45008026	Ĩ na tä kua tä , makö õsi utitipo tä , Teusö a õsi kua tolele , ĩ anö makö pasilipaö . Teusö a na makö hapalo tä , ' Wi na sa kuupö taka ? ' ĩ na makö pi kuu kule maaki , Teusö a õsi kua tolele , Teusö a na ĩ anö makö a wäsä läataloö . Sanöma makö hapalo kuu wi na , ĩ na a hapalo kuö mi sai maaki , sanöma makö na a pi honipo opa salo , a halilimo pola nö , Teusö a na makö a wäsäö .
45008027	Teusö anö sanöma makö õsi taö öpaö . Kama õsi kua tolele , ĩ a pi kuu wi , Teusö anö ĩ tä taö öpa naioö . Teusö a na kama õsi kua tolele , ĩ anö makö a wäsä tä , ' Au ai wa töpö pasilipali pia salo , wa tä thaa pi topa wi , ĩ tä thaa totihoö ! ' ĩ na a kuu .
45008028	Teusö ma pi ipa wi ĩ makö na toitai tä kuopö , ĩ tä wakala pewö hamö kamakö na tä kuati wi , ĩ tä pewö na Teusö a kalipalotii . Ĩ ma tä taö waikia . Teusö aiki , ' Ĩ na ipa töpö kua kuköpöö ! ' ĩ na Teusö a pi kuu nö , makö nakalö noai ĩ makö pasilipali pia salo , a kalipalotii .
45008029	Makö kua paia mi tä , Teusö anö makö taö öpa soatama . Makö taö öpa soata nö , ' Ipa ulu a kua kuati wi na , ĩ na töpö kua naiopöö ! ' ĩ na a pi kuu nö , makö kua paia mi tä , makö saipalöma . Teusö a hai ĩ pelupö a hai , kamakö hai ĩ pepala pata kupasopö , Teusö anö makö sailöma .
45008030	Makö sailö noai , ĩ makö nakalöma . Makö nakalö nö , makö tomöpo maa päo noai ha maaki , makö totipalöma . Makö totipalö nö , Teusö a toita apö , a wakala apö , ĩ na Teusö a mömomö kui na , ĩ na makö kui makö thaa hö̃töpalöma .
45008031	Teusö anö ĩ na makö thama kutenö , wi na makö kuupökö ? Teusö anö makö pasilipo manu kule , ai tänö makö peama wi tä kua mai kitä .
45008032	Teusö anö makö pewö koni pia salo , kama hai ĩ pelupö a umapo mai , kama hai ĩ pelupö a säpa pi topa wi ĩ töpö na pelupö a totoköma . Ĩ töpö na pelupö a totokö nö , kamakö na a totoa nömöpöma . Kama hai ĩ pelupö a totoa waikipöma kutenö , kamakö na ĩ tä pewö noa mi totoa naipi kitä matatä .
45008033	Teusö anö makö saia asalö noai ĩ makö na , ' Kamisanö makö totipalöma kutenö , makö topa apa waikile ' ĩ na Teusö a kuu manu kule , ' Makö wanisala apatii ' ĩ na ai tä kuu kule maaki , Teusö anö ĩ ta hini mai kitä .
45008034	' Makö wanisala apati kutenö , makö peama kuki kitäö ! ' ĩ na ai tänö makö noa thaa kuköma , ĩ a holisimo opa päa kule . Jesus Cristo a lö kui , a säpamonaso noai ĩ a . Teusö anö ĩ a temöa komanö nö , kama hai ĩ Teusö a kotö ha a lomakö nö , a kaikanapalö noai , ĩ Jesus Cristo a . Teusö a na Jesus Cristo aiki , ' Ipa sanöma töpö noama totihoö ! ' ĩ na a kuti ha , ' Ki ma töpö peama kuköpöö ! ' ĩ na ai tä kuu wi tä kua mai kitä .
45008035	Cristo anö makö pi ipa wi ĩ tä na ai tänö makö selekepama mai kitä . Makö pea apati wi ĩ tä , makö õsi aulumoataloti wi ĩ tä , ai töpönö makö peama pi topa apati wi ĩ tä , oi oi tä , wani tä na makö honimo wi ĩ tä , ai tänö makö nomama pi topa wi ĩ tä , makö noma wi ĩ tä , ĩ na tä kule , ĩ tänö Teusö a na makö selekepama wi tä kua mai kitä . Teusö anö makö pi ipa wi , ai tänö ĩ tä maa läpamani wi tä kua mai kitä .
45008036	Pi naka . Ĩ na Teusö tä waheta kuu : ' Teusö ma thapo kutenö , ĩ tä wakala pewö hamö ai töpönö makö säpa pia salo . Ĩ töpönö oweha kökö säpa thapa kua pialai na , ĩ na makö säa thaa naipali pia salo ' ĩ na tä waheta kuu .
45008037	Makö peaö , makö õsi aulumoö , makö ohi , wani ma tä thapo mi , makö noma piaö , ĩ na makö kuati kule maaki , Teusö anö makö pi ipa noai ĩ anö makö pasilipo salo , ai tänö makö utitipama läo mai kitä . Makö hösökapalo sinomo asatio wi ĩ makö .
45008038	Teusö anö makö pi ipa wi ĩ tä na ai tänö makö selekea läpamani wi tä kua mai kitä . Ĩ sa tä taö öpaö . Nomaso wi ĩ tä , temöo wi ĩ tä , ãju töpö , ãju pata töpö kaikanamo wi ĩ töpö , sai töpö , huki tä kuati pole ĩ tä , waiha tä kua piale ĩ tä ,
45008039	hi tä hẽtu hamö tä uli kupoli ĩ tä uli , hi tä komo ha ai tä uli kupokili ĩ tä uli , ĩ na tä pewö kua kule maaki , Teusö anö makö pi ipa wi ĩ tä na ĩ ai tänö makö selekepamani wi tä kua mai kitä . Teusö anö makö pi ipa salo , kamakö na kamakö hai ĩ Jesus Cristo pata tä simönöma . Teusö anö makö pi ipa wi , ai tänö ĩ tä mapama läo mai kitä .
45009001	Cristo sa thapo wi ĩ sa kutenö , sa holisimo mai kitä . Pitili sa . Teusö a õsi kua tolele , ĩ anö sa õsi simöati ha , ' Sa kuu pole , ĩ pitili ta ' ĩ na sa õsi pi kuti kule .
45009002	Ipa isöhaeu töpö hai , juteu töpö a hilo kua naine , ĩ töpö hai , ĩ ipa töpö hẽtu kutenö , ĩ töpö na sa pi honipo opa salo , sa õsi aulumoatalo opatii . Ipa isöhaeu sa töpö noama pi topa apa salo , Teusö anö ĩ töpö peama maapö , kamisa aiki , ' Teusö ai . Ipa juteu wa töpö peama mai , kamisa nomasoö ha , kamisa peama pasio sisaaö ! ' ĩ na sa kuu ha , ' Awai ' ĩ na Teusö a kuu hö̃töo köna , ĩ na sa kua totia apa pasila pi . Teusö anö Cristo a na sa soka pasipamani wi , ĩ sa tä pii pasila pi .
45009003	
45009004	Isöhaeu töpö hai , ĩ Juteu töpö a hilo kua naine , Teusö anö töpö saipalö noai ĩ töpö . ' Ipa ulu makö kupasopö ' ĩ na ĩ töpö na ĩ na Teusö a kuuma . Ĩ töpö na Teusö a toita apii , a wakala apii , Teusö anö ĩ tä möma asatioma . ' Ipa makö kutenö , ipa tolewö makö totiapala asa soatiolö kitäö ! ' ĩ na ĩ töpö na satehe epii Teusö a kuu pi kuu asama . Teusö anö Moisés a na nö patapö töpö noa thama noai , juteu töpö na Teusö anö ĩ ta totoa asaköma . Ĩ töpö Teusömo taö öpaö . Ĩ töpö na Teusö aiki , ' Makö noama totio kitä ' ĩ na a kuu sinomotima .
45009005	Nö patapö töpö na Teusö a hapalo somatio noai , ĩ ola töpö hai , juteu töpö a hiloö . Cristo a hai , sanöma tä kupalo nö , juteu tä kupasoma . Cristo a hai , juteu tä kupaso noai , ĩ Teusö a . Ĩ anö töpö pewö simöa seteko sinomoti wi ĩ a . Önö kutenö , ' Teusö a totiatalo opatii ' ĩ na makö kuu soala nö , makö nomasoö , makö konasolöma maaki , ĩ na makö kuu mapo mai ha , ĩ na makö kuu soatiopököö ! Ĩ naköö !
45009006	' Isöhaeu töpö nö patapö na Teusö a kuu noai , ĩ na tä kua tolea totia maa saile ta ' ĩ na pö pi kuu ti ! Pi naka . Isöhaeu töpö lö kui , Teusö anö töpö saipalö noai , ĩ töpö sai pewö toti mai kitä .
45009007	Abraão a hai ĩ tolewö töpö lö kui , Teusö ulupö töpö pewö toti mai kitä . Abraão a na Teusö a hapalo nö , ' Au ulu Isaki a lö kui , ĩ tolewö töpö hai , au ulu töpö sisawö ' ĩ na Teusö a kuuma .
45009008	Önö kutenö , Abraão a hai ĩ tolewö töpö hai , Teusö ulupö töpö pewö toti mai kitä . ' Au ulu sa töpö thapali kitä ' ĩ na Abraão a na Teusö a kuu noai ĩ töpö hai , Abraão a hai ĩ tolewö töpö sai . Ĩ töpö hai , Teusö ulupö töpö sisawö .
45009009	Ĩ na Teusö a kuuma : ' Hi inama tä matalo nö , a pilipoma kule , ĩ a pilipoma na sa huu pole , ĩ a pilipoma na au husopö Sata anö ulu a ose wai thapali kitäö ! ' ĩ na a kuuma . Ĩ ulu a wai thapalö noai , ĩ Isaki a wai a hilakömae .
45009010	Ĩ na tä kua tä , kamisamakö hai ĩ nö patapö Isaki anö kama hai pusopö Hepeka a na ulu kökö wai poakapamanöma .
45009011	Ĩ kökö wai kupo paila tä kuno mai , ai a wainö wanisala tä thaö , ai a wainö toitai tä thaa asa , ĩ na ĩ kökö wainö tä thama kua paila tä kuno mai , Teusö anö sami ai a wai saipa pi topa asa kutenö , ĩ a wai saia asapalö nö , ' Poosa anö pepala simöa sinomo kuköpököö ! ' ĩ na pöpönö Hepeka a na ĩ na Teusö a kuuma . Poosa a wainö toitai tä thaa asaö ha kuno mai , Teusö anö a naka pi topa päo salo , poosa a wai saia asapälöma .
45009012	
45009013	Ĩ na Teusö tä waheta kuu : ' “ Esaú sa totiapala pasio mai , Jacó sa pi ipa sisa kuköpököö ! ” ĩ na Teusö a pi kuuma ' ĩ na tä waheta kuu .
45009014	Önö kutenö , wi na makö kuupö ? ' Ai tä saia nai soata mai , sami ai tä saia asa sisali , ĩ na Teusö a kuaö ha , Teusö a pi makoka mi hãtoö ? ' ĩ na makö kuupö ? Ma . Ĩ na makö kuu maapököö !
45009015	Pi naka . Moisés a na Teusö aiki , ' Ai sa tä totiapala pi topa wi ĩ sa totiapala asa kitäö ! Ai tä na sa pi honipo pi topa wi ĩ a na sa pi honipo asa kitäö ! ' ĩ na a kuuma .
45009016	Önö kutenö , ' “ Teusö anö sa saia totia nö tolö sö ö̃ ! ” ĩ na wa pi kuu ha , wa saia asali kitä ' ĩ na Teusö a pi kuu mi . ' Wa kasiapalo opati kutenö , wa saipa asa pia kuleö ! ' ĩ na Teusö a pi kuu mi . Teusö anö wa totiapala pi topa päa salo , wa saia päpali .
45009017	Ĩ na Patao a pata na ĩ na Teusö a kuuma : ' “ Teusö a lotete epö ” ĩ na sa töpö pi thama pia salo , wa kaikanapalöma . Hi masita tä uli pewö hamö töpö pilipai , ĩ töpö na ai töpönö sa wäsä kuköpö , kamisanö wa kaikanapalöma ' ĩ na Teusö a kuu noai , Teusö tä waheta ha ĩ tä sãökama kua .
45009018	Önö kutenö , Teusö anö ai tä totiapala pi topa asa wi ĩ a totiapala apa asaö , ĩ na tä kua tä , ' Hi anö sa hini totio mi ipö pasi sai o ! ' ĩ na Teusö anö ai tä noa thaa pasioö , ĩ na Teusö a kuaö .
45009019	Ĩ na Teusö anö ai tä noa thaa pasioö ha , ai wa aiki pasiwö , ' Ĩ a waninö Teusö a hini totio mi tä , Teusö aiki , “ Häö . Kawanö sa hini mane , ĩ tä wanisala ” wi na Teusö a pi kuu salo , ĩ na Teusö a pi kuu ? Teusö anö tä thaa pi topa wi , ai tänö ĩ tä wasu taö mai kitä ta pi kuu mai ' ĩ na ai wa kuu kitä .
45009020	Ĩ na ai wa kuu ha , kamisa aiki hö̃töwö , ' Sanöma wa pätawö . Sanöma wa maaki , Teusö wa päsäpa kiliawö ' ĩ na sa kuu hö̃töa kule . Ai tänö hapokasi hapoka thapalö noai ĩ a na ĩ a hapoka aiki , ' Wi na wa pi kuu salo , kawanö ĩ na sa thaa thapalöma ? ' ĩ na a hapoka kuu kitä ta o ?
45009021	Ma . Hapoka a thaa sinomo wi ĩ anö hapokasi tälö nö , tä thaa pi topa wi ĩ tä thaa totioö . Ai a hapoka noa apii a hapoka möamö toita apii , ĩ a hapoka thapali , ĩ na tä kua tä , ĩ a hapokasi see na ai a hapoka noa mi ipii ĩ a hapoka thaa nömöpali , ĩ na tä kuaö .
45009022	Ĩ na tä kua kua wi na , ĩ na Teusö a kuaö . Teusö anö sanöma töpö thama pi topa wi , ĩ na Teusö anö töpö thama totioö . Ai töpö na a pi hĩsuapalo opa wi , Teusö anö ĩ tä hatukupama pi topaö , a lotete epii , ĩ tä tapamoma pi topa naia , ĩ na Teusö a kuama kutenö , töpö hĩsu thaa noai ĩ töpö mapama pi topama . Ĩ töpö mapama pi topama maaki , ' Ĩ kama töpö pi sapamo kõo nö , wanisala tä hosalöpöö ! ' Teusö a pi kuu salo , töpö mapama soata maama .
45009023	Ĩ na tä kua tä , pe epii Teusö a toita apii , a wakala apii , ĩ tä hatukupama pi topa naioma . Önö kutenö , kamakö na Teusö a pi honipo opama . A toita apii , a wakala apii , kamakö na ĩ tä totoki pia salo , kamakö õsi na Teusö a kalipalo waikioma . A kalipalo waikioma kutenö , huki kamakö na Teusö a toita apii , a wakala apii , ĩ tä totoa waikiköma .
45009024	Teusö anö ai juteu samakö naka asalö noai ĩ samakö . Juteu makö pasi mai ĩ ai makö naka nainö noai , ĩ makö naiwö .
45009025	Teusö a kuu noai , Oséiasö anö ĩ ta sãökama . Tä sãököpalö nö , ' Sa töpö thapo paio maa noai maaki , ĩ töpö na , “ Ipa töpö ” ĩ na sa kulaso kitä . Sa töpö pii maa noai ĩ töpö na , “ Sa töpö pi ipa wi ĩ töpö ” ĩ na sa kuu naio kuki kitä .
45009026	“ Kamakö hai , ipa makö mai kitä . Tiko makö pasiwö ” ĩ na sa kuu paio noai , ĩ tä uli ha soatawö , “ Kamakö hai , ipa makö waikiwö ” ĩ na Teusö sa temöa apati wi , ĩ na ĩ sa kuu kitä ' ĩ na Teusö a kuu noai , Oséiasö anö ĩ ta sãökama .
45009027	Ĩ na tä kua tä , Isaías anö Teusö tä waheta na isöhaeu töpö a kateha nö , ĩ na a kuuma : ' Mötati tuu pata hamö maka maka tä nakasi wai kua apa kule na , ĩ na isöhaeu töpö kua apa kua hö̃töa kule maaki , Teusö anö ĩ töpö polakapi wai täa kõa asali kitä .
45009028	“ Sa thapo mai , ĩ sa töpö peama kitä ” ĩ na Teusö a kuu waikioma kutenö , a opimo mai , hi tä uli pewö hamö töpö pilipai , lope epii ĩ töpö peama totio soata kitä ' ĩ na Isaías a kuuma .
45009029	Ĩ na a kuu paio mai ha , ĩ Isaías aiki soatawö , ' Teusö a lotete epö asai , ĩ anö makö polakapi wai täa kõo läo maama aköna , sotoma tili töpö , komohatili töpö , ĩ na töpö kui töpö ĩsilo nö , ĩ töpö maa kupaso noai na , ĩ na makö maa kua naipaso noa kipi ' ĩ na Isaías a kuu paioma .
45009030	Önö kutenö , ĩ na tä kuaö . Teusö a na juteu töpö pasi mai ĩ töpö aiki , ' Wi na sa kua kuköma , kamisa na Teusö aiki , “ Wa toita ” a kuu kuki ? ' ĩ na ĩ töpö pi kuu pola nö kuno mai , ' Teusö a pitili ' ĩ na ĩ töpö pi kuu päoö ha , ĩ töpö na asawö , ' Makö toita ' ĩ na Teusö a pi kuuma .
45009031	Ĩ na tä kua tä , isöhaeu töpö lö kui , ' Teusö anö Moisés a na nö patapö töpö noa thama noai , ĩ sa ta hini totio kuköma , kamisa na Teusö aiki , “ Wa toita ” ĩ na a pi kuu kitäö ! ' ĩ na ĩ töpö pi kutima maaki , ' Ĩ töpö toita ' Teusö a pi kuu pasio maama .
45009032	' Teusö a na sa tomöpo mi ipö maaki , “ Teusö a pitili ” ĩ na sa pi kuu totio päköma , Teusö aiki , “ Wa toita ” a pi kuu kitäö ! ' ĩ na ĩ töpö pi kuu mai , ' Toitai sa tä thaa sinomoö ha , kamisa na Teusö aiki , “ Wa toita ” a pi kuu kitäö ! ' ĩ na ĩ töpö pi kuu päoö ha , Teusö a na ĩ töpö totipo maama . Ai tä huulö pamö , maa ma paa läa wi manö ai tä nasö tiekimono nö , tä kea kulaso wi na , ĩ na ' Cristo a pitili ' ĩ na isöhaeu töpö pi kuu maama kutenö , Cristo a na ĩ töpö uni tiekimono nö , töpö kelasoma . Teusö aiki , ' Kamisa na ĩ töpö taamö toita ' ĩ na ĩ töpö na ĩ na Teusö a pi kuu pasio maama .
45009033	Ĩ na Teusö tä waheta kuu : ' Möö nökö . Sião tä uli ha , ĩ Jetusalẽi tä uli a hilo kua naine , ĩ ha Teusö sanö maa sa ma uni paki . Sai a toitai sai sa thaköpö , ĩ ma maaki , ĩ manö ai töpö kemani wi , ĩ ma naiwö . Ĩ ma na ai töpö mamo teteo asa wi ĩ töpö pi honipo asa mai kitä ' ĩ na tä waheta kuu . Ĩ ma hai , Cristo a uni . ' Cristo a pitili ' ai töpö pi kuu totio nö , ĩ a na ĩ töpö mamo tetea asaki wi ĩ töpö pi honipo mai kitä .
45010001	Ipa pö ! Teusö anö ipa isöhaeu töpö täa totia koni wi , pe epii ĩ sa tä pii totia apa kuleö ! Ĩ tä pi na Teusö a na ipa sa töpö a wäsä sinomoö .
45010002	' Ĩ töpö Teusömo sinomo opa wi maaki , töpö Teusömo pi hatuka totio mi ' ĩ na sa kuu kule .
45010003	' “ Cristo a pitili ” ĩ na sanöma makö pi kuu totio kuköma , Teusö aiki , “ Kamisa na makö taamö toita ” ĩ na a pi kuu kitäö ! ' ĩ na tä kuu wi tä na ĩ töpö pi hatuka mai , ' Toitai sa tä thati ha , Teusö aiki , “ Kamisa na wa taamö toita ” a pi kuu kitäö ! ' ĩ na ĩ töpö pi saimo päo nö , ĩ na ĩ töpö pi kuu . Önö kutenö , ' “ Kamisa na wa taamö toita ” ĩ na kamisa na ĩ na Teusö a pi kuupö , “ Cristo a pitili ” ĩ na sa kuupököö ! ' ĩ na töpö pi kuu mi .
45010004	Moisés anö nö patapö töpö noa thaa noai , ĩ tä na makö simöamo matasopö , Cristo a waloköma . ' Cristo a pitili ' töpö pewö pi kuu totio wi , Teusö anö ĩ töpö pewö täa konö nö , ĩ töpö na ' Kamisa na makö taamö toita ' ĩ na a pi kuu .
45010005	Moisés anö tä sãököpalö nö , ĩ na a kuuma : ' Teusö anö makö noa thaa noai , kamakö na ĩ sa ta wäsä tolea nömöopili , ĩ ma tä pewö a hini totio nö , toitai ma tä pewö thaa totioö ha , kamakö na Teusö aiki , “ Kamisa na makö taamö toita ” a pi kuu nö , makö õsi palimipali kitä ' ĩ na Moisés a kuuma .
45010006	Ĩ na Moisés a kuuma maaki , ' “ Cristo a pitili ” ĩ na wa pi kuu totioö ha , Teusö anö wa totipali kitä ' tä kuu wi ĩ tä pi na ĩ na tä kuu hö̃töoö : ' “ Witi pili anö Cristo a kai ithopaso lasopö , hi tä hẽtu hamö ai tä hulasolöö ? ” a pi kuu ti !
45010007	“ Ĩ witi pili anö Cristo a konönöpö , hi tä komo ha nomawö töpö kupokili , ĩ ha witi a huu kölöö ? ” ĩ na a pi kuu naio tihöö ! ' ĩ na tä kuu wi tä kua .
45010008	' Kawa kotö ha Teusö ta kua waikia . Pili wa kai na ta kua soataa . Pili wa õsi na ta kua naia ' ĩ na tä kuu wi tä kua . Ĩ Teusö sama ta wäsä waikia kule . ' “ Teusö a pitili ” wa pi kuu totio kuköma , Teusö anö wa totipali kitä ' tä kuu wi ĩ sama ta wäsä sinomo waikioö .
45010009	' Jesus a hai , ĩ ipa kaikana tä ' ĩ na pili wa kai sai kuu nö , ' Jesus a noma totisoma maaki , Teusö anö a temöa komanömaö ! ' ĩ na pili wa õsi pinö ĩ na wa kuu ha , Teusö anö wa täa koni kitä .
45010010	' Cristo a pitili ' pili makö õsi pi kuu totio kuköma , Teusö anö makö totipali . ' Jesus a hai , ipa kaikana tä ' ĩ na pili makö kai sai kuu ha , Teusö anö makö täa koni .
45010011	' “ Teusö a pitili ” ĩ na ai tä pi kuu totio kuköma , ĩ aiki , “ Häö a ” ĩ na a pi kuu mai kitä ' ĩ na Teusö tä waheta kuu .
45010012	Teusö anö juteu samakö , juteu makö pasi mai ĩ makö , ĩ na makö kui makö pewö totia ösöha totipali . ' Teusö a pitili ' makö pi kuu totio wi , Teusö pata tänö ĩ makö pewö simöa sinomoö . Teusö ma naka wi , Teusö anö ĩ makö pewö totiapala ösöha totio opaö .
45010013	Jesus pata ta hilo wi , ai tänö ĩ a nakaö ha , Teusö anö ĩ a täa koni kitä .
45010014	' Cristo a pitili ' ĩ na sanöma töpö pi kuu totia mane maaki , Cristo a naka päo wi tä kule kitä ta o ? Cristo ta wäsä pole , ĩ töpönö ĩ ta hini paia mane maaki , ' Cristo a pitili ' ĩ na ĩ töpö pi kuu totio kitä ta o ? Ĩ töpö na ai tänö Cristo ta wäsä mi päla tä maaki , ĩ töpönö ĩ ta hini kitä ta o ?
45010015	Cristo ta wäsä wi ai tänö ĩ töpö simöpa paio mi tä , Cristo ta wäsä wi tä kule kitä ta o ? Ĩ na Teusö tä waheta kuu : ' Teusö ta wäsä tasopö , pili kononanö a huimati , ĩ tä topa apa ' ĩ na tä waheta kuu .
45010016	Teusö ta wäsäpö , tä kai huma maaki , ĩ töpö pewönö ĩ ta topa apöle ĩ ta hini wanio opamae . Isaías aiki , ' Teusö a pata ! Kamisanö sa ta wäsä noai , ĩ töpö pewönö ĩ ta hini totio maama ' ĩ na a kuuma .
45010017	Pi naka . Cristo ta wäsä pole , ĩ tä na ai töpö sömöka taa totio paio mi tä , ĩ töpö aiki , ' Cristo a pitili ' ĩ na ĩ töpö pi kuu totio mai kitä . Cristo ta hini totio kuköma , ' Cristo a pitili ' ĩ na töpö pi kuu kuki kitä .
45010018	' Isöhaeu töpö na Teusö ta wäsä pasio maama ' ĩ na sa kuu alu kule ? Ma . Ĩ na sa kuu mane . Teusö tä waheta aiki , ' Hi masita tä uli pewö hamö ta wäsä wi ĩ ta hini waikioma . Ĩ tä uli pewö hamö ta wäsä waikioma ' ĩ na tä waheta kuu waikia .
45010019	Teusö ta wäsä noai , isöhaeu töpönö ĩ ta taö pasio maama ta o ? Ĩ tä na töpö pi tao opama . Moisés aiki , ' “ Isöhaeu pö ! ‘ Ki tiko töpö komoapalo opawö ’ ĩ na makö pi kuu kule maaki , ĩ sa töpö totiapala asa kutenö , kamisanö makö totiapala naio wi , ĩ tä na makö pi wasiso opa kitä . ‘ Teusö a na ĩ töpö pi moti ipö ’ ĩ na makö pi kuu kule maaki , ĩ sa töpö pasilipo asaö ha , ĩ töpö na makö pi hĩsuhapalo kuki kitä ” ĩ na Teusö a kuu kuleö ! ' ĩ na Moisés a kuu somama .
45010020	Ĩ na Moisés a kuu soma waikio noai ha , waiha ĩ na Isaías a kuu kili mai , ĩ na a kuu totio nömöoma : ' Teusö aiki , “ Ai tiko töpönö sa tae paio maa noai ĩ töpönö sa talalömae . Sa naka maa noai , ĩ töpö na sa tapamonasoma ” ĩ na Teusö a kuu kuleö ! ' ĩ na Isaías a kuu nö ,
45010021	isöhaeu töpö a kateha nö , ' Teusö a hini totio mi ipii , Teusö a na , “ Pälaö ! ” töpö pi kuupa wi , Teusö anö ĩ töpö täapa läo kõo pi topa salo , hena tä sai tä ĩ töpö na a poko toto totomo soatio pa , tä wisa pälasoma ' ĩ na Isaías a kuuma .
45011001	Teusö a na isöhaeu töpö aiki , ' Päla ' töpö ku upatima maaki , Teusö anö ĩ töpö hosa hö̃töo maama . Abraão a pata kuo noai , hi kamisa hai ĩ sa ola . Pẽijamĩ tili sa isöhaeu . Isöhaeu sa maaki , Teusö anö sa hosa maama .
45011002	Isöhaeu samakö kua paia mai ha , ' Ki töpö hai , ipa töpö kupasopöö ! ' ĩ na Teusö a pi kuu nö , ĩ samakö taö öpa paio soata noai , ĩ samakö saia soalö noai , ĩ samakö hosa maama . Elias anö Teusö a na kama ai isöhaeu töpö a wäsä hiopöa noai , Teusö tä waheta na ĩ tä sãökama kuu noai , ĩ ma ta taö maa kule ?
45011003	Elias aiki , ' Teusö ai . Ipa isöhaeu töpö waitilimo opa thaliö ! Kawa kai wäsä sinomo wi ĩ töpö sälali kipiliö ! Ĩ töpö sälalö nö , kawa na salo kökö totoköpö , kökö alata sinomo wi ĩ maa makö waniananöma thaliö ! Wa pi ipa wi , sami sa heipaso kipiliö ! Sami sa heipaso noai , ĩ töpönö ĩ sa säpa pi topa nömöa soata kulaiö ! ' ĩ na Elias a kuuma .
45011004	Ĩ na a kuu ha , wi na Teusö a kuu hö̃töoma ? ' Ipa isöhaeu töpönö sai tä Paalö a pii mi kutenö , ĩ a ukutupö kotö ha töpö loiki nö , pili töpö maekonö töpö hĩta thaiki nö , töpö kuatalo mai , satehe epii ĩ töpö kua soa kuleö ! Töpö Paalömopalo mai , satehe epii , 7.000 sa töpö umapo soa kuleö ! ' ĩ na Teusö a kuuma .
45011005	Huki ĩ nasimö tä kua hö̃töa . Teusö anö samakö noa mi totiapala pi topa apa nö , samakö saia asalöma kutenö , isöhaeu samakö hãkikinö Teusö sama thapo asa wi , ĩ samakö kua soa .
45011006	Toitai sama tä thaa wi ĩ tä na Teusö anö samakö saia asa mai , samakö noa mi totiapala pi topa päa salo , samakö saia asalöma . Toitai sama tä thaa noai ĩ tä noa na Teusö anö samakö saia asalöma aköna , ' Teusö anö samakö noa mi totiapala apa päoö ' ĩ na tä kuu wi tä kua mana pi .
45011007	Önö kutenö , Teusö a na isöhaeu töpö toita apii töpö kupasopö , ĩ tä na isöhaeu töpö pewö pi taemotima maaki , ĩ tä tapa maama . Teusö anö samakö saia asalö noai , polakapii ĩ samakönö sama tä taa asalalöma . ' Teusö a pitili ' samakö pi kuu totia kutenö , Teusö anö samakö totia asapalöma . Teusö anö ai töpö saipa pasio maa noai , ĩ töpö pi hatukupama pasio maama . Ta pitili ipii ĩ tä na ĩ töpö waipalotima .
45011008	Ĩ na Teusö tä waheta kuu : ' Teusö anö ĩ töpö pi motipamanöma kutenö , huki ĩ töpö höpöpö , sömöka komi , ĩ na töpö kui töpö kua soa ' ĩ na tä waheta kuu .
45011009	Ĩ na tä kua tä , Davi aiki , ' Töpö saponomo nö , töpö iapalo tä , wasu töpö monimo nö , töpö sä kuköma , sano tili töpö pea kua wi na , ĩ na isöhaeu töpö pea kua hö̃töopöö ! “ Teusö sa kai a thapo salo , sa topa apa waikitiowö ” ĩ na töpö holisi pi kuu wi ĩ tä na töpö pea kuköpöö ! Salo a kano na , salo a ia kai pi moti wani lotia tä , a wani nia thapali wi na , ĩ na isöhaeu töpö uni pi moti wani nia thapalöpöö !
45011010	Ĩ töpö mamokö pewö mumanano nö , tä tapa maapököö ! Ĩ töpönö hute hute tä pata siapala sinomo kukiö ! ' ĩ na Davi a kuu noai ĩ ta kua .
45011011	Ai tä wäkäpaköma maaki , toitai ĩ a hua kua konasolö wi na , ĩ na isöhaeu töpö , juteu töpö a hilo kua naine , ĩ na ĩ töpö uni wäkäa kupaköma maaki , toitai ĩ töpö hua kua konasolö kitä . Ĩ töpönö Teusö a kai peamama kutenö , töpö uni wäkäa päpaköma . Ĩ töpönö Teusö a kai peamaö ha , juteu töpö pasi mai , Teusö anö ĩ töpö täa kõa asalöma . Juteu töpö aiki , ' Häö ! Teusö anö ai tiko töpö täapa kõo asa nö kiliawö . Kamisanö Teusö sa ta hini totio naio nökö o ! Teusö anö sa täa naia konöpöö ! ' ĩ na Teusö anö juteu töpö pi thama pia salo , ' Ĩ na ipa juteu töpö wäkäpa kua päoö ' ĩ na Teusö a pi kuuma .
45011012	Juteu töpönö Teusö a kai peamaö ha , hi masita tä uli pewö hamö ai tiko töpö pilipai , Teusö anö ĩ töpö pasilipa kuköma . Teusö anö juteu töpö peama nö , juteu töpö pasi mai ĩ töpö täa nömöa konöma . Teusö anö juteu töpö pasi mai ĩ töpö täapa kõo wi ĩ tä topa kule maaki , waiha juteu töpö pewönö Teusö a kai a hinia kõananömae , Teusö anö juteu töpö täa koni , juteu töpö pasi mai ĩ töpö täapa naio kõo , ĩ na Teusö anö sanöma makö pewö täa thapa kõo wi , ĩ tä topa satia apa .
45011013	Juteu makö pasi mai ĩ makö na ĩ na sa kuu kule . Juteu makö pasi mai ĩ makö na Teusö anö sa simöa noai ĩ sa kutenö , kamakö na Cristo sa ta wäsä sinomo wi ĩ tä na sa pi topa apaö . ' Juteu töpö pasi mai ĩ töpö na sa kalipalo asa sinomo wi ĩ sa asawö ' ĩ na sa kuu sinomoö .
45011014	Ĩ na sa kuu sinomoö ha , ipa juteu töpö aiki , ' Häö . Teusö anö ai tiko töpö täapa sisa kõo wi , ĩ nasimö ta aiki kuno maiö ! “ Cristo a pitili ” ĩ na sa pi kuu naiopököö ! ' ĩ na ĩ töpö pi kuupö . Ĩ na ĩ töpö pi kuu ha , Teusö anö ĩ töpö noama naio nö , töpö kõa nainöpöö !
45011015	Teusö anö juteu töpö hosalö nö , juteu töpö pasi mai ĩ töpö na a noimo nömököma . Teusö anö juteu töpö hosalöma maaki , ai tä nomasoma maaki , a temöa kono nö , toitai a kupalo kua kõo wi na , ĩ na juteu töpö na Teusö a noimo kua kõköma , ĩ na toitai töpö kupalo kua hö̃töa kõki kitä . Ĩ nakö ?
45011016	Ĩsa wa ãi namöma somatapi wi , Teusö a na ĩ wa ãi totoköma , ãketema ãi paa soale , Teusö a hai ĩ ãi ãketema pasi soawö . Ĩ na tä kua tä , hii pili ti nasökili lö kui , Teusö a na ĩ wa tiki nasökili totoki , poko poko tiki lö kui , Teusö a hai ĩ tiki poko soawö .
45011017	Ĩ na tä kua tä , hikali a na ai tänö olipa tiki tökö noai , ĩ ai ti poko hẽtu ha olipa mo lalo pasio mane , ĩ ti poko hanöa pasipali . Ĩ ti poko hanöpalö nö , uli tä uli hamö ai olipa tiki öpalati , ĩ ai ti poko wai hanönötö nö , ĩ ti poko kai kopolö nö , hikali a na olipa tiki öpale , ĩ ti poko hanöpalö noai , ĩ ti poko ha ai ti poko tipö . Ĩ ti poko tipököma , ti poko ãkelo nö , pili mokö laloki . Ĩ na ĩ ti poko kua kua wi na , ĩ na juteu makö pasi mai ĩ makö kua kua hö̃töoö . Teusö anö ai juteu töpö hosalö nö , ai tiko makö tipöa nömömaköma .
45011018	Makö tipöa nömöa päköma kutenö , ' Hiki . Juteu töpö wanisala pasio noa . Huki kamisamakö toita asawö ' ĩ na pö pi kuu ti ! Pili ti pokonö pili ti kolo palama mai kitä . Kolo tinö ola pili tiki palamaö ta pi kuu mai . Ĩ na makö kua hö̃töoö . Juteu makö pasi mai ĩ makönö juteu kolo ma töpö palama mai kitä . Juteu kolo töpö na makö tipöa nömöa tä , ĩ pili makö palasoö .
45011019	Ĩ na sa kuu kule maaki , kamakö aiki , ' Teusö anö samakö palama pi topa apa salo , ai juteu töpö hosalö nö , samakö tipöa nömöa asamakömaö ! ' ĩ na makö kuu kitä .
45011020	Ĩ na makö kuu nö , ' “ Teusö a pitili ” ĩ na ai juteu töpö pi kuu totio maama kutenö , Teusö anö ĩ töpö hosalöma . Ĩ na tä kua tä , “ Teusö a pitili ” ĩ na juteu samakö pasi mai ĩ samakö pi kuu totioö ha , Teusö anö samakö täa asalö nö , samakö tipöa nömöa asamakömaö ! ' ĩ na makö pi kuu nö , ' Samakö toita apö asawö ' ĩ na makö pi kuu mai , makö kililo nö , ' Teusö aiki , “ Makö toita ” ĩ na kamisamakö na ĩ na Teusö a pi kuu päomaö ! ' ĩ na makö pi kuu !
45011021	Ĩ na makö pi kuu nö , ' Teusö anö juteu töpö thapo soma noai , ĩ ai töpö hosa thalö noai na , “ Teusö a pitili ” ĩ na samakö pi kuu totio mi tä , samakö hosa thaa nömönö matimöö ! ' ĩ na pö pi kuu totihoö !
45011022	Teusö anö ai töpö totiapala apa asaö , ai töpö peama pasioö , ĩ na Teusö a kua wi , ĩ tä na pö pi tapomo totihoö ! Teusö a kai a peama wi , Teusö anö ĩ töpö peama totiatalo opa hö̃töoö . ' Teusö a pitili ' ĩ na makö pi kuu totia waikia kutenö , makö totiapala apa asa kule maaki , ' Teusö a pitili ' makö pi kuu totio mi tä , makö hosa hö̃töli kitä .
45011023	Juteu töpö lö kui , ĩ töpö aiki , ' Teusö a pitili ' ĩ na ĩ töpö pi kuu kõa tä , Teusö anö ĩ töpö täa konö nö , ĩ töpö tipöa komaki kitä . Teusö anö kama hai ĩ töpö thapo pole , ĩ töpö na Teusö anö ĩ juteu töpö tipöama taö öpa kõo kitä .
45011024	Uli tä uli hamö olipa ti öpalati , ai tänö ĩ ti poko tälö nö , hikali a na ai olipa ti öpale , ĩ ti ha ĩ ti poko tipöama thama kua kõo wi na , ĩ na Teusö anö juteu makö pasi mai ĩ makö tälö nö , kama hai ĩ töpö thapo pole ĩ töpö na ĩ na makö tipöa thaa hö̃töa kõki . Juteu makö pasi mai ĩ makö maaki , Teusö anö makö tipömakö nö , makö thapo kutenö , kama hai ĩ juteu töpö täa konö nö , töpö tipöa komakö nö , töpö thapo kõo kitä .
45011025	Ipa pö ! Waiha Teusö anö isöhaeu töpö thama piale ĩ tä na nö patapö töpö pi hatuku paio maa noai maaki , huki ĩ tä na kamisanö juteu makö pasi mai ĩ makö pi hatukupama pia kule . Makö pi hatukupamanöma , ' Teusö anö samakö totiapala sisaö ' ĩ na makö pi kuu wi tä kua mai kitä . Huki isöhaeu töpö aiki , ' Jesus a hai , Teusö a ulupö mai kitä . Kamakö na Jesus a kaikanamopö , a mai kitä ' ĩ na ĩ töpö satehe epii töpö kuu satimo opati kule maaki , ĩ na ĩ isöhaeu töpö pewö kuu satimo soatiolö mai kitä . Juteu töpö pasi mai ĩ töpönö Teusö a thapo wi ĩ töpö pewö kua hötötöa toitasoma , waiha isöhaeu töpönö Teusö a kai a peama satimo opa wi ĩ tä mataso kitä .
45011026	Pi naka . Teusö anö isöhaeu töpö pewö täa koni pia salo . Teusö tä waheta aiki , ' Töpö täapa kõo läo wi ĩ a huu kitä . Sião tä uli pata ha , ĩ Jetusalẽi tä uli a hilo naine , ĩ tä uli na ĩ a kuoma , a waloki kitä . A waloiki nö , Jacó a hai ĩ tolewö töpönö wanisala tä thaa wi ĩ tä matamani kitä .
45011027	Teusö aiki , “ Ipa isöhaeu töpönö wanisala tä thatala apati noai ĩ tä na sa hĩso noai , ĩ sa tä matamanö nö , ‘ Makö noama nö , makö totiapala soatio kitäö ! ’ ĩ na isöhaeu töpö na , ĩ na sa kuu kitäö ! ” ĩ na Teusö a kuu ' ĩ na tä waheta kuu .
45011028	Cristo ta topa apöle , juteu töpönö ĩ ta peamaö ha , ĩ töpö na Teusö a noimo hö̃töo mi . Önö kutenö , Teusö anö juteu makö pasi mai makö pasilia asa sisapali . Ĩ makö pasilipa asa kule maaki , Teusö anö juteu samakö pewö pi ipa soa . Sutu upa , isöhaeu nö patapö töpö na , ' Au tolewö sa töpö totiapala apa kuki kitäö ! ' ĩ na Teusö a kuu waikioma kutenö , huki isöhaeu ola samakö pi ipa soa .
45011029	' Ĩ sa töpö saipalö nö , sa töpö totiapala apa kuki kitäö ! ' ĩ na Teusö a kuu waikioma kutenö , ' Päla . Ĩ sa töpö saipa mai kitä . Sa töpö totiapala wani ipö ' ĩ na Teusö a kuu kõo mai kitä .
45011030	Juteu töpönö Teusö a kai a peama kutenö , juteu makö pasi mai ĩ makönö Teusö ma hini wanio opa paioma maaki , huki kamakö na Teusö a pi honipo opa nö , makö totiapala asa kule .
45011031	Kamakönö Teusö ma hini wanio opa kuo kuo paio noai na , ĩ na huki juteu töpönö Teusö a hini wani ipö kua kua nömöa kule maaki , Teusö anö makö totiapala kua pole na , ĩ na juteu töpö totiapala kua kõa hö̃töki kitä .
45011032	Sanöma makö pewö na Teusö a pi honipo opa nö , makö pewö noa mi totiapala apa kuköpö , ' Sanöma töpö pewönö sa kai a peama sipa apatiwö ' ĩ na Teusö a pi kuu paioma .
45011033	Teusö anö pe epii sanöma makö totiapala soatioö . Pe epii a pi hatuka apaö . Pe epii Teusö anö tä pewö taö öpaö . Teusö anö tä thaa pi topa wi , sanöma makönö ĩ ma ta kateha tai mi . Teusö anö tä thamati wi ĩ tä na makö pi hatuka mai kitä .
45011034	Teusö a pi kuu wi , ai wanö ĩ wa tä taö wi tä kua mi . ' Teusö ai . Ĩ naköö ! Ĩ na wa kuapököö ! ' ĩ na ai wa kuu sinomo wi , ĩ ai wa kua mai kitä . Ai wanö Teusö wa simöa wi , ĩ ai sanöma wa kua mai kitä .
45011035	Teusö aiki , ' Ki anö sa täpälipili , ĩ sa täpä hö̃töoköö ! ' ĩ na Teusö a kuu pasio mai kitä .
45011036	Teusö anö tä pewö thapalöma . Teusö a lotete epö kutenö , huki ĩ tä pewö kua soa . Teusö a pi mönahapamanöpö , kama hai ĩ tä pewö kua . Önö kutenö , ' Teusö a totiatalo opawöö ! ' ĩ na makö pewö kuu soatiopö . Ĩ naköö !
45012001	Ipa pö ! Pe epii Teusö anö noa mi makö totiapala apa sinomoti kutenö , kamakö na ĩ na sa ku upa kule . Teusö a na salo pö noki uni totopa kua sinomo kua noai na , Teusö a na ĩ na kama pö uni toto sapao kua hö̃töo kõoö ! Makö temö öpii , makö õsi ausi ipii , ĩ na makö kui , Teusö a na ĩ kama makö uni toto sapao kua kõo tä , Teusö ma pi mönahapamani kitä . Makö õsi ausi ipii , Teusö a na ĩ kama makö uni toto sapao kua kõo wi , ĩ tä hai , makö Teusömo totio wi ĩ tä sai .
45012002	Teusö a thapo mai ĩ töpö uöma ti ! Makö pi tapomoti noai ĩ ma ta tutea kopalö nö , makö tikopö öpii makö kua nömöpasopököö ! Ĩ na makö kua kuköma , kamakö na Teusö anö tä thama pi topa apa wi ĩ ma tä taö kuki kitä . Teusö anö tä thama pi topa wi ĩ tä topa apöle kitä . Ĩ tänö makö pi mönahapalama apatii . Ĩ tä toita sati ipö .
45012003	Teusö anö sa totiapala apa nö , sa simöatii kutenö , kamakö na ĩ na sa kuu kule . Kamakö aiki , ' Pata sa asawö . Teusö anö sa simöa asa wi ĩ sa ' ĩ na pö pi kuu ti ! ' Teusö anö sa simöa naio wi ĩ sa . Teusö anö sa õsi lotetepamani wi ĩ sa ' ĩ tä na makö pi mosawiki nö , ĩ na pö pi kuu ! ' Teusö a pitili ' makö pi kuu totile , ĩ na Teusö anö ĩ makö pi thama totia kutenö , ĩ na pö pi kuu totioö !
45012004	Pi naka . Pili wa pewö hai , sami wa maaki , pili wa pewö kuamö kule ha satehe epii tökö kua . Pili wa mamo , pili wa kai , pili wa poko , pili wa konona , ĩ na tökö kui tökö kua . Pili wa mamonö wa tä tapaö , pili wa kainö wa hapaloö , pili wa pokonö wa kalipaloö , pili wa kononanö wa huu , ĩ na wa kuaö . Pili wa mamonö wa huu mai kitä . Pili wa kononanö wa tä tapa mai kitä .
45012005	Ĩ na pili wa kua kua wi na , ĩ na Cristo a na makö pewö koka wi ĩ na makö kua kua hö̃töoö . Satehe epii makö maaki , Cristo a na makö kokaköma , sami makö kupasoö . Makö pasilipasopö , Cristo a na makö kokaa .
45012006	Önö kutenö , ' Pata sa asawö ' pö pi kuu ti ! Ai ma töpö pasilipopö , kamakö na Teusö anö tä totoma wi , kamakö na ĩ tä totoa hätähäaki kitä . Teusö anö makö totiapala apa nö , makö simöa hätäpo nö , ' Ĩ na kawa kua totiopöö ! ' ai wa na Teusö a kuu nö , ai wa na hö̃tö soatawö , ' Ĩ na kawa kua pasiopöö ! ' ĩ na a kuu . Ĩ na a kuu nö , makö pasilipali kitä . Ai wa na , ' Sa kai a wäsä sinomoö ! ' ĩ na a kuu ha , ' Teusö anö sa pasilipo kutenö , Teusö sa kai a wäsä totio kitäö ! ' ĩ na wa pi kuupö .
45012007	Ĩ na tä kua tä , ai wa na , Teusö aiki , ' Wa töpö pasilipo sinomopököö ! ' ĩ na a kuu ha , ' Teusö anö sa lotetepama kutenö , ai sa töpö pasilipo sinomopököö ! ' ĩ na wa pi kuu hö̃töopököö ! Ĩ na tä kua tä , Teusö tä waheta na ai wa töpö pi hatukama taö öpa kuköpö , ai wa na Teusö anö ĩ tä totoköma kutenö , wa töpö pi hatukama sinomo kuköpöö !
45012008	' “ Ĩ naköö ! Ĩ naköö ! Ĩ na makö kua totiopököö ! ” ĩ na ai töpö na ĩ na a kuu sinomoö ! ' ĩ na ai wa na Teusö a kuu ha , ĩ na ai töpö na a kuu sinomo totihoö ! Ĩ na tä kua tä , wani wa tökö thapo wi ĩ tökö na ai wa töpö täpä sinomo wi ĩ wa pasi kutenö , ' Wa töpö täpä sinomopököö ! ' ĩ na kawa na Teusö a kuu pasioma kutenö , wa umamo mai , wa töpö täpä totiatalo sinomopököö ! Ai wa töpö simöa sinomopö , ai wa na Teusö anö ĩ tä totoki ha , ai wa töpö simöa pi mosawiapala apapököö ! Ai wa lö kui , ai wa töpö totiapala taö öpa wi ĩ wa pasi kutenö , wa pi mönaha apii wanö ai wa töpö totiapala sinomopököö !
45012009	Ipa pö ! Pö noimaso holisimo päo tihöö ! Wanisala tä thaa wi ĩ ma tä pii maa totiopöö ! Toitai ma tä thaa wi ĩ ma tä pii totio sisapököö !
45012010	Cristo ma thapo wi ĩ makö pewö kutenö , pö noimaso totihoö ! Ai ma töpö a kateha hiopöa mai ha , pö hapalo nohi makokopaso totihoö !
45012011	Makö kalipalo moimo mai , pö kalipalo ota totiataloö ! Jesus Cristo a na makö kalipalo pi topa apapököö !
45012012	' Waiha Teusö a na sa konasolö kitäö ! ' makö pi kuu nö , pö pi mönahapalo totio opaö ! Makö pea salo , pö kasiapaloö ! Teusö a na pö hapalo mapo tihöö !
45012013	Jesus a thapo wi ĩ töpö ohi , wani tä na töpö honimoö , ĩ na töpö kua wi , ĩ ma töpö pasiliatalaö ! Hama töpö talasoö ha , makö noimo nö , ' Ipa sai a na pö pökö kuikiö ! ' makö kuu totiataloö !
45012014	' Sa peama wi ĩ wa töpö peama hö̃töopököö ! ' ĩ na Teusö a na ĩ na makö kuu mai , ' Ĩ wa töpö totiapalapököö ! ' ĩ na pö kuu totihoö !
45012015	Ai töpö pi mönaha apa tä , makö pi mönaha naiopököö ! Ai töpö ö̃köpalo tä , makö ö̃köpalo naiopököö !
45012016	Makö höla mai , makö pewö noi ipii makö kupalotipököö ! ' Pata sa kutenö , ai tä hai , pata tä pasi mai , ĩ a wani na sa noimo mai kitä ' ĩ na makö pi kuu maiki . ' Sa pi mosawi ipii ĩ sa asawö ' ĩ na pö pi kuu tihöö !
45012017	Ai tänö kawa na wanisala tä thaö ha , ĩ a na wanisala tä thaa nomöho tihöö ! Toitai wa tä thaa totihoö ! ' Wanisala tä thaa wi ĩ a ' ai töpö pi thama tihöö !
45012018	Ai ma töpö wanipo mai , ma töpö pewö noima totiopököö !
45012019	Ai töpönö makö peama tä , ĩ töpö peama nomöho maiki . Pö suo tihöö ! ' Ĩ töpö na Teusö a hĩso waikia kutenö , Teusö anö ĩ töpö peama kitäö ! ' ĩ na pö pi kuu totihoö ! Teusö tä waheta aiki , ' “ Ai tänö wa peama wi , kamisanö ĩ sa peama hö̃töo kitäö ! Kamisanö wa nö suli wi ĩ sa sisawö ” ĩ na Teusö a kuu ' ĩ na tä waheta kuu .
45012020	Önö kutenö , ai tänö wa wanipo pole , ĩ a oi ipö tä , ĩ a ösö potehepamanöö ! A amisi ipö tä , maa tuu totoköö ! Ĩ na wa tä thamaö ha , wa wanipo noai ĩ a wani kililo nö , ' Häö . Kamisanö ki sa wanipo wanisala apa nö kilia ia ! ' ĩ na kawanö ĩ wa pi wani thama sapamoa kõo kitä .
45012021	Wanisala tä thaa wi ĩ tä na wa utitipamo maapököö ! Toitai wa tä thaa nö , wanisala tä thaa wi ĩ wa tä utitipamanö nö , ĩ wa tä mapamanöpöö !
45013001	Ĩ na tä kua tä , kamakö pewönö pata ma töpö a hini totiopököö ! Pata töpö na Teusö aiki , ' Ai töpö simöa sinomopököö ! ' ĩ na a pi kuu . Teusö anö pata töpö simöa somama kutenö , pata töpönö makö simöa sinomo wi ĩ töpö kai a hiniö !
45013002	Pata ma töpö kai a peama tä , Teusö anö pata töpö simönö noai , kamakönö ĩ Teusö ma kai pi a peama naia kule . Önö kutenö , pata ma töpö kai a peama kuköma , makö peamamo hö̃töo kuki kitä .
45013003	Toitai ma tä thaa wi ĩ makö kutenö , pata töpö na ĩ makö kili mai kitä . Wanisala tä thaa wi , pata töpö na ĩ töpö kilipalo pasitio kitäö ! Önö kutenö , pata töpö na wa kili wani salo , toitai tä thaa totihoö ! Toitai wa tä thaö ha , ' Wa topa apawö ' ĩ na pata töpö kuu kitä .
45013004	' Toitai sa tä thaa nökö o ! ' ĩ na pata töpönö ĩ na makö pi thamapö , Teusö anö pata töpö kaikanapalöma . Pata töpönö , töpö wanisala wi ĩ töpö peama taö öpa wi ĩ töpö naiwö . Teusö anö pata töpö kaikanapalö noai ĩ töpönö töpö wanisala wi ĩ töpö peama hö̃töo sinomo kutenö , wanisala wa tä thaa tä , pata töpö na wa kili totiopököö !
45013005	Önö kutenö , ' Teusö anö sa peama hãto kitäö ! ' wa pi kuu nö , pata töpö a hini totiataloö ! Ĩ na tä kua tä , ' Toitai sa tä thaa pi topa kule ' ĩ na wa õsi pi kuu naio salo , pata töpö a hini totiataloö !
45013006	Teusö anö sanöma töpö pasilipo pia salo , pata töpö simönöma . Teusö a na pata töpö kalipalotii . Önö kutenö , pata töpönö kamakö na sitipa kökö nakaö ha , ma kökö totoköpö .
45013007	Sitipa ma kökö thapo pole , ĩ ai kökö na pata töpö nako sinomo wi ĩ ma kö sitipa tototaö ! ' Pata töpönö samakö simöa silia apati nö kiliawö ia ! ' pö pi kuu tihöö ! ' Pata töpö simöo sinomo wi ĩ tä topa waikia kuleö ! ' ĩ na makö pi kuu totiopököö !
45013008	' Ai tä hena tä , au noa sa tä totoki kitäö ! ' ĩ na makö kuuma ha , a walo tä , ' Ma . Huki kuno maiö ! Hena tököö ! ' ĩ na pö kuu huso päoolö tihöö ! Ĩ tökö soatawö ĩ noa tä totota soaheö ! ' Ĩ noa ma tä matama haio opaö ! ' ĩ na sa kuu kule . Ĩ na sa kuu kule maaki , ai noa tä mapo mai kitä . Noa tä kui na ai ma töpö noima wi ĩ na ĩ tä kuö hö̃töwö . Ĩ ma tä mapama maapöö ! Pö noimaso mapo hãto tihöö ! Ai wa tä noima tä , Teusö anö makö noa thaa wi ĩ wa ta hini totio wi ĩ wa waikiwö .
45013009	Pi naka . Teusö anö nö patapö töpö noa thaa noai , Moisés anö ĩ tä sãökökö noai , ĩ na ĩ ta kuu : ' Suö wanö wano wa tä po mane ĩ a nö thaa tihöö ! Wano wanö suö wa tä po mane ĩ a nö thaa tihöö ! Ai sanöma tä säpa tihöö ! A thomömo tihöö ! Ai tänö tä thapo wi ĩ tä na a pi wasiso tihöö ! ' ĩ na tä kuu wi , ĩ tä sãökama kua . Satehe epii ĩ nasimö ta kua kule na , ĩ na sami ai ta kuu naia . ' Kama wa noimo sapao kua kõo wi na , ĩ na ai wa töpö noima kua hö̃töopöö ! ' ĩ na tä kuu wi ĩ wa ta hini totiköma , satehe epii ai tökö a kule , ĩ wa tökö pewö a hini totia naia waikia kule . Önökö ? Ai wa tä noima apöle , kawanö ĩ a hai ĩ pusopö wa nö thaa mai kitä . Ĩ wa säpa mai kitä . Ĩ a hai ĩ wani tä na wa thomömo mai kitä .
45013010	Ai wa töpö noima apa tä , ĩ wa töpö peama mai kitä . Önö kutenö , ai wa töpö noima apa tä , Teusö anö makö noa thaa wi ĩ wa ta hini totio wi , ĩ wa waikiwö .
45013011	Tä tetea apa waikile , ĩ ma tä taö waikia kutenö , Teusö anö makö noa thaa noai , ĩ ta hinia totilöö ! Huki pö naa haitalaloö ! Jesus Cristo a huu koiki nö , hi tä hẽtu hamö makö kai konasolöpö , makö täa totia koni wi ĩ tä atea apa waikia kule . ' Jesus Cristo a pitili ' ĩ na makö pi kuu soma tä , ' Makö täa koni wi ĩ tä atepa apa waikia kuleö ! ' ĩ na makö pi kuuma maaki , huki ĩ tä atepa satia apa kule .
45013012	Tä halu pia kule . Jesus a huu kõo pia kule . Mumi mumi tä na wanisala tä thaa wi ĩ ma tä thaa mai , wanisala tä thaa wi ĩ ma tä utitipamani pia salo , wakala tä na toitai tä thaa wi ĩ ma tä thaa sisapököö !
45013013	Wakalai ha sanöma töpö hasuso opaö ha , wanisala ma tä thaa kili kua wi na , ĩ na Cristo ma thapo wi , wakala tä na ĩ makö kua salo , toitai ma tä thaapököö ! Makö kokamo pola nö , tuu wasui ma tuu kopala maikiö ! Makö polemopalo opa maikiö ! Ai tiko tä suö na pö mamopalo tihöö ! Sami sami tä thaa maikiö ! Pö hölapalo tihöö ! Ai tänö tä thapo waikile , ĩ tä na makö pi wasiso pikio mai nököö !
45013014	Haloi ösö toitai ma ösö halopo kua wi na , ĩ na Jesus Cristo Kaikana ma uni haloapala kua naiopököö ! ' Wanisala sa tä thaa pi topa sinomo wi ĩ sa tä thatalakö o ! ' ĩ na pö pi kuu hãto tihöö !
45014001	Ĩ na tä kua tä , ai tänö Jesus Cristo a thapo kule maaki , a pi tapomo moti soai , ĩ a wani na , ' Hapo . Kamisamakö na a kokamo naioö ! ' ĩ na makö kuu ! Kamakö na ĩ a kokamo naia tä , ĩ a wani na , ' Häö ! Wa pi kuu pole , ĩ ta makoka pasia maneö ! Kamisa pi kuu pole , ĩ ta makoka apa asa kuleö ! ' ĩ na pö kuu tihöö !
45014002	Pi naka . Teusö a pi kuu wi ĩ tä na wa pi hatuku upii , salo a na ĩ wa waio mi . Ĩ na tä kua tä , Teusö a pi kuu wi , ĩ tä na ai a pi hatuku pasio mai , salo a na ĩ a waio pasioö .
45014003	Salo a na wa waio mai , ĩ wanö salo a na a waio wi ĩ a kateha pi wasöa tihöö ! ' Ĩ a pi wani hatuka hãto mikö ' a pi kuu tihöö ! Ĩ na tä kua tä , salo a na wa waio wi , ĩ wa aiki , ' Häö . Ĩ anö tä tai mi ipö salo , salo pö pewö oa soa päatalo opaö ' ĩ na a pi kuu pasio tihöö ! Teusö anö ĩ makö pewö täa konöma ta pi kuu mai .
45014004	Pata tä na ai tä kalipalo sinomo wi ĩ a na ai wanö wa tä makokama läapalo kitä ta o ? Ma . Pata tänö a kalipalama sinomo wi ĩ a patanö tä makokama läapalo sisaö . ' Wa kalipalo tomöpo maa noa ' ĩ na pata tänö ĩ a noa thaa sisaö . A kalipalo sinomo wi ĩ a kalipalo topa apa tä , ' Wa kalipalo toita apöö ! ' ĩ a pata kuu sisaö . Ĩ a pata kuu kua wi na , ĩ na Teusö pata tä kuu satia apaö . Teusö a patanö kamakö na tä makokama läapalo kitä . Teusö pata tänö makö lotetepalöma kutenö , kamakö makoka apati kuki kitä .
45014005	Ĩ na tä kua tä , ' Teusö tä wakala kua hãkikia päa ' ĩ na ai töpö kuu . Ai töpö aiki asawö , ' Ĩ tä wakala pewö hai , Teusö tä wakala soatawöö ! ' ai töpö kuu asaö . Ĩ na makö pewö pi kuu tä , ' Ĩ na sa pi kuu wi ĩ tä makoka hãto mai kitä ' ĩ na pö pi kuu tihöö ! Pö pi setekeapalo tihöö ! Makö pi tapoa totiki nö , ' Awai . Sa pi kuu wi ĩ tä makoka waikia alu kule ' ĩ na pö pi kuu totihoö !
45014006	Ai töpönö Teusö a pi mönahapamani pia salo , ĩ tökö wakala sokapali . Teusö a pi mönaha naipamanöpö , ai töpönö hö̃töwö , salo pö pewö opalaöhe . Salo kökö oa pola nö , ' Teusö ai . Aitaköö ! Kawanö hi salo wa kökö totopi ke ' ĩ na ĩ töpö kuu . Ai töpönö Teusö a pi mönaha naipamani pia salo , ai salo kökö oa pasia manai , ĩ töpö aiki hö̃töwö , ' Teusö ai . Aitaköö ! Hi nii wa tä totopi ke ' ĩ na ĩ töpö kuu hö̃töoö .
45014007	Önö kutenö , makö temö soa tä , kama makö pi mönahapalo sapao kõo päo mai , makö noma pia tä , kama makö pi mönahapalo sapao kõo naio mai , ĩ na makö kuapököö !
45014008	Makö temö soa tä , Teusö ma pi mönahapalamaö , makö nomasopö makö nasi tuo tä , Teusö ma pi mönahapalama naio soataö , ĩ na tä kuaö . Önö kutenö , makö temö soa tä , Teusö anö makö thapo waikia wi ĩ makö . Makö nomasoma maaki , Teusö anö makö thapo soa wi ĩ makö . Teusö anö makö simöa wi ĩ makö soawö .
45014009	Sanöma temö temö makö , ai töpö noma waikiso noai ĩ töpö , ĩ na makö kui makö na Cristo a kaikanamo pia salo , a säpamonasoö , a säpamonasoma maaki , a temöa konasoö , ĩ na a kuama .
45014010	Kamakö pewö na Cristo a kaikanamo manu kule , au ai tä na ' Wa wanisala ' wi na wa pi kuu salo , ĩ na wa kuu pi topaö ? ' Wa tomöpo mi ipö saiö ! ' wi na wa pi kuu salo , ĩ na wa kuu ? Waiha Teusö a kupoli ha makö pewö kokamo kõa nasoa tä , Teusö anö makö pewö lomakönö , ai makö na , ' Kawa topa ' a kuu , ai makö na , ' Kawa wanisala pasiwö ' ĩ na a kuu , ĩ na Teusö a kuu sisa laso kitä .
45014011	Pi naka . Ĩ na Teusö tä waheta kuu : ' “ Kamisa na sanöma töpö pewö waloiki nö , töpö loiki nö , pili töpö maeko pewö hĩta thaiki nö , töpö mãi poahaiki nö , ‘ Teusö a totiatalo opa asawöö ! ’ ĩ na töpö pewö kuu kitäö ! ” ĩ na Teusö a kuu totia kuleö ! ' ĩ na tä waheta kuu .
45014012	Önö kutenö , hi masita tä uli na makö pilitiki nö , makö kuati wi , waiha Teusö a na opii ĩ ma tä pewö a wäsä totio kitä .
45014013	Önö kutenö , ' Wa kuati wi ĩ tä wanisala ' ĩ na makö kuu maikiö ! Pi naka . Ĩ na pö pi kuu pasioö ! ' Teusö a thapo wi ĩ ai tä aiki , “ Ĩ nasimö sa tä thaa kuköma , tä wanisala kitä ” ĩ na ĩ a kuu waikia tä , “ Nai . Ĩ nasimö wa tä thaa mi salo . Tä wanisala mai kitä ” ĩ na sa kuu läo mai kitäö ! ' ĩ na pö pi kuu totihoö ! ' Ĩ tä wanisala ' ĩ na au ai tä pi kuu waikila tä maaki , ' Naiö ! ' ĩ na wa kuu läoö ha , ĩ anö ĩ tä thaa kuköma , kama na ĩ wanisala tä sai totiwö .
45014014	Jesus pata tänö sa pi hatukupalöma kutenö , ' Salo pö pewö opala polai , ĩ tä wanisala mai kitä ' ĩ na sa kuu . Ĩ na sa kuu kule maaki , ai tä aiki , ' Ĩ sa salo oalöma , Teusö a na sa wanisala hãto matimöö ! ' ĩ na ĩ a pi kuu waikile maaki , ĩ anö ĩ a salo oali wi ĩ tä wanisala .
45014015	Önö kutenö , salo wa oa piale , ĩ tä na au ai tä pi honipo päla tä maaki , ĩ wa salo oa satia apölöma kutenö , au ai wa tä pi ipa wi , ĩ tä kua mi . ' Hi salo sa oalöma , toitai ipa ai tä kule , ĩ sa tä mapamanö matimöö ! ' ĩ na wa pi kuu nö , ĩ a salo oa tihöö ! Salo a na a waio pole , ĩ a wani na Cristo a säpamoa naisoma ta pi kuu mai .
45014016	' Salo sa kö pewö oa kili mi ' ĩ na wa pi kuu wi , ĩ tä topa kule maaki , ' “ Häö . Ĩ wa salo oa silia apawö ” ĩ na kamisa na ĩ na ai töpö kuu matimöö ! ' ĩ na wa pi kuu pole , ĩ a salo oa tihöö !
45014017	Teusö anö makö simöa wi ĩ makönö salo ma oa pole , ĩ tä na Teusö a pi tapomo totio mai kitä . Maa ma tuu koa pole , ĩ tä na a pi tapomo naio mai kitä . Toitai ma tä thaa wi ĩ tä , makö hölapalo mai , toitai makö kutio wi ĩ tä , Teusö a õsi kua tolele ĩ anö makö pi mönahapama sisa wi ĩ tä , ĩ na tä kui tä na Teusö a pi tapoa totia sisaa .
45014018	Cristo a na wa kalipalo kuköma , toitai wa tä thaö , wa hölatalo mi , ai wa töpö noima apaö , ĩ na wa kuati ha , kawa na Teusö a pi mönaha apa nö , ' Wa topa ' ĩ na a pi kuu kitä . ' Ĩ a topa apaö ' ĩ na sanöma töpö pewö pi kuu naio soata kitä .
45014019	Önö kutenö , makö wanihaso mai , makö pipaso totiopököö ! Kamakönö Cristo ma pi ipa wi , ĩ tä palaso wi , ĩ tä na kama pö pewö pi luluo hẽtupasoö !
45014020	' Salo sa pö opala naio nö , ipa ai sa tä õsi wanisalapamanö matimöö ! ' ĩ na makö pi kuu waikia manu kule , salo kökö pewö oa satimo tihöö ! Ai tä õsi na Teusö a kalipaloti wi , ĩ tä waniapa tihöö ! Salo kökö pewö ausi waikii , kökö salo oa wi tä topa kule maaki , ĩ wa salo oaö ha , ĩ salo a na a waio pasio wi ĩ wa õsi waniapamanö nö , ĩ wa salo oa pole , ĩ tä topa mai kitä .
45014021	Ĩ wa õsi waniapama mai ha , wa kua wi ĩ tä topa sisaa . Önö kutenö , salo wa oaö , wa tuu koaö , ĩ na wa kua kua wi na , ĩ na au ai tä kua naio nö , ' Häö . Wanisala sa tä thaa ke ' ĩ na au ai tä pi kuu wi , ĩ na ĩ wa pi thama paio mi tä , ĩ a salo oa ti ! Ĩ tuu koa ti ! ' Wanisala sa tä thaa ke ' ĩ na ai wa tä pi thama mai , ĩ tä topa apa .
45014022	Kawa aiki , ' “ Salo sa kö pewö oa wi ĩ tä topa ” ĩ na Teusö a pi kuu naio kitäö ! ' ĩ na wa pi kuu waikia manu kule , au ai töpö na ĩ ta wäsä tihöö ! Pe epii makö hapalo hẽtupasolaso matimö . ' Sa kuati wi ĩ tä wanisala mai kitä ' ĩ na wa pi kuu tä , wa pi mönaha apa kitä .
45014023	Ĩ na tä kua tä , ' Hi sa salo oa wi ĩ tä wanisala hãtoa ' ĩ na wa pi kuu päla nö maaki , ĩ wa salo oa satialöma , ' Wanisala wa tä thaa ke ' ĩ na Teusö a kuu kitä . ' Sa kua wi ĩ tä topa ' ĩ na wa pi kuu totio mi kutenö , ' Wanisala wa tä thaa ke ' ĩ na Teusö a kuu kitä .
45015001	Jesus Cristo ma thapo wi ĩ makö pi tapomo mosawi ipii , ĩ makönö Jesus a thapo wi ĩ ai töpö pi tapomo moti pasi soai , ĩ ma töpö pasilipoö ! Kama makö pi mönahapalo sapao kõo päo mai ,
45015002	ai ma töpö pi mönahapalama sisapököö ! Ai töpönö Jesus a thapo lotetea kuköpö , ma töpö pasilipalö nö , ma töpö pi mönahapamanöpököö !
45015003	Cristo kama pi mönaha sapao kõo maama . Teusö tä waheta aiki , ' Hapa Teusö . Kawa na ĩ töpö hapalo wanisala apa noai , kamisa na ĩ töpö hapalo wanisala apa naioma ' ĩ na tä waheta kuu .
45015004	Sutu ha Teusö tä waheta na tä sãökökö noai , kamakö pewö pi hatukupamani pia salo , ĩ tä pewö sãökököma . Makö pi hatukupasoma , ' Waiha toitai makö kuo soatio kitäö ! ' ĩ na makö pi kuu kuköpö , Teusö tä wahetanö makö õsi lotetepasoö , makö kasiapaloö , ĩ na makö kuaö .
45015005	Önö kutenö , Teusö anö makö õsi lotetepamani , makö pi topapali , ĩ na makö õsi thama sinomo kutenö , Cristo ma uöma ösöha totio nö , makö hapalo isi wanihipaloti mai , toitai makö kutiopöö !
45015006	Toitai makö kuati nö , kamakö hai ĩ Jesus Cristo pata tä hai ĩ pö̃ Teusö a na , ' Teusö wa totiatalo opatiwöö ! ' ĩ na makö pewö kuu ösöho totio opatipököö !
45015007	Önö kutenö , ' Teusö a totiatalo opatiwö ' ĩ na sanöma makö pewö pi thamapö , Cristo anö makö noima kua wi na , ĩ na pö pewö noimaso kua totio opaö !
45015008	Pi naka . ' Teusö a pitilimo opa noa ' ĩ na Cristo anö sanöma makö pi thama pia salo , juteu töpö pasilipotima . Cristo anö juteu töpö pasilipotima kutenö , pi na sanöma makö pi thamama . ' Sutu ha kamakö hai ĩ nö patapö töpö na Teusö aiki , “ Waiha kamakö hai ĩ ola sa töpö täapa läo kõki kitäö ! ” ĩ na a kuu noai , ĩ na ĩ tä kua tolea totio opa noa ' ĩ na Cristo anö makö pi thamama .
45015009	Ĩ na tä kua tä , Cristo anö juteu töpö pasi mai ĩ töpö täapa naio kõoö ha , ' Teusö a totiatalo opa noa ' ĩ na ĩ töpö kuu naioö . Pi naka . Ĩ na Teusö tä waheta kuu : ' Teusö ai . Juteu töpö pasi mai ĩ töpö na kamisanö wa wäsä nö , “ Teusö a totiatalo opa asaöö ! ” ĩ na sa kuu nö , au ama sa ta thaa kitäö ! ' ĩ na tä waheta kuu .
45015010	' Juteu makö pasi mai ĩ pö ! Teusö anö kama hai ĩ töpö saia somanö noai ĩ töpö pi mönaha apa , kamakö pi mönaha apa naia , ĩ na pö kuaö ! ' ĩ na Teusö tä waheta kuu naioö .
45015011	' Juteu töpö pasi mai ĩ makö aiki , “ Teusö pata tä totiatalo opa asawö ” ĩ na ĩ makö kuupö . Ĩ na ai sanöma makö pewö kuu naiopö ' ĩ na tä waheta kuu naioö .
45015012	Isaías aiki naiwö , ' Juteu töpö pasi mai ĩ töpö na Jesé a hai ĩ tolewö tä kaikanamo kuki kitäö ! “ Ĩ a patanö makö täapa kõo läo kitäö ! ” ĩ na ĩ töpö kuu kitäö ! ' ĩ na Isaías a kuuma .
45015013	' Teusö anö makö täapa kõa läo kitäö ! ' ĩ na Teusö anö makö pi thama soatio wi ĩ anö makö pi mönahapamani , makö pi topapamani , ĩ na makö pi thaa thaa totipamani wi ĩ sa tä pii kule . ' Teusö a pitili ' ĩ na makö pi kuu totioö ha , Teusö anö ĩ na makö pi thaa thaa totipamani kitä . Ĩ na makö pi thaa totipamanöma , ' Teusö anö makö täapa kõo kitäö ! ' makö pi kuu wi , kamakö õsi na ĩ tä palaso kitä . Kamakö õsi na Teusö a õsi kua tolele ĩ a lotete epii , ĩ tä kalipalo opa kutenö , ' Teusö anö makö täapa totia kõa läki kitäö ! ' ĩ na makö pi kuu sinomo opa kuki kitä .
45015014	Ipa pö . ' Makö topa apaö . Ma tä pewö taö öpaö . Teusö a na makö pi hatukupamamo hẽtupaso taö öpaö ' kamakö na ĩ na sa pi kuu totia waikia kule .
45015015	Ĩ na makö kua waikia manu kule , makö pi motipo kota maapö , kamakö na sa kuu kili mai , sa tä sãököpalö nö , kamakö na hi sa tä waheta simöpali ke . Teusö anö sa totiapala apa nö , sa sailö nö , sa simönöma . Önö kutenö hi waheta sa tä simöpa kili mi .
45015016	Jesus Cristo a na sa kalipalo sinomo nö , juteu töpö pasi mai ĩ sa töpö pasilipa kuköpö , Teusö anö sa simöpalöma . Önö kutenö , ai juteu pata tänö Teusö a täpä sinomo kuati wi na , ĩ na kamisanö Teusö sa täpä kua sinomo kua hö̃tötio pia salo , juteu töpö pasi mai ĩ töpö na Cristo sa ta wäsä sinomoö . Ai juteu pata töpönö Teusö a na salo a ĩsi totoma kuati wi na , ĩ na kamisanö Teusö a na ai sa töpö uni totoma thamati pia salo , Teusö sa ta wäsä sinomotii . Sa ta wäsäti ha , juteu töpö pasi mai ĩ töpönö Cristo a thapo kuki wi , ĩ töpö õsi na Teusö anö kama õsi kua tolele ĩ a titiköma kutenö , Teusö a na ĩ sa töpö uni totomaö ha , ĩ Teusö a pi mönaha apaö .
45015017	Önö kutenö , Cristo a na sa kokaiki nö , Teusö a na sa kalipaloti wi ĩ sa ta kateha pi topa apaö .
45015018	Cristo anö juteu töpö pasi mai ĩ töpö na Teusö a hinia totimani pia salo , sa simönöma . Ĩ tä na sa kuu sisaö . Ĩ sa ta kateha kili mi . Sa kuati noai , ĩ töpönö ĩ tä taa nö , sa ta wäsäti noai ĩ tä na töpö sömöka taiki nö , Teusö ta hini totikömae .
45015019	Teusö a õsi kua tolele ĩ a lotete epii ĩ tänö sa lotetepamanöma kutenö , Teusö a lotetea apa wi , ai töpö na ĩ sa tä möma pia salo , sa tä aipamatima . Önö kutenö , Teusö anö sa simönöma , Jetusalẽi tä uli pata hamö sa hua somasolöö , ai satehe epii tä uli hamö sa huu nömöoö , Ilítia tä uli hamö sa huu nömöoö , ĩ na tä uli kui tä uli pewö hamö sa hutiilö pamö , Cristo ta topa apöle ĩ sa tä pewö a wäsä totio waikioma .
45015020	Ai tiko töpönö Cristo ta hini tai mi toti ipö pasi soai , ĩ töpö kuo pa , Cristo ta topa apöle , ĩ sa ta wäsä pi topa apa sinomoma . Ai tiko töpö na ai töpönö Cristo ta wäsä waikio noai , ĩ tiko töpönö Cristo ta hini taö waikia kutenö , ĩ töpö na Cristo sa ta wäsä pi topa nömöa mane .
45015021	Cristo ta hini tai mia totia apölai , ĩ töpö kuo pa Cristo sa ta wäsä pi topa apa wi , ĩ ta kule na ĩ na Teusö tä waheta kuu hö̃töoö : ' Ai töpönö Teusö tä kai a hini paio maa noai , ĩ töpönö Teusö a tapa kuki kitä . Ĩ töpönö Teusö ta hini paio maa noai , ĩ töpönö ĩ ta hininöhe nö , ĩ ta taö kuki kitä ' ĩ na tä waheta kuu .
45015022	' Homa tili töpö na sa hamamo tasokö o ! ' ĩ na sa pi kuu totia kule maaki , Cristo ta hini tai mi ipii ĩ töpö na Cristo sa ta wäsä paitia kutenö , kamakö na sa hamamo solö mai ha , sa kua soa päa kule .
45015023	Ĩ na sa kua nö , hi tä uli ha töpö pilipai , ĩ töpö na Cristo sa ta wäsä waikioma kutenö , kamakö na sa hamamo pi topa noai ĩ tä tetea apa waikia kutenö ,
45015024	Esöpaania tä uli hamö sa huu piale , ĩ sa lö kui , kamakö na sa hamamo hasua kõpasolö kitä . Kamakö na sa hama kuo naioma , sa huso kõa tä , kamakönö sa pasilipalöpököö !
45015025	Huki kamakö na sa hamamo paio mai ha , jetusalẽi tili töpönö Teusö a thapo wi ĩ töpö na sitipa sa kökö totokö tasopö , ĩ tä uli hamö sa huu paio taso pia kule .
45015026	Jetusalẽi tili töpönö Teusö a thapo wi , sitipa kökö na ĩ ai töpö honimopalo wi ĩ töpö na , Masetônia tili töpönö Cristo a thapo wi ĩ töpö , Akaiatili töpönö Cristo a thapo wi ĩ töpö , ĩ na töpö kui töpönö sitipa kökö simöpa pialai , ĩ sitipa sa kökö kai huu pia kule .
45015027	' Sitipa ma kökö simöpa mi salo ' ĩ na sa kuu pola tä kuno mai , kama töpönö sitipa kökö simöpa pi topa apa päa kulai . Awai . Ĩ töpönö ĩ töpö honimo wi ĩ töpö täpälöpököö ! Juteu töpö pasi mai ĩ töpönö juteu töpö na Teusö ta tälöma kutenö , sitipa kökö na , juteu töpö pasi mai ĩ töpönö juteu töpö pasilia hö̃töpalöpököö !
45015028	Ĩ töpönö sitipa kökö simöpali wi , jetusalẽi tili töpö na ĩ sa kökö totokölö nö , Esöpaania tä uli hamö sa hulasolö kitä . Sa hulolö nö , kamakö sai pö na sa hama hasupasolö kitä .
45015029	Sa hama hasuolö pamö , kamakö na Cristo sa ta wäsä kuköma , Cristo anö makö pi topapalama totio opa kitä .
45015030	Ipa pö ! ' Jesus Cristo pata tä pitili ' makö pi kuu , makö noipaso kua totio wi , Teusö a õsi kua tolele ĩ anö ĩ na makö pewö noia thapali , ĩ na makö kua kutenö , makö kasiapalo opa nö , Teusö a na pe epii ĩ makö pewö hapalo nö , ' Paulo a noamaö ! ' ĩ na makö kuu !
45015031	' Jutéia tä uli ha Cristo ta hini wani ipii , ĩ töpö kule , ĩ töpö na Paulo a noamaö ! ' ĩ na makö kuu nö , ' Teusö ai . Jetusalẽi tili töpö aiki , “ Paulo anö makö pasilipa wi ĩ tä topa apa kule ” ĩ na töpö kuu wi ĩ sama tä pii kuleö ! ' ĩ na pö kuu totihoö !
45015032	Ĩ na makö kuu ha , kamakö na Teusö anö sa kai walokö solöma , sa pi mönaha apii sa talalo nö , kamakö na sa kutiki nö , sa pi honipo mai , sa pi topa apati kitä .
45015033	Pei . Teusö anö makö pewö pi topapalama sinomo wi , kamakö na ĩ a kuo soatio wi ĩ sa tä pii kuleö ! Ĩ naköö !
45016001	Ĩ na tä kua tä , Pepisoma anö Cristo a thapo kutenö , ' Nakai ' ĩ na samakö kuutoö . Sẽikötéia tili töpönö Cristo a thapo wi ĩ töpö kokamo sinomo wi , ĩ töpö na Pepisoma a kalipalo sinomoö . Ĩ a toita apö .
45016002	Kamakö na Pepisoma a talasoö ha , ĩ anö Cristo pata tä thapo kutenö , ' Ipa sai a na a pökö kuikiö ! ' ĩ na makö noimo nö , ĩ na makö kuu ! Teusö a hai ĩ makö pewö kutenö , ĩ na makö kuupökö . Kamisa , satehe epii ai töpö , ĩ na samakö kui , Pepisoma anö ĩ samakö pasilipo waikioma kutenö , kamakönö ĩ ma suö pasilipo nömöopököö !
45016003	Pötisiilasoma a , Akila a , ĩ na kilii töpö na makö hapalo nö , ' “ Makö topa kule ? ” kamakö na ĩ na Paulo a kuu kuleö ! ' ĩ na makö kuu ! ' Jesus Cristo a na sa kalipalo tä , ĩ töpö kalipalo naioma ' ĩ na sa kuu kule .
45016004	Ĩ töpö kalipalo naia tä , ' Pälaö ! Paulo ma pasilipoö ha , ai töpönö makö säpalö matimöö ! ' ĩ na ĩ töpö pi kuu mai , sa pasilipo satia apatimae . Önö kutenö , ĩ töpö na , ' Aitaköö ! ' sa kuu sinomoö . Juteu töpö pasi mai ĩ töpönö Cristo a thapo wi ĩ töpö kokamo pa , ĩ na ĩ töpö kuu hö̃töoö .
45016005	Pötisiilasoma a , Akila a , ĩ na kilii töpö sai pö ha Cristo a thapo wi ĩ töpö kokamo sinomo wi ĩ töpö na makö hapalo naio nö , ' “ Makö topa kule ? ” kamakö na ĩ na Paulo a kuu kuleö ! ' ĩ na makö kuu nö , ásia tili töpö kule , ĩ tä uli ha Epênetu anö Cristo a thapo soma noai ĩ sa pi ipa wi , ĩ a solo makö huamaso nö , ' “ Wa topa kule ? ” kawa na ĩ na Paulo a ku upa kulatiö ! ' ĩ na makö kuu nö ,
45016006	kamakö na Maria a kalipalo opa noai ĩ a na ĩ na makö kuu naio nö ,
45016007	Ãtötôniku a , Júnia a , ĩ na kilii töpö na , ' Makö topa kule ? ' makö kuu naioö ! Ĩ töpö hai ĩ juteu töpö hö̃töwö . Titita wi a sai ha sa tititia tä , ĩ töpö tititio naioma . Cristo anö töpö simöa asalö noai ĩ töpö aiki , ' Ãtötôniku a , Júnia a , ĩ na töpö kui töpö toita apö ' ĩ na ĩ töpö kuu . Kamisanö Cristo sa thapo paio mai ha , ĩ töpönö Cristo a thapo somama .
45016008	Ãplíatu anö Cristo pata tä thapo naio wi ĩ a na sa noimo opati wi , ĩ a na , ' “ Wa topa kule ? ” Paulo a kuu kuleö ! ' ĩ na makö kuu naioö !
45016009	Ĩ na makö kuu nö , Uhupanu a na , ' Wa topa kule ? ' makö kuu naioö ! Ĩ a solo , Cristo a na samakö kalipaloma . Esötákisö sa pi ipa wi ĩ a na , ' Wa topa kule ? ' makö kuu nö ,
45016010	' Apeelisö anö Cristo a thapo wi ĩ a topa apa sinomoö ' ĩ na Apeelisö anö ai töpö pi thama noai ĩ a , Atisötópulu a , kama töpö pewö , ĩ na töpö kui töpö na , ' Makö topa kule ? ' makö kuu naio nö ,
45016011	kamisa hẽtu hai ĩ Etosião a hilo wi ĩ a , Nasiisu töpönö Cristo a thapo wi ĩ töpö , ĩ na töpö kui töpö na , ' Makö topa kule ? ' ĩ na makö kuu naioö !
45016012	Ĩ na makö kuu nö , Tötipena a , Tötiposa a , ipa noi tä Pésisi a , ĩ na töpö suö kui , Jesus pata tä na ĩ töpö kalipalo sinomo wi , ĩ töpö na , ' Makö topa kule ? ' makö kuu naioö !
45016013	Ĩ na makö kuu naio nö , Jesus pata tä na Hupu a kalipalo opati wi ĩ a , Hupu a hai ĩ pöpönö a , ĩ na kilii töpö na , ' Makö topa kule ? ' makö kuu naioö ! Hupu a hai ĩ pöpönö anö kama hai ĩ ulu töpö totiapala apa kua wi na , ĩ na ĩ a suönö ĩ na sa totipo kua apa hö̃töo kipiliö !
45016014	Asĩkötitu a , Plekõsi a , Ehemisö a , Pátötopasö a , Ehemasö a , ĩ na kilii töpö sai pö na ai töpö kokamo sinomo wi ĩ töpö , ĩ na töpö pewö kui töpö na , ' Makö topa kule ? ' makö kuu naioö !
45016015	Ĩ na makö kuu naio nö , Pilóloku a , Júlia a , Neteu a , kama hai ĩ pese a , Olĩpasö a , ĩ na kilii töpö sai pö na ai töpönö Teusö a thapo wi ĩ töpö kokamo naio wi ĩ töpö , ĩ na töpö pewö kui töpö na , ' Makö topa kule ? ' ĩ na makö kuu naioö ! Sa töpö pewö a katehae , ĩ töpö pewö na , ' “ Makö topa kule ? ” ĩ na Paulo a kuu kuleö ! ' ĩ na makö kuu totihoö !
45016016	Cristo a thapo naio wi , kamakö sai pö na ĩ töpö tapo tä , makö pi mönaha apa salo , makö hanokopasopököö ! Hi tä uli ha Cristo a thapo polai , ĩ töpö kokamo sinomo wi , ĩ töpö aiki , ' Homa tili töpö na , “ Makö topa kule ? ” wa kuu ! ' ĩ na ĩ töpö kuu kule .
45016017	Ipa pö ! Kamakö na Teusö ta taöma noai , ai töpönö ĩ ta peama pasio wi , ĩ ai töpö kua . Teusö ta peama nö , Teusö a thapo wi ĩ töpö selekepamani , ' Cristo a pitili ' ĩ na ai töpö pi kuu wi ĩ tä mapamani , ĩ na ĩ töpö kuaö . ' Önö kutenö , ĩ na tä kua wi , ĩ tä na pö pi mosawikiö ! Ĩ töpö na pö loo naio tihöö ! ' ĩ na sa kuu upati kuleö !
45016018	Kamakö hai ĩ Cristo pata tä na ĩ töpö kalipalo pi topa totio mai ha , kama töpö puko pi topa sinomo päoö . ' Ĩ töpö hapalo taö öpaö ' ĩ na ĩ töpönö makö pi thama kule maaki , makö a kateha topa apati wi maaki , makö pi mosawia mi tä , ĩ töpönö makö mönama totio wi tä kupasoö .
45016019	Kamakönö Cristo ma ta hini totia apa asale , ai töpö pewönö ĩ tä taö totia waikia . Cristo ma ta hini totia apaö ha , pe epii sa pi mönaha apaö . Kamakö na sa pi mönaha waikia kule maaki , pi na kamakö na sa kuu kule : ' Toitai tä na pö pi hatukuikiö ! Wanisala tä thaa wi , ĩ tä na moti moti pö kua totikiö ! ' ĩ na sa kuu kule .
45016020	Teusö anö makö pi topapalama apati wi , ĩ anö lope epii Sai tä sai pata utitipalöma , kamakönö Sai ma ta pata peama naio kitä . Pili makö aminö Sai ma ta pata katätäpo piale , Teusö anö kamakö na ĩ a katätämapo pia kule . Kamakö hai ĩ Jesus pata tänö makö totiapala apati wi , ĩ sa tä pii kule .
45016021	Timóteo sa nokamanönö noai , Cristo a na ĩ a kalipalo naio wi , homa tili makö na ĩ aiki , ' Makö topa kule ? ' kamakö na ĩ na Timóteo a kuu naia kuleö ! Lúsiu a , Jasão a , Sosípatötu a , ĩ na juteu töpö kui , ĩ töpö aiki , ' Makö topa kule ? ' kamakö na ĩ na ĩ töpö kuu naia kule .
45016022	Hi waheta tä na Paulo a kuu pole , Tésiu sanö ĩ sa tä sãöka läa päki ke . Cristo sa thapo naia kutenö , ' Makö topa kule ? ' kamakö na ĩ na sa kuu naioö .
45016023	Kaiu a sai pö na Paulo sa kutia kule . Kama Kaiu sai pö ha Cristo a thapo wi ĩ töpö kokamo nö , töpö Teusömo sinomoö . ' “ Makö topa kule ? ” ĩ na homa tili töpö na , ĩ na wa kuu ! ' ĩ na Kaiu a kuu naia kule . Hisa ha , kotĩtu tili pata töpönö sitipa kökö nakapa sinomo wi , Etaasötu anö ĩ kökö thaa sinomo wi , ĩ aiki , ' Makö topa kule ? ' ĩ na ĩ a kuu naia kule . Kuaatu a solo .
45016024	[ Kamakö hai ĩ Jesus Cristo pata tänö makö pewö totiapala apa wi ĩ sa tä pii kule . Ĩ naköö ! ]
45016025	' Teusö a totiatalo opa asatiowöö ! ' ĩ na makö pewö kutipököö ! Teusö anö makö pi lotetepamanöma , ' Cristo a pitili ' ĩ na makö pi thama sinomo kuki kitäö ! Jesus Cristo ta topa apöle , ĩ sa ta wäsä pola nö , ĩ na sa kuu sinomoö . Sutu upa ha Cristo ta wäsä mai ha , tä kutioma maaki ,
45016026	huki ĩ tä na Teusö anö samakö pi hatukupamanöma . Sutu ha Teusö a kai wäsä sinomo noai ĩ töpö aiki , ' Waiha sanöma makö täapa kõo läo wi , ĩ a huu kitäö ! ' ĩ na töpö a kuu nö , ĩ tä sãökökö noai ĩ tä na , ' Wi na ta kuu totia kule taköö ? ' ĩ na samakö pi kuu paitioma maaki , huki ĩ tä na Teusö anö samakö pi hatukupamanöma . Samakö pi hatukupamani ha , ' Ã ãi . “ Sanöma makö täapa kõo läo wi , ĩ a huu kitäö ! ” tä kuu noai , ĩ Cristo a katehama ta o ' ĩ na Teusö anö samakö pi thamanöma . Temii Teusö a kuo sinomo soatio wi , ĩ anö samakö simöama . Samakö simöaö ha , ' Hi masita tä uli pewö hamö sanöma töpö pilipai , ĩ töpönö Cristo a hinia totilöpököö ! ' ĩ na samakö pi kuu nö , sama ta wäsä hätäpotii .
45016027	Teusö a hai , ĩ pata tä sai sisawö . Ĩ a pi pata hatuka apa sisaa . Sanöma makö täapa kõo läo pi topa salo , Jesus Cristo a simöpalöma . Önö kutenö , ' Teusö a totiatalo opa asaöö ! ' ĩ na makö pewö kuu soatiopököö ! Ĩ naköö ! Peiö !
46001001	Paulo sa . Teusö anö sa naka pi topa apama kutenö , sa nakalöma . Jesus Cristo anö töpö simöpa asa noai , ĩ nasimö sa kua naipasopö , sa nakalöma . Sósötenisö anö Jesus a thapo naio wi ĩ a solo hi waheta sama tä simöpali ke . Kotĩtu tä uli ha makö kokamo nö , makö Teusömo sinomo wi ĩ makö na sama tä waheta simöpali ke . Jesus Cristo anö makö thaa sokamapo asale , ĩ makö . Jesus Cristo ma thapo wi ĩ makö topa apa wi , ĩ makö kua asapasopö , Teusö anö makö naka asalöma . Ĩ tä uli pewö hamö töpö pilia setekepai , ĩ töpönö Jesus Cristo pata tä sai naka wi ĩ töpö pewö na hi sama tä waheta simöa naipali ke . Jesus Cristo a hai , kama töpö hai ĩ pata tä , Jesus Cristo a hai , kamisamakö hai ĩ pata tä nai soatawö .
46001002	
46001003	Kamakö hai ĩ pö̃ Teusö a , kamakö hai ĩ Jesus Cristo pata tä , ĩ na kilii töpö na sa hapalo nö , ' Kotĩtu tili ma töpö totiapala apaö ! Ma töpö pi topapalama totio opaö ! ' ĩ na sa kuu .
46001004	Teusö anö Jesus Cristo a na makö totiapalama apa kutenö , kamakö na sa pi mönaha apa nö , ' Aitaköö ! ' Teusö a na ĩ na sa kuu sinomoö .
46001005	Jesus Cristo a na makö koka totia kutenö , makö pi tao opaö . Makö hapalo taö öpaö , ma tä taö öpa naia soataa , ĩ na Teusö anö ĩ na makö thapamanöma .
46001006	Kamakönö Cristo ma ta hini totio opama .
46001007	Önö kutenö , kamakö hai ĩ Jesus Cristo pata tä tapamo kõo piale , ĩ ma tä tapala opimo toitia tä , Teusö anö tä pewö totoma wi , ĩ ma tä pewö thapo waikia kule .
46001008	Jesus Cristo anö makö pasilipo opa kutenö , Jesus ma kai a hini mapo mai kitä . Ĩ ma kai a hini soatio kuköma , Jesus Cristo pata tä sai huu kõköma , ' Wa wanisala apaöö ! ' ĩ na Jesus a kuu mai kitä .
46001009	Teusö a suasimo pikio mi . Kamakö , Teusö a hai ĩ ulu a , ĩ kamakö hai ĩ Jesus Cristo pata tä sai pata , ĩ na makö kui makö noimaso kuköpö , Teusö anö makö nakalöma . Makö nakalö noai , ĩ a holisimo mi . Ĩ anö makö pasilipo opa soatio kuki kitäö !
46001010	Ipa pö ! Sa kuu piale na , ĩ na kamakö hai ĩ Jesus Cristo pata tä kuu naia kule . Makö pewö hapalo ösöho hẽtupaso totiolöpököö ! Makö pi uni selekepalo mai , makö pi pewö kokapalo totio nököö ! Samii ĩ tä na makö pi kuo kololo sisapököö !
46001011	Ipa pö ! Kamisa na ai Kloé töpö kopo nö , ' Kotĩtu tili töpönö Jesus a thapo wi ĩ töpö hapalo hẽtupaso pi hĩsuha apa kulaliö ! ' ĩ na ĩ töpö kuu solö kipili .
46001012	Pi naka . Makö hapalo hẽtupaso pi hĩsuha apöla nö , ' Paulo sa kai a hini wi ĩ sa ' ĩ na ai wa kuu , ' Apoolu sa kai a hini wi ĩ sa ' ĩ na ai wa kuu hö̃töa , ' Sepasö sa kai a hini wi ĩ sa ' ĩ na ai wa kuu hö̃töa , ' Cristo sa kai a hini wi ĩ sa ' ĩ na ai wa kuu soka hö̃töa , ĩ na makö kuu selekea kule .
46001013	Ĩ na makö kuu hẽtupaso maiki . Cristo a asawösöpasoma ta o ? Ma . Samii Cristo kama kua . Önö kutenö , Cristo a hai ĩ makö selekepo mai kitä . Makö täapa kõo läopö , hii ti pakalai ti ha Paulo sa säpamonasoma ta o ? Kamakönö Paulo sa kai a hua sinomo pia salo , makö mãi õmamonasoma ta o ? Ĩ na kuno mai . Cristo ma kai a hua sinomo pia salo , makö mãi õmamonasoma .
46001014	Kamisanö makö mãi õma maapili . Kötiisöpu a , Kaiu a , ĩ na kilii sa töpö mãi õa sisamani kipili nökö .
46001015	Kamisanö makö mãi õma maama kutenö , ' Paulo sa kai a hua sinomo pia salo , sa mãi õmamonaso kipiliö ! ' pö kuu hãto tihöö !
46001016	Esötépanasö sa töpö mãi õa naia sisamani kipili . Ai sa töpö mãi õa sätäa naimani wi ĩ sa tä taö maa saile ta .
46001017	Cristo aiki , ' Paulo anö ai töpö mãi õmananöpö , Paulo sa simöpa pia kule ' ĩ na Cristo a pi kuu maama . ' Ta topa apöle , Paulo anö ta wäsä kuköpöö ! ' ĩ na Cristo a pi kuu salo , Paulo sa simöa pasipalöma . Sa simöpali ha , hii ti pakalai ti ha Cristo a säpamonaso noai , ĩ ta lotetea apöle , ai töpönö ĩ ta taö mapo maapö , ai sanöma töpö hapalo tao opa kua päo wi na , ĩ na sa hapalo kua päo mai kitä .
46001018	Õsi töpö pea tolea wi ĩ tä uli ha töpö huu piale , ĩ töpö aiki , ' Hii ti pakalai ti ha Cristo a säpamonaso noai , ĩ ta suasi pasiwö ' ĩ na ĩ töpö pi kuu kule maaki , Cristo anö makö täapa kõo läo wi ĩ makö aiki , ' Hii ti na Cristo a säpamonaso noai , ĩ ta lotetea apa asaa . Ĩ ta lotete epö kutenö , ĩ ma ta hini kuköma , Teusö anö makö täapa kõo läoö ' ĩ na makö pi kuu pasioö .
46001019	Ĩ na Teusö tä waheta sãökama kuu : ' “ Ĩ töpö pi mosaia apa nö kilile ia ! ” ĩ na ai sanöma töpö kuu kule maaki , “ Ĩ töpö pi mosaia pasia maneö ! ” Teusö sa kuu kitä . “ Ĩ töpö pi hatuka apawö ” sanöma töpö kuu kule maaki , “ Ĩ töpö pi motia apa soaleö ! ” ĩ na Teusö sa kuu satia kitä ' ĩ na tä sãökama kuu .
46001020	Önö kutenö , Teusö a thapo mai ĩ töpö pi mosai ipii , wi na ĩ töpö kua totiopö ? Teusö a thapo mai maaki , ĩ töpö pi hatuka apa naine , wi na ĩ töpö kua naiopö ? Teusö a thapo mai ĩ töpö hapalo tao opa wi , wi na ĩ töpö kua naiopö ? ' Teusö a thapo mai ĩ töpö pi hatuka apa ' sanöma makö pi pewö kuuma maaki , ' Ĩ töpö osemo totia pasia alu kuleö ! ' Teusö anö ĩ na makö pi thama pasioma .
46001021	Teusö a pi hatuku upö kutenö , ' Kama sanöma töpö pi hatukupalo saimopalo pätio wi , ĩ tänö sa taö pasio mai kitäö ! ' ĩ na Teusö a pi kuuma . ' “ Jesus ta wäsä sinomo wi ĩ ta suasi pasiwö ” ĩ na ai töpö pi kuu päla tä maaki , Jesus ta hini totio wi ĩ sa töpö täapa kõo läo asa kitäö ! ' ĩ na Teusö a pi kuu totioma . Ĩ Jesus sama ta wäsä sinomoö .
46001022	Juteu töpö aiki , ' “ Jesus hai , ĩ pitili tä sai ” sa pi kulasopö , ĩ ai wa tä aipöama tamoma totio mi salo ' ĩ na juteu töpö kuu sinomoö . Ĩ na tä kua tä , töpö pi hatuka apöle , ĩ töpönö ta hapalo pole , juteu töpö a hilo pasia mane , ĩ köteeku töpönö ĩ ta hini pi topa apa pasioö .
46001023	Ĩ na ĩ töpö kua kule maaki , hii ti pakalai ti ha a säpamonaso noai , kamisamakönö ĩ Cristo sama ta wäsä sinomo pasioö . Juteu töpö na ĩ ta hĩsua apa , juteu töpö pasi mai ĩ töpö na ĩ ta suasia apa , ĩ na ĩ töpö na , ĩ na ĩ ta kua pasia .
46001024	Ĩ na ĩ töpö na , ĩ na ĩ ta kua kule maaki , ai juteu töpö , juteu töpö pasi mai ĩ töpö , ĩ na töpö kui , Teusö anö ĩ ai töpö nakalöma . Ĩ töpö nakalö noai , ĩ töpö aiki , ' Teusö a lotete epö kui na , ĩ na Cristo a lotete kuö hö̃töwö . Teusö a pi hatuku upö kui na , ĩ na Cristo a pi hatuku kuö hö̃töwö ' ĩ na ĩ töpö pi kuu asaö .
46001025	' Teusö a kai a suasi pasiwö ' ĩ na ai töpö pi kuu kule maaki , kama sanöma töpö pi hatukupalo pätio wi , ĩ tä na Teusö a kai a hatuka satia apa asaa . ' Teusö a wani utiti ' ĩ na ĩ töpö pi kuu kule maaki , sanöma töpö lotetea apa wi , ĩ tä na Teusö a lotetea hasua apa asaö .
46001026	Ipa pö ! Teusö anö makö nakalö noai , ĩ tä makö kua noai , ĩ tä na pö pi tapomo totikiö ! ' Makö pi hatuka apa wi ĩ makö ' ĩ na ai sanöma töpö kuu pasio maama . Makö pi hatuka apa wi , satehe epii ĩ makö kuo maama . Makö lotete epii , satehe epii ĩ makö kuo maama . Ai töpö na makö hösökapalo asatio wi , satehe epii ĩ makö kuo maama .
46001027	Teusö anö makö nakalö noai , ĩ tä , ĩ na makö kuo maama maaki , Teusö anö makö saia asapalöma . Sanöma töpö pi hatukupalo pätio wi , Teusö anö ĩ töpö komopamani pia salo , makö saia asalöma . Ai sanöma töpönö makö a kateha nö , ' Ĩ töpö pi hatukua mi ipö kitäö ! ' ĩ na ĩ töpö kutima maaki , Teusö anö makö saia asalöma . Hiki . Sanöma töpö lotete epii , Teusö anö ĩ töpö pewö pi komopamanöpö , sanöma töpö utiti ipii , Teusö anö ĩ töpö saia asalöma .
46001028	Ai sanöma töpönö ĩ töpö komoapalamatima maaki , Teusö anö ĩ töpö saia asalöma . Ai sanöma töpö na ai töpö hösökapaloti noai , Teusö anö ĩ töpö komopamani pia salo , töpö komoapalo paio noai , Teusö anö ĩ töpö saia asalöma .
46001029	Teusö a sömöka tala tä , ' Sa lotete epö asawö ' ĩ na ai sanöma töpö kuu maapö , töpö komoapalo sinomo wi , Teusö anö ĩ töpö saia totia asalöma .
46001030	Teusö anö Jesus Cristo a na makö thaa koka naiköma . Teusö anö Jesus Cristo a na makö pewö thaa kokaköma kutenö , Cristo a pi hatuka kui na , ĩ na makö pewö pi hatukua kua naia waikia kuleö ! Cristo a na makö pewö thaa kokaköma kutenö , Teusö anö makö makokopali , makö sokamakö nö , makö õsi ausia soapali , makö täa koni , Teusö anö ĩ na makö thamama .
46001031	Teusö anö ĩ na makö thamama kutenö , Teusö tä wahetanö makö noa thaa wi ĩ ta hua totilöheö ! Pi naka . Ĩ na tä waheta kuu : ' “ Sa lotete epö waikiwöö ! ” ai sanöma tä kuu pi topa wi , ĩ aiki , “ Ipa pata tänö tä thama sinomo wi , ĩ tänö sa lotete epö päwö ” ĩ na ĩ a kuupököö ! ' ĩ na Teusö tä waheta kuu .
46002001	Ipa pö ! Kamisanö kamakö na Teusö sa kai a wäsäti tä , ' Paulo a hapalo patamo taö öpawö . A hapalo pi mosaia apawö ' kamisanö ĩ na makö pi thama pi topa maapili .
46002002	' Jesus Cristo sa ta wäsä sisa kuköpököö ! Hii ti pakalai ti ha a säpamonaso noai , ĩ sa ta wäsä sisapököö ! ' ĩ na sa pi kuu sisa kipili nökö .
46002003	Kamakö na sa kua soatia tä , sa utiti , sa kili ipa salo sa satitimo opaö , ĩ na sa kuati kipili .
46002004	Sanöma töpö wäo kuköma , töpö hapalo taö öpaö , töpö hapalo pi mosai ipö , ĩ na sanöma töpö hapalo kua kua wi na , ĩ na Cristo sa ta wäsä tä , ĩ na sa hapalo kua kua pasio maapili . Cristo sa ta wäsä tä , ' Teusö a õsi kua tolele , ĩ a lotete epii , ĩ anö Paulo a hapalamawö ' ĩ na makö pi thama kipili .
46002005	' Sanöma töpö hapalo pi mosai kui na , ĩ na sa hapalo pi mosai kuö hö̃tö salo , “ Cristo a pitili ” ĩ na kotĩtu tili töpö pi kuu kuki kitäö ! ' ĩ na sa pi kuu maapiliö ! ' Teusö a lotete epö kutenö , “ Cristo a pitili ” ĩ na ĩ töpö pi kuu kuki kitäö ! ' ĩ na sa pi kuu pasio kipili .
46002006	Ĩ na sa pi kuu pasio kipili maaki , Teusö a na töpö pi luluo totio opa wi ĩ töpö na Teusö a kai pi a mosaia apa wi , ĩ sama ta wäsä sisaö . Teusö a thapo mai ĩ töpö , sanöma töpö patamopalo opati wi ĩ töpö patamo mapoimati ĩ töpö , ĩ na töpö kui töpö kai pi a mosaia apa wi , ĩ sa ta wäsä pasio mi .
46002007	Teusö a kai pi a mosaia apa totile , Teusö anö ĩ ta hasulupama paio maa noai , huki ĩ sama ta hasulupama kule . Teusö anö masita tä uli thapa paio mi tä , Teusö aiki , ' Sa kai pi a mosaia totile , ĩ tänö ipa sanöma sa töpö totia totipalöpöö ! ' ĩ na Teusö a pi kuuma .
46002008	Teusö a kai pi a mosaia apöle , ĩ sa ta hasulupamane , sanöma pata töpönö ĩ ta hini makoka apa maama . Ĩ töpönö ĩ ta hini totioma aköna , Jesus pata tä toita apö asai , hii ti pakalai ti ha ĩ a sätäma maa noa kipi .
46002009	Teusö anö ĩ ta hasulupama paio maa noai maaki , kamisamakö na ĩ ta hasulua asapamanöma . Ĩ na Teusö tä waheta kuuma : ' Teusö a pi ipa asale , ĩ töpö na Teusö anö tä totoma pi topale , ai sanöma pili tä mamo sainö ĩ tä tapa maama . Ai tä sömökanö ĩ ta hini maama . “ Teusö anö ĩ nasimö tä totoma hãto kitäö ! ” ai sanöma tä pi kuu maama ' ĩ na Teusö tä waheta kuuma .
46002010	Ĩ na ai sanöma töpö kua kule maaki , kamakö na Teusö anö kama õsi kua tolele , ĩ a simöpalö nö , ta hasulupama paio maa noai , kamakö na ĩ ta hasulua asa waikipamanöma . Ĩ tä pewö na Teusö a õsi kua tolele , ĩ anö makö pi hatukupamani . Teusö anö tä thama pi topa wi , ĩ tä pewö na makö pi hatukupamani .
46002011	Sanöma tä pi tapotio wi , kama pili a õsinö ĩ tä taö sisaö . Ĩ na tä kua kua wi na , ĩ na Teusö a kua hö̃töoö . Teusö a pi tapotio wi , samii kama õsi kua tolele , ĩ anö ĩ tä taö sisaö .
46002012	Sanöma töpö pi tapomo päo wi , ĩ nasimö ma tä sua maama . Teusö anö kama õsi kua tolele , ĩ a simöpalö noai , ĩ ma sua pasilöma . Teusö anö kamakö na ĩ tä pewö totokö noai , ĩ tä pewö na kama õsi kua tolele , ĩ anö makö pi hatuka totipamani .
46002013	Teusö a õsi kua tolele , ĩ sama sua waikilöma kutenö , Teusö a thapo mai ĩ töpö hapalo pi hatukua kua päo wi na ĩ na samakö hapalo pi hatukua kua naio päo mi . Teusö a õsi kua tolele , ĩ a kuu kua wi na , ĩ na samakö kuu naioö . Önö kutenö , Teusö a õsi kua tolele , ĩ anö ta wäsä noai , ĩ sama ta wäsä toleaö . Teusö a õsi kua tolele , ĩ anö töpö pi hatuka waikipamanö noai , ĩ töpö na sama ta wäsä toleaö .
46002014	Teusö a pi kuu wi , Teusö a õsi kua tolele , ĩ anö kamisamakö na ĩ ta wäsä wi , Teusö a õsi kua tolele , ĩ a thapo mai ĩ töpönö ĩ ta hua mi . ' Teusö ta wäsä wi ĩ ta suasi ' ĩ na ĩ töpö pi kuu sinomoö . Teusö a õsi kua tolele , ĩ a thapo totile , ĩ töpönö Teusö a õsi kua tolele , ĩ a kai a hinia totia asali .
46002015	Teusö a õsi kua tolele , ĩ a kai a hini pole , ĩ töpö pi tao opa asaö . Ĩ töpö aiki , ' Ki tä topa . Ki tä wanisala pasiwö ' ĩ na ĩ töpö kuu taö öpa sisaö . Ĩ töpönö tä makokama taö öpa sisaö . Ĩ na tä kua tä , Teusö a thapo totile , ĩ töpö kuati wi , Teusö a thapo mai ĩ töpönö ĩ tä taö makokoa totia naia mi .
46002016	Teusö a pi kuu wi , witi pili anö ĩ tä taö asaö ? Teusö a na , ' Ĩ na wa kuapököö ! ' ĩ witi pili a kuu taö asaö ? Teusö ma thapo wi ĩ makönö , Cristo a pi kuu wi ĩ ma tä taö asaö .
46003001	Ipa pö ! Teusö a õsi kua tolele , ĩ a hini totio wi ĩ töpö na sa hapalo kua kuati wi na , ĩ na kamakö na ĩ na sa hapalo kua kua pikio maapili . Teusö a õsi kua tolele , ĩ a hini mai ĩ töpö na sa hapalo kua kua wi na , kamakö na ĩ na sa hapalo kuu pikio kipili . Ulu töpö ose wai kui na , ĩ na makö kuö . Teusö a thapo tute epii ĩ töpö na sa hapalo kua kua wi na , kamakö na ĩ na sa hapalo kua kua naio pikio kipili .
46003002	Ulu töpö ose wai na sui tuu sino koama kua paio kua päo wi na , ĩ na kamakö na ĩ na sa kuu kua päo kipili . Ulu töpö ose wai kui na , ĩ na makö kuö soa kutenö , kamakö na Teusö sa tä pewö a wäsä totio paio maapili . Nii tä sai na ulu töpö wai ia tai mi ipö pai kui na , ĩ na makö kuoma . Kama makönö Teusö ma tä pewö a hini pi topa maama kutenö , ĩ sa tä pewö a wäsä maapili . Teusö a õsi kua tolele , ĩ ma hini totio paio mai , ĩ makö soawö kutenö , Teusö ma tä pewö a hini pi topa mi ipö soawö .
46003003	Ai ma töpö hĩsu thaö , pe epii makö hapalo hẽtupaso pi wasöa soatalo opatii , ĩ na makö kua kutenö , ' Teusö a õsi kua tolele , ĩ ma hini totio mai , ĩ makö ' ĩ na sa kuu kule . ' Teusö a thapo mai ĩ töpö kua kuati wi na , ĩ na makö kupalo hö̃tötioö ' ĩ na sa pi kuu kule .
46003004	Ai makö aiki , ' Paulo sa kai a hini sisa wi ĩ sa ' ĩ na ai makö kuu . Ĩ na tä kua tä , ' Apoolu sa kai a hini pasio wi ĩ kamisa pasiwö ' ĩ na ai makö kupalotii . Ĩ na makö kuu sälähäpalo opaö ha , ' Teusö a thapo mai , ĩ töpö hapalo kua kua wi na , ĩ na kotĩtu tili töpö hapalo kua hö̃töa kule o ! ' ĩ na kamakönö ĩ na sa pi thapalama totia pasia kuleö !
46003005	Apoolu a hai , pata tä sai asawö ta o ? Paulo sa hai , ĩ pata sa sai naiwö ta o ? Ma . Teusö anö samakö simöa sinomo päo wi , ĩ samakö päwö . Teusö anö samakö simönöma kutenö , kamakö aiki , ' Jesus Cristo a pitili ' ĩ na makö pi kuu kuköma . ' Apoolu ai ! Ĩ na kawa kuapököö ! Paulo ai ! Ĩ na kawa kua pasio kuköpöö ! ' ĩ na Teusö anö samakö noa thama .
46003006	Ĩ na samakö noa thaö ha , ĩ na samakö kuama . Pi naka . Ai tänö nii tä tököma maaki , tä uli hãsiti ipö kutenö , nii tä ãke tomöpo mi ipö nö hĩsuwö ha ai tänö nii töpö heuhama sinomoti kuköma , nii töpö pata haö liäha apa kuki . Ĩ na tä kua kua wi na , kamisamakönö ĩ na makö thama totio alu kipili . Teusö ma kai a hini totiopö , kamakö õsi na kamisanö Teusö sa ta töki , ta tökö noai , Apoolu anö Teusö ta uni heuhama pia salo , Teusö ta wäsä nömöo sinomotii , ĩ na samakö kua kua toitio alu kipili . Ĩ na samakö kuo kipili maaki , Teusö ma kai a hini totilöpö , Teusö anö ĩ tä pata totimanöma .
46003007	Ai tänö Teusö ta tösa wi ĩ a toita apö asa mai kitä . Ai tänö Teusö ta wäsä nömöo sinomo pasio wi ĩ a toita apö asa nai mai kitä . Teusö anö töpö sawäa totia asamani wi , ĩ a toita apö asawö .
46003008	Teusö ta tösa wi ĩ a , Teusö ta wäsä sinomo nömöo wi ĩ a , ĩ na kilii töpönö ai töpö pewö pasilipa ösöho opatii . Teusö ta tösa wi ĩ töpö na Teusö anö noa tä totoki , Teusö ta wäsä sinomo nömöo wi ĩ töpö na Teusö anö ai noa tä totoki , ĩ na ĩ töpö na ĩ na Teusö anö tä totoa thaki kitä .
46003009	Teusö a na kamisa kalipaloö , Teusö a na Apoolu a kalipalo naioö , ĩ na samakö kalipalo kua polakapaloti wi ĩ samakö . Hikali pö na nii tä ãke wi ĩ tä nii kua kua wi na , ĩ na kamakö kua kua pasioö . Kamakö hai , Teusö a hai ĩ hikali makö kutenö , kamakö na a kalipalo opatii . Teusö a sai pö hai , ĩ kamakö uni pewö .
46003010	Teusö anö sa pasilipoö ha , sai a thaa taö öpa wi ĩ anö sai a thaa kua wi na , ĩ na Teusö sa sai thaa kua hö̃töoma . Kamisanö sai pili sa kolo thaa kuköma . Ai tänö ĩ a sai ola thaa nömöa kule . Ĩ a sai na makö kalipalo pi topa naia tä , makö pi mosaia totiki nö , ma sai thaö !
46003011	Sai a kolo kua waikia . Sai a kolo hai , ĩ Jesus Cristo a . Ai tänö ai tiko sai a kolo thaa nömöo mai kitä .
46003012	Sai a ola thaa tä , ai töpönö oto tä , pötaata tä , maa ma noa apii ĩ ma , ĩ na tä kui tänö a sai thaki . Ai töpönö hii ti , sĩsi tä , hoko nakö , ĩ na tökö äpäti kui tökönö ola a sai tiä päki .
46003013	Ĩ tökö pewönö ola sai thakö noai , Teusö anö ĩ tökö pewö wapa pia salo . Cristo a huu kõa tä , ola a sai thakö noai , Teusö anö ĩ tökö wapa kõso nö , ' Sai ma thaa toita apa noaö ! ' Teusö a patanö ĩ na ai töpö noa thaa konö solö kitä . Ĩ na tä kua tä , ' Sai ma thaa taö maa noaö ! ' ĩ na ai töpö noa thaa konö solö kitäö ! Teusö anö koa takanö a sai wapa pia salo .
46003014	Ai tänö ola a sai thakö noai , ĩ a sai ĩsi mi ha , Teusö anö ĩ a na noa tä totoki kitä .
46003015	Ĩ na tä kua tä , ai tänö ai ola a sai thaa pasikö noai , ĩ a sai ĩsisoö ha , ĩ a wani na Teusö anö noa tä totoa pasio mai kitä . Ĩ a wani na noa tä totoa mai kitä maaki , koa taka na Teusö anö ĩ a wani noama kitä . Sanöma töpö sai pö wakö umö tä , sai a õsimö ha ai sanöma tä ĩsi pia tä , ai sanöma tänö ĩ a noama nö , a kõa thali wi na , ĩ na Teusö a sai thaa taö maa noai , ĩ na ĩ a wani ĩsi kua pia tä , Teusö anö ĩ na ĩ a wani noama kua nö , a wani kõa thaa hö̃töli kitä .
46003016	Kamakö na Teusö a õsi kua tolele , ĩ a pilia . Teusö a sai pö hai , ĩ kamakö uni ta pi kuu mai .
46003017	Teusö a sai toita apii , a sai ausi ipii , ĩ na a sai kuö kutenö , ai tä waninö a sai waniapalöma , Teusö anö ĩ a wani wania hö̃töpali kitä .
46003018	Kama pö mönao sapao kõo tihöö ! ' Ai sanöma töpö pi hatukua kua wi na , ĩ na sa pi hatukua kua naia ' ĩ na wa pi kuu päo tä , ' Sa tä tai mi ipö . Teusö anö tä taö sisaö ' ĩ na wa pi kuupököö ! Ĩ na wa pi kuu tä , wa pi hatuka totio opa kuki kitä .
46003019	' Sa pi mosawi ipö ' ĩ na sanöma töpö kuu päa kule maaki , Teusö aiki , ' Ĩ töpö pi motia apa pasia . Ĩ töpönö tä tai mi ipö pasiwö ' ĩ na Teusö a pi kuu . Ĩ na Teusö tä waheta kuu : ' “ Sa pi mosawi ipö kutenö , ĩ na sa tä thama pia salo ” ĩ na sanöma töpö pi kuu päo wi , Teusö anö ĩ töpö namo keki .
46003020	“ Kama töpö pi mosaiapalo pätio wi , ĩ tä noa apö mai kitä ” ĩ na Teusö a pi kuu ' ĩ na Teusö tä waheta kuu .
46003021	Önö kutenö , sanöma wa tä kateha nö , ' Ĩ a pi hatuka totia apa nö kilile ' ĩ na a kuu hãto tihöö ! Kamakönö ĩ ma tä pewö thapo waikia kule . Kamakönö samakö thapo wi ĩ samakö päwö .
46003022	Paulo sa , Apoolu a , Pedro a , ĩ na samakö kui kamakönö ĩ samakö thapo wi , ĩ samakö pewö . Makö pasilipo wi ĩ samakö pewö waikiwö . Hi masita tä uli pewö hai , ĩ kamakö hai ĩ tä uli pewö . Temöo wi ĩ tä , nomaso wi ĩ tä , huki tä kuati wi ĩ tä , waiha tä kua kuki wi ĩ tä , ĩ tä pewö hai , ĩ kamakö hai ĩ tä pewö waikiwö .
46003023	Cristo anö makö thapo wi , ĩ makö pasiwö . Teusö anö Cristo a thapo wi , ĩ Cristo a pasiwö .
46004001	Önö kutenö , kamisamakö na makö pi tapoa tä , ' Paulo a , kamisamakö na ai töpönö Teusö ta wäsä sinomo naio wi ĩ töpö , ĩ na kilii töpö hai , Cristo anö ĩ töpö kalipalama sinomo wi ĩ töpö ' ĩ na pö pi kuu totihoö ! ' Teusö anö kama kai a hasulupama paio maa noai , huki ĩ töpönö ĩ ta wäsä hasulupalo waikia kuleö ! ' ĩ na makö pi kuu naio soataloö !
46004002	Pi naka . Ai sanöma pata tänö töpö kalipalama sinomo wi ĩ a pata aiki , ' “ Ki töpö kalipalo totiatalo opa sinomotiwö ” ĩ töpönö ĩ na sa pi thama mi salo ' ĩ na ĩ pata tä pi kuu .
46004003	Kamakö , ai sanöma töpö , ĩ na kilii makönö , Teusö a na sa kalipaloti wi , ĩ ma tä taa totio nö , ' Paulo a kalipalo makoka apati nö kiliawö ' ĩ na makö kuu ha , ' Ĩ na töpö kuu päoö ' ĩ na sa pi kuu hö̃töo kitä . ' Aitaköö ! ' sa pi kuu paio mai kitä . Jesus Cristo aiki , ' Paulo a kalipalo makoka apatiwö ' ĩ na Jesus Cristo a kuu ha , ' Aitaköö ! ' ĩ na sa pii kuu sisa kitä . Kamisa pi maaki , ' Teusö a na sa kalipalo makoka apa wi ĩ sa ' ĩ na sa pi kuu hö̃töo mi . ' Teusö a na sa kalipalo tomöpaloti hãto mai kitä ' ĩ na sa pi kuu mi päla tä maaki , ' Sa kalipalo makoka apa wi ĩ sa ' ĩ na sa pi kuu päo mai kitä . Ĩ na sa pi kuu kule maaki , ' Teusö a na sa makoka apa waikia kule ' ĩ na sa pi kuu mi . Teusö anö ĩ tä taö sisaö . Teusö a na sa kalipaloti wi , Jesus Cristo anö ĩ tä taa totio nö , ' Paulo a makoka apa waikia kule ' ĩ na Jesus Cristo a kuu sisaö .
46004004	
46004005	Ĩ na Jesus Cristo a kuu sisa kutenö , Jesus pata tä huu kõo paio mi tä , ai sanöma ma tä kateha nö , ' Ki a wani kuati wi ĩ tä makoka apa ' ĩ na pö pi kuu paio ti ! Ai sanöma tä pi wani kupalo hãtotile , ai sanöma töpönö ĩ tä tapa maa noai maaki , Jesus Cristo anö ĩ ta wäsä hatuka apa kuki kitä . Ai sanöma tä pi kuu hãtotile , ai sanöma töpönö ĩ tä tai mia apöle , Jesus Cristo anö ĩ tä taöma hasulua apa kuki kitä . Ĩ na Jesus Cristo anö tä thama tä , sanöma makönö toitai makö kuati noai ĩ makö pewö na Teusö aiki , ' Wa kuatipili , ĩ tä totiatalo opama ' ĩ na Teusö a kuu pasio kitä .
46004006	Ipa pö ! Kamisanö makö pi hatukupamani pia salo , kamisa , Apoolu a , ĩ na kilii samakö na makö pi tapomoma pi topa ke . ' Hãu . Ĩ na Paulo a , Apoolu a , ĩ na kilii töpö kua kua wi na , ĩ na makö kua kua naiopököö ! ' ĩ na makö pi thamapö , kamisamakö kuati wi , kamakö na ĩ sa tä wäsä ke . Teusö tä waheta kuu wi , ĩ ma tä hinipököö ! Teusö ma tä waheta hini tä , ' Ki sa kai wani hini pasio mai , ki sa kai pata hini sisaö . Ĩ sa kai pata hini asa kutenö , sa tä taö öpaö ' ĩ na pö pi kuu ti !
46004007	Witi pili anö pata wa thaa asapalöma ? Wa tä pewö thapo pole , kawa na Teusö anö ĩ tä pewö totoa päköma . Teusö a na ĩ wa tä pewö sua pälöma kutenö , ' Kamisanö sa tä taö öpa asawö ' ĩ na wa pi kuu maiki .
46004008	Makö puko opa waikia kule ta o ? Makö honimopalo opa maa kule ta o ? Samakö kua mi tä , makö patamo kuköma ta o ? Makö patamo totioma aköna , tä topala pi ta . Kamakö na samakö patamo naina pi .
46004009	' Teusö anö samakö simöa asa noai , Teusö anö ĩ samakö komoa hãtopamanöma ' ĩ na sa pi thapalama kule . Töpö satehe epii töpö mamo tetela tä , pata töpönö ai töpö wani säpa piale , ĩ töpö wani kua pole na , ĩ na samakö kua hö̃töa kule . Kamisamakö pea pole , ĩ samakö na sanöma töpö , ãju töpö , ĩ na töpö kui töpö mamo tetea hö̃töa kule .
46004010	Cristo sama ta wäsäö ha , ai töpö aiki , ' Makö osemo opawö ' ĩ na töpö kupaloö . Cristo ma thapo kutenö , makö pi hatuka apa hãtoa asa kule . ' Kamisamakö utiti . Kamakö lotete hãtoa asawö ' ĩ na kamakönö sa pi hole thapalama kule . Ai töpönö samakö komoapama kule maaki , kamakö hösökapalo opa asa kule .
46004011	Samakö ohi , samakö amisi , ĩ na samakö kua pasia soatia . Samakö haloi ösöpö mi . Ai töpönö samakö soapala apatii . Kamisamakö sai pö sai kua mi .
46004012	Pili samakö aminö samakö kalipalo wasisopalo opa pasitio päoö . Kamisamakö na , ' Makö wanisala apawö ' ĩ na ai töpö kuu päla tä , ' Teusö anö makö totiapala apa kuköpöö ! ' ĩ na samakö kuu hö̃töa . Ai töpönö samakö pepalama apa kule maaki , samakö kasiapalo satia apa hö̃töa .
46004013	Ai töpönö samakö a kateha wanisala apa kule maaki , samakö hapalo hölapalo mai , opii ĩ töpö na samakö hapalo totio asaö . Sanöma töpö nii pö hote hosa thama kua wi na , ai töpönö ĩ na samakö hosa thama hö̃töoö . Sami sami tä pii mi ipö kui na , ĩ na samakö pii mi ipö kuö hö̃töwö .
46004014	' Paulo anö samakö pi kiliha apöpamanöpö , tä sãököpalö nö , samakö noa thaa kule ' ĩ na pö pi kuu ti ! ' Ipa ulu makö pi ipa wi , ĩ makö ' ĩ na sa pi kuu salo , makö noa thaa kule .
46004015	Kamakö na Cristo ta taöma sinomo wi , ĩ töpö satehe epii töpö kua kule maaki , kamakö hai pö̃ sa samii sa kua kule . Kamakö na Jesus ta topa apöle , ĩ sa ta wäsä somama kutenö , Jesus Cristo ma thapo wi , ĩ kamakö hai ĩ pö̃ sa wani kupasoma .
46004016	Kamisa hai , ĩ kamakö hai ĩ pö̃ sa kutenö , ' Sa uöma totihoö ! ' ĩ na sa ku upaö .
46004017	Önö kutenö , kamakö na Timóteo sa simöpali kipili . Timóteo a na , ' Ipa ulu a ' sa kuu sinomoö . Ĩ sa pi ipaö . Kama anö sa kai a hosa mi ipö . Ĩ tä uli pewö hamö Jesus a thapo wi ĩ töpö kokamo sinomo wi , ĩ sa töpö pi hatukumanöpö , ' Cristo sa thapo salo , ĩ na sa kuati kule . Sa kua kuati wi na , ĩ na makö kua kua naiopököö ! ' ĩ na sa kuu sinomoö . Kamakö na Timóteo sa simönö nö , ' Sa kuati wi ĩ ta wäsätöö ! ' ĩ na sa kuuma .
46004018	Ĩ na tä kua tä , ' Kama Paulo a sai huu mai kitä ' ĩ na ai makö pi kuu salo , ' Pata makö hö̃tö waikiwö ' ĩ na ĩ makö pi kuu nö kilia sai .
46004019	' Paulo a huu mai kitä ' ĩ makö pi kuu kule maaki , Teusö anö sa simöpa tä , tä tetepo totio mai ha kamakö pewö na sa huu kitä . Kamakö na sa waloiki nö , ' Pata sa asawö ' ai makö pi kuu päo wi , ĩ makö hapalo pasio päo wi , ĩ sa ta hini pi topa mai , Teusö a lotete epii ĩ anö makö õsi lotetea apa naipalö noai , ĩ sa tä möö pi topa sisaö .
46004020	Sanöma makö na Teusö a pata kaikanamo wi , ĩ nasimö ai wa kupasoma , wa hapalo päo mai , wa õsi lotetea totipaso kitä .
46004021	Kamakö na sa waloiki nö , wi na sa kua kukö solöpö ? Kamakö na sa talalo nö , makö päsäpa kuki wi ĩ ma tä pii hãtoa kule ? Kamakö na sa talalo nö , noi ipii sa hapalo päo kukö solöpö , ĩ ma tä pii hãtoa ?
46005001	' Kotĩtu tili ai a wani Teusömo sinomo naitio wi maaki , ĩ a mamo wani wanisala apa kulaliö ! ' ĩ na sa tä kuu hini kule . ' Pö̃ a husopö na maaki , ĩ a wani mamo wanisala apa pikio nö kilia sai ' ĩ na sa tä kuu hini kule . Ai sanöma töpönö Teusö a thapo maa kule maaki , ĩ na töpö kua pasio mai kitä .
46005002	Kamakö na a wani Teusömo naio wi , ĩ a mamo wani wanisala apati kule maaki , ' Ĩ na ĩ a mamo wani kuo päoö . Kamakö pewö topa apa waikia päalököö ! ' ĩ na makö pi ta kuu nö kiliawö . Ĩ na makö pi kuu mai , makö pewö pi otapo mi salo . A mamo wani wanisala apati pole , ĩ a na , ' Kamisamakö Teusömo tä , kamisamakö na wa tikiliapalo maikiö ! ' ĩ na makö kuupökö .
46005003	Kamakö na pili sa sai kua naitia mane maaki , kamakö na sa uni kua naitia kule . Kamakö na sa uni kua naitia kutenö , kamakö hai ĩ Jesus pata tä kuu kua noai na , ĩ na sa kuu kua naio ke . ' Pö̃ a husopö nö thaö läapaloti wi , ĩ anö wanisala tä hole thaa totio opa nö kilile ' ĩ na sa thapalama ke .
46005004	Makö kokamo nö , makö Teusömo tä , kamakö na sa uni nö kokamo naio kitä . Önö kutenö , Jesus Cristo anö makö õsi lotetepamani wi , ĩ tänö
46005005	Sai tä sai pata na ĩ ma wani simököpököö ! Sai tä sai pata na ĩ ma wani simököma , Sai tä sai patanö ĩ pili a wani säpalöpöö ! Sai tä sai patanö pili a sai säpalöma maaki , waiha Cristo pata tä huu kõa tä , Teusö anö ĩ a õsi wani täa konöpöö !
46005006	' Makö pewö topa waikia kuleö ! ' makö kupalo pole , ĩ ta topa maa saile ta . Ĩsa ãi thaa pia tä , ĩsa ãi hölöopo opa wi , wani ipii ĩ tä kopeke wai kea pätamaköma maaki , pe epii ãi hölöpo opaö ta pi kuu mai .
46005007	Ĩsa ãi hölöopo opa wi ĩ tä kua kua wi na , ĩ na wanisala tä thaa wi , ĩ na ĩ tä kua hö̃töoö . Ĩsa ãi hölöopo opa wi ĩ tänö ĩsa ãi palama apaö . Önö kutenö , makö pewö ausi ipii makö kupasopö , wanisala tä thaa noai , ĩ tä hosalöheö ! Wanisala ma tä hosalöma , ĩsa ãi ãketema na ĩsa ãi hölöopo wi ĩ ma tä keama mi tä , ĩsa ãi ãketema hölöopo mi kua kua wi na , ĩ na makö kupaso kitä . Juteu töpö pásökoamo nö , töpö iapalo tä , oweha tiapö , ĩsa ãi hölöopo pasio mai ĩ ãi oa sinomo pasioö . Ĩ oweha a säta sinomo wi , ĩ Cristo a uni waikiwö . Kamakö pewö nö läpopö , Cristo a säpamonasoma . A säpamonasoma kutenö , ĩsa ãi namöma hölöopo mi ipö kui na , ĩ na makö kua hö̃töa waikia kule .
46005008	Önö kutenö , makö iapalopö , makö kokamo tä , Cristo ma sai uni oalö nö , ĩsa ãi hölöopo wi , ĩ tä kua kua wi na , ĩ na wanisala tä kua wi , ĩ ma tä wanisala thati noai , ĩ tä hosalöheö ! Wanisala ma tä thaö , makö wanihaso soatalo opatii , ĩ na makö kuati wi , ĩ tä na makö iapalo maapököö ! Makö ausi ipö , makö pitilimo opa totioö , ĩ na makö kua wi , ĩ tä na makö iapalo totiopököö !
46005009	Kamakö na waheta sa tä simöpalipili , ĩ tä waheta na ĩ na sa kuu kipili : ' Ai töpö waninö suö tä po totia mane maaki , töpö wani mamopalo pätile , ĩ töpö wani na pö noimo hãto tihöö ! ' ĩ na sa kuu kipili .
46005010	Jesus Cristo a thapo mai ĩ töpö pewö na kuno mai . ' Jesus Cristo a thapo mai , ĩ töpönö sami sami tä thaö , wani tä na ĩ töpö pi wasisopalo opa sisatioö , töpö thomömoö , ukutupö tä na töpö noamamo sinomoö , ĩ na ĩ töpö kuati wi , ĩ töpö na pö noimo hãto tihöö ! ' ĩ na sa kuu maapili . Teusö a thapo mai , ĩ töpö na makö pilia naia mi aköna , hi ma tä uli taa waiki kölö noa kipi .
46005011	' “ Jesus sa thapo wi ĩ sa ” ĩ na ai tä wani kuu wi , ĩ a waninö sami sami tä thaö , wani tä na a pi wani wasiso opa sisatioö , ukutupö tä na a noamamo sinomoö , a hölapalo opa pasio päoö , wasui tuunö a wani polemo sinomo pasioö , a thomömoö , ĩ na ĩ a wani kua sinomoö wi , ĩ a wani ha pö noimo hãto tihöö ! “ Jesus sa thapo naio wi saö ! ” a wani kuu päla tä maaki , ĩ a wani na pö iapalo naio hãto tihöö ! ' ĩ na sa kuu totia kule .
46005012	Jesus Cristo a thapo mai , ĩ töpö na sa tä makokama läapalo paio mai kitä . Ĩ töpö na Teusö anö tä makokama läapalo pasio sisa kuki pia salo . ' Makö wanisala apa noa ' ĩ na Teusö a kuu sisa kuki kitä . Kamakö na a Teusömo naine , ĩ a waninö wanisala tä thatala apa pasitio wi , ĩ ma wani soka kopamanöö !
46005013	
46006001	Ĩ na tä kua tä , Cristo a thapo wi , ĩ ai tänö kawa na wanisala tä thaa tä , Teusö a thapo mai ĩ töpö na , ' Hi a na ma tä makokopama läo mi salo ! ' ĩ töpö na ĩ na a kuu tihöö ! Teusö a thapo wi ĩ töpö na ĩ na wa kuu sisapököö !
46006002	Waiha Teusö ma thapo wi ĩ makönö sanöma töpö pewö na ma tä makokama läapalo kitä ta pi kuu mai . Sanöma töpö pewö na ma tä makokama läapalo pia manu kule , huki wani ipii ma tä makokama tai mi ipö paikö ta o ?
46006003	Waiha ãju töpö na ma tä makokama läapalo naio kuki kitä ta pi kuu mai . ' Huki sanöma töpö na ma tä makokama waikio kolo kupo pia kule ' makö pi kuu mi salo .
46006004	Önö kutenö , kamakö na ai töpönö wanisala tä thaa tä , ai töpö Teusömo totio mai ĩ töpö na , ' Ma tä makokopama läo mi salo ' ĩ na pö kuu tihöö !
46006005	Ma tä tai mio opapa nö kiliapale a . Teusö a thapo pole , ĩ a na ai tänö Teusö a thapo naia kule maaki , Teusö a thapo pole , ĩ a na wanisala tä thaa tä , ĩ ha ai wanö wa tä makokama läapalo taö öpa wi , ĩ ha ĩ ai wa kua mai kitä ta o ?
46006006	Ĩ na sa kuu kule maaki , Teusö ma thapo wi ĩ makö pewö maaki , Teusö a thapo pasio mai ĩ töpö na ai wa ekuiki nö , ' Ma tä makokama läapalo mi salo ' ĩ na ai wa kuu nö kilile . Ĩ na ai wa kuu pola mai nököö !
46006007	Ĩ na tä kua tä , Teusö a thapo mai , ĩ ai töpö na makö ekuiki nö , ' Tä makokama läapaloö ! ' ĩ na makö kupaloti manu kule , ' Ĩ töpö tomöpo mi ipö waikiwököö ! ' ĩ na kamakönö sa pi thapalama totia alu kuleö ! Kamakö na ai töpönö wanisala tä thaö , töpö thomömoö , ĩ na töpö kuaö ha , ' Ĩ na töpö kua pasio päoö ' ĩ na makö kuu totiatalo mi sai .
46006008	' Ĩ na tä kua päoö ' makö kuu mi tä , ai makönö , Teusö a thapo naio wi ĩ töpö na wanisala ma tä thaö , ĩ töpö na makö thomömoö , ĩ na makö ta kua pikitiowö .
46006009	Teusö a kaikanamo sinomo wi , ĩ ha wanisala tä thapo pasile , ĩ töpö pilipalo naio mai kitä . Kama makö mönao sapao maiki . Wano tänö suö tä po totio mane maaki , töpö mamo wanisala apati wi ĩ töpö , ukutupö tä na töpö noamamo wi ĩ töpö , ai tiko tä suö na töpö mamo wi ĩ töpö , ai wano töpö na ai wano töpö mamo silia apa wi ĩ töpö pewö , töpö thomömo wi ĩ töpö ,
46006010	wani tä na töpö pi wasiso satia apa wi ĩ töpö , töpö polemo pi topa apa wi ĩ töpö , töpö hölapalo opa wi ĩ töpö wani nai soatawö , töpö waitili ipii ĩ töpönö wani tökö thomöma soa päatalo opa wi ĩ töpö , ĩ na töpö kui , Teusö a kaikanamo pole , ĩ ha ĩ töpö pilio naio mai kitä .
46006011	Ĩ töpö kuati kua wi na , ĩ na ai makö kuati kua hö̃tötioma . Ĩ na makö kuatima maaki , Teusö anö makö õsi salupalö nö , makö õsi ausipalöma . Teusö anö makö thapo asa wi ĩ makö kua asa soapasoma . Teusö anö makö totia waikipalöma . Jesus Cristo pata tä , kamakö hai Teusö a õsi kua tolele ĩ a , ĩ na kilii töpönö ĩ na makö thama totioma .
46006012	Ĩ na tä kua tä , ' Wa tä thama pi topa wi ĩ tä thama ti ! ' ĩ na ai tänö wa noa thaa mai kitä maaki , wa tä thama pi topa wi ĩ tä topa hãto mai kitä . ' Wa tä thama pi topa wi ĩ tä thama ti ! ' ai tänö ĩ na sa noa thamo mane maaki , ĩ sa tä pewö thama mai kitä . ' Sa tä thama pi topa wi ĩ sa tä thama kuköma , sa tä thama satimo opa matimöö ' ĩ na sa pi kuu salo , ' Päla . Ĩ sa tä thama mai kitä ' ĩ na sa pi kutii .
46006013	Õsimö hamö ai pili pösömö kua kutenö , nii tä kua hö̃töa . Nii tä kua kutenö , pili pösömö kua hö̃töa . Ĩ na tä kua kule maaki , waiha nii tä , pili pösömö , ĩ na tä kui Teusö anö ĩ tä pewö mapamani kitä . Pili makö sai lö kui , ai tiko tä suö na makö mamopö , ĩ pili makö sai kua hanoa mai kitä . Pili makö sai kua tä , kamakö õsi na Cristo pata tä kuköma , pili makö sai kua . Cristo a na pili makö sai pewö kokapalo kuköpö , kamakö õsi na Cristo a kua .
46006014	Cristo a nomasoma maaki , pö̃ Teusö anö a temöa komanöma . Kamakö nomasoma maaki , Teusö a lotete epii ĩ tänö makö temöa hö̃töa komani kitä .
46006015	Cristo a na makö koka kutenö , pili makö sai hai , Cristo makö sai kua hö̃töpasoma ta pi kuu mai . Önö kutenö , pili makö sai hai , Cristo makö sai kua hö̃töpasoma kutenö , wano töpö mamopalama sinomo päo wi , ĩ a suö na wa koka nömöki kitä ta o ? Ma . Ĩ na kuno mai .
46006016	Wano töpö mamopalama sinomo wi ĩ a suö na wa kokaiki nö , makö nö thapaso kuköma , polakapi makö kutioma maaki , sami makö kupasoö . ' Ai wa tä nö thaa tä , polakapi makö kuoma maaki , sami makö kupaso kitä ' ĩ na Teusö tä waheta kuu .
46006017	Ĩ na tä kua tä , Cristo a , kawa , ĩ na makö koka kua tä , sami makö kupasoö .
46006018	Suö wa tä po mane , ĩ a na wa mamo wi , ĩ tä na a toköa totiloö ! Ai wanisala wa tä thama , pili wa pewö samipo mai kitä maaki , suö wa tä po mane , ĩ tä suö na wa sapäko kuköma , ĩ wa pewö samia totipasoö .
46006019	Pili makö sai hai , Teusö a õsi kua tolele , ĩ a hai ĩ a sai ta pi kuu mai . Kamakö na Teusö a õsi kua tolele , ĩ a totokö noai , ĩ a hai ĩ a sai . Teusö anö noa tä na makö tälöma kutenö , kamanö makö thapo waikia kule . Kama makö thapo sapao kõo mai kitä . Önö kutenö , pili makö sainö wanisala ma tä thaa mai , toitai tä thaa totioheö ! Toitai ma tä thaa totio nö , ' Teusö a pitilio opapa nö kiliawö ' ĩ na ai ma töpö pi thama kuköpököö !
46006020	
46007001	Ĩ na tä kua tä , kamakönö ipa waheta ma tä sãököpalö nö , ' Paulo ai . Wi na wa pi kuu kule ? ' makö kuupili , ĩ tä pi na kamakö na ĩ na sa kuu hö̃töo pia kule . Pi naka . Wano wanö suö wa tä sua mai , sinoi wa kutile , ĩ tä topa .
46007002	Ĩ tä topa apa kule maaki , suö tä po totia mai , ĩ töpö suö na töpö mamopalo opa päle , ĩ nasimö tä kua apa kutenö , au husopö wa sulöpököö ! Suö wanö au heano wa sua soalöpököö !
46007003	Ĩ na tä kua tä , au husopö a na wa isi umao maikiö ! Au heano a na wa posö umao maikiö ! Makö totipaso totiopököö !
46007004	Suö kama pili a sai simöo sapao kua kõo mai kitä . Peanopö anö pusopö a simöa pasioö . Ĩ na tä kua kua wi na , ĩ na wano kama pili a sai simöo sapao kua kõo mai kitä . Pusopö anö peanopö a simöa nomöha hö̃töoö .
46007005	Önö kutenö , wa pole , ĩ a na pö umapaso hẽtupaso hãto ti ! Ĩ na sa kuu kule maaki , peanopö a , pusopö a , ĩ na kilii töpö aiki ' Pi naka . Huki makö mamo paio mai ha , Teusö na makö hapalo paio pia kuleö ! ' ĩ na ĩ töpö noa thaso pole , ĩ ta topa hö̃töa . Teusö a na makö hapaloti pa , ma tä mumi tetea waikipamane maaki , ai tä wakala na peanopö wa , pusopö wa , ĩ na makö kui , ai tä wakala na pö umapaso sapao hẽtupaso kõo tihöö ! Makö umapaso hẽtupaso kõtaköma , wanisala tä thaa wi ĩ tä na makö pälamo pi mosaia apa mi tä , ' Wanisala sa tä thaa päopökö o ' Sai tä sai patanö makö thamaö ha , ai tiko töpö na makö sapäkopalo kukö matimöö !
46007006	' Au husopö wa sai popöö ! Suö wanö au heano wa sai po naiopöö ! ' ĩ na sa kuu ke maaki , makö noa thaa totia mane . ' Au wa tä suö po pi topa tä , wa tä popö . Au heano wa sai po pi topa tä , wa tä popö ' ĩ na sa kuu päa kule .
46007007	' Sinoi sa kua kupaloti pole na , ĩ na makö pewö kua kuaö aköna , tä topala pi ' ĩ na sa pi kuu kule . Ĩ na sa pi kuu kule maaki , sinoi sa kua kupaloti pole , Teusö anö ĩ tä totoa thakö noai na , ĩ na ai töpö pewö na ĩ nasimö ai tä totoa thaa pasio maama .
46007008	Sinoi makö kupaloti wi ĩ makö , suö makö sinopo kõo wi ĩ makö , ĩ na makö kui makö na ĩ na sa kuu kule . ' Sinoi sa kua kupaloti pole na , ĩ na sinoi makö kua kupalo naitia tä , ĩ tä topa satia apaö ' ĩ na sa kuu alu kule .
46007009	Ĩ na tä kua tä , sinoi wa kupaloti kule maaki , ' Ki suö sa nö thaa nö toa nö alu kikö ö̃ ' wa pi kuu hãtoa tä , au wa suö popöö ! Makö pisi ipii makönö ma töpö suö popö . Suö makö lö kui , ĩ na makö kua hö̃töo soatapö . ' Ki wano sa nö thaa nö toa nö alu kikö ö̃ ' ĩ na wa pi kuu wi ĩ au heano wa popöö !
46007010	Makö supaso waikiso noai , ĩ makö na sa kuu nömöa alu kule . ' Suö pö ! Au heano a hosa tihöö ! ' ĩ na makö noa thaa kule . Kama sa pi saimo päo nö , makö noa thaa mane . Ĩ na Jesus pata tä kuu totia kule .
46007011	Au heano wa hosalö nö , ai tiko tä wano sua tihöö ! Au heano wa sua sapa konöpöö ! Au heano wa sua sapa kõo mai maaki , ai tiko tä wano sua asa tihöö ! Peanopö wa lö kui , au husopö a hosa tihöö !
46007012	Jesus a thapo mai ma töpö po pole , ĩ makö noa thaa nömöa alu kule . Teusö anö ĩ makö noa thaa mane . Paulo sanö ĩ makö noa thaa alu kule . Wano wanö Jesus wa thapo wi , Jesus a thapo mai ĩ wa suö po kule maaki , au husopö aiki , ' Wa po wania maa kule ' ĩ na au husopö a kuu tä , ĩ anö Jesus a thapo mi päla tä maaki , a hosa tihöö !
46007013	' Suö wanö Jesus wa thapo wi , Jesus a thapo mai ĩ wa wano po kule maaki , ĩ wano aiki , “ Wa po pi waniha maa kuleö ! ” ĩ na au heano a kuu tä , ĩ anö Jesus a thapo mi päla tä maaki , a hosa tihöö ! ' ĩ na kawa na sa kuu naia kule .
46007014	Au heano anö Jesus a thapo mai maaki , pusopö wa na a sätäapalo totia waikia kutenö , Teusö makö pewö soka kua kule na , ĩ na au heano a wani soka kua totia hö̃töa . Au husopö anö Jesus a thapo mai maaki , Jesus wa thapo asale , ĩ wa na au husopö a sätäapalo opa kutenö , ĩ na au husopö a soka kua naia soataa . Ĩ makö soka mi aköna , Jesus a thapo mai ĩ töpö ulupö kua kua wi na , ĩ na kamakö ulupö kua naina pi . Wa po pole , ĩ anö Jesus a thapo maa kule maaki , kawanö Jesus wa thapo waikia kutenö , Teusö anö au ulu töpö täa soka hö̃tölöma .
46007015	Ĩ na tä kua kule maaki , au heano anö Jesus a thapo mai ĩ anö pusopö wa hosa pi topa apa tä , wa hosa konöpö . Au husopö anö Jesus a thapo mai ĩ anö peanopö wa hosa pi topa apa kõa tä , wa hosa konöpö . ' Ĩ a hula hãto tihöö ! ' ĩ na Teusö anö wa noa thaa mai kitä . Wa pi topapalo kuköpö , Teusö anö wa nakalöma .
46007016	Suö pö ! Jesus ma thapo asale , ĩ suö pö ! Kamakö aiki , ' Toitai sa tä thatii , Jesus sa ta wäsätii , ĩ na sa kuaö ha , waiha ipa heano anö ĩ sa taa nö , ipa heano anö Jesus a thaa naio hãtoli kitäö ! ' ĩ na makö pi kuu kule maaki , au heano anö Jesus a täa hãto mai kitäö ! Wano pö ! Kamakö aiki , ' Toitai sa tä thatii , Jesus sa ta wäsätii , ĩ na sa kuaö ha , waiha ipa husopö anö ĩ sa taa nö , ipa husopö anö Jesus a thaa naio hãtoli kitäö ! ' ĩ na makö pi kuu kule maaki , au husopö anö Jesus a täa hãto mai kitäö !
46007017	Ĩ na tä kua tä , ' Ĩ na wa kua pasiopöö ! ' Jesus pata tänö wa noa thaa noai , ĩ na wa kua hö̃tötiopöö ! Teusö anö wa naka tute tä , wa kua kua noai na , ĩ na wa kua soatiolöö ! Ĩ tä uli pewö hamö töpö kokamo nö , töpö Teusömopalo sinomo wi ĩ töpö pewö na ĩ na sa kupalo kua naia kule .
46007018	Teusö anö wa naka tute tä , juteu wa kutenö , wa isi ola hanöpamo waikiolasoma salo , ĩ tä uno mapama pi topa ti ! Ĩ na tä kua tä , Teusö anö wa naka tute tä , wa isi ola hanöpo maa noai , ĩ a isi ösö hosapamo ti !
46007019	' Wa ösö hosapamonaso wi ĩ tä topa ' ĩ na Teusö a pi kuu mai kitä . ' Wa ösö hosapamo mai ĩ tä topa ' ĩ na Teusö a pi kuu naio mai kitä . ' Teusö sanö wa noa thaa pole , ĩ wa ta hini totiatalo opa wi ĩ tä topa sisaa ' ĩ na Teusö a pi kuu sisaö .
46007020	Teusö anö wa naka tute tä , wa kua kua noai na , ĩ na wa kua kua soatiolöö !
46007021	Teusö anö wa naka tute tä , ai tänö wa noa mi kalipalama sinomo noai , ĩ wa kuoma ? Ĩ wa kuoma maaki , a pi honipo tihöö ! Ĩ na tä kua tä , ai tänö wa noa mi kalipalama sinomoti wi , ĩ anö wa thapo pi topa satia mi tä , ĩ a na wa soka kopasopöö !
46007022	Ai pata tänö wa noa mi kalipalama sinomo pätio noai , ĩ a pata na Jesus Cristo pata tänö wa uni kusöa konöma . Cristo anö wa thaa nömönöpö , wa kusöa konöma . Ĩ na tä kua tä , ai pata tä na noa mi wa kalipalo mai , Cristo pata tänö ĩ wa nakali ha , Cristo a na wa noa mi kalipalo sinomo wi , ĩ wa kua nömöpasoma .
46007023	Jesus Cristo a iä pö kupalo nö , ĩ a iä pö noa na makö täa konöma . Noa tä na Cristo anö makö tälö nö , makö thapo kule . Önö kutenö , ' Ai sanöma töpönö sa thapo kõpököö ! ' pö pi kuu tihöö !
46007024	Ipa pö ! Teusö a na makö noimoti nö , Teusö anö wa naka tute tä , wa kua noai na , ĩ na wa kua soatiolöö !
46007025	Töpö sinoi , Jesus pata tänö ĩ töpö noa thaa paio maama maaki , kama sa pi saimo nö , makö sinoi makö na ĩ na sa kuu kule . Jesus pata tänö sa pasilipalö nö , sa pi hatuka apöpamanöma kutenö , ĩ na sa pi kuu kule . Kamakö aiki , ' Jesus anö Paulo a pi hatukupamanöma kutenö , Paulo a pitilimo kuleö ! ' ĩ na makö pi kuupökö .
46007026	' Huki makö pewö pepaloti wi ĩ tä kua waikia manu kule , wa kutia kua waikitile na , ĩ na wa kutio kua soatiopököö ! ' ĩ na sa pi kuu kule .
46007027	Suö wa po waikile , ĩ wanö au husopö a hosa pi topa kõo ti ! Sinoi wa kupaloti wi ĩ wanö suö tä sua pi topa ti !
46007028	Ĩ na sa kuu kule maaki , suö wa tä sua pi topa tä , au wa suö suli wi , ĩ tä wanisala mai kitä . Moko wanö au heano a täli wi ĩ tä wanisala naio mai kitä . Ĩ tä wanisala mai kitä maaki , makö supasolasoma , makö pi sokamo kuki kitä . Wa po pole ĩ a , au ulu töpö , ĩ na töpö kui töpö pea tä , makö pi sokamo kuki kitä .
46007029	Ipa pö ! Ĩ na sa kuu kule : Hi masita tä uli mapo piale , ĩ tä wakala atea waikia kule . Huki hi tä uli mapo paio mi tä , makö supaso waikilaso noai , Teusö a na töpö sinoi töpö kalipalo kuati wi na , ĩ na ĩ makö kalipalo kua naitiopököö !
46007030	Makö ö̃köpalo pole , ĩ makö lö kui , ai töpö ö̃köpaloti mi ipii Teusö a na ĩ töpö kalipalo kua wi na , ĩ na makö kua naiopököö ! Makö pi mönahapalo opati wi ĩ makö aiki , ' Sa pi mönahapalo opa waikia kutenö , Teusö a na sa kalipalo pasio mai kitäö ! ' makö pi kuu maiki . Wani ma tä täli wi , ĩ makö aiki , ' Wani tökö na sa pi wasiso satia apa sisaö ' ĩ na makö pi kuu maikiö !
46007031	Hi masita ma tä uli tapa pole , ĩ tä mapo pia manu kule , wani wa tökö suati kule maaki , pe epii wani tökö na a pi luluo sisa tihöö !
46007032	Makö pi honipo opa sinomo wi ĩ sa tä pii mi . Hiki . Ai wano tänö suö tä po mane , ĩ anö Jesus pata tä pi topapalama pi topa kuköpö , Jesus anö tä thaa pi topa wi , ĩ wano tänö ĩ tä thaa sinomotii .
46007033	Ĩ na tä kua tä , ai wano tänö suö tä po pasile , ĩ anö pusopö a pi topapalama pasiopö , a kalipalo pasio soatiotii .
46007034	A kalipalo soatio tä , a pi setekeo opatii . Ĩ na ĩ a wano kua kuati wi na , ĩ na ai suö tä kua naioö . Pi naka . Ĩ a suö heanopö mane , ĩ kama pili a sai , kama õsi , ĩ na tökö kui tökönö Jesus pata tä pi topapalama apa sisa kuköpö , Jesus anö tä thaa pi topa wi ĩ suö tänö ĩ tä thaa totitiolöö . Ĩ na tä kua tä , ai suö tänö peanopö a po pasile , ĩ anö peanopö a pi topapalama pasiopö , a kalipalo pasio soatiotii .
46007035	Kamisanö makö pasilipo pi topa apa kutenö , ĩ na sa kuu keheö ! Makö noa thaa pi topa päo mai kitä . Tä toita apii tä makoka apa wi , ĩ na ma tä thatala kuati wi , ĩ sa tä pewö pi ipaö . ' Jesus pata tä na kalipalo totiopöö ! ' ĩ na sa kuu alu keheö !
46007036	Jesus a na wa kalipalo sisa pi topa tä , wa husopö kua kule maaki , ĩ au husopö wa nö thaa paio mai ha , wa kua soa tä , ' Häö . Ipa husopö a na sa tomöa hãtoa maa alu kuleö ! ' ĩ na wa pii kuu nö , ' Ipa husopö sa täa hö̃köa totia nö tolö sö ö̃ ' ĩ na wa pi kupalo sinomoti salo , au husopö wa täa hö̃köa totilöpöö ! Makö supaso hö̃köpasoa totilöö ! Makö supasolaso hö̃köpasoa totilaso wi ĩ tä wanisala mai kitä .
46007037	Ĩ na tä kua tä , ' Päla . Ipa husopö a kua kule maaki , ĩ sa nö thaa mai kitäö ! Ĩ sa täa pi topa totia mane ' ĩ na wa pi kuu totia tä , au husopö wa sai täa totio mai ĩ tä topa hö̃töa .
46007038	Önö kutenö , au husopö wa täa totili wi , ĩ tä topa kule maaki , au husopö wa täa totio mai ĩ tä topa satia apaö .
46007039	Ĩ na tä kua tä , pusopö wanö au heano wa po pole , ĩ a temö soa tä , pusopö wanö ai tiko wa tä wano täa maapöö ! Au heano a nomaso noai ha , ai tiko wa tä wano täa pi topa wi ĩ a täa sisalöpöö ! Jesus a thapo wi ĩ wa tä wano sulöpöö !
46007040	Ĩ na sa kuu kule maaki , ' Au heano a nomaso noai ha , sinoi wa kua soatiköma , wa pi mönaha satia apa kitä ' ĩ na sa pi kuu kule . ' Ĩ na kama sa pi kuu pole , ĩ na Teusö a õsi kua tolele , ĩ anö ĩ na sa pi thama kuleö ! ' ĩ na sa pi kuu kule .
46008001	Ĩ na tä kua tä , ' Sa noama wi tä ukutupö ' ai töpö pi kuu wi ĩ tä ukutupö na salo a sãi totoma wi ĩ sa ta kateha nömöo pia kule . Ĩ tä ukutupö na ai töpönö salo a sãi totoma wi , ĩ tä pi na makö pewö pi hatuka apa waikia kule . Makö pi hatuka apa salo , ' Ai töpö na sa pi hatuka satia apa ' ĩ na makö pi kuu päoö . ' Sa pi hatuka satia apa ' makö pi kuu mi tä , makö noimaso totio nö , ' Ai sa töpö pasilipopöö ! ' ĩ na makö pi kuu sisa kitä .
46008002	' Sa pi hatuka apa waikia kule ' ĩ na wa pi kuu pole maaki , ĩ tä pewö na ĩ wa pi hatukua totia apa mai kitä . Teusö a kuu wi ĩ tä pewö na wa pi hatuka apa naia mai kitä .
46008003	Maaki , kawanö Teusö wa noima apa tä , Teusö anö wa taö öpa kitä .
46008004	Ĩ na tä kua tä , ' Sa noama wi tä ukutupö ' töpö pi kuu wi , ĩ tä ukutupö na salo a sãi totoma wi , ai töpönö ĩ pö sãi opala kõo wi ĩ tä pi ha sa hapalo nömöo pia kule . Ĩ tä ukutupö hai , pata tä sai mai kitä . Teusö a hai , pata tä sai sisawö . Ĩ tä na makö pi hatuka waikia .
46008005	Teusö a thapo mai ĩ töpö aiki , ' Hi tä hẽtu hamö sai töpönö sanöma makö noama wi , ĩ sai töpö kupoli ĩ töpö hai , ĩ pata töpö sai . Hi masita tä uli ha ai töpö sai pata kua komopa hö̃töi , ĩ töpö hai , pata töpö sai pata nai soatawö ' ĩ na töpö kuu . ' Pata töpö sai kua . Sanöma töpö kaikanamo totio wi ĩ töpö satehe epii töpö kua naia ' ĩ na töpö kuu .
46008006	' Ĩ na ai sanöma töpö kuu kule maaki , ĩ na makö kuu naio mai kitä . Hi tä hẽtu hamö sami pata tä sai kua satia lasoa ' ĩ na Teusö ma noa thaa satiaö . ' Pata tä sai hai , ipa hao Teusö a ' ĩ na makö kuutoö . Ĩ a patanö ĩ tä pewö thapalöma . Teusö ma pi mönahapalama apapö , sanöma makö kua . A pata kaikanamo totio wi , sami a kua sisaa . A kaikanamo totio wi ĩ Jesus Cristo a . Ĩ a patanö tä pewö thapalöma . Ĩ anö sanöma makö thaa naipalöma . Makö thapalöma kutenö , makö kua matatä .
46008007	Sa kuuhe , ĩ tä na Jesus a thapo wi , ĩ ai töpö pi hatukua mi . Ĩ töpönö Jesus a thapo paio mi tä , ' Sa noama wi tä ukutupö ' ĩ töpö pi kuu noai , ai töpönö ĩ tä ukutupö na salo a sãi totoma sinomoma kutenö , huki Jesus a thapo wi ĩ ai töpönö ĩ a sãi oa pola nö , ' Häö . Ĩ tä ukutupö na ĩ salo a totoma noai , ĩ sa salo sãi oa silia apa nö kiliawö ' ĩ na ĩ töpö pi kuu . Ĩ töpönö ĩ a salo sãi oa kilia apama kutenö , ĩ na ĩ töpö pi kuu .
46008008	Pi naka . ' Salo wa oaö ha , wa topa ' ĩ na Teusö a pi kuu mi . Ĩ na tä kua tä , ' Salo wa oa mi kutenö , wa topa ' ĩ na Teusö a pi kuu hö̃töo mi .
46008009	' “ Ukutupö tä na ĩ salo a sãi totoa waikikö noai ĩ a salo oa tihöö ! ” ĩ na Teusö a kuu mi päla tä maaki , hi sa sãi oalöma , hi anö a sãi oa kili pasile , ĩ anö sa taa nö , “ Sa salo sãi oa naiokö o ! ” a pi kuu nö , a sãi oalöma , “ Häö ! Ukutupö tä na hi a sãi totoa waikiköma ta sa pi kuu mai , sa tä sãi oa salia saile taköö ! ” ĩ na a pi wani kuu hãto kitäö ! ' ĩ na pö pi kuu paio totihoö !
46008010	' Sa noama wi ĩ tä ' töpö pi kuu wi , ĩ tä ukutupö pi hĩtale , ĩ a sai pata ha wa pi hatuka asa wi ĩ wanö salo wa sãi oa kai lotia tä , a salo sãi oa kili pasile , ĩ anö ĩ wa taa nö , ' Ĩ tä ukutupö na ĩ a sãi totoma sinomo wi , ĩ sa sãi oa naiokö o ! ' kawanö ĩ na ĩ wa pi thama matimöö !
46008011	Kawanö ĩ na ĩ wa pi thama nö , wa pi hatuka asa wi ĩ tänö a pi kilia apöle , ĩ a õsi waniapali kitäö ! Au ai tä pi kilia apa pasile , ĩ a pi na Cristo a säpamoa naisoma maaki , wa pi hatuka asa wi ĩ tänö ĩ au ai wa õsi wanisala kopali .
46008012	Cristo a thapo wi ĩ au ai tä pi kilia apöle , kawanö ĩ wa õsi wania kopalö noai , kawanö ĩ a na wanisala wa tä thama . Ĩ a na wanisala wa tä thama kutenö , kawanö Cristo a na wanisala wa tä thaa naioö .
46008013	Önö kutenö , Cristo a thapo naio wi , ĩ ipa ai anö salo a sãi oa kai lola nö , ' Häö . Wanisala sa tä thati hãtoa kule ' kamisanö ĩ na ipa ai sa pi thama wani ipö pasi salo , ' Ipa ai tänö wanisala tä thaa kota maapöö ! ' sa pi kuu salo , ĩ sa salo sãi oa kota mai kitä .
46009001	Ai tänö sa simöa maa noai kitä . Cristo anö samakö simöa asalö noai , ĩ ai sa . Kamisanö kamakö hai ĩ Jesus pata sa tä tapa hö̃töo kipili . Jesus Cristo a na sa kalipalo opama kutenö , kamakönö Jesus ma täalalöma .
46009002	' Paulo a lö kui , Cristo anö töpö simönö noai ĩ ai a ' ĩ na ai töpö kuu mai kitä maaki , kamakö aiki , ' Cristo anö Paulo a simöa nainö noai , ĩ a ' ĩ na kamakö kuu asaö . Cristo anö sa simöa maama aköna , Cristo a thapo wi ĩ makö kupo maa noa kipi .
46009003	Pi naka . Ai töpönö sa huama tä , ĩ na sa kuu hö̃töoö !
46009004	Jesus Cristo sama wäsäti pamö ai töpönö samakö iapalama sinomo wi ĩ tä wanisala mai kitä .
46009005	Jesus pata tänö ai töpö simöa asalö noai ĩ töpö , Jesus a hai ĩ poose töpö , Pedro a , ĩ na kilii töpönö pusopö töpönö Jesus a thapo wi ĩ töpö husopö kai huu kuati wi na , ĩ na samakö husopö kai huu kua naitioö aköna , ĩ tä wanisala hö̃töa mana pi .
46009006	' Ai töpönö Cristo ta wäsäti wi , ĩ töpö na nii tä , haloi ösökö , ĩ na tökö totota thama sinomoö maaki , Paulo a , Pahanapé a , ĩ na kilii töpönö noa mi Cristo ta wäsäpöö ! Ĩ na tä kua tä , ai tiko kalipalo wi tä na sitipa kökö noa na töpö kalipalopököö ! ' ĩ na makö pi kuu hãtoa kule ?
46009007	Ai tä sotatumo tä , noa mai ha a iapaloö , wani tä noa mi täli , ĩ na a kuaö . Ai tä pasi lö kui , a hikalimo tä , ĩ kama hai ĩ hikali a na nii tä kuoma , ĩ anö ĩ tä oa mai kitä ta o ? Oweha kökö thapo sinomo wi ĩ anö ĩ kökö sui puu koa mai kitä ta o ?
46009008	Kama sa pi saimo nö , ĩ na sa kuu päa mane . Teusö anö Moisés a na nö patapö töpö noa thama noai , ĩ na ĩ ta kuu naia .
46009009	Moisés anö tä sãökökö nö , ĩ na a kuuma : ' Tötiiku mokö na paka ma kö kai kalipalo pole , ĩ paka kökö kahi õka maikiö ! Kökö oi tä , tötiiku ösö oa soatalopököö ! ' ĩ na Teusö anö Moisés a na töpö noa thamama . Paka kökö na Teusö a pi honipo päo salo , a kuuma ta o ?
46009010	Kamakö pewö na Teusö a pi honipo salo , a kuuma . Ĩ na tä kua tä , ai tä hikalimo nö , nii töpö töaköma , ' Tökö nii pewö patasipö tä , sa ösö potehopöö ! ' ĩ na a pi kuu . Waiha ai tänö mokö pewö patasipöa totilasoö ha , wöö a kai ekuiki nö , mopö huköalalö nö , ' Hi mopö ha sa ösö potehopökö o ! ' ĩ na ai tä pi kuu naioö .
46009011	Kamisamakönö kamakö õsi na Jesus Cristo sama kai uni tösama kutenö , nii tä , wani tä ose wai , ĩ na tä kui , kamakö na ĩ sama tä sulali wi , ĩ tä wanisalale kitä ta o ?
46009012	Ai töpö aiki , ' Kotĩtu tili töpönö samakö täpäli kitä ' ĩ na ai töpö pi kuu wi , ĩ ta topa manu kule , kamisamakö aiki , ' Kotĩtu tili töpönö samakö täpäa naini kitä ' ĩ na samakö pi kuu naia aköna , ĩ ta topa satia apöla pi . Ĩ ta topa satia apa maaki , kamakö na nii tä , wani tä , ĩ na tökö kui , sama tökö sua maama . ' Samakö täpämamo kuköma , ai töpö aiki , “ Cristo sa ta hini wani ” ĩ na ai töpö pi kuu matimö ' ĩ na samakö pi kuu salo , samakö pea kitä maaki , samakö täpämamo mi päla tä maaki , samakö kasiapalo hö̃töo kitä .
46009013	Teusömo wi a sai ha nii tä kule , ĩ tä nii na Teusömo wi a sai ha töpö kalipalo sinomo wi ĩ töpö ösö poteho soataloti sinomo matatä . Teusö a na salo pö totopapö , matakali ti na ĩ salo pö nokama sinomo piale , ĩ töpönö ĩ pö salo see opala hö̃töo kõo sinomoö . Ĩ ma tä taö waikia kule .
46009014	Ĩ na ĩ töpö kua kua wi na , ĩ na Cristo ta wäsäti wi , ĩ na ĩ samakö kua kua hö̃töoö . ' Cristo ta wäsä sinomo wi ĩ töpö na Cristo ma tä kai a huapole , ĩ makönö nii tä , wani tä , ĩ na tökö kui ma tökö totoa sinomopököö ! ' ĩ na Teusö anö makö pewö noa thama .
46009015	Ĩ na makö pewö noa thama maaki , kamakö na , ' Sa täpälöheö ! ' sa kuu pasio maapili . ' Paulo anö wani tä täa pi topa päo salo , tä sãöka päa kule ' ĩ na pö pi kuu ti ! ' Paulo anö noa mi Cristo ta wäsä totiatalo opatii ' ĩ na makö thama pia salo , sa oi luki kitä maaki , ' Nii tä , wani tä , ĩ na tökö kui tökö na sa täpälöheö ! ' sa kuu mai kitä .
46009016	' Kawanö sa wäsä sinomo totihoö ! ' ĩ na Teusö anö sa noa thama . Ĩ na Teusö anö sa noa thama kutenö , kamisa aiki , ' Cristo sa ta wäsä wi ĩ sa totiatalo opa asawö ' ĩ na sa kuu mane . Cristo sa ta wäsä mi aköna , sa pepalo opa hö̃tötila pi .
46009017	Teusö anö sa noa thaa maama aköna , kama sa pi saimo päo nö , ' Cristo sa ta wäsä pi topa kuleö ! ' ĩ na kama sa pi kuu päoma aköna , kamakö na noa sa tä täli pi . Maaki , kama sa pi saimo päo maama . Teusö anö sa simöama .
46009018	Önö kutenö , kamakö na noa sa tä täa mai kitä . Ai sanöma makö na noa sa tä naka pikila nö kuno mai , Cristo sa ta wäsä sisatio nö , sa pi topapalo opaö . Cristo sa ta wäsäti pamö sa pi topa apa wi , ĩ ipa noa tä waikiwö . Sanöma makö na , ' Cristo sa ta wäsä sinomo kutenö , ipa noa ma tä pio mi salo ' ĩ na sa kuu mai kitä .
46009019	Ai töpönö noa mi sa kalipalama sinomo wi ĩ sa mai kitä maaki , ' Ai töpönö Cristo a täalalö nö , töpö satehea apöpaso wi , ĩ töpö na sa kalipaloti kuköpö o ! Ĩ töpö na Cristo sa ta wäsä totio kuköpöö ! ' ĩ na sa pi kuu alu kipili .
46009020	Juteu töpö na Jesus sa ta wäsäti tä , ĩ juteu töpönö Jesus a thapo kuköpö , juteu töpö kua kuati wi na , ĩ na sa kua kua naitioma . Moisés sa kai a hini sinomo wi ĩ sa nai mai kitä maaki , ' Juteu töpönö Jesus a na juteu töpö thapo kuköpöö ! ' ĩ na sa pi kuu salo , juteu töpönö Moisés a kai a hini kua wi na , ĩ na Moisés sa kai a hini kua naia päa .
46009021	' Juteu töpö pasi mai ĩ töpönö Jesus Cristo a thapo naiopöö ! ' ĩ na sa pi kuu salo , ĩ töpö na Cristo sa ta wäsä tä , Moisés anö pata töpö noa thaa noai , juteu töpö pasi mai ĩ töpönö ĩ ta hini mi kuati wi na , ĩ töpö na sa kutia tä , ĩ na ĩ sa ta hini mi kua naiwö . ' Teusö anö makö noa thaa wi , Paulo anö ĩ ta hini mi ipöö ! ' ĩ na pö pi kuu ti ! Cristo anö makö noa thaa pole , ĩ sa ta hini totiatalo opaö .
46009022	Ĩ na tä kua tä , ai töpö utitii töpönö Cristo a thapo naio kuköpö , ĩ töpö na sa kua naitia tä , ĩ töpö utiti kui na , ĩ na sa utiti kuö naiwö . ' Jesus sa ta wäsä kuköma , sanöma töpö satehe epii töpönö Cristo a thaa totialalöpököö ! ' ĩ na sa pi kuu salo , ĩ sanöma töpö pewö kua kuati wi na , ĩ na sa kua kua naiotii .
46009023	Cristo ta topa apöle , ai töpönö ĩ ta hini totiopö , ĩ töpö pewö kua kuati wi na , ĩ na sa kua kua naitioö . Ĩ töpönö Cristo ta topa apöle ĩ ta hini polai , ĩ tänö ai töpö pi topapama kua wi na , kamisanö Cristo sa ta wäsä pole , ĩ tänö sa pi topapama kua naioö .
46009024	Noa tä suli pia salo , satehe epii töpö läläsoma maaki , sami ai tä läläa palua asapaso wi , ĩ anö noa tä sua asali . Ĩ na tä kua wi , ĩ ma tä taö waikia . Töpö läläpalo nö , töpö kasiapalo kua wi na , ĩ na pö kasiapalo kua totio hö̃töoö ! Kamakö na Teusö anö noa tä totoköpöö !
46009025	Töpö läläpalo wi ĩ töpö , pola a na töpö inamo wi ĩ töpö , töpö säso wi ĩ töpö , ĩ na töpö kui töpö aiki , ' Witi pili anö tä noa sua asali ? Sa lotete epö asai , ĩ sanö sa tä noa sua asalöpököö ! ' ĩ na ĩ töpö pi kuu salo , töpö wapamo opati nö , töpö wasiso opatii . Saa nakö hena hesowa silikito haio opa wi , ĩ nakö noa hesowa thati ha , töpö wasiso opatii . Noa tä palimi ipii , Teusö anö ĩ tä totoa piale , ĩ tä pi ha kamakö wasiso opa hö̃töoö .
46009026	Önö kutenö , sa läläa salilia apösolöö . Töpö säso wi ĩ töpö pi mosaia apa kua kule na , ĩ na sa pi mosaia apa kua hö̃töa .
46009027	' “ Ai töpö na kawanö sa kai a wäsä waikioma maaki , huki wa pi tomöpo maneö ! Noa wa tä täa mai kitäö ! ” ĩ na Teusö a kuu matimöö ! ' ĩ na sa pi kuu nö , kama sa kasiapalo opatii . Kama sa uni säa sapa kopasoö , kama sa uni simöa sapa kopasoö , ĩ na sa kuatii .
46010001	Ipa pö . Moisés a na kamisamakö hai ĩ pata töpö nokapaloti noai ĩ tä na pö pi motio tihöö ! Ilasi tä komo ha pata töpö pewö hupalotima . Kosoto tuu pata hanahai tuu pata tekukumakö noai ĩ hamö ĩ pata töpö pewö pökatökö lasoma .
46010002	Jesus a thapo wi ĩ töpö mãi õmamo kua wi na , ĩ na ĩ töpö kua hö̃töoma . Moisés a na ĩ töpö pewö nokapalo sinomoti wi ĩ töpö pewö kupasopö , ilasi tä komo ha Moisés anö nö patapö töpö kai huulöö , kosoto tuu komo pata hamö ĩ töpö pökatöpasolöö , ĩ na ĩ töpö kuama .
46010003	Teusö anö nii tä totoakö noai ĩ tä nii na ĩ töpö pewö ösö pewö potehoö ,
46010004	Teusö anö maa tuu totota noai ĩ tuu na ĩ töpö pewö amisipaloö , ĩ na ĩ töpö pewö kuatima . Teusö anö maa ma tapamomanö noai ĩ ma na maa tuu halaso noai , pata töpö pewönö ĩ tuu kopala apatima . Ĩ maa ma hai , pata töpö na ĩ ma nokapaloti noai , ĩ Cristo a uni kuoma . Ĩ töpö na Cristo a nokapalo totitioma .
46010005	Ĩ na tä kuama maaki , satehe epii ai töpö na Teusö a pi mönaha maama . Ĩ töpö na a hĩsosoma kutenö , poke poke tä uli hamö wasimö töpö huu soalö pamö , ĩ töpö nomapoolöma .
46010006	Önö kutenö , kamakö pewö pi mosawipamanöpö , ĩ nö patapö töpö na Teusö anö ĩ na ĩ tä thamama . Ĩ töpönö wanisala tä pi ipa kuati noai na , ĩ na ma tä pii kua maapököö !
46010007	Ĩ töpönö Teusö a thapo mai , ' Sa totiapala wi tä ukutupö ' töpö pi kuu wi ĩ töpö ukutupö thapo kuati noai na , ĩ na makö kua maikiö ! ' Ĩ töpö iapalo opa nö , tuu wasui tuu koa tikilio opa nö , töpö paöpalo opama ' ĩ na Teusö tä waheta kuu .
46010008	Tiko töpö suö na makö mamo maapököö ! Tiko töpö suö na ai pata töpö mamonaso noai , ĩ tä wakala ha soatawö ĩ töpö satehe epii , 23.000 töpö kui töpö noma soatalasoma .
46010009	Ĩ töpönö Teusö a wapa nö , ' Wanisala sama tä thaa kule maaki , Teusö anö samakö peama hãto mai kitäö ! ' ĩ na ĩ töpö pi kuuma kutenö , olö kökö wasunö ĩ töpö nomanasoma . Ĩ töpönö Teusö a wapa kua noai na , ĩ na pö kua tihöö !
46010010	Ai nö patapö töpö aiki , ' Moisés a kuati wi ĩ tä wanisala ' ĩ na ĩ töpö kuu kua noai na , ĩ na pö hapalo kua tihöö ! ' Moisés a kua wi ĩ tä wanisala ' ĩ töpö kuuma kutenö , ãju tänö töpö sä sinomo wi ĩ anö ĩ nö patapö töpö sälalöma .
46010011	Ai töpö pi mosaia totipamanöpö , ĩ nö patapö töpö na ĩ na tä thama pasioma . Huki hi tä wakala pewö mapo kõo pia manu kule , kamakö pewö pi mosawipamanöpö , ĩ pata töpö kuati noai , waheta tä na ĩ tä sãökököma .
46010012	Önö kutenö , ' Wanisala sa tä thaa mai kitäö ! ' ĩ na wa pi hole kuu wi , ĩ wa pi mosaia totikiö ! Wa pi mosaia mi tä , wanisala wa tä thaa matimöö !
46010013	Wanisala tä thaa pi topa wi ĩ tä na ai tänö wa simöa kuati wi na , ĩ na wanisala tä thaa pi topa wi ĩ tä na ai sanöma töpö pewö simöa kua sinomo naitioö . Wanisala tä thaa pi topa wi ĩ tä na ai tänö wa simöati kule maaki , Teusö anö wa hulapa mai kitä . Wa noama apa nö , wanisala wa tä thaa pia tä , ' Ĩ na pätawö ' ĩ na Teusö a kuu nö , wa pi hatuka totipamani kitä . Wa õsi lotetea totipamanöma , wanisala wa tä thaa sapa kota mai kitä .
46010014	Ipa noi pö ! Önö kutenö , ' Hi tä ukutupö pi hĩtale , ĩ tä ukutupönö sa noamapököö ! ' ĩ na pö kuu tihöö ! Pö Teusömo sisaaö !
46010015	Kamakö pi hatuka apa kutenö , ĩ na sa kuu kule . Sa kuu pole , ĩ tä na makö pi tapomo totihoö !
46010016	Makö Teusömo tä , ma tuu pi wai kopala wi , ĩ tuu na , ' Aitaköö ! ' ĩ na Teusö na makö kuu sinomo wi , ĩ ma tuu kopala tä , Cristo a na makö pewö uni kokapalo nö , Cristo ma iä pö kopala ösöha totialali . Ĩ na tä kua tä , ĩsa ma ãi nakasilalö nö , ĩ ma ãi oalali wi , ĩ makö pewönö Cristo pili ma sai uni oa ösöha hö̃töalali .
46010017	Sami ĩsa ãi na makö ia ösöha kutenö , kamakö satehe epö maaki , sami makö pewö kua totia kule .
46010018	Juteu töpö na pö pi tapoa nömöikiö ! Ĩ ai töpö kokamo nö , Teusö a na salo a totoköpö ĩ salo a ĩsima piale , ĩ salo a see wai na ĩ juteu töpö iapalo tä , ' Ĩ töpö pewö Teusömoti kule ' ĩ na ĩ töpönö ai töpö pi thamaö .
46010019	' “ Sa noama wi ĩ tä ukutupö ” ai töpö pi kuu wi , ĩ tä ukutupö hai , ĩ pata tä saiö ! ' sa kuu kule ta o ? ' Ĩ tä ukutupö na nii tä totoma sinomo wi , ĩ a ukutupö hai , pata tä sai kutenö , ĩ a ukutupö na nii ma tä totoa sinomopököö ! ' ĩ na sa kuu kule ta o ?
46010020	Ma . Ĩ na sa kuu mane . Teusö a thapo mai ĩ töpönö ĩ nasimö a ukutupö na nii tä totoma wi , sai töpö na ĩ töpönö ĩ nii tä totoma pasioö . Sai töpö na makö pi kuapalo wi ĩ sa tä pii mi ipöö !
46010021	Cristo pata tä hai ĩ ma tuu koaö , sai töpö hai ĩ ma tuu koa naioö , ĩ na makö kua maikiö ! Cristo pata tä hai ĩ ma tuu koa waikia manu kule , sai töpö hai ĩ ma tuu uni koa naio pikio maikiö ! Cristo pata tä hai ĩ nii ma tä oa waikia manu kule , sai töpö hai ĩ ma tä nii oapala naio hãto pikio maikiö !
46010022	Cristo ma hĩsoma maapököö ! Cristo a na makö lotetea satia apa hö̃töa kule ta o ? Ma . Cristo ma hĩsomanöma , Cristo anö makö peama hö̃töki .
46010023	Wa tä thaa pi topa wi ĩ wa tä thaa kuköma , ' Ĩ tä thaa tihöö ! ' ĩ na ai pata tä kuu mai kitä maaki , wa tä thaa pi topale , ĩ tä topa hãtoa mai kitä . Wa tä thaa piale , ĩ wa tä thaa tä , ai pata tänö wa wasu mai kitä maaki , ĩ wa tä thaa kuköma , ai sanöma wa töpö pasilipa hãto mai kitä .
46010024	' Kama sa pi topa sapa kopamonasopöö ! ' ĩ na a pi kuu tihöö ! ' Ai sa pi wani mönaha apöpamanöpöö ! ' ĩ na a pi kuu sisaaö !
46010025	Hi masita tä uli lö kui , Teusö a hai ĩ tä uli . Hi masita tä uli ha tä pewö kupai , Teusö a hai ĩ tä pewö . Teusö a hai ĩ tä pewö kutenö , salo a suta sinomo taso wi ĩ a sai ha salo a kulati , ĩ a salo oa kili tihöö ! Ĩ wa salo oa pia salo , ' Wi na hi salo a kuama ? ' a kuu hãto tihöö !
46010026	
46010027	Jesus Cristo a thapo mai ĩ aiki , ' A liasoö ! ' kawa na ĩ na ĩ a kuu ha , wa lio naia tä , kawa na tä totoki wi , ĩ tä pewö oalöö ! ' Wi na hi tä kuama ? ' a kuu hãto tihöö ! ' Ĩ nasimö tä salo waniö ! ' ai tä kuu ha , kawa aiki , ' Hi sa tä oa silia apa nö kiliale ia ! ' wa pi kuu matimö .
46010028	Ĩ na tä kua tä , ' “ Sanöma töpö totiapalapö tä ” ai töpö pi kuu wi ĩ tä ukutupö na hi a salo totoa waikikö noai , ĩ a salo ' kawa na ĩ na ai tä kuu pätasoö ha , ĩ a salo oa tihöö ! Kawa na ĩ a salo totoki wi , ĩ aiki , ' Kawa na hi a salo toita hãto mai kitä ' ĩ na a pi kuapaloö ha , ĩ a salo oa hãto tihöö !
46010029	A pi wani kilihia apöle , ĩ a waninö salo a totoki ha , ĩ a salo oa tihöö ! ' Salo sa oaö ha , ai tä pi kiliha pasia päla tä maaki , ĩ sa salo oa satia apa kitäö ! ' ĩ na wa pi kuu kule ? ' Sa ia satimo wi ĩ tä wanisala mane ' wa pi kuu alu kule ?
46010030	' Teusö a na sa hapalo nö , “ Aitaköö ! Hi wa salo totopi keö ! ” ĩ na sa kuu alu kule maaki , wi na ki a pi kuu salo , a pi wani kilia pasia pikia apa kule ? ' ĩ na wa pi kuu kule ?
46010031	Pi naka . ' “ Teusö a totiatalo opatiwö ” ĩ na ai sa töpö pi thamapö , ĩ na sa kuaö ' ĩ na makö pi kuu sinomoö ! Makö iaö , makö amisioö , ĩ na makö kua tä , ' Teusö a totiatalo opatiwö ' ĩ na ai ma töpö pi thamaö ! ' “ Teusö a totiatalo opawö ” ĩ na ai sa töpö pi thama pia salo , ĩ na sa kuatii ' ĩ na pö pi kuu sinomoö !
46010032	Juteu töpö , juteu töpö pasi mai ĩ töpö , Teusö a thapo wi ĩ töpö kokamo sinomo wi ĩ töpö , ĩ na töpö kui töpö õsi wanisalama tihöö !
46010033	Ĩ na kamisa kuaö . Teusö anö sanöma töpö pewö täapa kõo läo wi , ĩ sa tä pi ipaö . Ĩ sa tä pii kutenö , ' Sa töpö pewö topamapo pi topa kule . Hi kamisanö sa töpö õsi wanisalama pola nö kuno mai , sa töpö pi makokoa kopamanöpöö ! ' ĩ na sa pi kutii . ' Kama sa pi makokoa kõa sisapasopököö ! ' sa pi kuu pola nö kuno mai . ' Ai töpö satehe epii sa töpö pi totiapala apa naio soatapököö ! ' ĩ na sa pi kuu sinomoö .
46011001	Cristo sa uöma kua wi na , ĩ na kamakönö sa uöma kua hö̃töoheö !
46011002	Sa kuati wi ĩ tä na makö pi motia maa kule . Kamakö na Cristo sa ta wäsä toleapili , ĩ ma ta hini totio opa thali . Önö kutenö , ' Makö topa apa ' ĩ na sa kuu kule .
46011003	Sa kuu piale ĩ tä na pö pi hatukuikiö ! Cristo anö wano töpö pewö simöa sinomo wi ĩ Cristo a . Wano töpönö suö töpö simöa sinomo wi ĩ töpö wano . Teusö anö Cristo a simöa sinomo wi ĩ Teusö a .
46011004	Pili a he na ösö sohopo wi , wano tänö ĩ ösö soholö nö , Teusö a na ĩ a wano hapaloö , Teusö a kai a wäsäö , ĩ na ĩ a wano kua tä , ĩ anö Cristo a komopamani .
46011005	Pili a he na suö tänö watata ösö sohopo mai ha , Teusö a na a hapaloö , Teusö a kai a wäsäö , ĩ na ĩ a suö kua tä , kama hai ĩ peanopö a komopamani . Ai suö tä he manopasoma , tä he mömomö pi kilihi ipö kui na , ĩ na suö tänö Teusö a kai a wäsä tä , watata ösö sohopo mane , ĩ na ĩ tä mömomö pi kilihi kuö hö̃töwö .
46011006	Suö tänö watata ösö sohopo mi tä , a he manoa soatasopökö . A he wani manoa nö kilipasoma salo , watata ösö sohoapala kuköpö .
46011007	Teusö a toita apii ĩ a patamo wi , wano töpönö ĩ tä tamamopö , Teusö anö ĩ töpö wano thapalöma kutenö , ' Ösö sohopo wi , wano töpönö ĩ ösö sohopopöö ! ' tä kuu wi tä kua mai kitä . Teusö a toita apii ĩ a patamo wi , wano töpönö ĩ tä tamamoö , ĩ na wano töpö kuaö . Ĩ na tä kua tä , wano töpö toitai töpö patamo wi , suö töpönö ĩ tä tamamoö , ĩ na suö töpö kuaö .
46011008	Somi tä sai tä , Teusö anö wano tä nemonãu tälö nö , suö tä thapalöma . Wano tä lö kui , ĩ suö tä nemonãu kuo pasio maama .
46011009	Suö tä pi na wano tä thapa maama . Wano tä pi na Teusö anö suö tä thaa nömöpalöma .
46011010	Önö kutenö , peanopö töpönö pusopö makö simöa wi tä tamamopö , suö makö he na watata ösö sohopöö ! Suö makö he na ösö sohoö ha , ãju töpö mamo teteo sinomo wi ĩ töpö pi hähämo mai kitä .
46011011	Peanopö makönö au husopö ma töpö simöa sinomo wi maaki , kamakö pewönö Jesus Cristo ma thapo waikiköma kutenö , wano makö na suö töpö kupalo kua naitioti kua wi na , ĩ na au husopö töpö na wano makö kupalo kua hö̃tötiotii . Wano makö kua mi tä , suö töpö pepalo kua wi na , ĩ na suö töpö kua kua mi tä , ĩ na wano makö pepalo kua hö̃töoö .
46011012	Wano tä na suö tä kupasoma . Ĩ na tä kua tä , suö tä na wano tä ose kupasoö . Ĩ na tä kua kule maaki , wano töpö , suö töpö , ĩ na töpö kui , Teusö anö ĩ töpö pewö thapali .
46011013	Suö wa he na watata ösö sohola nö kuno mai , Teusö a na wa hapalo pole , ĩ tä topa apöle kitä ta o ? Wi na makö pi kuu kule ?
46011014	Teusö anö sanöma makö thapalö noai , ĩ makö aiki , ' Wano tä hunuku lape epii ĩ a möamö wanisala ' ĩ na ĩ makö pi thamaö .
46011015	Ĩ na tä kua tä , suö tä hunuku lape epii ĩ a suö möamö toita apö . Pili a he na pili a hunuku sohopö , Teusö anö ĩ suö tä na pili hunuku totomaö .
46011016	Ai tä aiki , ' Makö Teusömo tä suö töpönö watata ösö sohopo mane maaki , ĩ tä topa hö̃töa ' ĩ na ai tä kuu kule maaki , ' Suö makö he na watata ösö soholö nö , Teusö a na makö hapalopököö ' ĩ na kamisamakö kuu pasio thali . Ĩ töpö uli pewö hamö ai töpö Teusömopalo hö̃töo wi , ĩ na ĩ töpö kuu hö̃töoö .
46011017	Kamisanö makö noa thaa pia kule . Makö kokamopalo kule maaki , makö Teusömo makoka totio maa thaliö ! Makö pasilipaso totio mai , makö wanisalama hẽtupasoö . Önö kutenö , ' Kamisanö makö noa thaa pole , makö a topa apati alu kuleö ! ' makö noa thaa mane .
46011018	' “ Töpö Teusömo kule maaki , töpö Teusömo totio mai , töpö hölapalo opa nö , töpö kokamo selekeo opa päo thaliö ! ” ĩ na sa tä kuu hini pole , ĩ pitili ta hãtowö ' ĩ na sa pi kuu kule .
46011019	Makö kokamo selekeapalo wi , ĩ tä topa mane maaki , makö kokamo selekeapalo opa päa manu kule , ai makö Teusömo makoka asale , ai töpö na ĩ makö hatuka apa asaö . Ĩ tä topa .
46011020	Ĩ tä topa kule maaki , makö kokamo pola nö , Jesus Cristo pata tä na makö iapalo totio maa noa thali .
46011021	Makö iapalo tä , ai töpö ia pasio paio mai ha , ai makö ia asa waikitaö , ai makö iapalo asala tä , ai töpö oi pasi soawö , ai makö polemo tikilipalo opa asa waikitaö , ĩ na makö kua silia apati nö kiliawö .
46011022	Ĩ na kuno mai . Kamakö sai pö na makö ösö potelasoö , makö ösö potepalo pa ma tuu koa tikilia soalali , makö kua wi , kamakö hai a sai kua mi ta o ? Teusömo wi ĩ ma sai hãsiapo alu kule ta o ? Nii tä na töpö honimopalo wi ĩ ma töpö pi kilihipama pi topa kule ? Ĩ tä pi na wi na sa kuupö ? ' Makö topa waikia kule ' ĩ na sa kuupö ? Ma . Ĩ na sa kuu mai kitä .
46011023	Kamisa na Jesus pata tänö ta wäsä paio noai , kamakö na ĩ sa ta wäsä tolea nömöo kipili . Jesus pata tä monima noai ĩ tä mumi ha Jesus anö ĩsa ãi sulö nö ,
46011024	Teusö a na , ' Hi ĩsa wa ãi totopi ke . Wa totiatalo opawö ' a kuu nö , ĩ ĩsa ãi nakasipalö nö , ' Ika . Hi ãi hai , kamisa sai . Kamisa na makö pi tapoiki nö , ãi oalöö ! ' ĩ na a kuuma .
46011025	Ĩ na a kuu nö , ĩ töpö ia matalo nö , Jesus anö ĩsa ãi täa thatalö noai na , ĩ na kaukösö a täa thaa nömötalö nö , ' Teusö anö sanöma makö noa thaa wi ĩ tute ta kua . “ Huki Teusö sanö Jesus a iä pönö sanöma makö nö läpo kuki kitäö ! ” ĩ na a iä pö noa thamo wi , hi ĩ tuu . Hi ma tuu koa pola nö , kamisa na pö pi tapoa totikiö ! ' ĩ na Jesus a kuuma .
46011026	Önö kutenö , ĩsa ma ãi oali , pili ma tuu koali , ĩ na ma tä thalalö nö , Jesus pata tä nomaso noai ĩ ma ta wäsäti alu kule . Jesus a huu kõo paio mi tä , ĩ ma ta wäsä kõatalotipö .
46011027	Ĩ na tä kua kutenö , Jesus a na ai wa pi tapomo totio mai , Jesus wa sai uni oa holisimoö , pili wa iä pö uni koa holisimoö , ĩ na wa tä thama tä , Jesus pili a sai , pili a iä pö , ĩ na tä kui ma tä komopamani .
46011028	Önö kutenö , kawa aiki , ' Sa holisimo hãtoa alu kuleö ! Sa kuati wi , ĩ sa tä makokama totio mi salo ! ' ĩ na wa pi tapomo nö , ĩ na wa pi kuu totiopököö ! Ĩ na wa pi kuu totio paio nö , ĩ ĩsa wa ãi oali , pili wa tuu koali , ĩ na ma tä thamapököö !
46011029	Jesus pili a sai na wa pi kua mi päla tä maaki , ĩ wa sai oali , pili iä pö koali , ĩ na wa kua tä , Teusö aiki , ' Wanisala wa tä thaa ke ' ĩ na a kuu kitä .
46011030	Ĩ ma sai oa holisimoö , pili ma iä pö koa holisialali , ĩ na ma tä thalalöma kutenö , ai makö satehe epii makö utiti , ai makö saliaö , ai makö nomapoö , ĩ na makö kuatii .
46011031	Ĩ na makö kuati kule maaki , ' Sa holisimo wi ĩ sa tä pewö hosali kitäö ! ' ĩ na makö pewö pi kuu totia paia tä , Teusö anö makö peama mai kitä .
46011032	' Wi na Teusö a pi kuu salo , makö peama kule ? ' ĩ na makö pi kuu hãtoa kule . Pi naka . Teusö a thapo mai ĩ töpö na , ' Makö nomano nö , makö pepalo opa soatiopöö ! ' ĩ töpö na ĩ na Teusö a kuu kua wi na , ĩ na kamakö na ĩ na huki a kuu wani salo , huki makö peama soataö . Huki makö peamaö ha , Teusö a na makö pi hatuku kuki . Makö pi hatukuiki nö , makö nomano nö , makö peama kota mai kitä .
46011033	Ipa pö ! Önö kutenö , Cristo ma uni na makö iapalopö , makö kokamo tä , ai tä ia pasio paio mai ha , wa ia soata maikiö ! Makö iapalo ösöho soatopököö !
46011034	Ai wa oi ipö salo , au sai a na wa ösö potepalo pasio paitapököö ! Ĩ na makö kua mi tä , makö iapalo isi waniho soa päataloti tä , Teusö anö makö peama matimö . Kamakö na sa waloiki nö , ai tä pi na makö noa thaa nömöo kitä .
46012001	Ipa pö . Teusö a õsi kua tolele , ĩ anö tä totoma wi , ĩ tä na kamisanö makö pi hatukupama pia kule .
46012002	Teusö ma thapo paio mi tä , ' Hi ukutupö tänö sa noama apa kitä ' makö pi kuu noai , ĩ tä ukutöpö hapalo tai mi ipii , ĩ töpö ukutupönö makö simöa nö , makö hanoama sinomotima . Ĩ ma tä pewö a taö öpa waikila nö , ĩ makö pewö .
46012003	Önö kutenö , sa kuu piale , ĩ tä na makö pewö pi hatukua totia hö̃töloö ! Teusö a õsi kua tolele , ĩ anö wa hapalama tä , ' Jesus a wanisala apöö ! ' ĩ na wa kuu tikilio mai kitä . Ĩ na tä kua tä , Teusö a õsi kua tolele , ĩ anö wa hapalama mi tä , ' Jesus a hai , ĩ pata tä saiö ! ' ĩ na wa kuu hö̃töo mai kitä .
46012004	Teusö a õsi kua tolele , ĩ anö ai tä totoö , ai tiko tä totoki , ai tiko tä totoki , ĩ na Teusö a õsi kua tolele , ĩ anö ĩ na tä totoma thama sinomoö maaki , sami anö ĩ tä pewö totoma setekeo opaö .
46012005	Teusö a na makö kalipalo tä , makö kalipalo setekepalo opa kule maaki , sami pata tä na makö kalipaloö .
46012006	Teusö anö makö pewö pasilia waikipalöma kutenö , makö kalipalo pi satehepo taö öpaö . Makö pewö kalipalo pi satehepo kule maaki , makö pewö pasilipo wi , sami ĩ Teusö a kua .
46012007	' Kamisa na Teusö a õsi kua tolele , ĩ a ta kalipalo opatiwö ' ĩ na Teusö anö makö pi thama pia salo , Teusö a thapo wi , kamakönö ĩ ai töpö pasilipo taö öpa wi , kamakö pewö na Teusö anö ĩ nasimö tä pewö totoma hätäpoö .
46012008	Teusö a õsi kua tolele , ĩ anö ai tä pi mosawipalöma kutenö , ĩ anö ta wäsä pi mosaia apa kuki . Teusö a õsi kua tolele , ĩ anö ai tä na tä taömanöma kutenö , ĩ anö ai tä na ta wäsä toleaö .
46012009	Ĩ na tä kua tä , ' Jesus Cristo a lotete epö kutenö , ĩ tä pewö thaa taö öpa kitä ' ai tä pi kuu taö öpa asa wi , Teusö a õsi kua tolele , ĩ anö ĩ tä totoki . Ĩ anö ai tä na , ai töpö salia apa wi ĩ töpö toama taö öpa kõo wi , ĩ tä totoa toleki .
46012010	Ai tä na , tä aipöama taö öpa wi ĩ tä totoa pasioö . Ai tä na , Teusö ta wäsä taö öpa pasio wi ĩ tä totoa soka pasiki . Teusö a õsi kua tolele , ĩ anö ai tä pi hatukua totipalö noai ĩ aiki , ' Hi anö Teusö a kai wäsäö . Ki anö pasiwö , sai töpö kai thapo pasio wi , ki ĩ a wani pasiwö ' ĩ na ai tä kuu tao opaö . Ĩ na tä kua tä , ai tä hapalo aipöa apa wi , ĩ tä toto . Ai tänö a hapalo aipö öpii , ĩ ta hini nö , kama kai sai na ta wäsä kõo wi , ĩ tä totoki .
46012011	Sami Teusö a õsi kua tolele , ĩ anö ĩ tä pewö totomaö . Ĩ anö tä totoa pi topa wi , ai tä na ai tiko tä totoki , ai tä na ai tiko tä totoki , ai tä na ai tiko tä totoki , ĩ na Teusö a õsi kua tolele , ĩ anö tä totoa setekea thaki .
46012012	Sami sanöma pili tä waikiwö maaki , a uni pewö satehea apa . Pili a he , pili a sömöka pewö , pili a wakö pewö , pili a poko pewö , ĩ na tä sälähäa apa kua kule maaki , sami pili a sai kua makokoa . Ĩ na tä kua kule na , ĩ na Cristo a na ĩ na tä kua hö̃töa .
46012013	Sami Teusö a õsi kua tolele , ĩ anö makö uni mãi õmananö nö , Cristo a na makö pewö kokapalöma . Ai tä hai , juteu tä , ai tä hai , juteu ta hilo pasia mane ĩ a , ai tä lö kui , pata tänö a noa mi kalipalama pasitio wi ĩ a , noa mi ai tä kalipalo pasio mai ĩ a , ĩ na makö kua kua kule maaki , Teusö a õsi kua tolele , ĩ anö Cristo a na makö pewö kokapalöma . Teusö anö sami kama õsi kua tolele ĩ a na makö uni pewö nö koamananö nö , kamakö pewö na kama õsi kua tolele ĩ a titiköma .
46012014	Sami pili wa sai na maaki , satehe epii ai tä säläha apa . Sami ai tä sätäa sisa mai kitä . Pili ami , pili wasapöna , pili maeko , ĩ na tä kui tä satehe epii tä säläha apa .
46012015	Pili ami huu wi ĩ ami hapalo nö , ' Ia wi ĩ sa ami pasi mi kutenö , pili tä sai na sa sätäo wi ĩ sa pasi mai kitä ' ĩ na pili ami huu wi tä kuu kule maaki , pili a sai na ĩ a ami pi sätäa naia soataa .
46012016	Ĩ na tä kua tä , ' Kamisa hai , pili sa mamo mi kutenö , pili a sai na sa sätäo naio wi ĩ sa mai kitä ' ĩ na pili sömöka kuu kule maaki , pili a sai na a sätäa naia soata kule .
46012017	Pili a sai na pili mamo pata sätäa sisa aköna , ka pi tänö ta hinina pi ? Pili a sai na sami pili a sömöka sätäo sisa aköna , ka pi tänö tä nisa pasila pi ?
46012018	Teusö anö pili tä sai na sami tä sätäama maama . Pili mamo , pili sömöka , pili ami , pili koso , pili pösömö , ĩ na tä kui , Teusö anö ĩ nasimö tä pewö sätäama pi topa apa nö , pili a sai na ĩ tä pewö sätäa thaa soamaköma .
46012019	Sami tä sätäa sisamaköma aköna , pili wa sai tomöpalo mana pi .
46012020	Önö kutenö , sami pili tä sai na maaki , ĩ tä pewö sälähäa soataa .
46012021	Pili tä sai na ĩ tä pewö sälähäa soata kutenö , pili mamo aiki , pili ami na , ' Kamisanö wa pii mai kitä ' ĩ na pili mamo kuu mai kitä . Pili ami huu wi ĩ ami na , ' Kamisanö wa pii mai kitä ' ĩ na pili he kuu hö̃töo mai kitä .
46012022	Pili wa sai na ai tä sätäle , ĩ tä na , ' Hi tä utiti ipö nö kili a ' ĩ na wa pi kuu kule maaki , ĩ tä kua naia mi aköna , pili wa topapalo mana pi .
46012023	Ai tä na , ' Hi a wani komoapalo pasitile ' ai töpö pi kuu salo , ĩ wa hösökapalama apaö . Ĩ na tä kua tä , ai tä möamö wanisala apö pasii , ĩ wa tä totiapala satimo opa soatioö . Ĩ tä na , ' Hi tä mömomö kilihi ipö pasiwö ' ĩ na wa pi kuu salo , ĩ wa tä nö läpo pasia .
46012024	Ai tä möamö toita apii , ĩ wa tä totiapala waikia kutenö , ' Ĩ tä totiapala totioö ! ' tä kuu satimo wi tä kua mai kitä . Önö kutenö , ' Ai tänö ĩ pili tä totiapala pasio mai , ĩ tä totiapala totiopököö ! ' ĩ na Teusö a pi kuu nö , pili wa thapalöma .
46012025	Önö kutenö , sami wa maaki , wa tä sälähämapo pole , ĩ tökö wanihaso mai kitä . Ĩ tökö pewö noimaso totio opaö .
46012026	Sami ai tä pea tä , ĩ tökö pewö pea ösöho naioö . Ai tänö sami ai tä totiapala tä , ai tökö pewö pi mönaha naia soataa .
46012027	Ĩ na tä kua tä , Cristo pili a sai lö kui , ĩ kamakö pewö . Cristo pili a sai na makö pewö sälähäa .
46012028	Teusö ma thapo wi ĩ makö kokamo sinomo wi , Teusö anö ĩ makö pewö pasilipalöpö , Cristo anö ai makö simöa soma asalö noai ĩ makö totoma somama . Ĩ makö totoma soma nö , Teusö ma kai wäsä taö öpa wi , ĩ ai makö totoma nömöoma . Ĩ makö totoma nömöo nö , tä aipöama sinomo wi ĩ ai makö , töpö salia tä , töpö toapama kõo wi ĩ ai makö hö̃töwö , ai ma töpö pasilipo pasio wi ĩ ai makö hö̃tö soatawö , ai töpö simöa taö öpa wi ĩ ai makö hö̃tö soatawö , ai makö kai aipöa nö , makö hapalo opa wi ĩ ai makö hö̃tö soatawö , ĩ na makö kui makö totoma hö̃töoma .
46012029	Kamakö pewö a hai , Cristo anö makö simöa soma asalö noai , ĩ makö pewö asawö ta o ? Ĩ makö pewönö Teusö ma tä kai a wäsä taö öpa asa wi ĩ makö pewö ta o ? Teusö ma ta taömatalo wi ĩ makö pewö ta o ? Tä aipöama sinomo wi ĩ makö pewö ta o ?
46012030	Töpö salia tä , ma töpö toapama pi hatuka apa kõo wi ĩ makö pewö ta o ? Makö kai aipöa nö , makö hapalo opa wi , ĩ makö pewö ta o ? Ai tä hapalo aipöa apa tä , ĩ ma ta hini nö , kamakö kai sai na ma ta wäsä sapamo kõo wi , ĩ makö pewö ta o ? Ma . Ĩ makö pewö mai kitä .
46012031	Önö kutenö , Teusö a õsi kua tolele , ĩ anö tä pewö totoma wi ĩ ai tä topa satia apöle , ĩ ma tä saia totilöö ! Kamakö na , tä topa satia apöle , huki kamakö na ĩ sa ta wäsä pia kule .
46013001	Hi masita tä uli pewö hamö töpö pilipai , ĩ sa töpö kai a thaa nö , sa hapaloö , ãju sa töpö kai a thaa naio nö , sa hapaloö , ĩ na sa hapalo kua aköna , ai sa töpö noima mi tä , toö toö a sä kuköma , a toö toö wani lalupalo opa kua päo wi na , ĩ na sa lalupalo kua päla pi .
46013002	Teusö sa kai wäsä taö öpa wi , Teusö a õsi kua tolele , ĩ anö ĩ sa thapalöma kutenö , Teusö sa kai wäsä sinomoö , Teusö anö ta hasulupamani wi , ĩ tä pewö na sa pi hatuka apa asaa , sa tä pewö taö öpa asaö , ' Teusö a lotete epö salo , tä aipöama totio kitäö ! ' ĩ na sa pi kuu totio nö , maa makö pata maaki , tiko hamö ĩ sa makö pata öpa sokapama taö öpaö , ĩ na sa kua kua aköna , ai sa töpö noima mi tä , sa tomöpoti mana pi .
46013003	Wani tä na töpö honimoti wi ĩ töpö na ipa wani sa tä pewö totoki aköna , ĩ sa töpö noima mi tä , sa tomöpoti mana pi . ' Cristo wa thapo satimo opa manu kule , wa säpalö nö , wa ĩsimani kitäö ! ' ĩ na ai töpö kuu ha , ' Awai . Sa säpalö nö , sa ĩsimanöö ! ' ĩ na sa kuu hö̃töa aköna , ai sa töpö pewö noima hãto mi tä , sa tomöpo mana pi .
46013004	Ai wa töpö noima wi , lope epii ĩ wa hapalo pi hĩsuha soatalo mai kitä . Opii wa hapalo totioimatasoö . Ai wa töpö totiapala apa sinomoö . Ai wa töpö noima apati wi ĩ wanö ai wa töpö hĩsu thaa soatalo mai kitä . ' Kamisa totiatalo opa asa kuleö ! ' wa kuu mai kitä .
46013005	Wa sapäko wanisala apa mai kitä . Kama wa puko sapamo kõo pätio mai , ai wa töpö pukama naio soataö . Sanöma wa töpö noima apati wi ĩ wa pi hĩso soatalo mai kitä . Ai töpönö wanisala tä thaa noai , ĩ tä na wa pi tapomo satimoti mai kitä .
46013006	Ai töpö makoka mi ipii , ĩ töpönö wanisala tä thaa noai , ĩ tä na wa pi mönaha mai kitä . Ai töpönö toitai tä thaa makoka apa kuköma , ĩ tä na wa pi mönaha apa sisaö .
46013007	Wa töpö noima wi , pi na ĩ na ĩ wa kuaö : Ai tä na wa hĩso soatalo mai kitä . ' Ĩ a holisimo opa nö kiliawö ' wa pi kuu soatalo mai kitä . ' Ĩ a pitili hãtoa ' ĩ na wa pi kuu pasio kitä . ' Ĩ a totia hãtoa kõtaso kitä ' wa pi kuu naio kitä . Ai tänö wa peama kule maaki , kawanö ĩ wa peama nomöho hö̃töo soata mai kitä . Ai wa töpö noima apa asa wi , ĩ na ĩ wa kua asaö .
46013008	Teusö a kai a wäsä wi ĩ tä , kai aipa apa nö , hapalo wi ĩ tä , tä taö öpa wi ĩ tä , ĩ na tä kui tä pewö maa pasipaso kitä maaki , ai wa töpö noima apati wi , ĩ tä mapo mai kitä .
46013009	Ĩ ma tä pewö pata taö öpa wi , huki ĩ tä kua paia mai kitä . Teusö ma kai pewö pata wäsä wi , ĩ tä kua paia mai kitä .
46013010	Waiha tä pewö pata taö totio wi ĩ tä waloköma , ma tä pewö pata taö pasio mi ipii , ĩ tä mataso kitä . Teusö ma kai pewö pata wäsä tai mi ipii , ĩ tä maa naia soapaso kitä .
46013011	Sa ose tä , sa osemo sinomotima . Ulu tä wai hapalo osemo kua wi na ĩ na sa kua hö̃tötioma . Ulu tä pi wai kuu kuati wi na , ĩ na sa pi kuu kua hö̃tötioma . Ulu tä pi wai tapomo kuati wi na , ĩ na sa pi tapomo kua hö̃tötioma . Ĩ na sa pi osemo kuatima maaki , sa pata totilo nö , sa osemo matasoma .
46013012	Walala pösösö öpö tä , ma tä möö tomöpo mi kui na , ĩ na huki Teusö ma tä möö tomöpo mi kuö hö̃töwö . Waiha Teusö ma möö hatuka apa kitä . Huki sa tä pewö pata taö paia mai kitä . Waiha sa tä pewö pata taö sisaköpö tä kua . Teusö anö sa taö totia apa kua kule na , ĩ na sa tä pewö taö totia apa kuki kitä .
46013013	Huki , ' Teusö a pitili ' wa pi kuu totio wi ĩ tä kua , ' Teusö anö tä thama totio kitäö ! ' pi kuu wi ĩ tä kua , ai wa töpö pewö noima apa wi ĩ tä kua , ĩ na kilii tä kua kule maaki , ai töpö pewö noima apa wi ĩ tä topa satia apa .
46014001	' Ai sa töpö pewö noima totiopököö ! ' ĩ na pö pi kuu totihoö ! Teusö a õsi kua tolele , ĩ anö tökö totoma wi ĩ tökö pii totihoö ! Teusö ma kai wäsä taö öpa wi ĩ tä pii satia apaö !
46014002	Ai tä kai aipa apa nö , a hapalo kule maaki , ai töpönö ĩ ta hini mai kitä . Önö kutenö ai töpö lole , ĩ töpö na a hapalo mai , Teusö a na a hapalo sisaö . Teusö a õsi kua tolele , ĩ anö ĩ a na ta hasulua asapalö nö , a hapalama apaö ha , ĩ anö ĩ ta wäsäö . Ta wäsä kule maaki , a hapalo aipa apa kutenö , töpö lole ĩ töpönö ĩ ta hini mi . Teusö anö ĩ ta hini sisaö .
46014003	Ĩ na tä kua tä , Teusö kai wäsä totio pasio wi ĩ a lö kui , ai makö na ĩ a hapalo totio pasioö . Ai makö na a hapaloti wi , ĩ tänö makö õsi pasililali . Ĩ makö noa thaö ha , makö pi topa konasoö .
46014004	Kai aipa apa nö , a hapalo wi , ĩ kama pasilia sapa kõa päpasoö . Teusö a kai wäsä sinomo wi ĩ anö , töpö kokamo wi ĩ töpö pasilipo pasioö .
46014005	Makö kai pewö aipa apa nö , makö hapalo wi ĩ tä kua aköna , ' Ĩ tä topa ' sa kuu hö̃töla pi . Sa tä pii hö̃töla pi maaki , Teusö ma kai wäsä wi ĩ sa tä pii satia apaö . Teusö a thapo wi ĩ töpö Teusömo kokamopalo wi ĩ töpö õsi pasilipamopö , a kai aipa apa nö , a kuu noai , kama kai sai na ĩ ta wäsä tolea nömöopököö ! Ta wäsä tolea nömöo mi tä , a kai aipa apa nö , a hapalo sinomo wi , ĩ a topa kule maaki , Teusö a kai wäsä pasio totio wi ĩ a topa satia apa sinomoö .
46014006	Ipa pö ! Kamakö na sa waloiki nö , sa kai aipa apa nö , kamakö na sa hapalo kuköma , kamisanö makö õsi pasilipo mai kitä . Kamisa na Teusö anö tä hasulupalö noai , kamakö na ĩ sa ta hasulua nömöpali , kamisa na Teusö anö tä taöma noai , kamakö na ĩ sa tä taöma nömöoö , kamakö na Teusö sa kai wäsäö , kamisanö makö pi hatukupamani , ĩ na sa kua kuköma , makö pasilia sisapamonasoö .
46014007	Thola ösö , toö toö a pata husupa wi ĩ a pata , ĩ na tökö kui tökö hapalo mai maaki , ĩ nasimö tökö na ama ta thaa makoka totia tä , ai töpö sömöka taha pasile , ĩ töpönö ĩ ta ama hini totio kitä . Ai töpönö ĩ nasimö tökö na ama ta thaa tomöpo mi tä , töpö sömöka tahale , ĩ töpönö ĩ ta ama hini makoka totio mai kitä .
46014008	Ĩ na tä kua kua wi na , sotatu töpö wasumopö , söpala ösö hola sinomo wi ĩ ösö hola kule maaki , ösö hola tomöpo mi tä , ' Pei . Makö wasumo satia nököö ! ' ĩ na sotatu töpö kuu mai kitä .
46014009	Toö toö a pata , thola ösö , hola wi tä , ĩ na tökö kua kua wi na , ĩ na makö kua kua hö̃töoö . Wa kai aipa pola nö , wa ta wäsä päa tä , ai töpönö ĩ ta hini tomöpo mi . Sanöma töpönö ĩ ta hini pola tä kuno mai , ipoko tä na wa hapalo päoö .
46014010	Hi masita tä uli pewö hamö ai töpö satehe epii töpö pilipai , satehe epii ĩ töpö kai kua kule maaki , kama töpö na kama töpö kai a hinio opaö .
46014011	Kawanö ĩ wa töpö kai hini pasio mi ipii ĩ wa na , ' Ki tiko tä pasiwöö ! ' ĩ na töpö pi kuu soatasoö . Ĩ töpö na , ' Tiko töpö pasiwö ' ĩ na wa pi kuu hö̃töa soataa .
46014012	Ĩ na tä kua manu kule , Cristo ma thapo wi ĩ makö kokamo nö , makö Teusömo sinomo wi ĩ makö õsi pewö pasilia hẽtupasolasopököö ! Teusö a õsi kua tolele , ĩ anö tä totoma wi ĩ tä pewönö töpö pasilipa wi , ĩ nasimö tä na makö pi wasiso kuköpököö !
46014013	Önö kutenö , wa kai aipa apa salo , Teusö a na wa hapalo kõo nö , ' Sa kai aipa apa nö , sa kuuhe , ĩ sa ta wäsä makoko tolea kõpalöpö , ĩ tä totopaö ! ' ĩ na Teusö a na ĩ na wa kuu kõpöö !
46014014	Teusö a na sa hapalo tä , sa kai a aipa apa nö , sa hapalo kuköma , pili sa õsinö sa hapalo päa kutenö , ĩ sa ta taö totio mi .
46014015	Wi na sa kuapö ? Sa kai aipa apa nö , pili sa õsinö Teusö a na sa hapaloö , sa pi tao totio wi ĩ tänö Teusö a na sa hapalo makoka totio naioö , ĩ na sa kuapöö ! Sa kai aipa apa nö , pili sa õsinö ama sa ta thaö , sa pi tao totio wi ĩ tänö ama sa ta thaa naioö , ĩ na sa tä ama thaa kuapö .
46014016	Wa kai aipa apa nö , Teusö a na wa hapalo nö , ' Aitaköö ! Wa totiatalo opa asawöö ! ' pili wa õsinö ĩ na wa kuu päoö ha , ai tä Teusömo naio wi ĩ anö ĩ aipö kai a hini tai mi pasii , ĩ aiki ' Awai . Ĩ naköö ! ' ĩ a pi kuu totio mai kitä . Wa kai a hini mi kutenö .
46014017	Wa kai aipa apa nö , Teusö a na , ' Aitaköö ! ' wa kuu wi ĩ tä topa kule maaki , ai wa tä õsi pasilipa maa kule .
46014018	Makö kai aipa apa nö , makö hapalo sinomo wi maaki , kamisa kai aipa apa nö , sa hapalo sinomo satia apa kutenö , ' Aitaköö ! ' Teusö a na ĩ na sa kuu .
46014019	Ĩ na sa hapalo kua satia apa wi maaki , ai töpö na sa Teusömo naia tä , sa kai aipa apa nö , sa hapalo mai kitä . Sa kai aipa apa nö , sa hapalo lapa apa wi maaki , ai töpönö ĩ ta hini mi kutenö , ĩ töpö pi hatukupo mai kitä . Ĩ na tä kua tä , sa hapalo makoka apa sisa wi , ai töpönö ĩ ta hini ipa kutenö , sa hapalo hototia apa kule maaki , sa hapalo makoka apa sisa wi ĩ sa tä pii sisaö .
46014020	Ipa pö ! Makö pi tapomo osemo maiki . Ulu töpönö wanisala tä thatala mai , töpö kutio kua wi na , ĩ na makö kutio kua sisatiopököö ! Ulu töpö pi wai tapomo kua wi na , ĩ na makö pi tapomo kua naio mai , pata töpö pi tapomo kua wi na , ĩ na makö pi tapomo kua pasiopöö !
46014021	Ĩ na Teusö tä waheta kuu : ' Teusö aiki , “ Hi töpö na sa ta wäsä piale , tiko töpö kai na töpö hapalo aipa sinomo wi , hi töpö na ĩ tiko töpönö ĩ ta wäsä tolea nömöo kitä maaki , hi töpönö sa kai a hini totio mai ha , hi töpönö sa kai a peama apa nö hĩsua kitäö ! ” ĩ na Teusö pata tä kuu kule ' ĩ na Teusö tä waheta kuu .
46014022	Önö kutenö , ' Ĩ töpönö Teusö ta hini mi ipö . “ Teusö a pitili ” ĩ töpö pi kuu mai , ĩ töpö wani . Teusö ta peama apati wi ĩ töpö ' ĩ na Teusö anö makö pi thamapö , kai a aipö öpii a kai a thaa nö , ĩ töpö wani na ĩ ta wäsä päoö . Ĩ na tä kua tä , ' Ĩ töpö pasi lö kui , “ Teusö a pitili ” ĩ töpö pi kuu asale ĩ töpö pasiwö ' ĩ na Teusö anö makö pi thamapö , ĩ töpö na Teusö ta wäsä makoka sinomo asaö .
46014023	Önö kutenö , makö kokamo tä , makö kai aipa apa nö , makö pewö hapalo soata tä , Teusö a thapo pasi mai , ĩ töpö pi moti ipii töpö holepalo nö , makö kai aipa apati pole , ĩ töpönö ĩ makö kai a hini nö , ' Hi töpö ta hapalo isi wanihi ipö nö kili ' ĩ na ĩ töpö kuu matimö .
46014024	Ĩ na tä kua tä , kamakö pewönö Teusö ma kai a wäsä makoka pola tä , Teusö a thapo mai ĩ töpö pi moti ipii , ĩ ai tä lisipasoma , Teusö ma kai wäsäti pole , ĩ a waninö ĩ ta hini ha , ' Hi töpönö ta wäsä pole , ĩ pitili ta . Wanisala sa tä thaa wi ĩ sa pasiwö ta o ' ĩ na makö pewönö ĩ ma pi wani thama kitä .
46014025	Kama pi wani na pasiwö , wanisala tä na a pi wani tapo pasitio wi ĩ ma tä kateha hasulua apa nö kilipali ha , a wani kililo nö , a mãi wani poa soataki . A mãi wani poa soataiki nö , a Teusömo soata nö , ' Kamakö pewö na Teusö a kua totia apa alu kule ' kamakö na ĩ na ĩ a wani kuu soatasoö .
46014026	Ipa pö ! Ĩ na sa kuu totio pia kule . Makö kokamo nö , makö Teusömo tä , ai wanö ama ta thaö , ai wanö ai töpö na Teusö wa ta taöma pasia , Teusö anö tä hasuluma noai , ĩ ai wanö ĩ wa ta wäsä pasioö , ai wa kai aipa apanö , wa hapalo pasioö , tä kai aipa apa nö , tä hapalo pole , ai wanö ĩ wa ta wäsä tolea makokaö , ĩ na makö kua sinomotii . Ĩ na makö kuati nö , makö pewö pi pasilia hẽtupasotipököö !
46014027	Ai makö kai aipa apa wi , ĩ polakapi makö hapalo sisapöö ! Ai wa hapalo somataö , waiha ai wa hapalo nömötaö , ai wa hapalo pi topa naio wi ĩ wa hapaloö , ĩ na makö kuapö . Ai töpö hapalo aipa noai , waiha ai wanö ĩ wa ta wäsä makoka tolea nömöopököö !
46014028	Ĩ ta wäsä makoka tolea nömöo kõo wi ĩ ai tä kua mi tä , makö Teusömo wi ĩ a sai ha ai pö hapalo aipöa tihöö ! Teusö a na pili a õsi hapalo päoö !
46014029	Teusö ma kai a wäsä taö öpa sinomo wi , polakapi kama makö hapalo sisaaö ! Ai makö kokamo naine , ta wäsä pole , ĩ tä na pö pewö pi tapoa totia pasikiö !
46014030	Ĩ na tä kua tä , ai makö loa naine , ĩ ai wa na Teusö anö kama kai hasulupamonasoma , ai tä hapaloti pole , ĩ a hapalo maa soatasopö .
46014031	Ĩ makö pewönö Teusö ma kai wäsä nömöatalopöö ! Teusö ma kai wäsä nömöatalo kuköma , makö pi pewö hatukua totipasoö , makö pewö pi topapalo kuki , ĩ na makö kua kuköpöö !
46014032	Teusö a kai wäsä totio sinomo wi ĩ töpö hapalo makoka taö öpa kitä . Ai tä hapaloti tä , ai tä hapalo tikilio soata mai kitä .
46014033	Makö hapalo isi waniho wi , Teusö anö ĩ tä pii mi . Makö hapalo topa apati wi ĩ tä pii sisaö . Ĩ tä uli pewö hamö Teusö a thapo wi ĩ töpö kokamo nö , toitai töpö Teusömo kuati wi na , ĩ na makö kokamo nö , toitai makö Teusömotipö .
46014034	Teusö a hai ĩ töpö kokamo tä , suö töpö Teusömo naine , wanai ĩ töpö suö lotiopö . Ĩ töpö hapalo pasio maapö . Töpö sömöka taa totio pasiopö . Suö töpönö wano töpö simöa maapö . Ĩ na Moisés anö ĩ na nö patapö töpö noa thaa soma hö̃töoma .
46014035	Makö Teusömo tä , ' Wi na ta kuu totio ke ? ' suö töpö kuu pi topa salo , kama töpö sai pö na töpö waloa koiki nö , peanopö töpö na , ' Wi na ta kuu totio kipii ? ' ĩ na ĩ töpö suö kuupö . Töpö Teusömo pola tä , suö tä hapalo pasile ĩ ta hiopöa apa .
46014036	Kamakönö Teusö ta wäsä somama ta o ? Kamakö na ai töpönö ĩ ta wäsä sisama ta o ?
46014037	Hi sa tä sãököpalö nö , makö noa thaa pole , Cristo pata tänö makö noa thaa wi ĩ tä sai a . ' Teusö sa kai a wäsä sinomo wi ĩ sa . Teusö a õsi kua tolele , ĩ anö tä totoma wi ĩ sa tä thapo waikia kule ' ĩ na ai tä pi kuu nö , ' Paulo sa kai a hini wani ' ĩ na a pi kuu tä , ' Cristo pata tänö makö noa thaa wi , Paulo anö ĩ ta wäsä tolea kule ' ĩ na ĩ a pi kuu totiopökö .
46014038	Kamisanö makö noa thaahe , ai tä waninö ĩ ta hini wani tä , ĩ a wani a hini hö̃töo maikiö !
46014039	Ipa pö ! Önö kutenö , ' Teusö sa kai a wäsä makoka pi topa totia apa kuleö ! ' ĩ na pö pi kuu totihoö ! ' Makö kai aipa apa nö , pö hapalo hãto tihöö ! ' ĩ na ai töpö noa thaa tihöö !
46014040	Ĩ na sa kuu kule maaki , makö hapalo isi wanihoti mai , toitai makö hapalo makokatipököö !
46015001	Ipa pö ! Teusö ta topa apöle sa ta wäsä waikio kipili , kamakö na ĩ sa ta kateha kõo pia kule . Sa ta wäsäpili , ma tä hininöma kutenö , ' Cristo a pitili ' ĩ na makö pi kuu soatia kule .
46015002	Cristo sa ta wäsä noai ĩ ma ta hini soatila nö , ' Cristo a pitili ' ĩ na makö pi kuu mapo mi tä , Cristo anö makö täapa kõo läo kitä . Ĩ na tä kua tä , Cristo ma ta hini wanipasoma , ' Cristo a pitili ' ĩ na makö pi kuu noai maaki , ' Cristo a pitili ' makö pi kuu holisimo hãto päomakö .
46015003	Kamakö na ta wäsä noai , kamakö na ĩ sa ta wäsä tolea soma kipili . ' Ĩ ta toita sati ipö ' sa pi kuu salo , ĩ sa ta wäsä soma kipili . Sa ta wäsäpili , ĩ na ĩ ta kuu kipili : Wanisala ma tä thapala apati wi ĩ tä noa na Cristo a säpamonasoma . Ĩ na Teusö tä waheta kuu .
46015004	Cristo a nomasoö ha , ai töpönö thaka taka ha a nomawö titiköma . A nomawö titiköma maaki , polakapi tä mumi matalo nö , ĩ hena tä , Teusö anö a temöa komanöma . Ĩ na Teusö tä waheta kuu .
46015005	Cristo a temöa komanö noai ha , Pedro a na pili a tapamoa konasoma . Pili a tapamoa paia kono nö , waiha kama kai a hua sinomoti noai , 12 töpö lö kui ĩ töpö na a tapamoa nömöa kono nö ,
46015006	Teusö a thapo wi ĩ töpö satehe epii , ĩ 500 töpö kui ĩ töpö kokamo pole , ĩ töpö na a tapamoa nömöa konasoma . Ĩ töpö na a tapamonaso noai , ĩ polakapi ai töpö noma waikisoma maaki , satehe epii ai töpö temöa soa kule .
46015007	Ĩ töpö pewö na a tapamo totio paio koiki nö , Tiago a na a tapamoa nömöno nö , kamanö kama hai ĩ töpö simönö noai ĩ töpö pewö na a tapamoa totia nömöa konasoma .
46015008	Ĩ töpö pewö na a tapamo totio paio koiki nö , waiki totii , kamisa na a tapamoa nömösoma . ' Paulo a hai , Teusö ulupö a kua hãtopaso kitäö ! ' ĩ na töpö pi kuu totio mi tä , Teusö ulupö sa kupasoma . Ĩ sa na Cristo a tapamoa nömösoma .
46015009	Cristo anö sa simönö noai ĩ ai sa nai maaki , Cristo anö ai töpö simönö noai ĩ töpö pewö na sa komoapalo wi ĩ sa pasiwö . ' Sa totiatalo opatima kutenö , Cristo anö sa simöa nainö noai ĩ sa ' ĩ na sa pi kuu mane . ' Teusö a hai ĩ sa töpö peama hĩsua apatima maaki , Cristo anö sa simönö noai , huki ĩ sa naiwö ' ĩ na sa pi kupalotii .
46015010	Teusö anö sa totiapala apa päo kutenö , Cristo anö sa simöa nainö noai , ĩ sa . Teusö anö sa totiapala apama kutenö , sa kasiapalo hö̃tötioö . Cristo anö ai töpö simönö noai , Cristo a na ĩ töpö kalipaloma maaki , Cristo a na kamisa kalipalo satia apama . Kama sa aiki kuno mai . Teusö anö sa totiapala apa wi ĩ tänö sa lotetepalo nö , sa kalipalo opama .
46015011	' Paulo anö ta wäsä wi ĩ sa ta hini sisaö ' pö pi kuu ti ! ' Cristo anö ai töpö simönö noai ĩ töpönö ĩ ta wäsä wi ĩ sa ta hini pasioö ! ' pö pi kuu naio ti ! Kamisanö Teusö ta pitili ipii ĩ sa ta wäsäö , Cristo anö ai töpö simönö noai ĩ töpönö ĩ ta wäsä naia soataö , ĩ na sama ta wäsä thamaö ha , kamakönö ĩ pitili ma ta pima .
46015012	Önö kutenö , Cristo a noma totisoma maaki , a temöa konaso noai , ĩ sama ta wäsäti kule maaki , wi na makö pi kuu salo , ai makö aiki , ' Sanöma makö noma totia waikiso noai , ĩ makö temö kõo mai kitä ' ĩ na ĩ makö kuu kule ta o ?
46015013	Sanöma makö temöa konasopö tä kua mi aköna , Cristo a temö kõo maa noa kipi .
46015014	Cristo a temö kõo maama aköna , Teusö sama ta holea wäpala päla pi . Cristo a temö kõo maama aköna , ' Cristo a pitili ' ĩ na makö pi kuu wi ĩ tä topa mana pi .
46015015	' Teusö anö sanöma nomawö makö temöa komani kitä ' tä kuu wi ĩ ta holisi aköna , Teusö anö Cristo a temöma kõo maa noa kipi . Teusö anö Cristo a temöma kõo maama aköna , ' Teusö anö Cristo a temöa komanömaö ! ' ĩ sama ta wäsä kule maaki , ' Teusö ma ta wäsä holisimo päa kuleö ! ' ĩ na ai sama töpö pi thama pola pi .
46015016	Teusö anö sanöma makö temöa komani wi ĩ nasimö tä kua mi aköna , Teusö anö Cristo a temöa komanö noai ĩ nasimö tä kuo maa noa kipi .
46015017	Teusö anö Cristo a temöma kõo maama aköna , ' Cristo a pitili ' makö pi kuu wi ĩ tä topa mana pi . Wanisala ma tä thatala noai ĩ tä na Teusö a hĩso soatila pi .
46015018	Teusö anö Cristo a temöma kõo maama aköna , Cristo a thapo noai , ĩ töpö noma waikiso noai , Teusö anö ĩ töpö täapa kõo läo maa noa kipi . Õsi töpö pea soatio wi , ĩ hamö ĩ töpö kua soatila pi .
46015019	' “ Cristo a pitili ” ĩ na sa pi kuu ha , hi tä uli ha sa hupaloti tä , Teusö anö sa täa kõa sisali . Waiha sa nomaso noai ha , sa täa kõo läo mai kitä ' ĩ na makö pi kuu sisa aköna , makö pi mönaha mana pi . ' Cristo a thapo wi ĩ töpö pepalo satia apatii ' ĩ na tä kuu wi tä kula pi .
46015020	Teusö anö Cristo a temöa komanö noai , ĩ pitili ta sisawö . ' Teusö anö Cristo a temöa waikia komanöma kutenö , ai töpö nomasoma , Teusö anö ĩ töpö temöa hö̃töa komani kitä ' ĩ na makö pi thapalamaö .
46015021	Somi tä sai tä sami wano tä waninö wanisala tä thama kutenö , sanöma makö pewö nomaso wi ĩ tä kua kupaso kua noai na , waiha sami ai wano tänö toitai tä thaa kõoma kutenö , sanöma makö temöa konaso wi , ĩ na ĩ tä kua kua hö̃töpasoma .
46015022	Adão makö pewö kutenö , makö pewö nomasoö . Ĩ na tä kua kua wi na , Cristo makö hö̃töwö kutenö , Teusö anö makö pewö temöa hö̃töa komani kitä .
46015023	Ĩ makö pewö temöma kõo soata mai kitä . Teusö anö Cristo a temöa paia komanöma . Waiha Cristo a huu kõa tä , Cristo makö temöa nömöa komani kitä .
46015024	Ĩ tä noa ha , ĩ tä uli pewö hötötöpaso kitä . Ĩ tä uli pewö hötötöpaso noai ha , kaikana töpönö Teusö a thapo mai ĩ töpö , sai töpö , ĩ na töpö kui töpönö sanöma töpö simöa sinomo wi , Cristo anö ĩ töpö pewö utitipamanö nö , Cristo anö makö pewö simöa asa noai , Teusö a na Cristo anö ĩ tä totoki kitä .
46015025	Cristo a wanipo wi , Teusö anö ĩ töpö pewö utitipama totio paio mi tä , hi tä uli na Cristo anö sanöma makö pewö simöa paitio kitä .
46015026	Sanöma makö nomapo sinomo wi , ĩ tänö makö pea sinomo wi , waiha Teusö anö ĩ tä pewö maa totipamani kitä .
46015027	' Teusö anö Cristo a na ĩ tä pewö utitipamanöma ' ĩ na Teusö tä waheta kuu . ' Cristo anö ĩ tä pewö simöa kuki kitä ' ĩ na tä kuu kule maaki , Cristo anö Teusö a simöa pasio mai kitä . Teusö anö Cristo a na ĩ tä pewö utitipama piale , ĩ pata tä sai kutenö , ĩ a pata na Cristo a simöo pasio mai kitä .
46015028	Teusö aiki , ' Ipa ulu Cristo anö ĩ tä pewö simöa kuköpö ' ĩ na Teusö a kuu noai , Cristo anö ĩ tä pewö simöa totia hö̃tökö noai ha , pö̃ Teusö a na , ' Pei . Hi wa tä pewö simöa nömöo totio soatiopöö ! ' ĩ na a kuu kitä . Ĩ na a kuu ha , Teusö anö ĩ tä pewö simöa totiatalo opati kitä .
46015029	Ĩ na tä kua tä , ai töpö nomapo paitio noai ĩ töpö noamapö , ai töpö temö soai ĩ töpö mãi õmamo sinomo wi , wi na ĩ töpö pi kuu ? Töpö nomaso noai ĩ töpö temöopo kõo mi aköna , ĩ töpö noamapö , ai töpö mãi õmamo mana pi .
46015030	Kamisamakö lö kui , nomawö töpö temöopo kõo mi aköna , ĩ tä wakala pewö hamö ai samakö peamamo mana pi .
46015031	Ipa pö ! Ĩ tä wakala pewö hamö , ' Huki ai töpönö sa säa hãtopali kitäö ! ' ĩ na sa pi kupalo opatii . Kamisa , kamakö , ĩ na makö pewö kui , kamakö hai ĩ Jesus Cristo pata tä na ĩ makö pewö sätäapalo opa kutenö , ' Ipa kotĩtu tili makö totiatalo opawöö ! ' ĩ na sa pi kuu pole , ĩ pitili ta kua kule na , ĩ tä wakala pewö hamö , ' Huki sa säa hãtopali kitäö ! ' sa kuu wi , ĩ pitili ta hö̃töwö .
46015032	Epesu tä uli hamö sa kua tä , salo pö waitili ipii salo pö kua kua wi na , ĩ na sanöma töpö waitili kuö hö̃töi , ĩ töpö na sa kasiapaloma . Ĩ töpö na sa kasiapalo opama maaki , Teusö anö nomawö töpö temöapama kõo mi aköna , sa kasiapalo noai , ĩ tä topa maa noa kipi . Teusö anö nomawö töpö temöapama kõo mi aköna , ' Hena tä makö noma hãtoso kitä maaki , huki makö iapalo opa päo nököö ! Tuu toita apii ma tuu kopala apa päo nököö ! ' ĩ na makö kuu pi .
46015033	Kama makö mönao sapao kõo maikiö ! Ai töpönö wanisala tä thaa wi , ĩ töpö na makö hupalo tikilio kuköma , toitai ma tä thati wi ĩ ma tä matamani kitä .
46015034	Makö pi hatukupalo nö , wanisala ma tä thaa maikiö ! Ai makönö Teusö ma taö pasio mi . Ĩ na sa kuu ha , ' Häö . Awai . Teusö sa tai mio opa nö kilio pasiopawö ' ĩ na ĩ makö pi kuupökö .
46015035	Ai wa aiki , ' Wi na Teusö a pi kuuto nö , nomawö töpö temöapama pi hatukama apa kõo ? Wi na pili makö ösö kua haia pasia kõköpö kuno mai ? ' ĩ na ai wa kuu kuki .
46015036	Makö pi moti hãtowökö ? Hikali a hamö kawanö pili wa mo töa paio mi tä , mo ãke päta mai kitä .
46015037	Ösö patasipö öpii wa ösö tösa soata mai kitä . Tötiiku mo , ai tiko mo , ĩ na mokö kui wa mokö wai tösa sisa päoö . Wa mokö wai töa somatakö noai , ĩ Teusö anö ĩ mokö patamani .
46015038	' Hi mo wai na , mosö kupasopöö ! ' ĩ na Teusö a pi kuu nö , ' Ki ai tiko mo wai na , ai tiko mosö kua hö̃töpasopöö ! ' ĩ na a pi kuu naio nö , Teusö anö ĩ na mokö noa pewö wai thaö .
46015039	Ĩ na pili mokö kua kua wi na , ĩ na töpö hupalo wi , ĩ na ĩ töpö kua kua hö̃töoö . Sanöma makö ösö lö kui ĩ tiko makö ösökö hö̃töwö , masita hamö kökö holepalo wi ĩ kökö ösö hai , tiko ösökö hö̃töwö , hii tiki hamö kökö umöpalo pasio wi ĩ kökö ösö hai , tiko ösökö hö̃töwö , salo pö katä pasio wi ĩ pö ösö hai , tiko ösökö hö̃töwö , maa u hamö kökö hupalo pasio wi ĩ kökö ösö lö kui , ĩ tiko kökö ösökö hö̃töwö , ĩ na makö ösö pewö kui , makö ösö pewö kupawö .
46015040	Hi tä hẽtu ha ai tiko tökö kua hö̃töa lasoa , hi masita tä uli ha salo pö pewö , sanöma makö , ĩ na makö mömomö tiko opö kui makö kua komoa hö̃töasolöa , ĩ na makö kua . Hi tä hẽtu hamö tökö kua pasilali , ĩ tökö möamö toita apö . Ĩ na tä kua tä , hi masita tä uli hamö ĩ tiko makö sai totiwö maaki , makö möamö toita apö hö̃töwö .
46015041	Pili motokö möamo toita apö hö̃töwö , pilipoma a mömomö tikopö maaki , a mömomö toita apö hö̃töwö , sitikali kökö mömomö tikopö hö̃töwö maaki , ĩ kökö mömomö toita apö nai soatawö , ĩ na ĩ kökö kuö . Ĩ na tä kua tä , sitikali kökö pewö mömomö toita apö maaki , ai sitikali a mömomö ausi ipö , ai a mömomö pi hanehe , ĩ na sitikali pö kuö hãkiki .
46015042	Ĩ na ĩ kökö mömomö toita kui na , ĩ na Teusö anö makö temöa komanöma , ĩ na makö mömomö toita apa kua hö̃töa kopasoö . Pili wa patiliki wi , ĩ ösö hotea pasisoö . Ĩ wa ösö sai hotea pasiso noai ha , Teusö anö ĩ tute wa ösö thaa kopalö lasoö . Ĩ wa ösö hote kota mai kitä .
46015043	Wa ösö pi patiliki wi , ĩ wa ösö mömomö hiopö öpö pasiwö . Ĩ wa ösö äpäti ipö pasiwö . Teusö a na wa walo kõkö lasoma , ĩ tute wa ösö thaa kopalö lasoö . Ĩ wa ösö lö kui , ösö palimi ipö , ösö liähä äpö , ĩ na wa ösö kai kuo soatiopö , ĩ wa ösö kai kupasoö .
46015044	Hi masita tä uli ha wa nomano nö , wa pewö ösö kai patiliki . Ĩ na tä kua tä , Teusö a na wa õsi konasolöma , Teusö a õsi kua tolele , ĩ anö wa ösö tutei wa ösö thaa kopali wi , ĩ ösö palimia tolea totia apa kopasoö . Wa noma kõo mai kitä . Önö kutenö , hi masita tä uli ha wa ösö äpäti ipö maaki , Teusö a sai pö na wa konasolöma , wa ösö tute epö , wa ösö palimi ipö , ĩ na wa ösö kua kõkö lasoö .
46015045	' Teusö anö sanöma tä thaa somapalö noai , ĩ Adão a hiloma . Teusö anö ĩ a na pili õsi sai titiki nö , a temöpamanöma ' ĩ na Teusö tä waheta kuu . Ai Adão a kua nömöa kotaso noai , ĩ Cristo a hilo . Ĩ anö sanöma makö õsi palimipama pasio wi ĩ a .
46015046	Pili õsi titikö noai ĩ tä kuo somama , ĩ tä noa ha pili õsi palimipo wi ĩ tä kuo nömöoma .
46015047	Sanöma tä kuo soma noai , masita tänö a thapalö noai , ĩ Adão a kuo somama . Masita tä kopekenö a thapalöma . Sanöma tä kua nömöpaso noai , ĩ Cristo a lö kui , hi tä hẽtu hamö a kuo paioma maaki , sanöma tä kua nömöpasoma .
46015048	Masita tänö Teusö anö Adão a thapalö noai , ĩ a äpäti kuo kuo noai na , ĩ na masita tä uli na töpö pilipai , ĩ na ĩ töpö äpäti kuö nai soatawö . Ĩ na tä kua tä , hi tä hẽtu hamö Cristo a kuo paio noai , ĩ a palimi kui na , ĩ na Cristo a thapo wi , ĩ na ĩ töpö palimi kuö nai soatawö .
46015049	Masita tänö Adão a thapalö noai ĩ a äpäti kuo kuo noai na ĩ na makö pewö äpäti kuö nai soatawö . Hi tä hẽtu hamö Cristo a kuo paio noai ĩ a palimi kui na , ĩ na makö palimi kua nai nasoö .
46015050	Ipa pö ! Sãi sãi tä , iä iä tä , pili wa ösö , ĩ na wa kua päi , Teusö a kaikanamo soatio wi , ĩ hamö ĩ wa pilio naio laso mai kitä . Wa äpäti pasi soa kutenö , wa kutio mai kitä .
46015051	Sa ta hasulupa piale , ĩ ma ta hiniö ! Makö pewö noma mai kitä maaki , hola wi tä hola konaso pialali , ĩ ta hola kukö lasoma , Teusö anö makö pewö tikopölali kitä . Lope epii pili mamo kasö mita mitamo holepalo opa kua wi na , ĩ na lope epii makö tikopöa kua haitalaso kitä . Ta hola lasoa tä , Teusö anö , töpö noma paiso noai , ĩ töpö kõa naia soatalölöma , ĩ töpö noma tolea kota laso mai kitä . Ta hola lasoa tä , Teusö anö makö pewö tikopölali kitä .
46015052	
46015053	Sanöma makö pewö äpäti ipö , makö hotepo sinomoö , ĩ na makö pewö kuati wi , Teusö anö ĩ tä mapamanö nö , makö palimi ipö , makö noma kota mai , ĩ na makö kuaalöpö , ĩ na makö thapali kitä .
46015054	Makö hoteopo wi ĩ tä mapalo nö , makö palimi ipii ĩ makö kupasoö , makö nomaso wi ĩ tä mapalo nö , makö noma kota mai ĩ makö kupasoö , ĩ na makö kupalo nö , ' Teusö tä waheta kuu noai ĩ ta pitilio totio opa nö kilia noa ' ĩ na makö kuu kitä .
46015055	Makö nomapo sinomo noai ĩ tänö makö peama kota mai kitä . Makö peama kota mai kitä kutenö , makö noma kili kota mai kitä .
46015056	Teusö aiki , ' Wanisala ma tä thaa wi kamakö na ĩ nasimö ĩ tä kua kutenö , makö peama kuki kitäö ! ' ĩ na Teusö a kuu ha , sanöma töpö noma kili ipama . ' Ĩ na makö kuapököö ! ' ĩ na Teusö anö sanöma töpö noa thaa wi , ĩ töpönö ĩ ta hini totio mai , wanisala tä tha apa pasitioti kutenö , Teusö anö töpö peama kuki kitä .
46015057	Sanöma makönö wanisala ma tä thaa noai , kamakö hai ĩ Jesus Cristo pata tänö ĩ tä noa mapamanöma kutenö , Teusö anö makö peama mai kitä . Önö kutenö makö noma kili mai kitä . Ĩ na tä kuaö ha , ' Aitaköö ! ' Teusö a na ĩ na makö kuupököö !
46015058	Ipa pö ! Önö kutenö , pö kasiapalo totihoö ! Pö utitipo tihöö ! Makö otea apöpalo nö , Cristo pata tä na makö kalipalo sinomoö ! Cristo a na makö kalipalo wi , ĩ tä toita apö kutenö , makö kalipalo päo wi ĩ tä kua mai kitä .
46016001	Ĩ na tä kua tä , Jutéia tä uli ha Teusö a thapo wi töpö pililati , ĩ töpö na sitipa kökö simöpa wi ĩ sa ta kateha nömöo pia kule . Kalásia tä uli ha töpö Teusömo sinomo wi töpö kulati , ĩ sa töpö noa thaa kua noai na , ĩ na makö noa thaa kua nömöo piale , ĩ ta hiniö !
46016002	Sitipa ma kökö sualali wi , tomĩku tä wakala pewö na ai ma kö sitipa thaa seleketa soa sinomoö ! Pe epii sitipa ma kö täli salo , kulaha apö hö̃töi , ai ma kö thaa sokata soaö , polakapi hitai sitipa ma kö suli salo , polakapihii ma kö thaa soka pasia pätaki , ĩ na ma kökö sitipa thaa seleketa soaö ! Ĩ ma kökö sitipa koka waikipalö noai ha , kamakö na sa hama huu kuköma , ma kö sitipa koka hö̃töa waikipalöma kutenö , ' Ai ma kö koka haitalöpöö ! ' makö kuu wi tä kuo maapököö !
46016003	Kamakö na sa waloiki nö , ma töpö saipali wi , jetusalẽi tili töpö na ĩ töpönö ĩ kökö sitipa totoköpö , ĩ sa töpö simöpali kitä . Jetusalẽi tili töpö na ĩ sa töpö simöpa piale , ĩ töpö na waheta sa tökö simöa naipali kitä .
46016004	Jetusalẽi tä uli hamö sa huu piale , ĩ tä topa tä , kamisa na ĩ töpö huu naiopö .
46016005	Masetônia tä uli hamö sa hasupasolö pia salo . Ĩ tä uli hamö kolo sa hasua paipalolö nö , kamakö na ĩ ola sa hasuo nömöo koonö pia salo .
46016006	Kamakö na sa hamamo nö , tiko hamö sa huu kõa haio mai kitä . Tä uli ösö holele pai tä , kamakö na sa kutio hãto pia salo . Kamakö na sa kutioma , tiko tä uli hamö sa huu kõo nömöoonö pia tä , sa pasilipalöpököö !
46016007	Huki kamakö na lope epii sa hamamo päo wi ĩ tä kua mane . ' Awai ' ĩ na Teusö a kuu ha , kamakö na sa kuo tetepo pi topa apa kule .
46016008	Önö kutenö , Pẽtekoosösisö tä wakala kupo paio mi tä , hi Epesu tä uli ha sa kuo paitio pia salo .
46016009	Teusö sa ta wäsä pole , ai töpö satehe epii töpönö ĩ ta hini pi topa apa naia kutenö , hisimö sa kuo paitio pia salo . Ai töpö satehe epii töpönö sa wanipo kule maaki , ai töpönö sa hini pi topa apa pasia kule .
46016010	Timóteo a lö kui , Cristo pata tä na sa kalipalo kua sinomo wi na , ĩ na Timóteo a kalipalo kua hö̃töoö . Önö kutenö kamakö na ĩ a huu tä , ' Hisa ha a huu kili tihöö ! ' ĩ na Timóteo a na ĩ na makö kuu totihoö !
46016011	Ai wanö Timóteo a komopama tihöö ! Kamakö na ĩ a hamamoma , a huu kõo pia tä , ma pasilipalöö ! A pi topa apöla nö , kamisa na a waloa kõkö solöpöö ! ' Cristo a thapo wi ĩ ai töpö na Timóteo a waloa naikö solöpököö ! ' ĩ na sa pi kuu kule .
46016012	Apoolu a na , ' Kotĩtu tili töpö na Cristo a thapo wi ĩ ai töpö hamamo piale , ĩ töpö na wa huu naio mi salo ' ĩ na sa kuuma maaki , huki a huu pi topa maama . A huu pi topa tä , a huu haio kitä .
46016013	Ĩ na tä kua tä , pö pi mosaia totikiö ! ' Jesus Cristo a pitili ' makö pi kuu wi ĩ tä hosa tihöö ! Makö pi kiliho mai , pö lotetea totikiö !
46016014	Makö noimaso opa nö , makö kalipalotipököö !
46016015	Ipa pö ! Akaia tä uli ha Esötépanasö a , kama ai töpö , ĩ na kilii töpö pilia sätäa wi ĩ ma töpö taö waikia kule . Ai akaia tili makönö Cristo ma thapo paila tä kuno mai , Esötépanasö töpönö Cristo a thapo somama . Ĩ töpönö Cristo ma thapo wi ĩ makö pewö pasilipo sinomotii .
46016016	' Ĩ töpö kua kuati wi na , ĩ na ai töpö kua naitio wi , ĩ ma töpö pewö a hini totihoö ! Cristo a na töpö kalipalo wasiso opati nö , Cristo a thapo wi ĩ töpö pasilipo sinomo wi ĩ ma töpö pewö a hini totiopököö ! ' ĩ na kamisanö ĩ na makö noa thaa alu kule .
46016017	Ĩ na tä kua tä , Esötépanasö a , Potunatu a , Akaiku a , ĩ na kilii töpö waloa haikö solöma kutenö , sa pi mönaha apa kule . Kamisa na makö kuo naio maama kutenö , kamakönö sa pi topapalama pikio maapili maaki , ĩ töpö waloa haikö solö wi , ĩ töpönö sa pi topa apa sisapamanöma . Ĩ töpönö makö pi topa naipamanöma . ' Ĩ töpö topa apaö ' ĩ na makö pewö kuupököö !
46016018	
46016019	Hi Ásia tä uli pata ha töpö kokamo nö , töpö Teusömo sinomo wi ĩ töpö aiki , ' “ Makö topa soa kule ? ” ĩ na kotĩtu tili töpö na ĩ na wa kuu ! ' ĩ na kamisa na ĩ na ĩ töpö kuu kule . Akila a , Pötisiilasoma a , kama sai pö na töpö Teusömo sinomo wi ĩ töpö , ĩ na kilii töpö aiki , ' Kotĩtu tili töpönö Cristo pata tä thapo naia kutenö , ĩ töpö na , “ Makö topa kule ? ” ĩ na kotĩtu tili töpö na ĩ na waheta wa tä sãököpalö nö , ĩ na a kuu ! ' ĩ na ĩ töpö kuu kule .
46016020	Ĩ na Cristo a thapo polai , ĩ na ĩ töpö pewö kupalo naia kule . Kamakö na Cristo a thapo wi , ĩ töpö waloki ha , makö pi mönaha apa salo , makö hanokopaso totiopököö !
46016021	' Paulo anö hi waheta tä pewö sãöka kipili ' ĩ na makö pi thama pia salo , ' Makö topa hö̃töa kule ? ' sa kuu pole , kama Paulo sa aminö sa tä sãöka kule .
46016022	Ai tänö Cristo pata tä pii mi ipii , Teusö anö ĩ a peamapöö ! Kamakö hai ĩ pata tä na , ' Matanata ' sa kuu kule . ' Matanata ' tä kuu pole , ' Pata täö ! A huo kõki solöö ! ' ĩ na ta kuu alu kule .
46016023	Jesus Cristo pata tänö makö totiapala apati wi , ĩ sa tä pii sisa kule .
46016024	Jesus Cristo ma thapo naio kutenö , kamisanö makö pi ipa sinomo hö̃töoö !
47001001	Jesus Cristo anö Paulo sa simöa wi ĩ sa . Teusö a pata aiki , ' Paulo a simönöö ! ' ĩ na a kuuma kutenö , Jesus Cristo anö sa simönöma . Teusö ma thapo wi ĩ makö kokamo sinomo wi ĩ makö na hi waheta sama tä simöpali ke . Timóteo anö Cristo a thapo naio wi ĩ a solo hi waheta sama tä simöpali ke . Teusö a patanö akaia tili makö thapo sokapo asale , Akaia tä uli pewö pata hamö ĩ makö pilipai , ĩ makö na hi waheta sama tä simöa naipali ke .
47001002	Kamakö hai ĩ pö̃ Teusö a pata , Jesus Cristo Kaikana tä , ĩ na kilii töpönö makö totiapala apaö , makö pi topapalama apaö , ĩ na makö pewö pi thama totioö !
47001003	Kamakö hai ĩ Jesus Cristo pata tä hai ĩ pö̃ Teusö a pata na , ' Wa totiatalo opa asatiowöö ! ' ĩ na makö pewö kuupököö ! Pö̃ Teusö a patanö sanöma makö pi ipa nö , kamakö na a pi honipo opa nö , makö totiapala apaö , makö pasilipoö , makö pi topapalama apatii , ĩ na Teusö a pata kuatii .
47001004	Ai töpö pepalo opa piale , ĩ ma töpö pasilipo tolea nömöopö , huki makö pepalo opa soale , Teusö a patanö ĩ makö pasilipo soa kule . Teusö a patanö makö pasilipo kua wi na , ĩ na kamakö pewönö ai ma töpö pasilipo tolea kua nömöo kõoö .
47001005	Cristo a pea kua noai na , ĩ na makö pea kua hö̃töoö . Önö kutenö , Teusö a patanö Cristo a na pe epii makö pewö pasiliapalama apatii .
47001006	Kamakö na samakö kuiki nö , Teusö sama ta wäsä tä , ai töpönö samakö peama apatii . Samakö peama apati kule maaki , Teusö sama ta wäsäö ha , makö pasilipoö , makö täapa kõo läoö , Teusö a patanö ĩ na makö thamaö . Teusö a patanö samakö pasilipo kuati wi na , ĩ na makö pasilipo kua naioö . Samakö pea kuati wi na , ĩ na makö pea kua naio hãtoa tä , Teusö a patanö makö pasilipo opa kutenö , makö kasiapalo satimo opa hö̃töo soatioö .
47001007	' Kotĩtu tili makö kasiapalo satimo opati kitäö ! ' ĩ na samakö pi kuti kule . Awai . Kamisamakö pepalo kuati wi na , ĩ na makö pepalo kua apa hö̃tötia kule . Ĩ na makö kua tä , Teusö a patanö samakö pasilipo kuati wi na , ĩ na makö pasilipo kua hö̃töo kitä . Önö kutenö , ' Makö kasiapalo satimo opa kitä ' ĩ na samakö pi kuu wi ĩ tä mapo mi .
47001008	Ásia tä uli ha samakö pepalo opa noai , ĩ tä na makö pi hatukupamani pia salo , sa kuu kule . Pe epii samakö pea apati salo , ' Samakö noma pia kuleö ! ' ĩ na samakö pi kutima .
47001009	' Samakö noma piale , ĩ tä kua waikia kuleö ! ' ĩ na samakö pi ku upa kutenö , kama samakö na kama samakö mamo teteo sapao kõo päo mai , Teusö a patanö nomawö töpö temöma kõo wi , ĩ a na samakö mamo tetea sisaiki nö , ' Samakö noama totioö ! ' ĩ na Teusö a pata na samakö pi kutima .
47001010	Ĩ na samakö pi kuti ha , samakö noma pia wi , ĩ tä na Teusö a patanö samakö noama apatima . Samakö noamati nö , samakö noama mapo mai kitäö ! Teusö a pata na samakö mamo teteiki nö , ' Samakö noama kõo kitäö ! ' ĩ na samakö pi kuu toitia kule .
47001011	Kamakönö samakö pasilipalö nö , Teusö a pata na makö hapaloö ha , Teusö a patanö samakö noama kõo kitäö ! Teusö a pata na makö satehe epii makö kuu wi , Teusö a patanö ĩ ta hininö nö , samakö totiapala apati kitä . Samakö totiapala apaö ha , makö satehe epii makö aiki , ' Aitaköö ! Kawanö Paulo wa töpö noama toitioma thaliö ! ' Teusö a pata na ĩ na makö ku upa kitä .
47001012	Ĩ na samakö õsi kuu kule : ' Teusö a patanö samakö totiapala apaö , samakö pasilipo opaö , ĩ na Teusö a pata kua kutenö , Teusö a thapo mai , ĩ töpö pewö na samakö pitilimo opa nö , toitai sama tä thatii . Teusö ma thapo wi ĩ makö na ĩ na samakö kua totio naio thaliö ! Kamisamakö pi saimo pola nö kuno mai , Teusö a patanö samakö pasilipo opa kutenö , ĩ na samakö kuati päoö ' ĩ na samakö pi kuu nö , samakö pi mönaha apaö .
47001013	Kamakö na waheta sama tä simöpali wi , ĩ ma tä möö nö , ma ta hinia makoka totili kitä . Kamisamakönö makö pi wi na takömoma mane maaki , kamakönö samakö taö totia apa soatia maneö ! ' Waiha samakö taö opia totia hãtoki kitäö ! ' ĩ na sa pi kuu kule . Kamakönö samakö taö totia apa kuköma , Jesus pata tä huu kõa tä , kamisamakö na makö pi mönaha apa , kamakö na samakö pi mönaha apa hö̃töa , ĩ na makö pewö kuapököö !
47001014	
47001015	' Kamisamakö na kotĩtu tili töpö pi mönaha apa kitäö ! ' ĩ na sa pi kuuma kutenö , ĩ na sa pi kuuma : ' Kotĩtu tili töpö na sa hama huu paio tasoköö ! Masetônia tä uli hamö sa huulö tä , kotĩtu tili töpö na sa hamamo hasupasolö kitäö ! Ĩ na tä kua tä , Masetônia tä uli ha sa husoa kono nö , sa huu koima tä , kotĩtu tili töpö na sa hamamo hasua nömöa kopasolö kitäö ! Ĩ töpö na sa hamamo soma tä , Teusö a kai na ĩ sa töpö pasilipoö , waiha ĩ töpö na sa hamamo kõa tä , sa töpö pasilipo kõo , ĩ na sa kuapöö ! ' ĩ na sa pi kuuma . Ĩ na sa pi kuu nö , ' Ĩ kotĩtu tili töpö na sa hamamo kõo nö , Jutéia tä uli ha sa huu kõo pia tä , ĩ kotĩtu tili töpönö sitipa kökö na sa pasilia hö̃töpali kitä ' sa pi kuuma .
47001016	
47001017	Ĩ na sa pi kuu tä , sa pi hätämo maama . Ai sanöma tä pi moti wani kutio kua wi na , ĩ na sa kua mai kitä . ' Awai ' ai tä kuu kule maaki , ' Mawöö ! ' a kuu hö̃töo soataö . Ĩ na ĩ a kuu kua wi na , ĩ na sa kua pasio mai kitäö !
47001018	Teusö a pata pitilimo kua wi na , ĩ na sa pitilimo kua hö̃töo nö , kamakö na , ' Awai ' sa kuu tä , ' Mawöö ! ' sa kuu hö̃töo soata maama .
47001019	Kamisa , Silas a , Timóteo a , ĩ na kilii samakönö kamakö na Teusö a pata hai pelupö Jesus Cristo sama wäsäpili , ĩ aiki , ' Awai ' a kuu nö , ' Mawöö ! ' ĩ na a kuu hö̃töo soata mai kitä . Ĩ a pitilimo totio opaö .
47001020	Teusö a pata aiki , ' Ĩ na kamisanö sanöma makö thama kitäö ! ' ĩ na a kuu tä , Jesus Cristo aiki hö̃töwö ' Awai ' ĩ na a kuu hö̃töa soatasoö . Ĩ na Jesus a kuu hö̃töoö ha , kamakö aiki , ' Awai . Ĩ naköö ! ' ĩ na makö kuu nö , ' Teusö a pata totiatalo opawöö ! ' makö kuu .
47001021	Teusö a patanö kamakö , kamisamakö , ĩ na makö kui makö pewö pi lotetepamanö nö , ' Cristo a pitili ' ĩ na makö pi thamanö nö , Teusö ma thapo salo , Teusö a patanö makö thaa soka totipali . Makö thaa soka totipalö nö , ' Teusö a thapo wi ĩ töpö ' ĩ na Teusö a patanö ai töpö pi thama nö ,
47001022	kama õsi kua tolele , kamakö õsi ha ĩ a õsi titiki nö , ' Teusö a kuu wi ĩ tä pewö a pitili ipö ' ĩ na makö pi thamama .
47001023	Sa pitilimo opa wi , Teusö a patanö ĩ tä taö totia waikia . Sa õsi kuu wi , ĩ anö ĩ tä taö öpa waikia kutenö , ĩ na sa kuu kule . Kotĩtu tili makö na sa hamamo pi topa apama maaki , kamisanö makö õsi wanisalama wani ipö salo , kamakö na sa hamamo maama .
47001024	Kamisamakönö makö noa thaa wani ipö . ' Ĩ na pö pi kuu totioö ! ' ĩ na makö noa thaa wani ipö . ' Awai . “ Cristo a pitili ” ĩ na makö pi kuu totia waikia kuleö ! ' ĩ na samakö pi ku upati kutenö , makö noa thatala mai ha , makö pi mönahapamani pia salo , makö pasilia päpali .
47002001	Önö kutenö , ' Kotĩtu tili makö na sa hamamo kota kuköma , makö õsi pewö wanisalapaso matimöö ! ' ĩ na sa pi kuu salo , ' Ĩ ha sa huu kota mai kitä ' ĩ na sa pi kuuma .
47002002	Kamisanö makö õsi wanisalama kuköma , makö õsi pewö wanisala apa tä , ai makönö sa pi mönaha kopamani kitä ta o ?
47002003	' Kamakönö sa pi mönahapamanöpö ' sa pi kuu tä , kamakönö sa õsi wanisalapamanö matimöö ! Kamakönö sa õsi wanisalapamani wi ĩ sa tä pii mi ipö kutenö , kamakö na sa huu maama . Kamakö na waheta sa tä simöa päpalöma . ' Kamisa pi mönaha apa tä , kamakö pi mönaha apa hö̃töa ' ĩ na sa pi kuu totia kule .
47002004	Ĩ sa tä waheta simöpalö noai , ĩ sa tä waheta sãöka pola nö , sa pi honipoö , sa õsi wanisala , sa mamo puu tikiliatalo opaö , ĩ na sa kuatima . Kamisanö makö õsi wanisalama pi topa mai ha , ' Paulo anö makö pi ipawö ' ĩ na makö pi thama pia salo , ĩ sa tä waheta simöpalöma .
47002005	Ai wanö sa õsi wanisalapamanöma maaki , ĩ anö makö õsi wanisala satia apöpamanöma . Ĩ makö pewö aiki hãto kuno mai . Ai makö õsi wanisalapamanöma . Pe epii sa hapalo pi hĩsuapalo pi topati mane .
47002006	Ĩ a wani wanisala apaö ha , kamakö pewönö ma wani peamama . Kamakö pewönö ma wani peama waikioma kutenö , ' Ĩ na pätawö ' sa pi kuu kule .
47002007	Ĩ ma pi wani topa kopamanöpököö ! Ĩ a wani na , ' Ĩ na pätawö . Makö noimaso totio kõo nököö ! ' ĩ na pö kuu ! Ĩ na makö kuu haiatalo mi tä , pe epii ĩ a õsi wani wanisala apöpaso matimöö !
47002008	' Wa pi ipa soaleö ! ' ĩ na pö kuu kõoö !
47002009	Kamisanö makö wapa pia salo , ' Kotĩtu tili töpönö sa kai a hini pi topa hãtokö ? ' ĩ na sa pi kuu salo , kotĩtu tili makö na ĩ sa tä waheta simöpali kipili .
47002010	' Wanisala wa tä thaa noai , ĩ tä na kamisamakö hĩso maa kopaso keö ! ' ai tä na ĩ na makö kuu tä , ĩ na kamisa kuu naio soataö . Cristo anö sa möti kutenö , kamisanö makö pasilipali pia salo , ai tänö wanisala tä thaa tä , ' Wanisala wa tä thaa noai ĩ tä na kamisa hĩso maa kõa waikipaso keö ! ' ĩ na sa kuu .
47002011	Sai tä sai patanö tä thaa pi topa wi , kamakö pewönö ĩ ma tä taö öpa waikia . Önö kutenö , Sai tä sai patanö makö utitipama maapö , ĩ ai tä na kamisa aiki , ' Wanisala wa tä thaa noai ĩ tä na sa hĩso maa kopasoma ' ĩ na sa kuu kule .
47002012	Ĩ na tä kua tä , Cristo ta topa apöle ĩ sa ta wäsä pia salo , Tötôasi tä uli ha sa walokö tasoma . Sa waloikitö nö , Cristo sa ta wäsä tä , ai töpönö sa wasu maama maaki ,
47002013	ĩ ha ipa Tito sa tapa taso maama kutenö , sa pi honipo opa tasoma . Sa pi honipo opa salo , tötôasi tili töpö na sa husoa kõa soatalo nö , Masetônia tä uli hamö sa hulasolöma .
47002014	Ĩ na sa kuama maaki , Teusö a pata na , ' Aitaköö ! Kawanö wa tä taö öpa asawö . Wa totiatalo opa asawöö ! ' ĩ na sa kuu kule . Teusö a patanö Sai tä sai pata peama waikioma kutenö , Cristo a na samakö kuo koka naio wi , Teusö a patanö ĩ samakö kai pewö pi mönaha apii samakö kai hutii . Teusö a patanö samakö pasilipoö kutenö , ĩ tä uli pewö hamö Cristo sama ta wäsä hätäpoti nö , Cristo sama ta wäsä kutenö , tuu nisamö hälälä äpii tuu nisamö hälälo paukupo kua wi na , ĩ na Cristo ta paukupo kua hö̃töoö .
47002015	Ĩ töpö pewö na sama ta wäsä kutenö , Teusö a pata aiki , ' Tuu nisamo toita apii tuu kui na , ĩ na Cristo a wäsäti polai , ĩ na ĩ töpö uni nisamö toita apö kuö hö̃töwö ' ĩ na Teusö a pata pi kuu . Teusö a patanö ai sanöma töpö täapa asa kõo wi , ĩ töpö õsi palimi ipö kutenö , ĩ töpö na samakö uni nisamö toita apö naiwö . Ĩ na tä kua tä , Teusö a patanö ai töpö täapa läo pasio kõo mai , ĩ töpö nomano nö , õsi töpö pepalo tolea soatio wi , ĩ tä uli hamö ĩ töpö huu pia wi , ĩ töpö na samakö uni nisamö wanisala apö pasiwö . Önö kutenö , Teusö a patanö sanöma makö pasilipo mi tä , kama makönö Cristo ma ta wäsä taö öpa päo mai kitä .
47002016	
47002017	Ai töpö satehe epii ĩ töpönö noa tä pi ipa päo salo , Teusö tä holisi a wäpala apati päoe . Ĩ na kamisamakö kua pasio mai kitä . Teusö a patanö samakö simöa totio kutenö , kamisamakö na Teusö mamo teteapalo totio kutenö , Cristo anö samakö kalipalama wi ĩ samakö pitilimo totio opa nö , Teusö sama ta wäsä totio opa asatioö .
47003001	Ĩ na sa kuu ha , ' “ Paulo a topa apa asawö ” ĩ na kama Paulo anö makö pi thama pi topa apa hãtoakö ? ' ĩ na makö pi kuu kule ? ' Kamakö na Teusö ta wäsä piale , ĩ a pitilimo opaö ' ĩ na ai waheta tä kuu wi , ai töpönö ĩ nasimö tä waheta simöpa kua wi na , ĩ na kamisamakönö ĩ nasimö sama tä waheta simöpa kua pasio mai kitä . Ĩ na tä kua tä , ai tiko töpö na Teusö sama ta wäsä pi topa tä , ' Ĩ töpö na waheta ma tä simöpa mi salo . “ Paulo töpö pitilimo opa thaliö ! ” ĩ na makö kuu mi salo ' ĩ na kamakö na ĩ na samakö kuu mai kitä .
47003002	Kotĩtu tili makö hai , ĩ nasimö tä waheta uni waikiwö . Kamisamakö õsi na ĩ tä waheta uni sãöka hö̃töa waikia . Ai töpö pewönö ĩ tä waheta uni möö nö , tä hini ipaö .
47003003	Kamakö hai , Cristo anö waheta tä sãöka wi , ĩ makö uni waikiwö . Kamakö na Cristo anö samakö simöpali ha , Cristo sama kai wäsäma kutenö , Cristo a hai ĩ waheta tä lö kui , ĩ kamakö uni makö kupasoma . Sanöma töpönö tuu lelei tuunö tä sãöka wi ĩ tuunö ĩ waheta tä uni sãököpa maama . Teusö a pata temöo opati wi ĩ a õsi kua tolele , ĩ anö ĩ tä waheta uni sãöka pasiköma . Maa ma patetei ma kotopö ha tä sãöka mai , sanöma töpö õsi na ĩ tä sãököa pasiköma .
47003004	Cristo a na samakö kuo naio nö , ' Teusö a pata pitili ' samakö pi kuu totio opa sinomo salo , ĩ na samakö kuu .
47003005	Kama samakönö Teusö sama ta wäsä taö öpa mai kitä . Teusö a patanö samakö pi hatukua päpamani ha , Teusö sama ta wäsä taö öpa päoö .
47003006	Teusö a patanö sanöma makö pewö noa thaa noai , ĩ ta tutea apöle , ĩ sama ta wäsä taö öpa sisaö . Teusö a patanö makö pewö noa thaa soma noai , ĩ sama tä sãökama wäsä maneö ! Teusö a õsi kua tolele , ĩ anö samakö noa thaa nömöo noai , ĩ sama ta wäsä pasitioö . Makö noa thaa soma noai , sanöma makö pewönö ĩ ma tä sãökama hini tai mi ipö salo , makö nomasoö . Önö kutenö , makö noa thaa soma noai , ĩ tänö makö nomamani kitä . Ĩ tänö makö nomamani kitä maaki , Teusö a õsi kua tolele , ĩ anö makö õsi palimia päpali .
47003007	Teusö a patanö sanöma makö noa thaa paio noai , maa makö patetei makö kotopö ha ĩ tä sãökököma . Ĩ tä sãöka waikikö noai ha , Teusö a pata wakala apii ĩ tä tapamonasoma . Moisés a moikömö na ĩ tä wakala sätäo noai , ĩ tä wakala mapo opia koonöma maaki , ĩ tä wakala sii lotete epö kutenö , Moisés a na töpö mamo teteo maama . Pata töpö noa thaa soma noai , ĩ tänö sanöma makö pewö nomamani wi , ĩ ta waloköma , tä wakala apöpasoma .
47003008	Önö kutenö , Teusö a õsi kua tolele ĩ anö makö noa thaa nömöo noai , ĩ tä waloköma , tä totiatalo satia apati kitä ta pi kuu mai .
47003009	' Wanisala ma tä thatala apatiwö ' ĩ na tä kuu wi ta waloköma , tä wakala apii tä waloa naiköma . ' Wanisala ma tä thatala apatima maaki , Teusö a patanö makö totia apa kopalöma ' ĩ na tä kuu wi ĩ ta waloköma , tä wakala sati ipii , ĩ tä waloa naiköma .
47003010	Makö noa thaa soma noai ĩ tä waloköma , tä toita apii tä kuoma maaki , huki tä waloa nömökö noai , ĩ tä toita sati ipö kutenö , tä toitai tä kuo soma noai , ĩ tä toita wani maa pasia kopasoma .
47003011	Ĩ tä maa kopaso noai ĩ tä toita apama maaki , tä mapo mi ipii ĩ tä toita sati ipö .
47003012	' Teusö a õsi kua tolele ĩ anö makö noa thaa noai , ĩ ta toita sati ipö ' ĩ na samakö õsi pi kuti salo , samakö kili mai , Cristo sama ta wäsä hokapalo totio opatii .
47003013	Moisés anö tä thama kua noai na , ĩ na sama tä thama kua pasio mi . Tä wakala apii ĩ tä maa kõo paio mi tä , isöhaeu töpönö ĩ tä wakala möö maapö , Moisés anö kama moikömö ha watata ösö soholöma .
47003014	Teusö a kai na isöhaeu töpö pi motio opa soatioma . Watata ösönö Moisés a moikömö soho kuo noai na , huki ĩ na isöhaeu töpö õsi uni sohoa kua hö̃töa . Moisés a na , ' Ĩ na töpö noa thaö ! ' ĩ na Teusö a pata kuti noai , isöhaeu töpönö ĩ tä waheta möti kule maaki , töpö õsi uni sohoa kutenö , ĩ tä waheta na ĩ töpö pi hatukupo mi . Cristo a na makö sätäapalo naia totiköma , ĩ tä , makö õsi uni sohotio noai , ĩ tä maa toitasoö . Makö pi hatukua totipasoö .
47003015	Awai . Huki isöhaeu töpönö Moisés a waheta möö tä , ĩ töpö õsi uni sohoa soatia .
47003016	Ĩ töpö õsi sohoa soatia kule maaki , ai tänö pata tä thapo tä , kama õsi sohotile , pata tänö ĩ tä hosali .
47003017	Ĩ pata tä hai , Teusö a õsi kua tolele , ĩ a sai . Teusö a õsi kua tolele , ai wa na ĩ a kua tä , ai tänö ĩ wa huapala mai kitä . Teusö a õsi kua tolele , wanisala tä na ĩ anö wa uni kusöpali .
47003018	Makö moikömö pewö sohopa mi kutenö , walala mömomö kui na , ĩ na makö moikömö mömomö kuö . Ai töpönö makö möö kuköma , pata tä wakala apii ĩ tä tapa naioöhe . Teusö pata tä sai õsi kua tolele , ĩ a wakala apii ĩ tä sainö makö tikopöpamani . Önö kutenö , pata tä toita apii , a ausi ipii ĩ a kui na , ĩ na makö kupo naioimatasoö .
47004001	Teusö a patanö samakö totiapala apa kutenö , kama kai a wäsä sinomo wi , kamisamakö na Teusö a patanö ĩ tä totopöma . Önö kutenö , samakö pi lotete epö .
47004002	Teusö sama ta hula mi kutenö , wanisala tä thati wi ĩ sama tä thaa pi topa mi ipö . Ai sama töpö mönama wani ipö . Teusö sama tä waheta wäsä holisi päta mai kitä . Pitili sama ta wäsä äpa nö , Teusö a patanö samakö tapa toitia apa kutenö , ' Paulo töpö pitilimo opawö ' ĩ na ai sama töpö pi thama pi topa apaö .
47004003	Sama ta wäsäti wi ĩ ta hatuka mi tä , õsi töpö pepalo tolea apati wi ĩ tä uli ha töpö huu piale , ĩ töpö na ĩ ta hatuka mi sisawö . Ĩ töpö na Teusö ta wäsä kule maaki , töpö pi hatukupo mi .
47004004	Sai tä sai patanö sanöma makö pewö simöati wi ĩ anö ĩ töpö pi motipamanöma kutenö , ' Teusö ta pitili ipö ' ĩ na ĩ töpö pi kuu mi ipö . Teusö a pata kui na , ĩ na Cristo a kuö hö̃töi , ĩ a wakala apii , ĩ ta topa apöle ĩ ta wäsä tä , sanöma makö na ĩ tä wakala kuki kitä maaki , Sai tä sai patanö ai töpö pi motöama pasio noai , ĩ töpönö ĩ tä wakala tapa pasio mi .
47004005	Kamisamakönö kama samakö a wäo mai ha , ' Jesus Cristo a hai , ĩ pata tä sai ' tä kuu wi ĩ sama ta wäsä sisaö . Ĩ sama ta wäsä nö , ' Jesus a na samakö kalipaloti wi ĩ samakönö makö pasilipo sinomo wi , ĩ samaköö ! ' ĩ na samakö kuu naioö .
47004006	Somi tä sai tä , tä pata muma apati tä , ' Wakala tä kuikiö ! ' ĩ na Teusö a pata kuu noai , ĩ anö kamisamakö õsi na kama hai ĩ wakala tä titiki nö , samakö pi hatukupamanöma . Samakö pi hatuku upö kutenö , Teusö a pata wakala apii , Cristo a moikömö ha ĩ tä wakala kuo wi , kamisamakönö ĩ sama tä wakala taö öpaö .
47004007	' Teusö a thapo wi ĩ töpö utiti pasiwö . Teusö a pata lotetea sati ipö sisawö ' ĩ na kamisamakönö ai sama töpö pi thama sinomopö , kamisamakö õsi na ĩ tä wakala titio wi , ĩ samakö äpäti . Hapokasi hapoka a äpäti kui na , ĩ na samakö õsi kuö hö̃töwö .
47004008	Ai töpönö samakö peamati kule maaki , maawöö ! Samakö peama totia mane . Samakö pi wi na takömo opa kule maaki , Teusö a pata na , ' Päläö ! ' samakö kuu mi .
47004009	Ai töpönö samakö wanipo opati kule maaki , Teusö a patanö samakö noima satia apa pasioö . Ai töpönö samakö namo keo kule maaki , samakö säpa totio mi .
47004010	Jesus a temö öpii , kamisamakö õsi na ĩ a titile , ĩ a tapamonasopö , Jesus a säpamoa kulaso noai na , ĩ na samakö kua hö̃töoö .
47004011	Samakö äpäti maaki , kamisamakö na Jesus a titio wi , ai töpö na ĩ a tapamonasopö , samakö temö öpö soa tä , Jesus sama ta wäsätii . Jesus sama ta wäsäti ha , ai töpönö samakö säpa pi topa apa sinomoö .
47004012	Önö kutenö , Jesus sama ta wäsäö ha , ai töpönö samakö säpa pi topa kule maaki , kamakönö ĩ ma ta hinia totilö nö , makö õsi palimipasoö .
47004013	' “ Teusö ta pitili ” sa pi kuu totio opa salo , sa hapaloma ' ĩ na Teusö tä waheta kuu . Ĩ na tä kuu kua wi na , ĩ na samakö kuu kua hö̃töo salo , samakö hapalo hö̃töoö .
47004014	Teusö a patanö Jesus Kaikana tä temöa thaa komanö noai na , ĩ na samakö temöa thaa kõa hö̃tömani pia salo . Kamisamakö , kamakö , ĩ na makö kui makö pewö temöa komanö nö , Jesus a kulali hamö Teusö a patanö makö pewö hilakö laso kitä .
47004015	Kamisamakönö makö pasilipa pi topa apa salo , ai töpönö samakö pepalama apatii . Kamisanö makö pasilipo opati kutenö , Teusö a patanö makö totiapala apati wi , ai makö na ĩ tä pala kimati . Ai makö na ĩ tä palaö ha , Teusö ma thapo wi ĩ makö satehea apöpasoma kutenö , Teusö a pata na , ' Aitaköö ! Wa totiatalo opawöö ! ' tä kuu wi ĩ tä pala naioö . Ĩ na ai makö kuu ha , ' Teusö a pata topa apa asawö ' ĩ na makö pewö kuu .
47004016	Önö kutenö , samakö pi utitipo mane nökö . Pili samakö pewö äpätipo kule maaki , ĩ tä wakala pewö hamö samakö õsi lotetea kõatalo opatii .
47004017	Huki wani ipii samakö peataloti kule maaki , waiha Teusö a pata na samakö waloköma , samakö pea apa waikitioma kutenö , pe epii samakö puko kukö laso kitä . Samakö peati wi ĩ tä alukusi ipö soawö . Teusö a pata na samakö puko opa piale , ĩ tä pata pe sati ipö . Samakö peati wi ĩ tä maa pasipaso kitä maaki , Teusö a pata na samakö puko opa piale , ĩ tä mapo pasio mai kitä .
47004018	Hi masita tä uli ha tökö pewö kupai , ĩ sama tökö tapa sinomo waikitio wi , ĩ tökö na samakö mamo teteo mai kitä . Tökö tapamo pasio mai , ĩ tökö na samakö mamo tetea sisaa . Huki sanöma makönö ma tökö tapa pole , ĩ tökö mapaso kitä maaki , huki ma tökö tapa mi ipii , ĩ tökö mapo pasio mai kitä . Ĩ tökö kuo soatio asaö .
47005001	Hi masita tä uli ha makö pewö kua soa tä , sai a kui na , ĩ na pili makö ösö uni kuö hö̃töwö . Ĩ a sai uni kule , ĩ a sai hotesoö ha , hi tä hẽtu hamö makö konasolöma , kamakö na Teusö a patanö ai tiko a sai totoa nömöa kõki kitä . Sanöma töpönö a sai thaa wi , ĩ nasimö a sai aiki kuno mai , Teusö a patanö tiko a sai thaa waikikö noai , a sai hote tai mi ipii , ĩ a sai totoki kitä .
47005002	Hi tä hẽtu ha kamakö sai pö kupoli , ĩ a sai ha makö kuo pi topa apa salo , huki makö halilimoti kule .
47005003	Makö õsi manokosi ipii makö kuo maapö , ĩ a sai na makö kuo pi topa apaö .
47005004	Huki pili makö ösö õsi na pili makö õsi titia tä , makö pi honipo opa nö , makö halilimo opaö . Kamisamakönö pili makö ösö hosa pi topa mai kitä maaki , hi tä hẽtu ha makö sai pö kupoli , ĩ a sai na makö õsi kuo pi topa satia apaö . Makö äpäti ipii , ĩ tä palimia totipasopö .
47005005	Hi tä hẽtu ha sai a kupoli , ĩ ha makö pilimaköpö , Teusö a patanö makö thapalöma . Makö thapalö nö , ' Hi tä hẽtu ha sai a hote mi ipii ĩ a sai na makö õsi kuköpöö ! ' ĩ na Teusö a patanö makö pi thama pia salo , kamakö na kama õsi kua tolele , ĩ a titiköma .
47005006	Ĩ na tä kuaö ha , makö pi honipo mai , makö pi topapalo opa sinomoö . Huki pili makö ösö na makö õsi kua soa tä , hi tä hẽtu ha Teusö a pata kupoli , ĩ ha makö kuo paio mi .
47005007	Hi masita tä uli ha makö kutia tä , Jesus Cristo ma tapa mi päla tä maaki , ĩ a na makö mamo teteo sinomo paio päoö . ' Cristo a pitili ' ĩ na makö pi kuu totio opatii .
47005008	Makö pi honipo mi ipö . Pili makö ösö na makö õsi titile , ĩ ma ösö hosalö nö , Cristo pata tä na makö konasolöpö , ĩ ma tä pii satia apatii .
47005009	Önö kutenö , pili makö ösö ha makö õsi kua soa tä , Cristo ma pi mönahapalama pi topa apaö . Ĩ na tä kua tä , Jesus Cristo a na makö kononö nö , Cristo ma pi mönahapalama pi topa soatio kitä .
47005010	Cristo a na makö konasolöma , Cristo anö makö pewö lomaki kitä . Makö lomakö nö , hi masita tä uli ha makö kuati noai , ĩ ta wäsä hatukua totipali pia salo . Ĩ ta wäsä hatukua totipalö nö , toitai ma tä thati noai , ĩ tä noa totoki , wanisala ma tä thati noai , ĩ tä noa totoa naiki , ĩ na Cristo anö tä thama pia salo .
47005011	Önö kutenö , Cristo pata tä na samakö kili ipa kutenö , ai sanöma töpö na , ' Ĩ naköö ! Ĩ na pö kua totioö ! ' ĩ na samakö kuu upaö . Teusö a patanö samakö taö öpaö . ' Paulo töpö kuati noai ĩ sa tä taö ' ĩ na makö pi kuu naio wi , ĩ sa tä pii totia kule .
47005012	' Kamisamakö pitilimo opaö ' ĩ na kamakö na samakö kuu mane . Samakö kuati wi ĩ tä na makö pi tapotiki nö , ' Paulo töpö pitilimo opawö ' ĩ na makö pi thama pi topa päa kule . Ĩ na makö pi thamaö ha , ai töpönö samakö a kateha wanisala wi , ĩ töpö na makö hapalo taö öpa hö̃töopökö . Ĩ töpönö ai töpö õsi kuati wi , ĩ tä tapa pasio mai ha , ai töpö tapamo pasio pätio wi , ĩ tä tapa päo nö , ' Ĩ töpö topa ' ĩ na ĩ töpö kuu päoö .
47005013	' Paulo töpö isi waniho opati noa ' ĩ na ai töpö kuu kule maaki , ' Ĩ na töpö kuu päoö ' ĩ na samakö kuu hö̃töoö . Teusö sama ta wäsä makoka apati kutenö , ' Paulo töpö isi waniho opati noa ' ĩ na töpö kuu päoö . Ĩ na töpö kuu kule maaki , samakö pi hatukua totio opaö . Samakö pi hatuka apa kutenö , makö pasilipo taö öpa kule .
47005014	Cristo a sami ipii maaki , sanöma makö pewö täapa kõo läo pia salo , a säpamonasoma . Kamakö pewönö wanisala tä thaa noai , ĩ tä noa na Cristo a säpamonasoma kutenö , makö pewö uni säpamoa naisoma . Önö kutenö , Cristo anö makö pewö pi ipa wi ĩ tänö samakö huöpoti kule .
47005015	Makö õsi palimi waikii , ĩ kama makö pi mönahapo sapapo kõo mai , kamakö noa na Cristo a säpamono nö , a temöa konaso noai , ĩ ma pi mönaha sisapamanöpö , Cristo a säpamoa pasisoma .
47005016	Önö kutenö , Teusö a thapo mai , ai töpö na ĩ töpö pi tapomo kuati wi na , huki ĩ na samakö pi tapomo kua pasio mai kitä . Teusö a thapo mai , Cristo a na ĩ töpö pi tapomo kuati noai na , ĩ na Cristo a na samakö pi tapomo kua hö̃tötioma maaki , huki ĩ na samakö pi tapomo kua mai kitä .
47005017	Önö kutenö , Cristo a na ai tä sätäapalo kuköma , ĩ a tute epii ĩ a kupasoö . A kuati noai , ĩ tä matalo nö , tä tute epii ĩ tä waloki ha , a tikopö öpii a kua nömöa soapasoö .
47005018	Teusö a patanö makö tikopöpamanöma . Teusö a pata , kamakö , ĩ na kilii makö wanihaso paioma maaki , Teusö a patanö Cristo a simöpalöma kutenö , makö noimaso kuköma . Makö noimaso kuiki nö , Teusö a pata aiki , ' Sa wanipoti wi ĩ töpö na kamakönö sa wäsä hätäpoti nö , sa töpö noima kõo wi , ĩ ma ta wäsä totioö ! ' ĩ na Teusö a patanö samakö noa thalöma .
47005019	Teusö a pata , sanöma makö pewö , ĩ na makö kui makö wanihasoti wi , ĩ tä mapamani pia salo , Teusö a patanö Cristo a simöpalö noai , ĩ sama ta wäsäti kule . Sanöma makönö wanisala ma tä thaa noai , ĩ tä na Teusö a pata hĩso matasoma . ' “ Kamisa , sanöma töpö , ĩ na kilii makö noimaso kuköpöö ! ” sa kuu wi , ai sanöma töpö na ĩ ta wäsä hätäpotöö ! ' ĩ na Teusö a patanö samakö noa thalöma .
47005020	Cristo anö samakö simöpalö noai ĩ samakö . Cristo a kuti wi , ai sanöma töpö na ĩ sama ta wäsä nömötioö . ' Sa kai a hini totioheö ! ' sanöma makö pewö na Teusö a pata kuu pi topa apa wi , ai sanöma töpö na ĩ sama ta wäsä toleatii . Cristo anö samakö simöpalöma kutenö , ' Teusö ma ta hini totioö ! Ma ta hini totioö ha , Teusö ma wanipoti wi , Teusö a patanö ĩ tä mapamanö nö , makö noimaso totiki kitäö ! ' ĩ na samakö kutii .
47005021	Cristo anö wanisala tä thati maa noai maaki , Teusö a patanö makö pewö täapa kõo läo pia salo , Cristo a peamama . Teusö aiki , ' Sanöma töpönö wanisala tä thati wi , ĩ tä noa na sa töpö peama hö̃töo nö toapöö ! ' ĩ na a pi kuuma maaki , sanöma makö täa koni pia salo , Teusö anö Cristo a peama pasioma . A peama waikioma kutenö , Cristo a na makö kua naiköma , Teusö kama a toita apö kui na , Teusö anö ĩ na makö totia thaa naia soapali .
47006001	Teusö a patanö samakö kai kalipalo sinomo kutenö , kamisamakönö makö noa thaa kule . Teusö a patanö makö noima apa nö , makö totiapala apa wi ĩ tä hosa tihöö !
47006002	Teusö a pata aiki , ' Kamisanö makö totiapala apati pia tä , makö a hinima . Kamisanö makö täapa kõo pia tä , makö pasilipalöma ' ĩ na Teusö a pata kuu . Hiki . Huki Teusö a patanö makö totiapala pi topa kule . Hukiki makö täapa pi topa apa kõa kule .
47006003	' Paulo töpönö Teusö ta wäsäti kule maaki , ĩ töpö tomöpoti mi ipö ' ĩ na ai sama töpö pi thama wani ipö kutenö , wanisala sama tä thaa mai , toitai sama tä thaa pi topa sisaö .
47006004	Ĩ na samakö kuati nö , ' Teusö a patanö Paulo töpö simöati wi ĩ töpö ' ĩ na ai sama töpö pi thamaö . Samakö pepalo opaö , samakö honimopalo opatii , samakö pi honipo opaö , ĩ na samakö kuati kule maaki , Teusö a pata na samakö kalipalo satimo opatii .
47006005	Ai töpönö samakö soalali , titita wi a sai ha samakö titiki , ai töpö kokamo nö , ĩ töpönö samakö namo kusöli , samakö kalipalo wasiso opatii , samakö mio tomöpo mi ipö nö hĩsuwö , samakö oi ipö pikiwö , ĩ na samakö kuatima .
47006006	Sami sami sama tä thaa mi ipö . Teusö sama ta taö öpaö . Ai töpönö samakö peamati kule maaki , ĩ sama töpö wanipo mai , sama töpö totiapala apatii . Kamisamakö õsi na Teusö a õsi kua tolele , ĩ a kalipalo totiatalo opaö . Ai sama töpö noima pitilia apatii .
47006007	Pitili sama ta wäsä sinomoö . Teusö a pata lotete epii ĩ tänö samakö loteteapalo opa naio päoö . Sai sama tä namo pata kusölö nö , Teusö a patanö samakö totia waikipalö noai , ĩ tänö Sai sama ta pata utitipamani . Ĩ na tä kua tä , Sai tä sai patanö samakö namo kusö hö̃töa tä , Teusö a patanö samakö totipalö noai , ĩ tänö Sai sama ta pata utitipama läoö .
47006008	' Paulo töpö topa apaö ' ĩ na ai töpö kuu kule maaki , ai tiko töpö aiki , ' Paulo töpö wanisala apaö ' ĩ na ĩ töpö kuu soka pasia . Ai töpönö samakö hösökapalamati kule maaki , ai tiko töpönö samakö komoapalama apatii . Samakö pitilimo opa waikia kule maaki , ' Ĩ töpö holisi ipö ' ĩ na ai töpö kuu soaö .
47006009	Ai töpönö samakö taö mai kitä maaki , kamakö pewönö samakö taö öpa waikia kule . ' Paulo töpö lotete mai kitäö ! Ĩ töpö noma hãto pia kule ' ĩ na ai töpö pi kuu kule maaki , samakö temöo opa soatioö . Ai töpönö samakö pepalama apati kule maaki , samakö säpa tai mi toti ipö .
47006010	Samakö pi otatalo opati kule maaki , samakö pi topa satimo opa sinomoö . Wani tä na samakö puko opa mane maaki , Teusö a kai na päwö ai töpö satehe epii sama töpö pukapama apa sinomoö . Wani sama tökö thapo mai maaki , Teusö a patanö tökö totoma wi , ĩ sama tökö pewö thapo opa päoö .
47006011	Ipa kotĩtu tili pö ! Kamisamakönö makö noima apa kutenö , kamakö na samakö hapalo hoka apa asaö , makö pi ipa asaö , ĩ na samakö kua asaö .
47006012	Kamisamakönö makö pi ipa asa kule maaki , kamakönö samakö pi ipa hãtoa asa mai kitä .
47006013	Pelupö töpö na pö̃ a hapalo kua wi na , kamakö na ĩ na sa hapalo kua hö̃töa kule . Kamisamakönö makö pi ipa kua wi na , ĩ na kamakönö samakö pii nomöha kua hö̃töo mi salo .
47006014	Jesus Cristo a thapo mai , ĩ töpö na pö sätäapaloti tihöö ! Toitai tä thaa pi topa wi ĩ töpö , wanisala tä thaa pi topa wi ĩ töpö , ĩ na töpö kui töpö kokamo kuköma , noi ipii ĩ töpö pewö kalipaloti kitä ta o ? Wakala tä , mumi mumi tä , ĩ na tökö kui , toitai ĩ tökö kokamo totio kitä ta o ?
47006015	Cristo a , Sai tä sai pata , ĩ na kilii töpö noa thaso kua asa mai kitä . Cristo a thapo wi ĩ a pi tapomo kua wi na , ĩ na Cristo a thapo mai , ĩ na ĩ a pi tapomo kua pasio mai kitä .
47006016	Teusömo wi a sai ha Teusö a pata kule , ĩ a sai soka hö̃töa , ukutupö tä na töpö noamamo wi ĩ tä ukutupö hĩtale , ĩ a sai soka hanoa totia hö̃töa , ĩ na ĩ töpö sai pö soka kua totia . Teusömo wi a sai ha Teusö a pata temö öpii a kule , ĩ a sai kui na , ĩ na makö uni kuö . Ĩ na Teusö a pata kuuma : ' Ipa töpö na sa noimoti pia salo , ĩ töpö na sa kua naiki kitä . Kamisa na ĩ töpö aiki , “ Ipa pata tä sai ” töpö kuu kitä . Ĩ töpö hai , kamisa hai pata sa sai kua naipaso kitä ' ĩ na Teusö a pata kuu nö ,
47006017	' Önö kutenö , sa thapo mai , ĩ töpö na pö soka pasipaloö ! Tä wanisala wi ĩ tä höpöa maikiö ! Ĩ na makö kuaö ha , makö täa totialö kitäö !
47006018	Makö täa totilöma , kamakö hai ĩ pö̃ sa sai kua totipaso kitäö ! Ipa ulu wano makö , ipa ulu suö makö , ĩ na makö kupaso kitäö ! ' ĩ na Teusö a pata lotete sati ipii , ĩ na ĩ a kuuma .
47007001	Ipa noi pö ! Kamakö na ĩ na Teusö a pata kuu manu kule , wanisala tänö pili makö pewö , pili makö õsi , ĩ na pili makö kui makö samipo wi , ĩ ma tä pewö hosalö nö , kama makö ausipamo totioö ! Teusö a pata na makö kilia totiso salo , wanisala ma tä hosalöpököö !
47007002	Kamakönö samakö hãsiamati pola nö kuno mai , samakö pii totio mi salo . Ai wa na kamisamakönö wanisala sama tä thaa maama . Ai wa wanisalama asa maama . Ai wa mönama pasio maama .
47007003	' Makö wanisala apawöö ! ' sa kuupö , sa kuu mane . Kamisamakönö makö pi ipa kutenö , makö temöa soa tä , kamakö na samakö uni kua naitia , makö nomasoö ha , kamisamakö noma naia soatasoö , ĩ na samakö kuaö . Ĩ na kamakö na ĩ na sa kuu waikio kipili .
47007004	' Makö pitili ipöö ! ' kamakö na ĩ na sa pi kuu . ' Makö totiatalo opawö ' ĩ na sa pi kutii . Samakö pepalo opati kule maaki , sa pi wanisala pola nö kuno mai , sa pi mönaha apa .
47007005	Masetônia tä uli ha samakö waloikitö nö , samakö mota mapo totio mai , samakö pepalo opatima . Ai töpönö samakö päsäpa apa pikitioö ha , samakö pi kilihio opa pikitioma .
47007006	Samakö pi kilihio opatima maaki , makö pi utitipo pole , Teusö a patanö ĩ makö pewö pi loteteapalama sinomo wi , kamisamakö na ĩ anö Tito a simöpalö nö , samakö pi lotetea kopamanöma .
47007007	Kamisamakö na Tito a waloki ha , samakö pi topa apama maaki , Tito aiki , ' Kotĩtu tili töpönö sa pi topa totipamani kipiliö ! ' ĩ na a kuu ha , pe epii samakö pi topa apama . ' Paulo ai . Kawa na kotĩtu tili töpö noimo pi topa apa kõo thaliö ! Tä isi waniho noai ĩ tä na ĩ töpö pi ö̃köpalo opati thaliö ! Kawa na ĩ töpö pi honipo opa thaliö ! ' ĩ na Tito a kuu ha , pe epii sa pi topa apama .
47007008	Kamakö na waheta sa tä simöpalipili , ĩ tä wahetanö makö pi wanisalapalama teteho maama . Makö pi wanisalati ha , kamisa aiki , ' Häö . Ĩ sa tä waheta simöa silia apa nö kilipale ia ! ' ĩ na sa pi moni kuuma maaki , huki ĩ na sa pi kuu mi .
47007009	Huki sa pi mönaha apa kule . Kamisanö makö pi wanisalamanö noai ĩ tä na kuno mai . Kamisanö makö pi wanisalapamanöma salo , ' Häö . Wanisala ma tä thaa noai , ĩ ma tä thaa kota maapököö ! ' ĩ na makö kuu noai , ĩ tä na sa pi mönaha sisaa . Kamisanö totiwö kuno mai . Teusö a patanö makö pi wanisala pasia päpamanöma .
47007010	Teusö a patanö sanöma makö pi wanisalama kuköma , ' Häö . Wanisala sa tä thaa noai ĩ sa tä thaa kota maapököö ! ' ĩ na makö pi kuu . Ĩ na makö pi kuu ha , Teusö a patanö makö nö läpo nö , makö täa koni . Makö täa konöma , ' Teusö a patanö makö nö läpo noai , ĩ tä wanisala apö ' makö pi kuu mai kitä . Ĩ na tä kua tä , Teusö a thapo mai , Teusö a patanö ĩ töpö õsi wanisalapama pasio mai , ĩ kama töpö pi wanisala päpaso wi , ĩ töpö nomasoma , Teusö a patanö ĩ töpö täapa kõo läo mai kitä . ' Haö . Wanisala sa tä thaa noai , ĩ sa tä thaa kota maapököö ! ' ĩ na töpö pi kuu pasio mi kutenö , Teusö a patanö ĩ töpö täapa läo pasio kõo mai kitä .
47007011	Teusö a patanö makö pi wanisalapamanöma kutenö , ' Wanisala ma tä thaa wi ĩ tä kuo päoö ' ĩ na makö pi kuu matalo nö , ' Kotĩtu tili töpö Teusömo wi ĩ töpö topa apa waikiowöö ! ' ĩ na ai ma töpö pi thama pi topa apama . Ai tänö wanisala tä thaa noai ĩ ma tä taa wanio opa nö , ĩ tä na makö pi honiho opama . Kamakönö sa hini pi topa apama . Teusö ma kai hini pi topa apa salo , ' Ĩ a waninö wanisala tä thaa noai , ĩ tä noa na ma wani peama nököö ! ' ĩ na makö kuuma . Önö kutenö , ai wanö wanisala tä thama maaki , ' Kotĩtu tili töpö makoka apa asa waikia ' ĩ na samakö pi thamama .
47007012	Ai wanö wanisala wa tä thaa noai , ĩ tä pi na waheta sa tä simöpa maama . Ai tä na ĩ tä wanisala thaa noai , ĩ tä pi na ĩ sa tä waheta simöpa hö̃töo maama . ' Paulo ma pi ipa salo , ĩ ma hini pi topa apaö ' ĩ na makö pi kuupö , ĩ waheta sa tä simöa pasia päpalöma . Teusö a patanö ĩ tä taö .
47007013	Kamakönö samakö a hini pi topa apaö ha , samakö pi topa apama . Samakö pi topa apa waikioma maaki , kamakönö Tito ma pi topa kopamanöma kutenö , huki samakö pi mönaha satia apaö .
47007014	' Tito a na kamisa aiki , “ Kotĩtu tili töpö topa apa kitä ” ĩ na sa kuu noai , ĩ ta pitilia apa totia kule ' ĩ na kamakönö sa pi thamama . Kamakö na sa ta wäsä sinomo noai ĩ ta pitilio kuo opa noai na , ĩ na Tito a na sa kuu noai , ĩ na ĩ ta pitili kuo opa hö̃töo soatama .
47007015	Kamakö na Tito a waloki ha , makö kilii , makö pi honipoö , ĩ na makö kua tä , ' Hapo . Kamisamakönö wa kai a hini pi topa apati kuleö ! ' ĩ na Tito a na makö kuu noai , ĩ tä na Tito a pi tapotiki nö , makö pii pea apa kimati .
47007016	Kamisa lö kui , ' Makö pitilimo opaö ' ĩ na sa pi kuu kutenö , sa pi topa apaö .
47008001	Ipa pö ! Masetônia tä uli pewö hamö töpö kokamo nö , töpö Teusömo wi , Teusö a patanö ĩ töpö totiapala apama kutenö , ĩ töpö kuati wi , ĩ tä na kamisanö makö pi hatukupama pi topa .
47008002	Pe epii töpö pepalo opatima maaki , töpö pi topapalo satimo opama . Ĩ töpönö wani tä thapo opa mane maaki , töpö ö̃töo opama .
47008003	Ĩ töpönö sitipa kökö wai thapo noai , ĩ tä see wai kuno mai , pe epii ĩ tä see totoki kipili . Kama töpö pi saimo nö , pe epii ĩ tä see totokö noai , ĩ tä hösöka na ai kökö sitipa makeköma .
47008004	Ĩ kökö makekö nö , ' Jutéia tä uli ha Jesus a thapo wi ĩ sama töpö pasilipo naiopököö ! Hi wa kö sitipa tälölö nö , ĩ töpö na kökö totokötöö ! ' ĩ na kamisamakö na ĩ na masetônia tili töpö ku upama .
47008005	Kamisamakö aiki , ' Masetônia tili töpönö sitipa kökö totoa hãtoki kitä ' ĩ na samakö pi kuu tä , ĩ töpönö sitipa kökö totoa sisa maama . Teusö kaikana tä na kama töpö õsi pewö totoa sapa kõa naiki nö , ' Samakö simöaö ! ' pata tä na ĩ na ĩ töpö kuuma . Ĩ na kamisamakö na ĩ na töpö kua nömöoma .
47008006	Ĩ na ĩ töpö kuama kutenö , Tito sama noa thaa nö , ' Nii tä na töpö honimo pole , ĩ töpö na sitipa wa kö simöpalöpö , masetônia tili töpö na sitipa wa kö kolo naka kua waikioma kutenö , kotĩtu tili töpö na wa kö ola naka nömöo kõotöö ! Ĩ töpö na wa kökö naka kõkölöö ! Ai töpö honimo pasitile , ĩ töpö totiapala apapö , kotĩtu tili töpönö ai kökö sitipa totoa kõköpököö ! ' ĩ na Tito a na ĩ na samakö kuuma .
47008007	Kotĩtu tili makö totiatalo opawö . ' Jesus a pitili ' ĩ na makö pi kuu totio sinomoö , Teusö ma kai a wäsä taö öpaö , pitili ma tä sai a taö öpaö , ai ma töpö pasilipo pi topa apaö , samakö pii ipaö , ĩ na makö kua totiatalo opatii . Önö kutenö , ' Ai töpö honimo pole ĩ ma töpö totiapala pi topa apa nö , ma töpö täpäa totilöpököö ! ' ĩ na kamakö na ĩ na samakö kuu kule nökö .
47008008	Kamisanö makö noa thaa pi topa mane maaki , masetônia tili töpö ö̃töo opa noai , ĩ sa ta wäsä päa kule . Ĩ ma ta hini nö , ĩ na makö ö̃tö kua naipasoma , ' Kotĩtu tili töpönö ai töpö noima pitilia totio opawö ' ĩ na samakö pi thama totio opa kitäö !
47008009	Kamakö hai Jesus Cristo Kaikana tänö makö noima nö , makö totiapala apa noai ĩ ma tä taö waikia kule . Hi tä hẽtu ha Jesus Cristo anö kama hai ĩ tä pewö thapoma maaki , sanöma makö pasilipo pia salo , hi masita tä uli ha a itholo nö , a honimopalo opa kukö solöma . Ĩ ma tä pewö thalalöpö , a honimo kukö solöma .
47008010	Pi naka . Ĩ na sa pi kuu kule . ' Ai tä inama na kamakönö sitipa ma kökö totoa somaköma . “ Sitipa ma kökö totoköpöö ! ” ai töpö pi kuu pola tä kuno mai , ĩ na makö pi kuu somama . Ma kö totoa pi topa apa salo , ma kö totoköma . Huki ma kö totoma mapo mi tä , kamakö na ĩ tä totiatalo opati kitäö ! ' ĩ na sa pi kuu nö , ĩ na sa kuu kule .
47008011	Ĩ ma kö pewö totoa hötötöa soaköö ! Jutéia tili ma töpö täpä pi topa kua soma noai na , huki ĩ na ma töpö täpäa hötötöa thaa nömöa totilöö ! Sitipa ma kö thapo pole , ĩ kökö na ma töpö täpäö ! Pe epii sitipa ma kö thapo salo , pe epii sitipa ma kö totoköpö . Wani ipii sitipa ma kö thapo päa salo , wani ipii ma kö totoa päköpö .
47008012	Ma töpö täpä pi topa apa tä , pe epii sitipa ma kö thapo pole , ĩ kökö na pe epii ma töpö täpäö ha Teusö a pata pi mönaha , ĩ na tä kua tä , wani ipii sitipa ma kö thapo pasile , ĩ kökö na wani ipii ma töpö täpäa pälöma , Teusö a pata pi mönaha hö̃töoö , ĩ na tä kuaö .
47008013	' Ai töpö na Paulo a nako mai , kamakö na a nako pi topa apawö ' ĩ na pö pi kuu hãto ti ! ' Huki sitipa ma kö thapo opa manu kule , ai töpö honimo pole ĩ ma töpö pasilipalöpöö ! ' ĩ na sa kuu päa kule . Ai ma töpö pasilipoö ha , waiha kamakö hai sitipa kökö na makö honimo nömököma , ma töpö pasilipo noai , waiha ĩ töpönö sitipa kökö thapo opa nömököma , ĩ töpönö makö pasilia sapa kõa hö̃töpali kitä . Ĩ töpö , kamakö , ĩ na makö kui makö kuo ösöhöati pasiopököö !
47008014	
47008015	Ĩ na Teusö tä waheta kuu naioö : ' Pe epii ai tänö nii tä täa noai ĩ tä niinö a ösö potehepaso noai ha , ĩ tä nii see kuo maama . Ĩ na tä kua tä , wani ipii ai tänö nii tä täa pasilö noai ĩ tä niinö a ösö potehea totia hö̃töa päpasoma . Ĩ töpö pewö ösö potehea ösöhöa totipasoma ' ĩ na tä waheta kuu .
47008016	Kamisamakönö makö pasilipo pi topa kua wi na , ĩ na Tito anö ĩ na makö pasilipo pi topa kua naia kule . Teusö a patanö ĩ na Tito a thamama kutenö , ' Aitaköö ! ' Teusö a pata na ĩ na samakö kuu .
47008017	Tito a na , ' Kotĩtu tili wa töpö pasilipopö , ĩ töpö na wa huu mi salo ' ĩ na samakö kuu ha , ' Awai ' ĩ na a kuu hö̃töoma . Samakö kuu paio mai ha , kamakö na Tito a huu pi topa apa somama .
47008018	Tito a , Jesus a thapo wi ĩ ai tä , ĩ na kilii , kamakö na sama töpö simöpali ke . Jesus a thapo wi , Tito a na ĩ tä huu naine , ĩ a kateha nö , ' Ĩ anö Jesus ta topa apöle ĩ ta wäsä makoka apatiwö ' ĩ na ĩ tä uli pewö hamö töpö Teusömo sinomo wi , ĩ na ĩ töpö kuu .
47008019	Ĩ töpö Teusömo sinomo wi ĩ töpönö ĩ a simönö nö , ' Jutéia tä uli ha Paulo anö sitipa kökö kai huulö tä , Paulo a na a nokapalolöö ! ' ĩ töpönö ĩ na ĩ a noa thama . Jutéia tili töpö na ĩ sitipa sama kö totoa piale , ĩ sitipa sama kö totoköma , ' Aitaköö ! Teusö a pata totiatalo opa asawöö ! ' ĩ na ai töpö kuu kitä . ' Paulo töpönö ai töpö pasilipo pi topa apawö ' ĩ na ĩ töpö kuu naio kitä .
47008020	' “ Jutéia tili töpö na sitipa kökö satehe epii kökö simöpa piale , ai sami tänö ĩ kökö sitipa kai hulasolö wi , ĩ tä wanisala . Polakapi makönökö totiwöö ! ” ĩ na töpö kuu matimöö ! ' ĩ na samakö pi kuu salo , kamakö na polakapi sama töpö simöpali pia salo .
47008021	Sama tä thama makoka pi topa kule . ' Paulo töpönö tä thaa pole , ĩ tä makoka waikia kuleö ! ' ĩ na Teusö sama pi thama pi topa apaö . Ĩ na sanöma sama töpö pi thama pi topa naio soataö .
47008022	Önö kutenö , kamakö na Tito a , Jesus ta topa apöle ĩ ta wäsä makoka apa wi ĩ a , ĩ na kilii töpö na ai tänö Jesus a thapo wi ĩ sama simöa naipali ke . Ĩ sama wapa waikioma . Ĩ sama simöaö ha , ĩ anö samakö pasilipo pi topa sinomoö . Huki ĩ aiki , ' Kotĩtu tili töpönö Teusö a pata hini ipa salo , töpö ö̃tö öpö kitä ' ĩ na a pi kuu salo , kamisamakönö ĩ sama simöaö ha , samakö kai a hinia totilö nö , kamakö na a hua naisolö pia salo .
47008023	Kamisa na Tito a kalipalo sinomo wi ĩ a . Kamakö pasilipopö , Tito a solo samakö kalipalotii . Jesus a thapo pole ĩ töpö kokamo sinomo wi ĩ töpönö Tito a na ai polakapi töpö simönöma kutenö , Tito a na ĩ töpö nokapaloti kule . ' Cristo a totiatalo opawöö ! ' ĩ na ĩ polakapi töpönö ĩ na ai töpö pi thama sinomoö .
47008024	Önö kutenö , ' “ Kotĩtu tili töpö totiatalo opaö ” Paulo a kuu wi , pitili ta . Hiki . Paulo anö töpö simönö noai , kotĩtu tili töpönö ĩ töpö noima apama ' ĩ na Jesus a thapo pole , ĩ töpö kokamo hätäpo sinomoti wi , ĩ na ĩ ma töpö pi thama totihopöö !
47009001	Jesus a thapo wi ĩ töpö honimoti pole , ĩ töpö na sitipa kökö totoma wi , ĩ tä na makö pi hatuka waikia kutenö , ĩ tä pi na sa tä sãöka kõataloti kitä ta o ?
47009002	Töpö honimo wi ĩ ma töpö pasilipo pi topa waikia kule . Masetônia tili töpö na kamisa aiki , ' Akaia tä uli ha kotĩtu tili töpö kulati , ĩ töpö topa apa thaliö ! Jutéia tili töpö honimo pole , ai tä inama ha akaia tili töpönö ĩ töpö pasilipo pi topa waikioma ' ĩ na sa kuuma . Ĩ na sa kuuma kutenö , masetônia tili töpö pewönö töpö honimo wi ĩ töpö pasilipo pi topa hö̃töa kule .
47009003	' “ Kotĩtu tili töpönö sitipa kökö totoma pi topa waikia kuleö ! ” ĩ na Paulo a kuu pole , ĩ ta holisi hãtoa ' ĩ na ai töpö kuu maapö , kamakö na ipa sa töpö simöpa pia kule . Kamakö na sa huu haia tä , kamisa na ai masetônia tili töpö huu naio haioma , kamakö na samakö waloa haiki nö , ' Häö . Hi kotĩtu tili töpönö sitipa kökö kokapa mai ha , töpö kua soatileö ! ' ĩ na masetônia tili töpö kuu ha , sa kili ipa kitä . Kamakö kilia apa naiso kitä . ' Kotĩtu tili töpönö töpö honimo opöle , ĩ töpö pasilipo pi topa salo , sitipa kökö kokapa waikile kitä ' ĩ na sa kuu waikioma kutenö , sitipa ma kö kokapa mai ha , makö kua soati ha , sa kili ipa kitä .
47009004	
47009005	Önö kutenö , sa simöpa piale , ĩ töpö na sa hapalo nö , ' Kotĩtu tili töpö aiki , “ Ai ma töpö pasilipali pia salo , sitipa ma kö kokapali kitäö ! ” ĩ na ĩ töpö kuu waikioma kutenö , ĩ töpö na makö huu paio nö , “ Ĩ ma kökö sitipa koka waikipalöma ? ” ĩ na pö kuu ! Ĩ na makö kuu ha , “ Ma ” töpö kuu hö̃töoö ha , “ Ĩ kökö koka haitalöö ! Paulo a huu haio pialeö ! ” ĩ na pö kuu ! ' ĩ na ipa sa töpö noa thama . Kamakö na sa waloiki nö , kamakö na sa nako wani ipö kitä . Kamakö aiki , ' Kamakö na ĩ töpö nako opaö ha , sitipa ma kö totoa päköpö ' ĩ na makö pi kuu mai , ' Ĩ ma kö sitipa totoa pi topa salo , ma kö sitipa totoköpöö ! ' ĩ na makö pi kuupökö .
47009006	Ĩ na sa kuu kule . Wani ipii ma kö totoki ha , wani ipii Teusö a patanö makö täpäa nomöa hö̃töa soali kitä . Pi naka . Hikali a ha polakapi nii wa mokö wai tököma , ĩ mokö ãkehesoma tä , polakapi wa mokö täa kõanani . Ĩ na tä kua tä , satehe epii wa thomokö tököma , ĩ mokö ãkehelasoma , satehe epii wa mokö täalali .
47009007	Ĩ na tä kua kua wi na , ĩ na makö kua hö̃töopö . ' Ĩ na sitipa kökö kui sa kö totoki pia salo ' ĩ na wa pi kuu kua noai na , ĩ na kökö kui wa kö totoköpö . Wa pi mönaha apöiki nö , wa töpö täpä wi , Teusö a patanö ĩ wa pi ipa kitä . Önö kutenö , wa kö sitipa totoa wani tä , kökö sitipa totoa tihöö ! ' Ai tänö sa noa thaa läatalo kutenö , sa kö totoa päoö ' ĩ na wa pi kuu maikö .
47009008	Teusö a patanö makö totiapala apa taö öpa kutenö , makö honimo mai , makö kulahamo toitio kitä . Makö kulahamo waikia kutenö , ai ma töpö totiapala apa hö̃töo nö , pe epii ai ma töpö pasilipopököö !
47009009	Pi naka . Ĩ na Teusö tä waheta kuu : ' Ai töpö honimo opati wi ĩ anö ĩ töpö täpä hätäpoö . Ĩ anö töpö totiapala apati wi ĩ tä mapo mai kitä ' ĩ na ĩ tä waheta kuu .
47009010	Nii mokö tösa sinomo wi ĩ a na Teusö a patanö mokö totoma sinomoö . Ĩ mokö totokö nö , nii tä totoma nömöoö . Ĩ na tä kua kua wi na , ĩ na Teusö a patanö makö täpä nö , ma tä thapo wi , ĩ tä pala apöpamani kitä . Teusö a patanö ĩ tä pala totimani salo , ai ma töpö totiapala apa nö , ma töpö täpä äpa hö̃töopököö !
47009011	Teusö a patanö makö totiapala apa nö , makö täpä kuköma , ai töpö na makö ö̃töa apöpaso kitä . Kamisamakö na sitipa ma kö simöpa piale , ai töpönö ĩ kökö sitipa tälö nö , Teusö a pata na ĩ töpö hapalo nö , ' Aitaköö ! Kawanö hi sitipa wa kö simöpali ke ' ĩ na ĩ töpö kuu kitä .
47009012	Teusö a thapo wi ĩ ai ma töpö täpälö nö , ĩ töpö honimo wi , ĩ ma tä mapamani kitä . Ĩ töpö honimo wi , ĩ ma tä mapamanö nö , ' Teusö a pata ! Aitaköö ! Kawanö samakö totiapala apawö ' ĩ na satehe epii ĩ ma töpö thama naio kitä .
47009013	' Kotĩtu tili töpö aiki , “ Jesus Cristo ta topa apöle ĩ ta pitili ipö ” ĩ na ĩ töpö kuu nö , ĩ ta hinia totilö noa ' ĩ na ma töpö täpä kuköma , ĩ na ma töpö thama kitä . Teusö a pata na ĩ töpö aiki , ' Hapa . Aitaköö ! Kamisamakö , ai töpönö Cristo a thapo wi ĩ töpö , ĩ na samakö kui samakö pewö na kotĩtu tili töpö ö̃töo opama ' ĩ na ĩ töpö kuu kitä .
47009014	Teusö a patanö makö noima apa nö , makö totiapala apama kutenö , ĩ töpönö makö pi ipa hö̃töo nö , Teusö a pata na makö a wäsä kuki kitä .
47009015	Kamakö pewö na Teusö a patanö tä noa apa toti ipii , ĩ tä totopö noai , ĩ tä na , ' Aitaköö ! Wa totiatalo opawöö ! ' ĩ na Teusö a pata na , ĩ na makö pewö kutipököö !
47010001	Kamakö na ĩ na Paulo sa kuu pia kule . Ai makö aiki , ' Kamisamakö na Paulo a kutia tä , a hapalo lotetea apa mai maaki , kamisamakö na waheta tökö simöpali wi ĩ tökö waheta na a hapalo lotetea apa sisawö ' ĩ na makö kuu . Cristo a noimo opa nö , opii a hapalo kua noai na , ĩ na opii sa hapalo kua pi topa hö̃töoö .
47010002	Önö kutenö , kamakö na sa waloa kõköma , ' Sa noimo mai , sa hapalo lotetea apa nököö ! ' kamakönö ĩ na sa pi thama tihöö ! ' Cristo a thapo mai , ĩ töpö pi tapomo kuati wi na , ĩ na Paulo a pi tapomo kua hö̃töoö ' ĩ na ai makö kuu ha , sa hapalo lotetea apa nö , makö päsäpa matimö .
47010003	Sai tä sai pata hai ĩ töpö na samakö uni wasu ekuo tä , samakö kasiapalo opatii . Cristo a thapo mai ĩ töpö na samakö pilia tikilia kule maaki , ĩ töpö kasiapalo opati pola nö , töpö pi tapomo kuati wi na , ĩ na samakö pi tapomo kua pasio mai kitä .
47010004	Cristo a thapo mai , ĩ töpö holisi kasiapalo opati nö , kama töpö õsi ha töpö mamo teteo sapamo pätioö . Ĩ na töpö kuati kua wi na , ĩ na samakö kua pasio mai kitä . Sai tä sai pata hai ĩ töpö na samakö kasiapaloti nö , Teusö a pata mosawi ipii , a lotete epii , ĩ tä na samakö mamo teteo sisatioö . Teusö a pata lotete epii , ĩ sama thapo kutenö , Sai tä sai pata hai ĩ töpö lotete epö hö̃töi , ĩ sama töpö utitipama sinomoö .
47010005	Sai tä sai pata thapo wi ĩ töpö hapalo holisimo wi , ĩ sama ta utitipamani , Teusö a kai ha ai sanöma töpö pi hatukupo maapö , Teusö a kai na ai töpö hapalo pi wasöa apati wi , ĩ sama ta mapamani , ĩ na samakö kuaö . ' Cristo sa hini pi topa apa salo , ĩ a na sa pi tapomo sisaköpöö ! ' ĩ na sama töpö pi thamaö .
47010006	Kamakönö Cristo ma hini taö totiköma tä , ai wanö Cristo wa hini pasio mi tä , kamisamakönö ĩ wa wasua läli kitä .
47010007	Hösöka ha tä kua pätile , ĩ ma tä möö sisatiowö . Ĩ ma tä möö sisatio nö , ' Paulo a utiti ipö ' ĩ na makö kutiwö . ' Cristo anö sa simöa asa wi ĩ sa ' ĩ na ai wa kuu kule ? Ĩ na ai wa pi kuu tä , ' Cristo anö sa simöa kuati wi na , ĩ na Paulo töpö simöa kua naioö ' wa pi kuu mi salo .
47010008	Ai wanö sa kilima mai kitä . Cristo anö sa simöa wi ĩ sa pasiwö . Kamisanö makö pi utitipama mai , makö pi lotetea totipamanöpö , Cristo anö sa simöpalöma . Önö kutenö , ' Cristo anö sa simöa totio wi ĩ saö ! ' ĩ na sa kuu kili mi ipö .
47010009	' Paulo anö makö kilimanöpö , ĩ waheta tökö simöpalöma ' pö pi kuu ti !
47010010	Ai makö aiki , ' Waheta tökö na Paulo a hapalo lotetea apa nö , makö päsäpa sai maaki , kamakö na a hamomo solö tä , a utitia apöpalo nö , a hapalo kili ipa thali nökö ' ĩ na ai makö kuu kitä .
47010011	Ĩ na ai makö kuu wi ĩ makö aiki , ' Pai pamö Paulo a kua tasoa tä , kamakö na ĩ anö waheta tökö simöpa wi , ĩ tökö waheta na a hapalo kua wi na , ĩ na kamakö na a kua tä , ĩ na a hapalo kua hö̃töo kitäö ! ' ĩ na makö pi kuu totiopöö !
47010012	' “ Samakö totiatalo opa asa kuleö ! ” ĩ na ai töpö pi kuu wi , ĩ töpö kua kuati wi na , ĩ na samakö kua kua hö̃tötioö ' ĩ na samakö pi kuu mi . ' Ĩ töpö na samakö totiatalo satia apaö ' ĩ na samakö pi kuu hö̃töo mi . ' Ai töpö pi hatuka hãtoa kule maaki , kamisa pi hatuka satia apa ' ĩ na ĩ töpö pi kuti kule maaki , ĩ töpö pi moti ipö pasiwö . Ĩ töpö aiki , ' Ai töpönö samakö uöma tä , ĩ töpö topa . Samakö uöma mi tä , ĩ töpö tomöpo mi ipö ' ĩ na töpö pi moti ipii , ĩ na ĩ töpö kuu .
47010013	Teusö a patanö samakö simöa mi tä , kamisamakö aiki , ' Sa kuati wi ĩ tä topa apa ' ĩ na samakö kuu päo mai kitä . Teusö a patanö samakö simöa tä , ' Teusö a patanö samakö simöpalöma kutenö , sa kuati wi ĩ tä topa ' ĩ tä , ĩ na samakö kuu sisa kitä . Kamakö na Teusö a patanö samakö simöa hö̃töpalöma .
47010014	Kamakö na samakö waloiki nö , Jesus Cristo ta topa apöle , ĩ sama ta wäsä hö̃töoma . Kamakö na samakö simöpalöma kutenö , tole hamö ai töpö kule , ĩ töpö na sama ta wäsä hinimoma maama .
47010015	Önö kutenö , tiko tä uli hamö ai töpönö Cristo ta wäsä waikio noai , ĩ tä uli ha sa waloikitö nö , Cristo sa ta wäsä nömöoma , ' Hiki . Hi töpö na Cristo sa ta wäsäma kutenö , hi töpönö Cristo a thapoö ' ĩ na sa kuu wi sa mai kitä . Ĩ tä uli ha ai töpönö Cristo ta wäsä waikio tasoma kutenö , ĩ na sa kuu mai kitä . Kamakö kule ha , ĩ ha samakö kalipalo pi topa kõa kule . Samakö kalipalo kõoö ha , Cristo a na makö mamo teteiki nö , ' Cristo a pitili ' makö pii kuu totio wi ĩ tä palasopöö !
47010016	Cristo ma thapo waikio noai ha , kamakö kule , ĩ tä uli tole hamö Cristo a thapo mai , ĩ töpö na ta topa apöle sama ta wäsä nömöo tasopöö ! Tiko tä uli ha ai töpönö Cristo ta wäsäö ha , ai töpönö Cristo a tälö noai , ĩ sama töpö a kateha nö , ' Kamisa kainö ĩ töpönö Cristo a tälöma ' ĩ na sa hole kuu wani ipö .
47010017	Ĩ na Teusö tä waheta kuu : ' “ Sa totiatalo opawöö ! ” ĩ na a kuu tihöö ! “ Teusö anö sa totiapala apati kutenö , sa totiatalo opati asa päoö ” ĩ na a kuu sisaöö ! ' ĩ na tä waheta kuu .
47010018	' Sa totiatalo opawö ' ĩ na kama wa pi kuu päoö ha , tä topa mai kitä . ' Wa totiatalo opawö ' Teusö a pata pi kuu wi , ĩ tä topa sisaa .
47011001	Sa osemo kule maaki , sa kai a hiniheö !
47011002	Teusö a patanö makö pi ipa salo , makö noama kua wi na , ĩ na kamisanö makö pi ipa nö , makö noama kua hö̃töoö . Pö̃ anö pete a totoa thaki wi na , ĩ na Cristo a na kamisanö makö totoa thaa hö̃tököma . Ai wano tä na kama pete a sapäko paio mai ha , sami peanopö a na kama pete a totoa pi topa kua wi na , ĩ na Cristo a na kamisanö makö wanisala mai ha , ĩ na ĩ makö totoa pi topa kua hö̃töoö .
47011003	Makö toita apii makö totoa pi topa kule maaki , makö wanisala hãto pikio kitä . ' Sai tä pi pata mosawi ipii , ĩ anö Epa a mönama kua noai na , ĩ na makö mönama kua hö̃töo hãto kitä . Makö mönamaö ha , Cristo ma pi ipa totio sisa wi , ĩ ma tä hosa hãtoa pikili kitä ' ĩ na sa pi ku upa pikia kule .
47011004	Jesus ta topa apöle ĩ ta makoko opii , kamakö na ĩ sama ta wäsäö ha , ĩ ma ta hininö nö , Teusö a õsi kua tolele , ĩ ma täli kipili . Ĩ na makö kuama maaki , huki kamakö na ai töpö waloköma , Jesus ta wäsä makoko mi päla tä maaki , ' Ĩ ta kuno maiö ! ' ĩ na makö kuu mi ipö . Teusö a õsi kua tolele , ĩ ma tälöma maaki , ' Ai tiko tä tälöpöö ! ' ai töpö kuu pole , ĩ ma ta hini nömöoö .
47011005	Kamakö aiki , ' Cristo anö kamakö na ĩ töpö simöa nömöpalö noai , ĩ töpönö ta taö satia apa asaö ' ĩ na makö pi kuu kule maaki , ĩ töpö na sa komoapalo pasio mai kitä .
47011006	Sa hapalo tai mi , ĩ sa wani pasiwö maaki , Teusö sa kai a taö öpa hö̃töoö . ' Paulo anö tä taö öpawö ' kamisanö ĩ na makö pi thama waikitioma .
47011007	Kamakö na sa kutia tä , makö tolehepamanöpö , kama sa komoa sapatalo kõo pasitioma . Kamakö na Teusö ta topa apöle ĩ sa ta wäsäti tä , kamakö na sa nako maama . ' Kamakö na Paulo a nako maa noai , ĩ ta wanisala apöle ' makö pi kuu hãtoakö ?
47011008	Jesus sa ta wäsä wi ĩ tä na makö pasilipali pia salo , ai tiko töpö Teusömo hätäpo sinomoti wi ĩ töpö na sitipa sa kö täa sisalöma .
47011009	Kamakö na sa kutia tä , sitipa kökö na sa honimoti kipili maaki , kamakö na sa nako maapili . Masetônia tili töpönö Cristo a thapo pole , ĩ ai töpö waloiki nö , ĩ töpönö sa täpä pasio päo kipili . Kamakö na sa nako maa kuapili na , ĩ na waiha ĩ na kamakö na sa nako kua mai kitä .
47011010	Cristo a pitilimo kua wi na ĩ na sa kua hö̃töoö . ' “ Kamakö na sa nako asa mai kitäö ! ” wa kuu pole , ĩ na a kuu kota tihöö ! ' ĩ na ai akaia tili wa kuu kitä maaki , ĩ na sa kuu mapo mai kitä .
47011011	' Paulo anö makö pi mi salo , ĩ na a kuu kule ' pö pi kuu ti ! Kamisanö makö pi ipawö . Sa kuu wi , Teusö a patanö ĩ tä taö öpa waikia .
47011012	' Cristo anö hi töpö simöa nömöpalöma ' makö kuu pole , ĩ töpö aiki , ' Paulo a kua kuati wi na , ĩ na samakö kua kua hö̃tötia ' ĩ na ĩ töpö kuu maapö , kotĩtu tili makö na sitipa sa kö naka mai , sa pi moti kutio pia salo .
47011013	Cristo anö ĩ töpö simöpa maama . ' Cristo anö samakö simöpalö noai , ĩ samakö kutenö , sama ta wäsämö huu ke ' ĩ na ĩ töpö holisi kuu päoö .
47011014	Ĩ töpö holisimo wi , ĩ tä aipö mai kitä . Ĩ töpö kutio kuo päo wi na , ĩ na Sai tä sai pata kuo kuo naio pätioö . Ãju tä wakala apii , a mömomö toita apii , ĩ a tapamo kua wi na , ĩ na Sai tä sai patanö sanöma makö mönama pia salo , a wakala apii , ĩ na a tapamo kua hö̃töoö .
47011015	Önö kutenö , Sai tä sai patanö töpö simöpa sinomo wi ĩ töpö kutenö , ĩ töpönö ai makö mönama nö , ' Cristo anö ĩ töpö simöpa totio wi ĩ töpö ' ĩ na makö pi thama matatä . Ĩ töpönö makö mönama noai ĩ tä noa na Teusö a patanö ĩ töpö peama hö̃töo kitä .
47011016	' “ Paulo a hapalo osemo opati pole ” ĩ na ai wa pi kuu maikö ' ĩ na sa kuu kule maaki , ' Paulo a hapalo osemo soa päatalo opatiwöö ! ' ĩ na makö pi kuu hãto kitä . Ĩ na makö pi kuu hãtoa tä , sa hapalo osemo opa wi , ĩ ma ta hini pätaö ! ' Ĩ töpö holisimo opati wi ĩ töpö na sa hösökapalo asaö ' ĩ na sa kuupö , sa hapalo osemo päa kule .
47011017	' Ĩ na wa kuu totihoö ! ' kamisa na ĩ na Teusö a pata kuu maa päo noai ha maaki , kamakö na ĩ sa ta kateha päa kule . ' Ĩ töpö na sa hösökapalo opa asa wi sa pasiwö ' sa kuu päla nö maaki , sa kuu osemo päa kitä .
47011018	Teusö a thapo mai ĩ töpö satehe epii töpö aiki , ' Kamisa hösökapalo opatii ' ĩ na ĩ töpö kuu kuati wi na , ĩ na sa kuu hö̃töa päa kule .
47011019	Makö pi hatuku upii maaki , ai töpö pi moti ipii ĩ ma töpö hini ipa nö kiliawö .
47011020	Ai töpönö makö simöa sinomoö , kamakö hai ĩ wani tä suatalatii , makö mönama apatii , makö komoapalama apatii , makö nakö tökö uni soa pikiatala apatii , ĩ na ĩ töpönö ĩ na makö thamati kule maaki , ĩ töpö na makö sömöka taa pi topa apa pikia nö kiliale .
47011021	Kamisa aiki , ' Samakö kili ipa salo , ĩ töpönö makö thama kua wi na ĩ na kamisamakönö ĩ na makö thama mane ' ĩ na sa kuu kili kule maaki , ĩ na sa kuu kule . Ai töpö aiki , ' Hiki . Ĩ na sa kua asa kutenö , sa topa apa waikile ' ĩ na ai töpö kuu tä , ĩ na kamisa kuu hö̃töa kule . Sa hapalo osemo kõa kule .
47011022	Ĩ töpö hai , epöteu töpö asawö ? Ma . Kamisa hai ĩ epöteu sa naiwö . Ĩ töpö hai , isöhaeu töpö sisa mai kitä . Isöhaeu sa hö̃töwö . Ĩ töpö aiki , ' Abraão samakö olaö ! ' ĩ töpö kuu kua wi na , ' Abraão sa ola naiwö ' ĩ na sa kuu hö̃töoö .
47011023	Cristo a na ĩ töpö kalipalo sinomoö ? Cristo a na sa kalipalo kasiapalo opa satia apaö . Awai . Sa hapalo polemoti kule . Cristo a na ai töpö kalipaloti kule maaki , Cristo a na sa kalipaloti nö , sa kasiapalo hasua apa asaö . Sai a titita wi ĩ a sai ha ai töpönö polakapii ĩ töpö titia pi thapali , polakapii ĩ töpö soa pi thapali , ĩ na ĩ töpö thamama maaki , ai töpönö satehe epii ĩ na sa thama pi kuama . Satehe epii sa moni noma pi kulasoma .
47011024	Wanisala tä thaa wi , juteu töpönö ĩ töpö soapa sinomo kua wi na , ĩ na ĩ töpönö sa thama hö̃töoma . 39 töpö soapa pi thama kua wi na , 39 sa soapa pi thaa hö̃töpalöma . Juteu töpönö sa soa kõatalo opa wi , ĩ 5 sa soa pi thapalömae .
47011025	Ai pata töpönö hii tinö sa säti wi , sa sä kõo , sa sä kõo , sa sä kõo , ĩ na sa sä pi thapalömae . Ai töpönö kamisa na maa ma säsäpi wi , ĩ manö sa moni säpalöma . Kutiata a hamö sa huu tä , ĩ kutiata a waniapasoö , waiha ai a kutiata ha sa titia kõa tä , ĩ ösö wania kopasoö , waiha ai a kutiata ha sa titia tä , ĩ ösö wania kopasoö , ĩ na ösö kö kua apatima . Ĩ na tä kua tä , mötati tuu mötali pata ha , kutiata ösö asawösö wai ha sa pi kalä halua soa tä , tä halusoö ha ĩ tä soawö wakalai ha sa pi kalä soa , ĩ na sa kuatima .
47011026	Piliso hamö pai hamö satehe epii sa huu pi kupasoö , maa tuu õkinö sa peama apaö , töpö thomömo sinomo wi ĩ töpö na sa mamo läapalo opa naia pikitia , ipa ai juteu töpö sai maaki , sa peama pi topa naia pikia , juteu töpö pasi mai ĩ töpönö sa peama pi topa apa naia , sai a satehe epii sai pö hö̃kököa apöle , ĩ ha sa moni säpalihe , sanöma töpö pilia mai , ĩ poke tä uli ha sa moni säpali , mötati tuu mötali pata ha sa nasi moni tupaso tasoö , ' Teusö sa thapo wi ĩ sa ' ĩ na ai töpö holisi kuu wi ĩ töpönö sa säpa pi topa apa pikitioöhe , ĩ na sa thama totioma .
47011027	Pe epii sa kalipalo wasiso opatima . Mumai ha sa mio mai , satehe epii ĩ na sa kua pi kupasoma . Sa oi ipö , sa amisi ipö , ipa haloi ösö mi kutenö , sa wati ipö , satehe epii ĩ na sa kua pi kupotima .
47011028	Ĩ na tä kua tä , Cristo a thapo wi ĩ töpö kokamo nö , töpö Teusömo hätäpoti wi , ĩ töpö pewö na sa pi honipo opa nö , ' Ĩ töpönö Cristo ta hini mi toti hãtowökö ' ĩ na sa pi kuu nö , sa pi aulumo soatalo opatii .
47011029	Ai tä õsi utiti tä , sa õsi utitia naia soatalo opatii . Ai tä mönama wi , ĩ anö wanisala tä thaa kuköma , sa pi ota apatii .
47011030	' Ĩ na sa kua asawö ' ai tänö ĩ na sa pi thama tä , ' Hiki . Sa pepalo opati kutenö , sa utitia apa wi ĩ sa pasiwö ' ĩ na sa kuu kitä .
47011031	Jesus Kaikana tä hai ĩ pö̃ Teusö a na , ' Wa totiatalo opa asatioöö ! ' makö kuu mapo mai , ĩ Teusö anö sa pitilimo opa wi , ĩ tä taö öpa waikia kule .
47011032	Pi naka . Tamaasöku tä uli pata ha sa kua tä , ĩ pö sai hokolole , ĩ taka holele ha sa hua lälöpö , ĩ taka kolo ha ai töpö läpalotima . Atetasö kaikana a patanö ai pata tä simöa sinomo noai , tamaasöku tili töpö na ĩ pata tä simöo toleo sinomoti noai , ĩ a patanö sotatu töpö lämaköma .
47011033	Ĩ pata tä kai simöoö ha , sotatu töpönö sa moni huölöma maaki , ai töpönö wöö a pata na sa titia läiki nö , tä hokolole , ĩ tä tutakö pata ha taka möö wi , ĩ taka wai kuamö kule hamö sa pi atupamanö nö , sa pi ithopamanöma . Sa pi ithopamanöma , sa tokösolöma .
47012001	' Ai töpö na sa hösökapalo opa asaö ' sa kuu wi , ĩ tä topa mai kitä maaki , ĩ na sa kuu kõa kule . Kamisa na Jesus Kaikana tänö uni tä tamanani , kamisa na ta hasulupamani , ĩ na ĩ tä kua noai ĩ sa ta wäsä pia kule .
47012002	Sutu ha , 14 tä inama kua soma tä , ai tänö Cristo a thapo wi ĩ sa taö öpa wi , hi tä hẽtu hamö Teusö a patanö ĩ a tälölöma . Pili a õsi hua hãtoa pälasolöma . Sa tä tai mi . Teusö a patanö tä taö sisaö .
47012003	Hi tä hẽtu ha Teusö a pata kupoli , ĩ anö ĩ tä uli hamö ĩ a wani täpölöma . Pili a õsi hua hãtosolöma . Sa tä tai mi . Teusö a patanö tä taö sisaö .
47012004	Ĩ hamö ĩ a kai wani kopolö nö , ta hasulupamanö noai , ĩ ta aipöo opama . ' Ai sanöma töpö na ta wäsä tolea nömöo maapöö ! ' Teusö a pata pi kuuma kutenö , ĩ ta aipöo opama . Ĩ aipö ta hinimanöma . Pi naka . Hi tä hẽtu hamö sa hulasolö noai , ĩ sanö ĩ ta hini noai , ĩ kamisa .
47012005	' Hi tä hẽtu hamö sa huu asa laso noai , ĩ tä topa apa ' ĩ na sa kuu kitä maaki , ' Ai töpö na sa hösökapalo opa asaö . Kamisa topa apa asaö ' ĩ na sa kuu mai kitä . ' Sa utitio opa wi ĩ tä topa apa sisaö ' ĩ na sa kuu sisa kitä .
47012006	Sa ta wäsä wi ĩ pitili ta kutenö , ' Ai töpö na sa hösökapalo opa asaö ' ĩ na sa kuu pi topa aköna , ' Paulo a hapalo osemo hãtoa kule ' ĩ na sa töpö pi thama mana pi . Ĩ na sa töpö pi thama mana pi maaki , ' Ai töpö na sa hösökapalo opa asaö ' ĩ na sa kuu mai kitä . ' Paulo anö uni tä talali , aipö ta hinini , ĩ na Paulo a kua asama kutenö , a topa apa asawö ' ĩ na ai wa pi kuu maapököö ! ' Kamisamakö na Paulo a kutia tä , a toita apii a kutia , Teusö ta wäsä makoka apatii , ĩ na Paulo a kuatima kutenö , Paulo a topa apatii ' ĩ na makö kuupökö .
47012007	' “ Kamisa na Teusö a patanö tä aipö öpii tä möma asama kutenö , ai töpö na sa hösökapalo opa asaö ” ĩ na Paulo a pi kuu matimöö ! ' ĩ na Teusö a pata pi kuu salo , mösökö tänö sanöma makö hĩo kuköma , mösökö tä hasilipo opa kua wi na , ĩ na tä kua wi ĩ tä uninö sa hasilipamanöma . Kamisa na Sai tä sai pata sapäko opa nö , sa hasilipamanöma . ' Ai töpö na sa hösökapalo opa asaö ' ĩ na sa kuu maapö , sa hasilipama apatii .
47012008	' Sa hasilipo opati wi ĩ tä mapamanöö ! ' ĩ na Teusö a pata na sa kuuma maaki , tä mapama maama . Tä mapo mi ipö ha , ' Tä hosalöö ! ' sa kuu kõoma maaki , tä mapo maama . Ĩ tä noa ha , ' Tä hosa mi salo ' ĩ na sa kuu kõoma maaki , tä hosapa maama .
47012009	Sa peati tä , Teusö a pata aiki , ' Kamisanö wa noima apa nö , wa totiapala apati wi , ĩ tänö toitai wa kutio kitä . Wa utiti ipö tä , sa lotete epii ĩ tänö wa lotetea naipaso kitä ' ĩ na Teusö a pata kuu hö̃töoma . Ĩ na a kuu ha , sa utiti päla tä maaki , ' Aitaköö ! Sa utiti ipö kutenö , Cristo a lotete epii ĩ tänö sa lotetea hö̃töpaso kitäö ! ' ĩ na sa kuu kitä .
47012010	Cristo a na sa kalipaloti tä , sa utiti , sa aulumo opatii , ai töpönö sa komoapalama apatii , sa wasiapalo opaö , ai töpönö sa peamaö , sa pi häamo opaö , ĩ na sa kuati kule maaki , sa pi topapalo satia apatii . Sa utiti tä , Cristo anö sa loteteapalama apati ha , sa pi mönaha satia apa hö̃töa .
47012011	Sa hapalo polemoti nö , ' Sa hösökapalo opa asaö ' sa kuu pole , kamakönö ĩ na sa thama kule . Kamakö aiki , ' Paulo a totiatalo opa asa kutenö , sama hinikö o ! ' ĩ na makö kuu mai ha . Pata sa mai maaki , ' Cristo anö sa simöa asapalö noai ĩ sa asawö ' ĩ na ai töpö holisi kuu wi , ĩ töpö hösökapaloö , kamisa komoapalo pasia , ĩ na tä kua wi tä kua mai kitä .
47012012	Kamakö na sa kutia tä , Cristo a na sa kalipalo mapo maama . Sa kalipaloti tä , Teusö a patanö sa lotetea apöpamanöma kutenö , sa tä aipama apati nö , töpö salia apati wi , ĩ ai sa töpö toapama kotioma . Sa tä aipama apatima ha , kamakö aiki , ' Cristo anö töpö simöa asapalö noai , Paulo a hai , ĩ ai a ' ĩ na makö kuupökö .
47012013	Cristo a thapo wi ĩ töpö kokamo nö , töpö Teusömo hätäpoti wi , ĩ sa töpö totiapala kuati noai na ĩ na makö totiapala kua hö̃töoma . Makö totiapalatima maaki , kamakö na sa nako mai , ai töpö na sa nako sisama . ' Ai töpö na Paulo a nako asa noai , ĩ tä wanisala ' ĩ na makö pi kuu hãtoa alu kule ? Ĩ na makö pi kuu tä , kamakönö sa hĩsu thaa wi ĩ tä matamanöheö !
47012014	Kamakö na polakapii sa huu pi kua waikipasoma . Huki kamakö na sa huu pi topa kõa kule . Ĩ ha sa waloa koiki nö , kamakö na sa nako mai kitä . Ma tä thapo wi ĩ sa tä pii mi , kama makö pii sisa kitä . Pi naka . Pö̃ a , pöpönö a , ĩ na kili töpönö kama hai ulu töpö wai täpä sinomoö . Ulu töpö wainö kama hai ĩ pata töpö täpä pasio mai kitä . Ĩ na ĩ töpö kua kua wi na , ĩ na makö kua hö̃töoö . Kamakö na , ' Ipa ulu töpö ' ĩ na sa kuu kutenö , kamakö na sa nako pasio mai kitä .
47012015	Makö õsi pasilipalöpö , kamakö na sa kua tä , sa thapo pole , ĩ sa tä mapama pi topa apa kitä . Sa wasiapalo opa kitä maaki , sa kasiapalo opa kitä . Pe epii kamisanö makö pii kutenö , kamakönö wani ipii sa pii hö̃töo kitä ?
47012016	' Kamisamakö na wa nako maapili ' ĩ na makö kuu kitä maaki , ai wa aiki , ' Awai . Paulo a nako maapili maaki , a pi mosawi ipö kutenö , sitipa kökö täa hãtolöpö , a holisimo nö , makö mönama kipili ' ĩ na ai wa kuu hãto kitä .
47012017	Wi na kamisanö makö mönama kuama kuno mai ? Kamakö na sa töpö simönipili , ĩ töpönö makö mönamanöma ta o ?
47012018	Tito a na , ' Kotĩtu tili töpö na wa huu mi salo ' ĩ na sa kuu upa nö , Cristo a thapo wi , Tito a na ĩ ai sa nokamanönöma . Kamakö na ĩ töpö waloiki nö , Tito anö makö mönamanöma ta o ? Ma . Kamisa pitilimo kua wi na , ĩ na Tito a pitilimo kua hö̃töoö .
47012019	' “ Paulo a kuati pole , ĩ tä topa waikia kule ” ĩ na Paulo anö makö pi thama pi topa päa salo , ĩ na a hapalo kuu päa kule ' ĩ na makö pi kuu hãtoakö ? Ma . Ipa pö ! Makö pasilipalö pia salo , Cristo sa thapo kutenö , Teusö a sömöka tala tä , kamakö na ĩ na sa hapalo kuu kule .
47012020	Kamakö na sa walokö noai ha , kamakö na sa pi mönaha mi , kamisa na kamakö pi mönaha hö̃töa mi , ĩ na makö kua hãto kitä . ' Makö waipaso hẽtupaso opaö , makö hĩsu thaso opaö , makö hĩso satimo opaö , ai ma töpö pukama mai , kama makö puko sapao kõo pätioö , ai töpö na makö hapalo pi wasöa soatalo opaö , ai ma töpö a kateha wanisala apaö , “ Kamisa na ai töpö wani komoapalo opaö ” makö pi kutii , makö isi waniho opatii , ĩ na makö kua hãto kitä ' ĩ na sa pi kuu nö , sa õsi kili pasia kule .
47012021	' Kamakö na sa walo kõa tä , Teusö a patanö sa kilia hãtomani kitä ' ĩ na sa pi kuu kule . Ai makönö wanisala ma tä thaa noai , ĩ ma tä thatala hãtoa soatia tä , ĩ makö na sa pi honipo opa kitä . ' Wanisala sa tä thaa noai , ĩ sa tä thaa wani ipö kotawö ' ĩ na ĩ makö pi kuu mai , wanisala ma tä thaa pi topa apaö , sami sami ma tä thaa husuo opatii , tiko tä suö na makö sapäko opatii , ĩ na makö kua hãtotia tä , sa pi honipo opa nö , sa ö̃köa soa pälaso kitä .
47013001	Kamakö na polakapii sa hama huu pi kupasoma . Huki kamakö na sa hama huu kõo pia kule . ' “ Ki a waninö wanisala tä thaa kipiliö ! ” ĩ na sami wa kuu maikö . Polakapi makö kuu sisaaö ! Satehei makö kuu ösöha tä , ĩ tä topa naioö ' ĩ na Teusö tä wahetanö ĩ na makö noa pewö thaö .
47013002	Kamakö na sa hama huu kõpili , ĩ tä , ĩ na sa kuuma : ' Hisimö sa huu kõa tä , wanisala ma tä thaa waikio noai , kamisanö ĩ makö noa thaa totio kitä ' ĩ na sa kuuma , huki sa pã apa kule maaki , ĩ na sa kuu kõa kule .
47013003	' Paulo a na Cristo a kuu paio noai , Paulo anö ĩ ta hini nö , kamisamakö na a kuu tolea nömöo noa ' ĩ na makö pi thama kitä . Kamakö na Cristo a utiti mi , a lotete epö thali .
47013004	Ai töpönö hii ti pakalai ti ha Cristo a utiti ipii a säpalöma maaki , Teusö a pata lotete epii , ĩ tänö Cristo a temöa komanöma kutenö , Cristo a temö sati soawö . Cristo a na samakö koka kutenö , Cristo a utiti kua kua noai na ĩ na samakö utitia apa naia kule . Samakö utitia apa naia kule maaki , kamakö na samakö kua kõköma , samakö lotete epö nai kitä . Cristo a temö öpii ĩ a na samakö koka kutenö , Teusö a pata lotete epii ĩ tänö samakö temöapa naia komani . Önö kutenö , kamakö na samakö kua tä , samakö utitipo mai , samakö lotete epö kitäö !
47013005	Kamakö aiki , ' Awai . “ Jesus a pitili ” ĩ na sa pi kuu totia kule . Jesus sa thapo wi ĩ sa ' ĩ na kama makö pi kuu nö , kama makö wapao sapao kõpököö ! Kama makö na kama makö pi tapomo sapa kõa totikiö ! Kamakö õsi na Jesus Cristo a kua waikia kule ta pi kuu mai . Kama makö na makö pi tapoa totiki nö , ' Ma . Jesus sa thapo wi ĩ sa mai kitä ' ĩ na makö pi kuu tä , kamakö na Cristo a kua mai kitä .
47013006	Kamisa aiki , ' Kamisamakö na makö pi tapomo totiki nö , samakö wapa kuköma , “ Awai . Cristo anö ĩ töpö simöa totio noai ĩ töpö sai ” ĩ na makö kuupökö ' ĩ na sa pi kuu kule .
47013007	Ĩ na sa pi kuu kule maaki , kamisamakö na makö pi tapomo totiköma , ' Cristo anö Paulo töpö simöa totio maa noai kitä ' ĩ na makö kuu kitä maaki , ' Kotĩtu tili töpönö wanisala tä thaa wi ĩ tä na töpö noamaö ! ' ĩ na Teusö a pata na ĩ na sa kuu . ' “ Kotĩtu tili makönö wanisala ma tä thama ” Paulo a kuu wi ĩ pitili ta ' ĩ na kamisanö makö pi thama pi topa mane . Kamakönö toitai tä thaa wi ĩ sa tä pii sisaö .
47013008	Jesus Cristo ta pitili ipii , ĩ sama ta peama pasio mai kitä . Ĩ sama ta palama apa sisaö .
47013009	Samakö utitia apa päla tä maaki , kamakö lotetea apa asa tä , samakö pi mönaha apa . Teusö a pata na kamisamakö aiki , ' Kotĩtu tili töpö õsi lotetepamanöö ! Ĩ töpönö toitai tä thaapö , ĩ tä pala totimanöö ! ' Teusö a pata na ĩ na samakö kuu .
47013010	Kamakö na sa waloiki nö , ' Cristo anö sa simöa wi ĩ sa kutenö , sa hapalo loteteapalo opa nö , makö noa lotete thaa pia kuleö ! ' ĩ na sa kuu wani ipö kitä . Makö õsi utitipama mai , makö õsi lotetepamanöpö , Cristo anö sa simöa pasilöma . Önö kutenö , kamakö na sa walo paila nö kuno mai , kamakö na hi waheta sa tä simöa palua paipali keö !
47013011	Ipa pö ! Ĩ na pätawö . Toitai ma tä thaa totioö ! Sa kuu wi ĩ ta hini totioö ! Makö höla mai , makö noimo totioö , ĩ na makö kua totio nö , toitai pö kua totikiö ! Ĩ na makö kuaö ha , Teusö a patanö makö noima wi , ĩ anö makö pi topapalama sinomo wi , kamakö na ĩ a kutio kitä .
47013012	Kamakö na Cristo a thapo wi ĩ töpö waloki ha , makö pi mönaha apa salo , makö noimaso opa nö , makö hanokopaso totio opapököö ! Hisa ha Cristo a thapo wi , kamakö na ĩ töpö pewö kai simöpaso keö !
47013013	
47013014	Jesus Cristo pata tänö makö totiapala apaö , Teusö a patanö makö noima apaö , makö noimaso wi , Teusö a õsi kua tolele , ĩ anö ĩ na makö thama apatii , ĩ na Teusö a patanö makö thama apati wi , ĩ sa tä pi ipa kule . Ĩ naköö !
48001001	Paulo sa . Jesus Cristo anö ai töpö simökö noai , ĩ ai sa . Sanöma tänö sa simöa maama . Jesus Cristo a sainö sa simököma . Jesus Cristo a noma totisoma tä , kamakö hai ĩ pö̃ Teusö anö a temöa komanö noai , ĩ Teusö anö sa simököma .
48001002	Kamisa , Jesus a thapo wi , kamisa na ai töpö kule ĩ töpö , ĩ na samakö kui samakönö hi waheta sama tä simöpali ke . Kalásia tä uli kule ha Jesus ma thapo wi ĩ makö pilia setekelati , ĩ makö kokamo hätäpoti polati , ĩ makö na sama tä waheta simöpali ke .
48001003	Kamakö hai ĩ pö̃ Teusö a , kamakö hai ĩ Jesus Cristo pata tä , ĩ na kilii töpö na sa hapalo nö , ' Kalásia tili wa töpö totiapala apapöö ! Wa töpö pi topapalama apapöö ! ' ĩ na sa kuu .
48001004	Kamakönö wanisala ma tä thaa wi , ĩ tä noa na Jesus a säpamonasoma . Sanöma makönö wanisala ma tä thati wi , ĩ tä noa na Jesus anö makö täa konöpö , a säpamonasoma . Kamakö hai ĩ pö̃ Teusö aiki , ' Sanöma makö pewönö wanisala tä thaa wi , ĩ tä noa na ipa ulu a säpamonasopököö ! ' a pi kuuma . ' Sa thapo pasia mane , ĩ töpönö wanisala tä thati wi , ĩ tä na ipa töpö kõapapö , ipa ulu Jesus a säpamonasopöö ! ' ĩ na Teusö a pi kuuma .
48001005	' Teusö a totiatalo opa asaö ! ' ĩ na sanöma makö pewö kuu soatiopöö ! Ĩ naköö !
48001006	Ipa kalásia tili pö ! Teusö ma hosa soatoö ha , kamakö na sa pi wi na takömo opa kuleö ! Cristo anö makö totiapala apaö ha , Teusö anö makö nakalöma . Makö nakalö noai , ĩ ma hosa soatalö nö , ai tiko ma ta hini pi topa apa nö kilile a . ' Ĩ ta topa apöle ' ai töpö kuu ha ,
48001007	' Ĩ pitili ta ' pö pi kuu tihöö ! Jesus ta topa apa sisaa . Ai tiko ta topa apa naine ĩ ta kua mai kitä . Jesus Cristo ta topa apöle , ai töpönö ĩ tä isi a wanihipama pi topa apa päa salo , makö isi wanihama naia päa kule .
48001008	' Kamakö na Jesus ta topa apöle ĩ sa ta wäsäpili , ĩ pitili tä sai a totiwö . Ãju tänö kamakö na ai tiko ta wäsä kuköma , Teusö anö ĩ a peama hö̃tököpöö ! Hi kamisamakönö hö̃töwö , ai tiko sama ta wäsä hö̃tököma , Teusö anö samakö peama hö̃töopököö ! ' ĩ na sa kuu kule .
48001009	' Jesus ta topa apöle , kamakö na ĩ sa ta wäsäpili , ai tänö ĩ tä isi a waniha pasipalö nö , tiko ta wäsä nömöoma , ĩ a wani nomasoö ha , Teusö anö ĩ a wani peama soatiopöö ! ' ĩ na sa kupili , huki ĩ na sa kuu kõa kule .
48001010	' Paulo anö ta wäsäti wi , ĩ ta topa apa ' sanöma sa töpö pi thama pi topa sisa mane . ' Paulo anö ta wäsä pole , ĩ ta topa apa ' ĩ na Teusö sa pi thama pi topa totia kule . Teusö sa pi mönahapama pi topa totia sisa kule . Sanöma sa töpö pi mönahapama pi topa sisa aköna , ' Cristo anö sa simöa wi , ĩ saö ! ' sa kuu mana pi .
48001011	Ipa pö ! Ĩ na kamakö na sa kuu pia kule . Jesus Cristo ta topa apöle , sa ta wäsä sinomo wi , sanöma tä pi saimo päo nö , ĩ ta wäsä maama .
48001012	Sanöma tä na ĩ sa ta hini maama . Ai sanöma tänö kamisa na ĩ ta taöma maama . Jesus Cristo anö kamisa na ĩ ta taöma sisama .
48001013	Juteu pata töpönö ta wäsä sinomo wi , ĩ sa ta hini paitioma . Ĩ tä , sa kua somatio noai , ĩ ma ta hini waikitioma . ' Teusö a thapo wi ĩ töpö kokamo sinomo wi , Paulo anö pe epii ĩ töpö peama apatimaö ! Ĩ töpö mapama pi topa apa kõomaö ! ' ĩ na ĩ ma ta kuu hini tete waikitioma .
48001014	Ipa Juteu töpö nö patapö noa thamoti noai , ĩ sa ta taö pi topa apatima . Ĩ na nö patapö töpö kuati kua noai na , ĩ na sa kua pi topa kua naioma kutenö , nö patapö töpö noa thamo noai , ĩ sa ta hini pi topa totiatalo opa naioma . Sa pi pata hata waiki tä , ipa ai juteu pi pata hatawö töpönö ĩ ta hinipala apa hö̃tötioma maaki , ĩ sa ta hinia tolea apa asalöma .
48001015	Ĩ na sa kuama maaki , Teusö anö sa totiapala nö , ipa nao a thalupökö wani na sa ositi wai kua soa tä , Teusö anö sa saia totilöma . Sa saia totilö nö , sa simöa sinomo pia salo , sa nakalöma .
48001016	Sa nakalö nö , juteu töpö a hilo pasia mane ĩ töpö na Jesus sa wäsäpö , kamisa na Teusö anö kama hai ĩ pelupö a sai tapamomanöma . Ĩ tä , ai sanöma sa tä hini tolemo maama .
48001017	Jesus anö töpö simöa somanö noai , Jetusalẽi tä uli ha ĩ töpö kulati , ĩ töpö na sa huumö kua totioolö mai ha , Atápia tä uli hamö sa huamö kua totia pasia pälasolöma . Ĩ hamö sa huamö kua totia apölo nö , waiha Tamaasöku tä uli ha sa waloa nömökö tasoma .
48001018	Ĩ na tä kua tä , 3 tä inama maa kutalo nö , Pedro sa huama pia salo , Jetusalẽi tä uli ha sa hulolö nö , Pedro a na sa kuo taso noai , 15 tä mumi kupaso tasoma .
48001019	Jesus anö töpö simönö noai , ĩ sa töpö pewö tapa maama . Pedro a , Jesus a hai ĩ poose Tiago a , ĩ na kilii sa töpö tapa sisama .
48001020	Kamakö na sa tä sãökama pole , ĩ pitili ta . Sa holisimo mai kitäö ! Teusö anö ĩ tä taö .
48001021	Jetusalẽi tä uli ha sa husolo nö , Sítia tä uli hamö sa hua soalolö nö , Silísia tä uli ha sa huu nömöoma .
48001022	Jesus Cristo a thapo wi ĩ töpö kokamo sinomo wi , Jutéia tä uli ha ĩ töpö kule , ĩ töpönö sa tapa maama .
48001023	Ai töpönö sa kateha noai , ĩ töpönö ĩ ta hini päoma . ' Sutu ha makö peamatipili , ĩ anö Jesus ta wäsä kulaliö ! “ Jesus a tälö heö ! ” tä kuu wi , Paulo anö ĩ tä mapama pi topa kipili maaki , huki ĩ ta wäsä kulaliö ! ' ĩ na Jutéia tä uli ha ĩ na ĩ tä kuu hini päoma .
48001024	' Paulo anö Jesus ta wäsä kulaliö ! ' ĩ na tä kuu hininö nö , ' Teusö a loteteo opapawö ' ĩ na töpö kupalotima .
48002001	Ĩ na tä kua tä , sakimi ipii , 14 tä inama kui tä inama matalo nö , Jetusalẽi tä uli hamö Pahanapé a , Tito a , ĩ na kilii sa töpö kai hua konasolöma .
48002002	' Jetusalẽi tä uli ha a hulolöö ! ' Teusö a kuu ha , sa hua hö̃tösolöma . Ĩ ha sa waloikitö nö , Jesus a thapo wi ĩ pata sa töpö naka sisalö nö , ai töpö loa naia mi tä , ĩ pata töpö na sa hapalo nö , juteu töpö pasi mai ĩ töpö na Jesus sa ta wäsä hätäpoti wi , ĩ pata töpö na ĩ sa ta katehama . ' Awai . Jesus wa ta wäsä makoka waikiomakö . Wa ta wäsä tomöpo mi maa noa ' ĩ na ĩ pata sa töpö thama pia salo , sa ta katehama .
48002003	Sa ta katehaö ha , ' Awai . Wa ta wäsä makoko opa waikiwöö ! ' pata töpö kuu hö̃töoma . Ĩ na tä kua tä , ai töpönö Jesus a thapo holisipo noai , ĩ töpö aiki , ' Paulo a kateha piale , ĩ ma ta hini naio maapököö ! Paulo aiki , “ Jesus na makö koka naiköma kutenö , Moisés anö juteu töpö nö patapö noa thati noai , ĩ ta hini maikiö ! ” ĩ na Paulo a kuu hãto kitäö ! Ĩ na a kuu ha , “ Naiö ! Kamakö hai ĩ nö patapö töpö noa thati noai , ĩ sama ta hini pi topa kuleö ! ” ĩ na makö kuupökö ' ĩ na Jesus a holisi thapo pasio päo noai , ĩ na ĩ töpö kupaloma . Ĩ na ĩ töpö kuu waikio nö , Jesus a thapo totio noai , ĩ töpö na ĩ töpö holisimo wi , ĩ töpö loa tikiliki nö , ĩ töpö hapalo toleho läatalo opama . Ĩ töpö aiki , ' “ Makö Teusömo makoko pi topa salo , makö isi ola ösö wai hanöpalö nö , ĩ makö isi ola ösö wai hosalöpöö ” ĩ na nö patapö töpö kuuma thaliö ! ' ĩ na ĩ töpö pi kuu nö , ' Paulo anö Tito a nokapalama pole , isi ola ösö wai hosapa mi salo ' ĩ na ĩ töpö kuuma . Kamakö hai ĩ nö patapö töpönö makö noa thaa noai , ĩ tä na Jesus anö makö uni kusöa waikipalöma maaki , ĩ töpö loa tikilio noai , ĩ töpönö samakö uni õkapama pi topa kõoma . Ĩ na ĩ töpö kuatima maaki , Jesus a thapo totio wi ĩ pata töpö aiki , ' Tito a ösö wai hosapamo mi salo ' ĩ na ĩ pata töpö kuu maama . Tito a hai , ĩ köteeku tä maaki , ' A ösö wai hosapamo mi salo ' ĩ na pata töpö loo noai , ĩ na ĩ töpö kuu maama .
48002004	
48002005	Jesus a thapo holisipo noai , ĩ töpö aiki , ' Kamakö nö patapönö makö noa thaa noai , ĩ ta hini totioheö ! ' ĩ na ĩ töpö kuuma maaki , Jesus ta topa apöle ta pitili ipii , kalásia tili makönö ĩ ma ta thapo soatiopö , ' Naiö ! ' samakö kuu totio opa hö̃töoma .
48002006	Sanöma töpö möamö patapöi , ĩ töpö na , ' Pata makö ' ĩ na ai töpö pi kuu kule maaki , ĩ na Teusö a pi kuu pasio mai kitä . Teusö anö sanöma pili makö õsi pewö möö ösöhöo nö , ' Kamakö hai , pata makö ' ĩ na Teusö a pi kuu pasioö . ' Ki töpö hai , pata töpö ' ai töpönö töpö noa thaa pasile , ĩ pata töpönö sa pi hatukama pasio maama . Kamisanö sa ta wäsäti pole , ĩ tä na ai pata töpönö ai ta sätäama naio maama .
48002007	Ĩ pata töpö aiki , ' Teusö anö Pedro a simöa kua noai na , ĩ na Paulo a simöa thaa hö̃tölöma . Pedro a simöaö ha , Jesus ta topa apöle , juteu töpö na Pedro anö ĩ ta wäsätii , Paulo a simöa naioö ha , juteu töpö pasi mai ĩ töpö na Paulo anö Jesus ta wäsä hö̃töa , ĩ na töpö kua kule ' ĩ na ĩ pata töpö kulasoma .
48002008	Teusö anö juteu töpö na Pedro a simönö nö , a pasilipo kua noai na , ĩ na juteu töpö pasi mai ĩ töpö na Teusö anö sa simönö nö , ĩ na sa pasilipo kua naioma .
48002009	Önö kutenö , ' Tiago a , Pedro a , João a , ĩ na kilii , ĩ pata töpö sai ' ai töpönö töpö noa thaa wi , ĩ pata töpö aiki , ' Paulo ai . Jesus wa ta wäsäpö , Teusö anö wa simönöma . Kawa , Pahanapé a , ĩ na kilii makönö Jesus ma ta wäsäti wi ĩ makö , kamisamakönö Jesus sama ta wäsäti wi ĩ samakö hö̃töwö , ĩ na makö pewö kua manu kule , “ Juteu töpö na kamisamakönö Jesus sama ta wäsäpöö ! Juteu töpö pasi mai ĩ töpö na kamakönö Jesus ma ta wäsä hö̃töopököö ! ” ĩ na samakö pewö kuu kuleö ! ' kamakö na ĩ na ĩ pata töpö sai kuuma .
48002010	Ĩ na ĩ pata töpö kuu nö , ' Töpö honimoti wi , hi tä uli ha ĩ töpö kule , ĩ ma töpö pasilia totipalöpököö ! ' ĩ na ĩ töpö kuuma . Töpö kuu ha , ' Awai . Ĩ na sa pi kuu hö̃töa waikia kuleö ! ' sa kuu hö̃tösoma .
48002011	Ĩ na tä kua tä , Ãsiokia tä uli ha Pedro a waloiki nö , a tomöpo mi ha , Pedro sa päsäpama .
48002012	Juteu töpö pasi mai ĩ töpö na Pedro a ia naio waikioma maaki , Tiago anö töpö simönö noai , ĩ töpö waloa haiki ha , tiko ha Pedro a ia kai loo hanomoma . ' Juteu töpö pasi mai ĩ töpö ösö hosapamo naiopököö ! ' töpö kuti noai , ĩ töpö na Pedro a kili salo , juteu töpö pasi mai ĩ töpö na Pedro a ia kai loo sätäo kili kõoma .
48002013	Juteu töpönö Jesus a thapo noai , ĩ ai töpö holisimo naio nö , ĩ juteu töpö pasi mai ĩ töpö na ĩ töpö holisi wani ekuo hanopalo läo naioma . Pahanapé a maaki , ĩ a hanopalo naioma .
48002014	Ĩ na ĩ töpö kuaö ha , ' Ĩ töpönö Jesus ta topa apöle , Jesus ta pitili ipii , ĩ ta hini totia aköna , töpö holisimo mana pi . Juteu töpö pasi mai ĩ töpö na ĩ töpö ekuo hanopalo mana pi ' ĩ na sa pi kuu salo , Pedro a na sa hapaloma . Sa hapalo nö , ' Juteu töpö pasi mai ĩ töpö na wa iapalo naioma kutenö , kawa hai , juteu wa maaki , hi juteu töpö a hilo pasia mane ĩ töpö kua kuati wi na , ĩ na wa kua naia kule . Ĩ na wa kua naia kule maaki , ĩ juteu töpö pasi mai ĩ töpö na wa hapalo nö , “ Juteu samakö kuati wi na , ĩ na makö kua naitiopököö ! ” ĩ na wa kuu silia apatiwö a ' ĩ na Pedro a na ĩ na sa kuuma .
48002015	Kamisamakö hai ĩ pata töpö hai , juteu töpö kutenö , kamisamakö hai , juteu samakö . ' Juteu töpö pasi mai ĩ töpö wanisala apa kua wi na , ĩ na samakö wanisala kua mai kitä ' ĩ na juteu samakö pewö pi kuu kule maaki ,
48002016	' Jesus Cristo a pitili ' ĩ na sanöma makö pewö pi kuu kuköma , Teusö a na makö pewö taamö totia apölasoö . Moisés anö nö patapö töpö noa thaa noai , sanöma makönö ĩ ma ta hini totile , ĩ tänö Teusö a na makö taamö toita toti mai kitä . Makö häwäpo soa kule . Ĩ ma tä taö waikia kule . Önö kutenö , ' Jesus Cristo a pitili tä sai ' ĩ na sanöma makö pewö pi kuu totio nö , Teusö a na makö taamö totipasoö . Önö kutenö , ' Jesus Cristo a pitili ' ĩ na juteu samakö pi kuu naioma . ' Moisés anö nö patapö töpö noa thaa noai , ĩ ma ta hini ha , Teusö na makö taamö totipaso kitä ' samakö pi kuu mane . Moisés anö nö patapö töpö noa thaa noai , sanöma makö pewönö ĩ ta hini totio wi ĩ tänö Teusö a na sanöma makö pewö totipo mai kitä .
48002017	' “ Cristo a pitili ” sa pi kuu totia apököma , Teusö a na sa taamö totipaso kitäö ! ' ĩ na makö pi kuu tä , ĩ tökö soatawö wa pi tapoiki nö , ' Häö . Sa wanisala sai taköö ! ' ĩ na makö pi kuu kitä . Ĩ na makö pi kuu kitä maaki , ' Sanöma makönö wanisala ma tä thatala wi , Cristo anö ĩ tä pii hãtoa kule ' pö pi kuu ti !
48002018	' Moisés anö nö patapö töpö noa thaa noai , ĩ sa ta hininöma kutenö , sa totia waikipasoma ' ĩ na sa pi hole kuu paio noai , ĩ sa ta hosa waikilöma maaki , ĩ sa ta hini sapa opimo kõköma , wanisala sa tä thaa kõo wi ĩ sa kua kõa soatasoö . Ĩ sa ta hini sapa kõone , ĩ tä wanisala .
48002019	' Moisés anö nö patapö töpö noa thaa noai , ĩ wa ta hininöma , Teusö a na wa taamö totipaso kitäö ! ' tä kuu wi sa ta hini mai kitä . Nomawö tänö ta hini mi kui na , ĩ na sa ta hini mi kuö öpö . Moisés anö nö patapö töpö noa thaa noai , ĩ tänö sa õsi peama apa nö , sa õsi noma totimanöma . ' Moisés anö töpö noa thaa noai , ĩ sa tä pewö a hini makokopo totia aköna , Teusö a na sa taamö toita apö kitä maaki , ĩ sa ta hini makoka totia mi kutenö , Teusö a na sa taamö toita mai kitäö ! Önö kutenö , wi na sa kua pätakö ? ' ĩ na sa pi kuuma . Önö kutenö , ' “ Cristo a pitili ” ĩ na sa pi kuu totia sisaköma , Teusö a na sa taamö totia apapaso kitä ' huki ĩ na sa pi kuu salo , Teusö sa hini pi topa sinomo wi ĩ sa .
48002020	Hii ti pakalai ti ha Cristo a na sa uni säpamo naio waikilasoma kutenö , huki sa temöa mane . Kama sa sai temö mai maaki , pili sa õsi sai na Cristo a kua kule . Huki hi masita tä uli ha sa kua tä , ' Teusö ulupö a pitili ' sa pi kuu pole , ĩ tänö sa temöa päa kule . ' Cristo a pitili ' sa pi kuu totia apöla nö , ĩ a na sa mamo teteiki nö , sa kutia . Ĩ anö sa noima apama . Sa noima apa nö , sa täa koni pia salo , a säpamonasoma .
48002021	Teusö anö sanöma makö noima apa nö , makö totiapala apati wi ĩ sa tä hosa mane . Moisés anö nö patapö töpö noa thaa noai , ĩ tänö Teusö a na makö taamö totia apa waikipasoma aköna , Cristo a säpamo maa noa kipi .
48003001	Ipa kalásia tili pö . Makö pi hatukuo maapa wikö . Ai töpönö makö isi wanihama apa noa . Hii ti pakalai ti ha Jesus Cristo a säpalö noai , kamakö na ĩ ta kateha totioma maaki , ĩ tä na makö pi motio opa soapawö .
48003002	Wi na makö pi kuu kule ? Moisés anö nö patapö töpö noa thaa noai , ĩ ma ta hinia totilöma salo , Teusö a õsi kua tolele , kamakö õsi na ĩ a kuköma ta o ? Ma . Noa thaa päo wi ĩ ma ta hini päoö ha kuno mai . Jesus ta topa apöle , ĩ ma ta hini nö , ' Ĩ pitili tä sai a ' makö pi kuu totioma kutenö , kamakö õsi na Teusö a õsi kua tolele , ĩ a kua totiköma .
48003003	Pö pi motio opati ti ! Teusö ma thapo tute tä , Teusö a õsi kua tolele , ĩ anö makö õsi totia sisapalöma maaki , kamakö aiki , ' Huki kama sa õsi lotetea waikia kutenö , sa õsi topa apa waikia kuleö ! “ Teusö a õsi kua tolele , ĩ anö sa pasilipo nö toapököö ! ” sa pi kua hata maneö ! ' ĩ na makö pi kupalotipa wikö a .
48003004	Makö kuatipili , ĩ ma tä taö maa waikitasopa noaikö a . ' Kalásia tili töpö pepalo opa waikitioma kutenö , huki ĩ töpö kasiapalo opa kitäö ! ' ĩ na sa kuu pi topa kule maaki , makö kasiapalo mi kutenö , ' Ĩ töpö pea hãto päo kipili ? ' kamakönö ĩ na sa pi thama kule .
48003005	Wi na makö kuati ha , kamakö na Teusö anö kama õsi kua tolele , ĩ a totokö nö , kamakö na tä aipöamatii ? ' Moisés anö nö patapö töpö noa thaa noai , ĩ sama ta hini totia salo , Teusö anö kama õsi kua tolele , ĩ a õsi tototaö ' makö pi kuu kule ? Ma . Ĩ na pö pi kuu tihöö ! Jesus ma ta hini nö , ' Ĩ ta pitili ' ĩ na makö pi kuu ha , Teusö anö kama õsi kua tolele , ĩ a õsi totoki .
48003006	Nö patapö Abraão a na ĩ na tä kua somama . ' Teusö a pitili ' a pi kuu totio nö , Teusö a na a mamo teteoma kutenö , Teusö a na Abraão a taamö totia apöpasoma .
48003007	Ĩ na tä kuaö ha , ' Teusö a pitili ' töpö pi kuu totio opa nö , Teusö a na ĩ töpö mamo teteo totio opa wi ĩ töpö hai , Abraão a ulupö töpö kui na , ĩ na ĩ töpö kuö asawö . Teusö a na Abraão a taamö toita apa kua noai na , ĩ na ĩ töpö taamö kuö hö̃töwö .
48003008	Sutu ha , ĩ na Teusö tä waheta kuu somama : ' Juteu töpö pasi mai ĩ töpö maaki , ĩ töpö aiki , “ Teusö a pitili ” ĩ töpö pi kuu totio opa asaö ha , Teusö anö ĩ töpö õsi totipali kitäö ! ' ĩ na Teusö tä waheta kuuma . Abraão a na toita ta wäsä noai , Teusö tä waheta na ĩ tä sãökököma . ' “ Teusö a pitili ” ĩ na wa pi kuu makoka kuu wi na , ĩ na sanöma töpö pewö pi kuu kuköma , ĩ sa töpö pewö totiapala hö̃töki kitäö ! ' ĩ ta wäsä noai , ĩ tä sãökököma .
48003009	' Teusö a pitili ' Abraão a pi kuu totioma kutenö , Teusö anö a totiapala hö̃töoma . Ĩ na tä kua kua noai na , huki ĩ na tä kua hö̃töoö . ' Teusö a pitili ' töpö pi kuu totio wi , huki Teusö anö ĩ töpö totiapala kua hö̃töoö .
48003010	' Nö patapö töpö noa thaa noai , ĩ ta sãökökö noai , ĩ sa ta hinia totilöma , Teusö a na sa õsi totia apöpaso kitäö ! ' ĩ na töpö pi kuu wi , ĩ töpö na Teusö aiki , ' Makö peama kuki kitä ' ĩ na a pi kuu . ' Moisés anö nö patapö töpö noa thaa noai , ĩ wa tä pewö a hini totio mi tä , Teusö anö wa peama kitäö ! ' Teusö tä waheta na ta kule , ĩ na ta kua . ' Nö patapö töpö noa thaa noai , ĩ sa ta hinia totilöma , Teusö a na sa õsi totia apöpaso kitäö ! ' ĩ na wa pi kuu kule maaki , ĩ wa tä pewö a hini totiatalo opa mi kutenö , Teusö aiki , ' Wa peama kitä ' ĩ na Teusö a pi kuu .
48003011	' Moisés anö nö patapö töpö noa thaa noai , ĩ sa ta hini ha , Teusö a na sa õsi totia apöpaso kitäö ! ' ĩ na wa pi kuu kule maaki , ĩ na Teusö tä waheta kuu mi ipö matatä . ' “ Teusö a pitili ” wa pi kuu totio nö , Teusö a na wa mamo teteiki nö , Teusö a na wa õsi totia apöpamonasoma , wa temöapalo opa asatio kitäö ! ' ĩ na Teusö tä waheta kuu .
48003012	Nö patapö töpö noa thaa noai , ĩ tiko ta pasiwö . ' “ Teusö a pitili ” wa pi kuu totio nö , Teusö a na wa mamo teteköma , wa õsi totia apöpaso kitäö ! ' ĩ na nö patapö töpö noa thaa noai , ĩ na ĩ tä waheta kuu mi . ' Toitai wa tä pewö thaa sinomo kuköma , wa õsi totia apöpaso kitäö ! ' ĩ na nö patapö töpö noa thaa noai , ĩ na ĩ tä waheta kuu pasioö . ' Moisés anö nö patapö töpö noa thaa noai , ĩ wa ta hini totio kuköma , wa õsi temöo opötio kitäö ! ' ĩ na ĩ tä waheta kuu .
48003013	' Toitai wa tä pewö thaa mi tä , wa nomasoma , wa wani peama tolea kuki kitäö ! ' ĩ na nö patapö töpö noa thama maaki , makö pea tolea piale , ĩ tä pi na Cristo anö makö pewö kusöpalöma . Makö täapa kõo läopö , Cristo a noma waikisoma kutenö , makö nomasoma maaki , õsi makö pea tolea kõo naso mai kitä . ' Hii ti na sanöma töpö sauo wi , ĩ töpö õsi pea tolea konaso kitä ' ĩ na Teusö tä waheta kuu manu kule , pakalai ti ha Cristo a pi hĩta tä , a pea totioma . Kamakö noa na Cristo a pea totio waikioma kutenö , huki makö pea tolea konaso wi tä kua mai kitä .
48003014	Jesus Cristo anö makö täapa kõo läo waikioma kutenö , Teusö anö sanöma makö pewö totiapala apaö . ' Wa totiapala apa salo , wa õsi totia apöpamani kitäö ! ' ĩ na Abraão a na Teusö a kuu kua noai na , huki juteu töpö pasi mai ĩ töpö na ĩ na Teusö a kuu kua naioö . Jesus Cristo anö makö pewö täapa kõo läo waikioma kutenö , ' Jesus Cristo a pitili ' ĩ na makö pi kuu totio kuköma , kamakö pewönö Teusö a õsi kua tolele , ĩ ma õsi täalali . ' Hi kamisa õsi kua tolele ĩ sa õsi totoki kitäö ! ' Teusö a kuu noai , ĩ ma õsi täa setekoö .
48003015	Ipa pö ! Teusö anö makö noa thaa kua wi na , ĩ na ai sanöma tänö ĩ na ai sanöma tä noa thaa kua hö̃töoö . Makö noa thaso nö , makö noa thaso pole , ĩ tä sãököki , pili makö a hilo pole ĩ ma tä sãöka sätäki , ĩ na makö kua tä , makö noa thaso pole , ĩ ta kusöpa mai kitä . Makö noa thaso waikioma kutenö , ĩ tä na ai ta sätäa hösökama naio mai kitä .
48003016	Sutu upa , Teusö a , Abraão a , ĩ na kilii töpö noa thaso nö , Abraão a na Teusö a hapalo nö , ' Kawa , au ulu tolewö tä sai , ĩ na kilii makönö sanöma ma töpö pewö pi hatukupamani ha , kamisanö ĩ sa töpö pewö totiapala apa kitä ' ĩ na Teusö a kuuma . ' Au ulu tolewö töpö ' ĩ na Teusö tä waheta kuu mi . ' Au ulu tolewö tä ' tä kuu sisaö . Satehe epii töpö aiki kuno mai . Sami tä aiki pätawö . ' Au ai ulu tolewö tä ' tä kuu pole , ĩ Cristo a .
48003017	Pi naka . Ĩ na sa kuu totia alu kule . ' Makö totiapala totio opa kitäö ! ' Abraão a na Teusö a kuu totiatalotima . A kuu totiatalo waikio noai ha , sakimi ipii , ĩ 430 tä inama kui tä inama matalo nö , Moisés a na Teusö a hapalo nömöo nö , a noa thaa nömöoma . A noa thaa nömöoma maaki , Abraão a na Teusö a hapalo waikio noai , ĩ ta mapama maama . ' Makö totiapala apati kitäö ! ' Teusö a kuu noai , ĩ ta mapama päo maama .
48003018	Teusö aiki , ' “ Ĩ na pö kua totioö ! Ĩ na pö kua totioö ! ” Moisés sa noa thaa noai , ĩ wa ta hinia totilöma , wa totiapalati kitäö ! ' ĩ na Teusö a kuu kule ta o ? Ma . Ĩ na a kuu mi ipö . ' Wa totiapala apati kitäö ! ' Teusö a kuu noai , ĩ tä na , ' Pitili ta ' wa pi kuu kuköma , Teusö anö wa totiapalati kitä . Abraão a lö kui , ' “ Wa totiapala apati kitäö ! ” Teusö a kuu wi , ĩ pitili tä sai aö ! ' ĩ na a pi kuu ha , Teusö anö a totiapala apa hö̃tötioma . Ĩ na tä kuama .
48003019	Ĩ na tä kuama kutenö , wi na Teusö a pi kuu salo , Moisés a na nö patapö töpö noa thamama ? Wi na makö pi kuu kule ? Pi naka . Tä wanisala apati wi , ĩ tä na sanöma makö pi hatukumani pia salo , Teusö anö nö patapö töpö noa thama . ' Au tolewö tänö Teusö sa na sanöma töpö pewö pi hatukupamani ha , ĩ sa töpö pewö totiapala apa kitä ' ĩ na Teusö a kuuma . Ĩ Abraão a hai ĩ tolewö tä , ĩ Cristo a hai , ĩ a huu paio mi tä , Teusö anö nö patapö töpö noa thaa paio päoma . Teusö anö sanöma nö patapö töpö noa thaa pi topa noai , ãju töpö na ĩ ta wäsä somaö ha , ĩ ãju töpönö Moisés a na ĩ ta wäsäa nömöoma . Ta wäsä nömöoö ha , Moisés anö kama hai töpö na ĩ ta wäsä tolea nömöoma .
48003020	Abraão a na Teusö a hapalo tä , Abraão a na ai tänö Teusö a kai a wäsä tolea wi , ĩ ai tä kuo pasio maama . Kama Teusö a sai hapalo soata tä , Abraão anö tä hini totio soata noai , ĩ Abraão a kuoma .
48003021	Abraão a nomaso noai ha , sakimi ipii waiha Teusö anö Moisés a na nö patapö töpö noa thamatima . Sakimi ipii nö patapö töpö noa thamatima kutenö , ' Sanöma wa töpö pewö totiapala apa kitä ' Abraão a na a kuu soma noai , ĩ ta maa kõo hãtopasoma ? Ma . Ĩ ta mapo kõo maama . Teusö anö Moisés a na nö patapö töpö noa thamati noai , ĩ tänö sanöma makö õsi palimipalöma aköna , ĩ nö patapö töpö noa thaa noai , ĩ tänö Teusö a na makö taamö totipamanö noa kipi .
48003022	Nö patapö töpö noa thaa noai , ĩ tänö Teusö a na makö taamö totipama maama . ' Sanöma töpö pewönö wanisala tä thaa sipa apatiwö ' ĩ na Teusö tä waheta kuu . Önö kutenö , ' Jesus Cristo a pitili ' ĩ na töpö pi kuu totio wi , ĩ töpö na õsi palimipo wi ĩ tä totoa asaki kitä . ' Kamisa na makö taamö totia apöpaso kitä . Makö õsi palimipo wi ĩ sa tä totoki kitä ' Teusö a kuu noai , ĩ tä totoa asaki kitä . ' Teusö a pitili ' ĩ na töpö pi kuu wi ĩ töpö na .
48003023	' Jesus Cristo a pitili ' ĩ na makö pi kuu totio wi , ĩ nasimö tä kua paita mi tä , nö patapö töpö noa thaa noai , ĩ tänö makö uni pewö õkakö nö , makö huöpotima . ' Cristo a pitili ' ĩ na sanöma makö pi kuu totio wi , Teusö anö ĩ tä tapamoma paio mi tä , ĩ na makö õka kuo paitioma .
48003024	Hi tä uli ha Cristo a huu paio mi tä , Cristo a na makö walomaköpö , nö patapö töpö noa thaa noai ĩ tänö makö simöa sinomo paio pätioma . ' Cristo a pitili ' makö pi kuu nö , Teusö a na makö taamö totipasopö , nö patapö töpö noa thaa noai , ĩ tänö Cristo a na makö walomaköma .
48003025	' Cristo a pitili ' ĩ na sanöma makö pi kuu totio wi ĩ tä waloa waikikö solöma kutenö , nö patapö töpö noa thaa noai , ĩ tänö makö simöa noai , huki ĩ tä kua soa mai kitä .
48003026	' Jesus Cristo a pitili ' ĩ na makö pi kuu kuköma , Teusö ulupö makö pewö kupasoö . Teusö ulupö makö kupalo nö , Cristo a na makö pewö kokaki .
48003027	Makö mãi õmamoa totisoma , Cristo a na makö koka totiki nö , au haloi ösönö wa halota kua kõo kua wi na , ĩ na kawanö Cristo wa uni haloa thaa hö̃tölöma .
48003028	Cristo a na makö pewö uni koka waikia kutenö , sami makö kua . Sami makö kua waikipasoma kutenö , ' Juteu wa pasi mai , ĩ tiko wa pasiwö ' huki ĩ na tä kuu wi , ĩ tä kua mai kitä . ' Noa mi wa kalipalo sinomo pasio pätio kutenö , Teusö wa thapo wi wa mai kitäö ! ' ĩ na tä kuu wi tä kua naia mai kitä . ' Suö wa pasi kutenö , wa Teusömo tomöpo pasio mai kitäö ! ' tä kuu wi tä kua naia mai kitä . ' Cristo anö wa thapo wi ĩ wa ' ĩ na ĩ makö pewö na tä kuu wi , tä kua ösöhöa sisaa .
48003029	Cristo anö makö pewö thapo kutenö , Abraão hai ĩ tolewö töpö kui na , ĩ na makö pewö kuö . Abraão a na , ' Au tolewö sa töpö totiapala apa kitäö ! Ĩ töpö na sa õsi kua tolele ĩ sa õsi totoki kitä . Sa töpö õsi totipali kitäö ! ' Teusö a kuuma . Teusö anö makö õsi totia waikipalöma kutenö , ' Abraão hai ĩ tolewö makö pewö ' sa kuu alu kule .
48004001	Pi naka . Ĩ na sa kuu kule . Pö̃ a nomasoö ha , pelupö anö pö̃ a hai ĩ wani ĩ tä kuo noai , ĩ tökö pewö täli . Pelupö a wai ose epö soa tä , ĩ wani tökö sua paio mai kitä . Waiha a wai pata opia totilo nö , ĩ pö̃ a hai ĩ wani tökö sua sisali . A wai ose epö tä , pö̃ a sai pö ha töpö kalipalo wi , ai pata tänö ĩ töpö simöa kua wi na , ĩ na pelupö a ose wai simöa kua hö̃töoö .
48004002	A ose soa päla tä , ai töpönö a wai simöa sinomotii . Pö̃ aiki , ' Waiha sa nomaso noai ha , ĩ na tä kuto tä , ipa ulu anö ipa wani tökö kuo noai , ĩ tökö täa hailöpöö ! ' ĩ na pö̃ a kuu soata waikioma kutenö , pö̃ a nomaso noai ha , ĩ tökö soatawö , kama hai ĩ ulu anö ĩ wani tökö täa haia soatali .
48004003	Ĩ na tä kua kua wi na , ĩ na Jesus ma thapo wi , ĩ na makö pewö kuaö . Teusö a na makö osemoti tä , Teusö a na makö pi hatukua paia mi tä , sai töpönö ai töpö simöa sinomoti wi , ĩ sai töpönö makö simöa naitioma .
48004004	Sai töpönö makö simöa sinomotima maaki , Teusö anö kama hai ĩ pelupö a simönöma . ' Ĩ na ĩ tä wakala kuto totia hö̃töa tä , ipa ulu sa simöni pia salo ' Teusö a pi kuu noai , ĩ na ĩ tä wakala kua toitasoö ha , pelupö a simönö lasoma . Sanöma tä suönö a thapalöma . Teusö a ulupö hai , ĩ sanöma tä kupasoma . ' Moisés anö töpö noa thaa noai , ĩ tänö töpö simöa sisa wi , ĩ töpö tomöpo mi ipö kutenö , ĩ sa töpö täapa kõo läo nö , Teusö ulupö sa töpö thalali pia salo ' ĩ na Teusö a pata hai ĩ pelupö a pi kuu salo , sanöma tä kupasoma . Moisés anö nö patapö töpö noa thati noai , ĩ tänö a simöa hö̃tötio noai , ĩ a kuoma .
48004005	
48004006	Huki Teusö ulupö makö kutenö , kamakö õsi ha Teusö anö kama hai ĩ pelupö a õsi kua tolele , ĩ a õsi simönöma . Teusö a na , ' Hapa . Ipa hao ai ! ' makö thamati wi , ĩ a õsi aiki .
48004007	Önö kutenö , huki ai tänö makö simöa wi , ai tä mai kitä . Teusö ulupö makö sisawö . Teusö ulupö makö kutenö , Teusö anö tökö thapo polali , kamakö na ĩ tökö pewö totoki kitä .
48004008	Teusö ma taö paio mi tä , ai pata töpönö makö simöatima . Ĩ pata töpö hai , ĩ sai töpö kuoma . Ĩ sai töpö hai , pata töpö sai kuo maama .
48004009	Huki Teusö ma thapo totia kule . ' Teusö anö makö thapoö ' ĩ na sa kuu totia kule . Ĩ na tä kua kule maaki , wi na makö pi kuu salo , sai ma töpö thapo pi topa kõatalo opa nö kilia sai ? Teusö a na ĩ töpö utiti , töpö tomöpo mi , ĩ na ĩ sai töpö kuö maaki , ĩ töpö na , ' Sa simöa naioö ! ' makö pi ku upawö .
48004010	' Ĩ tä wakala sai na makö kokamoö , ĩ a pilipoma sai na makö kokamoö , ĩ tä inama sai na makö kokamoö , ĩ na makö kokamo kua totio mi tä , Teusö a na makö taamö toita mai kitäö ! ' ĩ na makö pi ku upawö .
48004011	Kamakö na sa pi honipo waikia kule . Sa kasiapalo opa nö , kamakö na Jesus sa wäsäti kipili maaki , ' Makö wani tomöpo mi ipöö ! ' kamakönö ĩ na sa pi thama apawöö !
48004012	Ipa pö ! Nö patapö töpö noa thaa noai , ĩ tänö makö simöa soma maama . Önö kutenö , nö patapö töpö noa thaa noai , ĩ sa ta hosalöma kutenö , kamakö kua kua somatio kua noai na , ĩ na kamisa kua hö̃töa kule . Nö patapö töpö noa thaa noai , ĩ tänö sa simöa pasio mai , ĩ sa . Jesus a na sa mamo teteo sisaö . Ĩ na makö kua naio mi salo . Jesus ma hini totio sisa mi salo . Kamakönö sa wanipo maapili . Huki sa wanipo maikiö !
48004013	Sa salipo maama aköna , kamakö sai pö na sa walo maa noa kipi . Tiko hamö sa hua waikisolö noa kipi . Sa salia päpasoma kutenö , kamakö na sa waloiki nö , kamakö na Jesus sa ta wäsä soma päo kipili .
48004014	Sa salia apa kipili maaki , kamakönö sa hãsia maa kipili . ' Kamisamakö na a kuo tihöö ! ' makö kuu maapili . ' Hapo . Kamisamakö sai pö na a kuikiö ! Wa kuiki nö , Jesus ta wäsäö ! ' ĩ na makö kuu kipili . Kamakö na ãju tä waloa totiköma köna , ĩ ma tä totiapala pi topa kua wi na , ĩ na kamakönö ĩ na sa totiapala pi topa kua totio opa hö̃töo kipili . Kamakö na Jesus Cristo a waloa totiköma köna , ĩ ma totiapala pi topa kua wi na , ĩ na kamakönö ĩ na sa totiapala pi topa kua totio opa hö̃töo kipili .
48004015	Makö pi mönaha apa kipili . Huki wi na makö pi kuu salo , makö pi mönahapalo matasoma ? Kamakönö sa totiapalama kutenö , ' Pili makö mamo uköpalo nö , Paulo a na ai makö mamo totoa mi salo ' ai makö kuuma aköna , pili makö mamo uköpalo nö , kamisa na ĩ ai makö mamo totopö noa kipi .
48004016	Kamakö na pitili sa tä sai a wäsäö ha , huki kamakönö sa wanipo pikia hãtoa kule ?
48004017	Jesus ta wäsä makoka pasia mai , kamakö na ĩ töpönö ta wäsä pi topa kule maaki , ĩ töpö pitilimo maneö ! ' Paulo ma hini maapököö ! ' ĩ töpönö ĩ na makö pi thama pi topa päa kule . ' Kamisamakö kai a hini sisapököö ! ' ĩ na ĩ töpö pi kuu päoö .
48004018	Kamakö na sa kua tä , kamakö aiki , ' Pitili sama tä sai a hini pi topa totia kule ' makö kuu wi , ĩ tä topa . Ĩ na tä kua tä , kamakö na sa kua mi päla tä maaki , ' Pitili sama ta hini pi topa totia kule ' ai töpö na makö kuu wi , ĩ tä topa naia kule .
48004019	Ipa ulu pö ! Kamakö na sa õsi aulumoti kule . Sanöma tä ulu ositi wai kupo tä , pöpönö a halilimo kua wi na , ĩ na kamakö na sa õsi pi häöamo kua hö̃töa kule . Kamakö õsi na Jesus Cristo a kua totia paia mi ha , kamakö na sa õsi aulumoti kule .
48004020	Kamakö sai pö na sa kuatalo aköna , kamakö na sa hapalo opio totiatalo opöla pi . Kamakö na sa pi honipo opa kule .
48004021	' Teusö anö Moisés a na nö patapö töpö noa thama noai , ĩ wa ta hini sinomo mi tä , Teusö a na wa taamö toita mai kitä ' ĩ na makö kuti wi , wi na makö pi kuu salo , ĩ na makö pi kuti kule ? Teusö anö töpö noa thaa soma noai , ĩ tä sãökökö noai , ĩ ma tä taö totia apa kule ta o ?
48004022	Pi naka . Tä sãöka somakö noai , ĩ na ĩ tä kua kule : ' Abraão a patanö polakapi ulu tökö thaköma . A kalipalama sinomoti noai , ĩ Akaasoma anö ai a ulu thapali , pusopö pata sai kalipalama mane , ĩ Sata anö ai a ulu thapali , ĩ na ĩ tökö ulu thaa thapalöma .
48004023	Sanöma töpö ulu pewö kupo kua wi na , ĩ na a kalipalamati noai , ĩ a suönö a ulu thapalö noai , ĩ na ĩ a wai kua kupasoma . Abraão a hai ĩ pusopö a sainö ai a ulu thaa pasipalö noai , ĩ na ĩ a wai kupo kua naio maama . Teusö aiki , “ Wa patasoma apa waiki maaki , au ulu wa taa satia konani kitäö ! ” ĩ na Teusö anö a noa wani thaa waikilöma kutenö , a wai kua päköma ' ĩ na Teusö tä waheta kuu .
48004024	Ĩ polakapi suö tökönö ĩ ulu kökö thapalö noai , ĩ uni ta kuoma . Ĩ polakapi suö tökö hai , polakapi Teusö a hapalo pi kupaso noai , ĩ tä uni . Akaasoma a noa mi kalipalo sinomo noai ĩ a lö kui , Sinai makö pata hamö Teusö anö Moisés a na nö patapö töpö noa thama noai , ĩ tä uni . Sinai makö pata ha Moisés anö nö patapö töpö noa thaa noai , ĩ tänö töpö simöa sinomo wi , ĩ töpö pea pasioö . Töpö noa mi kalipalama sinomo pätio wi ĩ töpö hai ĩ ulu töpö pea kua naio soata kua wi na , ĩ na Teusö anö Moisés a na nö patapö töpö noa thama noai , ĩ tänö töpö simöa sinomo wi , ĩ na ĩ töpö pea kua hö̃töo soataö .
48004025	Akaasoma a lö kui , Atápia tä uli ha Sinai makö pata öpale , ĩ makö uni . Jetusalẽi tä uli pea wi , Akaasoma a hai , ĩ tä uli uni naiwö . Töpö noa mi kalipalama sinomo pätio wi , ĩ töpö pea kua wi na , ĩ na jetusalẽi tili töpö pea kua hö̃töoö . Jesus ta hini mai , Teusö anö Moisés a na nö patapö töpö noa thama noai , sami ĩ ta hini sisa kutenö , töpö pepalo opaö .
48004026	Hi tä hẽtu hamö ai Jetusalẽi tä uli kupoli , Teusö a sai pö a hilo naipoli , ĩ a sai ha töpö kule , ĩ töpö pea asa mi . Töpö noa mi kalipalama pätio wi ĩ töpö pea kua sinomo wi na , ĩ na ĩ töpö pea kua pasio mi . Abraão a hai pusopö Sata a lö kui , hi tä hẽtu ha Jetusalẽi tä uli kupoli , ĩ tä uni . Sata a simöamo wasisamamo kua pasio maa noai na , ĩ na pelupö a simöamo kua naio soata maama . Polakapi ĩ töpö peamamo maama . Ĩ töpö pea mi kua noai na , ĩ na kamakö pea mi kuö hö̃töwö . ' Kamakö hai ĩ nao a kui na , ĩ na Sata a kuö ' ĩ na makö kuutoö . Önö kutenö , ' Hi tä hẽtu hamö Jetusalẽi tä uli kupoli , kamakö hai nao a kui na , Jetusalẽi tä uli kui tä uli kua lasoa ' ĩ na kamakö kuuto naioö .
48004027	Teusö tä wahetanö ĩ ta katehaö : ' Ai suö tänö peanopö a po waikile , ĩ a suö hai ĩ ulu töpö kua waikia kule maaki , ai peanopö tänö suö wa hãsiama pasio noai , ĩ wa suö ulupö kua satia apöki kitä . Önö kutenö , ulu wa tapa taö pasia maa noai , ĩ wa pi mönaha apapököö ! Ulu wa tä wasupo paio maa noai , ĩ wa aiki , “ Aitaköö ! ” wa kuu loteteo opapököö ! ' ĩ na Teusö tä waheta kuu .
48004028	Ipa pö ! ' Au ulu wa talali kitä ' ĩ na Teusö a kuu waikioma kutenö , Isaki a wai kua kukö noai na , ĩ na kamakö kua kua hö̃töki . ' Ipa ulu töpö kupaso kitä ' ĩ na Teusö a kuu waikioma kutenö , Teusö ulupö makö kupasoma .
48004029	Sanöma töpö ulu pewö kupo kua wi na , ĩ na a wai kua kua hö̃töpaso noai , ĩ a wainö kama hai poosa a wai peamatima . Teusö a õsi kua tolele , ĩ anö a wai totokö noai , ĩ a wai peamatima . Ĩ na huki ĩ na töpö kua soaö .
48004030	Wi na Teusö tä waheta kuu ? ' Pö̃ a nomaso noai ha , a kalipalama sinomo wi , ĩ a suönö pelupö a thapalö noai , ĩ pelupönö pö̃ a hai ĩ wani tökö täa mai kitä . Pusopö a sainö pelupö a thapalö noai , ĩ pelupö anö pö̃ a hai ĩ wani tökö täa sisali . Önö kutenö , suö a kalipalamati wi ĩ a , pelupö a , ĩ na kilii töpö hosalöö ! ' ĩ na Teusö tä waheta kuu .
48004031	Ipa pö ! Kamakö hai , suö a kalipalama sinomoti wi , ĩ a hai ĩ pelupö makö mai kitä . Pusopö a sai lö kui , ĩ pelupö makö sai .
48005001	Ai pata tänö töpö noa mi kalipalama wasisama apa kua sinomo wi na , ĩ na Moisés anö nö patapö töpö noa thaa noai , ĩ na ĩ tänö makö wasisama kua sinomo naioma . Ĩ na makö wasisama kua sinomo naioma maaki , Moisés anö nö patapö töpö noa thaa noai , ĩ tä na Cristo anö makö uni kusöpalöma . Önö kutenö , ' “ Ĩ na pö kuaö ! Ĩ na pö kuaö ! ” Moisés anö töpö noa thaa noai , ĩ ta hini totioö ! ' töpö kuu wi , ĩ töpö a hini tihöö ! Pö pi mosaia totikiö ! Ĩ töpö a hini tihöö ! Ma töpö a hininöma , töpö noa mi kalipalama sinomo wi , ĩ töpö pea kuati wi na , ĩ na makö pea kua naio kukö matimöö !
48005002	Sa kuu pole , ĩ ta hinia totilöö ! ' “ Sa õsi palimipo wi , ĩ sa tä pi ipa salo , pili sa isi ola ösö hosapamonasopöö ! ” ĩ na wa pi kuu kuköma , “ Cristo a säpamoa waikisoma kutenö , sa õsi palimia waikipasomaö ! ” ĩ na makö pi kuu totio mai kitä ' ĩ na Paulo sa kuu kule .
48005003	Wa ösö hosapamonaso salo , Moisés anö nö patapö töpö noa thaa noai , ĩ wa tä pewö a hini naiopököö !
48005004	' Teusö anö Moisés a na töpö noa thama noai , ĩ sa ta hini totia salo , Teusö a na sa taamö totia apa waikia kule ' ĩ na wa pi kuu pole , ĩ Cristo a na wa sokapaso noai , ĩ wa . Cristo a na wa koka soa wi tä kua mi . ' Teusö anö nö patapö töpö noa thaa noai , ĩ sa ta hini taö öpa kutenö , Teusö aiki , “ Kamisa na wa taamö toita ” Teusö a pi kuu ' ĩ na wa pi kuu pole , Teusö anö noa mi wa õsi totipali wi , ĩ wa mai kitä .
48005005	Kamisamakö aiki pasiwö , ' “ Jesus Cristo a pitili ” ĩ na samakö pi kuu totioö ha , Teusö a õsi kua tolele , ĩ a lotete epii ĩ anö samakö õsi totia apöpali kitäö ! Samakö õsi totia apöpasoma , Teusö a na samakö taamö toita apa kuki kitäö ! ' ĩ na samakö pi kuu sinomoö .
48005006	Jesus Cristo a na makö koka tä , ai wa ösö hosapamo asasoö , ai wa ösö hosapamo pasio mi , ĩ na makö kua wi , ĩ tä na Teusö a mamo teteo sisa mai kitä . ' Jesus Cristo a pitili ' wa pi kuu wi , ĩ tä na Teusö a mamo teteo sisaö . ' Jesus Cristo a pitili ' wa pi kuu totia kutenö , ai wa töpö noima apati wi , ĩ tä na Teusö a mamo teteo sisaö .
48005007	Kalásia tili makö topa apa wi ĩ tä palaso kipili maaki , huki makö topa mane . Jesus Cristo ta pitili ipii , ĩ ma ta hini totia mane . Cristo ma ta hinipili , kamakö na ĩ witi pili anö ĩ ta hini matamanöma ?
48005008	Teusö anö kuno mai . Teusö anö makö nakali wi , ĩ anö kuno mai . Ai tiko tä hapalo läoö ha , pitili ma tä sai a hini maa hãtopasoma .
48005009	Ĩsa ãi hölöopo opa wi , wani ipii ĩ tä wai kemaköma maaki , ĩsa ãi pata hölöa soatasoö . Ĩ na ĩsa ãi kua kua wi na , ĩ na makö kupasoö . Sami ai tä wani hapalo päoma maaki , wanisalai tä pata pala soatasolöma . Pitili sa tä sai a wäsä sinomopili , satehe epii ai makönö ĩ ma ta hosa hãtolömakö .
48005010	' Cristo anö makö pi hatukupamanöma , sa ta wäsätipili , ĩ ma ta hinia koni kitäö ! Makö isi wanihiapamanö noai , Teusö anö ĩ a wani peama hö̃töo kitä ' ĩ na sa pi kuu totia kule .
48005011	Ipa pö . Teusö sa ta wäsä pola nö , ' Makö isi ola ösö hosapamopököö ! ' ĩ na sa kuu aköna , ai juteu töpönö sa peama mana pi . ' Moisés anö nö patapö töpö noa thaa noai , ĩ ma ta hini totio mi salo , makö tomöpo mai , ĩ tä na hii ti pakalai ti ha Jesus a säpamonaso noai , ĩ a na pö mamo tetea sisaköö ! ' ĩ na Teusö sa ta wäsä nö , ĩ na sa kuu sinomoö . Ĩ na sa kuu sinomo pasioö ha , ai töpönö sa hĩsu thaa sinomoö . Hii ti pakalai sa ti a kateha mi aköna , ai töpönö sa hĩsu thaa mana pi . Ĩ töpönö sa peama mana pi .
48005012	Töpö wäoti pole , ĩ töpönö makö isi wanihipalama apati päa kule . Ĩ pili töpö isi ola ösö wai hanöpamo pi topa apa manu kule , pili töpö wathe mokö wai hanöpamoa naia soatasopököö ! Teusö a thapo mai , ĩ na ĩ ai töpö kuo hãkikio kuo wi na , ĩ na ĩ töpö kua naiopöö !
48005013	Ipa pö ! Nö patapö töpö noa thaa noai , ĩ tä na Teusö anö makö uni kusöa kopamanöma . Teusö anö makö naka tä , ' “ Moisés a na sa töpö noa thamapili , ĩ ta hini sinomoö ! ” ĩ na huki sa kuu kota mai kitäö ! ' ĩ na Teusö a pi kuuma . ' Moisés anö töpö noa thaa noai , huki ĩ tä na sa töpö uni kusöa kopamanöpöö ! ' ĩ na a pi kuuma . Kamakö aiki , ' Teusö anö Moisés a na töpö noa thama noai , ĩ tä na sa uni kusöa kopamanöma kutenö , huki wanisala sa tä thaa pi topa wi , ĩ sa tä thaa kitä ' ĩ na pö pi kuu ti ! Makö noimaso totio nö , makö pasilipaso hẽtupaso totiopököö !
48005014	' Kama wa noimo sapao kua kõo kua wi na , ĩ na ai wa töpö noima kua hö̃töopököö ! ' ĩ na Teusö a kuupö , Moisés a na nö patapö töpö noa thatalama apatima . Önö kutenö , pö noimaso totioö !
48005015	Pole a waitili wani höla kua soa päatalo opa kua wi na , ĩ na pö kua soa päatalo tihöö ! Pö pi hatukua totikiö ! Ai ma töpö namo kusöpa soatalotii , makö hapalo wanisala soatalo opatii , ĩ na makö kuati kuköma , makö noimo maa totia apöpasoma , makö pewö maa totipaso matimöö !
48005016	Pi naka . Ĩ na sa kuu totia kule : ' Teusö a õsi kua tolele , ĩ a na makö simöamo sinomotipököö ! Teusö a õsi kua tolele , ĩ anö makö simöa sinomoti ha , sanöma makö õsi wanisalai , ĩ makö õsinö wanisala ma tä thaa pi topa apa wi , ĩ ma tä thaa mai kitä .
48005017	Teusö a õsi kua tolele , ĩ anö toitai tä thaa pi topa kua sinomo wi na , sanöma makö õsinö pasiwö ĩ na ma tä thaa pi topa kua pasio mi . Sanöma makö õsinö wanisala ma tä thaa pi topa sinomo wi , Teusö a õsi kua tolele , ĩ anö ĩ tä thaa pi topa naia mai kitä . Sanöma makö õsi wanisalai , Teusö a õsi kua tolele , ĩ anö ĩ makö õsi wanipo nö , makö õsi wasuli , Teusö a õsi kua tolele ĩ a toitai , sanöma makö õsinö ĩ ma õsi wanipo nö , ma õsi wasua hö̃töli , ĩ na tä kua nomöhasotii . Önö kutenö , toitai ma tä thaa pi topa kule maaki , wanisala ma tä thatala pikitiowö .
48005018	Ĩ na makö kua sinomoti wi maaki , “ Teusö a õsi kua tolele , ĩ a na sa simöamotipököö ! ” ĩ na makö kuu sinomoö kuköma , Moisés anö töpö noa thaa noai , ĩ tä na wa simöamo pasio wi ĩ wa mai kitä ' ĩ na kamakö na sa kuu kule .
48005019	Teusö a õsi kua tolele , ĩ a na wa simöamo mi tä , wa õsi wanisala soatalo opati wi , ĩ tä hatuka apaö . Wa õsi wanisalai , ĩ wanö hiopö wa tä thaa pi topa apa nö , tiko wa tä suö nö thaö , wanisala wa tä thaa kili mi , ĩ na wa kua apaö .
48005020	' Sa noama pasiopö ĩ töpö ukutupö ' wa pi kuu wi ĩ wa töpö ukutupö thapotii . Wa õkamoö , ai wa tä wanipoö , wa hölaö , ai wa tä hĩsu thaö , wa hĩsolo nö wa waitilimonasoö , ai töpö na wa hapalo pi wasöa soatalo opaö , wa patamo pi topa apa kutenö , wa selekepo pi topa apaö ,
48005021	ai tä kua asatio wi , ĩ wa tä taa nö , wa pi wasisa apa naisoö , wa polemo opaö , makö kokamo nö makö iapaloti tä , wanisala wa tä thaa tikiliapalo pasia , ĩ na wa kuaö . Sanöma wa õsi wanisalai , ĩ wa õsinö wa simöo sapao kõo tä , ĩ na wa kuaö . Ĩ na wa kua pasitioma , Teusö wa thapo mi kutenö , Teusö a pata kaikanamo sinomo wi , ĩ ha wa lisipo naio totio mai kitä . Sa kuu waikiopili , ĩ tä na sa kuu kõa kule .
48005022	Ĩ na tä kua tä , Teusö a õsi kua tolele , ĩ anö wa simöa pasia tä , ai wa töpö noimaö , wa pi mönaha apaö , wa pi honiha apa mi , wa hĩso soatalo mi , wa noimo opaö , ai wa töpö pasilipo opaö , wa pitilimo opaö ,
48005023	wa waitilimo mi , wanisala tä thaa pi topa wi , ĩ tä na , ' Naiö ! Thama maikiö ! ' wa kuu sinomo läoö , ĩ na Teusö a õsi kua tolele , ĩ anö wa simöa tä , ĩ na wa kuaö . Ĩ na wa kua apati tä , ' Ĩ na a kuati tihöö ! ' wa noa thaa wi tä kua mai kitä .
48005024	Pi naka . Jesus Cristo makö thapo pole , ĩ makö õsi wanisalale , ĩ kama makö sainö ĩ kama makö õsi säo sapapo kõoma . Ti pakalai ti ha Cristo a säpamoa kulaso noai na , ĩ na wanisala ma tä thaa pi topa sinomo wi , kama makö õsi na ĩ na ĩ tä kule , ĩ na ĩ ma tä säa thaa hö̃töa waikipalöma .
48005025	Teusö a õsi kua tolele , ĩ anö makö õsi temöa kopamanöma kutenö , Teusö a õsi kua tolele , ĩ anö makö simöa totio wi , ĩ sa tä pi ipa kule .
48005026	' Kamisa hai , ĩ pata sa asawö . Sa topa apa asaö ' ĩ na makö kuu maapököö ! Ai tä hĩsuma hãto tihöö ! Ai tä hĩsu thaa hãto tihöö !
48006001	Ipa pö ! Kamakö kule ha , ai tä kule , ĩ anö wanisala tä thaö ha , Teusö a õsi kua tolele , ĩ anö makö simöa totio wi , ĩ makönö ĩ ma wani pasilipalö nö , ma wani makokoa totia kopalöpököö ! Makö höla mai , opii makö hapalo totio nö , ' Wanisala tä thaa tihöö ! ' ĩ na makö kuupökö . Wanisala tä tha apa wi , ĩ a na makö hapalo salo , pö pi mosawikiö ! Makö pi mosawi mi tä , wanisala ma tä thaa naio kukö matimöö !
48006002	Ai tänö wani tä pi hute epii tä pi sihipo tä , ĩ wa wani pasilipa pi topa salo , ĩ a wani hai ai wani wa tä titia selekea thali wi na , ĩ na ai tä pi wanisala apati nö , a pi hutea apati wi , kawanö ĩ wa wani pasilipo hö̃töopököö ! Cristo anö makö noa thaa noai , ĩ wa ta hinia totilöma , ai tä utiti pasii , ĩ a pi wanisala apati wi , kawanö ĩ wa pasilipo kitä .
48006003	Wa tomöpo mai maaki , ' Sa tomöpo mi mai kitä . Pata sa ' ĩ na wa pi kuu nö , wa mönao opaö .
48006004	Wa kuati wi , ĩ tä na wa pi tapoa totiki nö , ' Sa tomöpo maa hãto alu kule ? Sa topa hãtoa alu kule ? ' ĩ na wa pi kuupökö . Ĩ na wa pi kuu nö , wa topa apa waikia tä , wa pi mönaha hatuka apa kitä . Wa kuati wi , ĩ tä na wa pi tapoa waikia salo , ai tä wani na a pi tapomo naio tihöö ! ' Hi a wani na kamisa totiatalo hasua apa asaö ' a pi kuu ti !
48006005	Wa kuati wi , ĩ tä na wa pi tapoa sisaiki nö , Teusö a na wa pi tapomo sisapökö . ' Teusö a na sa tomöpo hãtoa maa alu kule ? ' ĩ na wa pi kuu totiopökö .
48006006	Ai tänö kawa na Teusö ta taöma sinomo wi , ĩ wanö ĩ wa wani täpälöpököö !
48006007	Kama pö mönao sapao kõo tihöö ! Teusö wa osemoma mai kitä . Au hikali a na mokö wanisala apii ĩ wa mokö tököma , waiha ĩ mosö ãkelo nö , pili mokö wanisala apii mokö kuki . Ĩ na tä kua tä , toita apii wa thomokö tököma , ĩ mokö ãkelo nö , mokö sätäköma , ĩ mokö toita apii wa mokö kõa totili . Hikali a na au nii tä patasipöpo kua wi na , ĩ na sanöma makö kuaö .
48006008	Tä wanisalai wa tä uni töa tikiliköma , wanisala wa tä thaa kuki kitä . Wanisala wa tä thaa pi topa wi , ĩ wa tä thaa kuköma , wa õsi palimipo mai kitä . Ĩ na tä kua tä , toitai tä thaa wi , ĩ tä na Teusö a õsi kua tolele , ĩ a pi mönaha apati wi , ĩ wa tä thaa kuköma , wa õsi palimia tolea apa kuki kitä .
48006009	Önö kutenö , ' Sa kasiapaloti wani ipö salo , huki toitai sa tä thaa wania apa waikia kule ' ĩ na pö pi kuu tihöö ! Toitai tä thaa mapo maikiö ! Wa kasiapalo opati kutenö , au hikali a na wa kalipaloti nö , au nii wa tä tököma , au nii tä patasipö kua apa tä , waiha ĩ au nii wa tä täa kõa hö̃töli kitä . Ĩ na wa kua kua wi na , ĩ na toitai ma tä thaa sinomo wi , ĩ na ĩ makö kua hö̃töo kuki kitä . Makö kasiapalo opati kutenö , ' Toitai sa tä thaa mapo mai kitä ' ĩ na makö pi kuu nö , waiha makö topa apa kuki kitä .
48006010	Önö kutenö , huki ai töpö pewö na huki toitai ma tä thaa sinomotipököö ! Kama makö pewö sai kui na , ĩ na ai töpönö Cristo a hini hö̃tölai , ĩ na ĩ töpö kuö hö̃töwö . Önö kutenö , ĩ töpö na toita ma tä thaa satia apa sinomo kuköpököö !
48006011	' Hi waheta tä hai , Paulo a sai kuu wi hi ĩ tä waheta waikiwö ' ĩ na makö pi thama pi topa salo , hi ola ha kama sa sainö sa tä sãököki ke . Tä sãökamö pe epö pasii , Paulo sa sainö ĩ sa tä sãöka pasiki ke .
48006012	Pili makö isi ola ösö hosapa wi , ĩ töpö aiki , ' Makö õsi topa apapökö ' ĩ töpö pi kuu mi ipö . Ĩ kama töpö möamö totipo pi topa apa kõo päo salo , ' Pili makö isi ola ösö hosapalöpököö ' ĩ na ĩ töpö pi kuti päoö . ' Hii ti pakalai ti ha Jesus a säpalö noai , ĩ sa ta wäsä pasio kuköma , ai töpönö sa peama matimöö ! ' ĩ na ĩ töpö pi kuu salo , ' Pili makö ösö hosapamonasopököö ! ' tä kuu wi , ĩ töpönö ĩ ta wäsä sisa pasia kulai .
48006013	' “ Makö isi ola ösö hosapamonasopököö ! ” Moisés anö nö patapö töpö noa thama kutenö , huki pili makö isi ola ösö hosapalöpököö ! ' ĩ na töpö kuu sinomo wi , Moisés anö töpö noa thaa noai , ĩ töpönö ĩ tä pewö a hini mi ipö . Ai töpönö ĩ tä pewö a hini mi ipö kui na , ĩ na ĩ töpönö ta hini mi ipö kuö hö̃töwö . ' Ĩ sa töpö noa thama kutenö , ĩ töpö ösö hosapamonaso kipiliö ! ' ĩ na ai töpö na ĩ na ĩ töpö kuu pi topa apa kutenö , ' Pö ösö hosapamonöö ! ' ĩ na ĩ töpö kuu sinomo päoö .
48006014	Jesus Cristo pata tänö makö pewö täapa kõo läopö , hii ti pakalai ti ha a pata säpamonaso noai , kamisanö ĩ sa ta kateha pi topa pasioö . Ti pakalai ti ha Jesus a säpamoa waikisoma kutenö , Teusö a thapo mai , ĩ töpö kuati kua wi na , ĩ na sa kua mai kitä . Teusö a thapo manai , ĩ töpö kuati wi , ĩ tä na sa pi lulua mai kitä . Ĩ na tä kua tä , nomawö tä kua wi , ĩ sa tä pii mi kui na , ĩ na Teusö a thapo mai ĩ töpö kuati wi , ĩ sa tä pii mi kuö hö̃tö soatawö .
48006015	' Pili sa ösö hosapamoa waikisoma kutenö , Teusö na sa õsi makoka apa waikile kitäö ! ' pö pi kuu ti ! ' Pili sa ösö hosapamo mi päla nö maaki , Teusö na sa õsi makoka apa waikile kitäö ! ' ĩ na pö pi kuu naio tihöö ! Pili wa ösö na Teusö a mamo teteo wi tä kua mai kitäö ! Önö kutenö , ' Teusö anö sa õsi tutea apapalöma kutenö , sa õsi makoka apa waikile kitäö ! ' ĩ na pö pi kuu sisaaö !
48006016	' Paulo a kuuhe , ĩ pitili tä sai haö ! Ĩ na sa kua naitia kuleö ! ' ĩ na makö kuti wi ĩ makö , Teusö a hai ĩ makö pewö naiwö , ĩ na makö kui , kamisanö Teusö a na ĩ makö a wäsä nö , ' Ĩ töpö pi topapalamaö ! Ĩ töpö totiapala apaö ! ' ĩ na sa kuu kule .
48006017	Ai makönö sa peama maikiö ! Kamisanö Jesus sa ta wäsä satia apama tä , ai töpönö ĩ ta hini wanio nö , sa sä noai , pili sa sai na ĩ tä uno pewö kua waikia kule . Önö kutenö , ai wanö sa kai a peama tihöö !
48006018	Ipa pö ! Jesus Cristo pata tä na sa hapalo nö , ' Kalásia tili wa töpö pewö totiapala apapöö ! ' ĩ na sa kuu . Ĩ naköö !
49001001	Paulo sa . Jesus Cristo anö samakö simöa asalö noai , ĩ ai sa . Teusö aiki , ' Jesus Cristo anö Paulo a simöa nainöpököö ! ' ĩ na Teusö a pi kuu ha , Jesus Cristo anö sa simöa noai ĩ sa . Epesu tili pö ! Teusö anö makö thapo wi , Jesus Cristo a na huki makö kokale , ĩ a na makö pi kuapaloti wi , ĩ makö na hi waheta sa tä simöpali ke .
49001002	Kamakö hai ĩ pö̃ Teusö a , kamakö hai ĩ Jesus Cristo pata tä , ĩ na kilii töpö na sa hapalo nö , ' Noa mi , epesu tili töpö totiapala apaö ! Töpö pi topapalama apaö ! ' ĩ na sa kuu .
49001003	Kamakö hai ĩ Jesus Cristo pata tä hai ĩ pö̃ Teusö a na , ' Aitaköö ! Wa totiatalo opawöö ! ' ĩ na makö pewö kuupököö ! Cristo a na makö pewö kua kutenö , Teusö anö makö õsi totiapala apa nö , hi tä hẽtu ha tä toitai tä kupoli , Teusö anö kamakö na ĩ nasimö tä pewö totopöma . Wani tökö aiki kuno mai . Pili makö õsi lotetea wi , ĩ nasimö tä totopöma . Cristo a na makö kalipalo taö öpa kuki wi , tä totoa naipöma .
49001004	Hi masita tä uli thapa paio mai ha , Teusö aiki , ' Cristo a na ĩ töpö kua naiköpöö ! ' ĩ na a pi kuu nö , makö pewö saia asa soapalöma . Kama na makö õsi ausi ipii , makö wanisala mi ipii , ĩ na makö kui makö kuköpö , makö sailöma . Makö pi ipa salo ,
49001005	Jesus Cristo a na makö kokamakö nö , ' Ĩ töpö hai , ipa ulu töpö kupasoö ha , sa pi mönaha apa kuki kitäö ! ' ĩ na Teusö a pi kuu nö , ' Ĩ töpö hai , ipa ulu töpö kupasopöö ! ' ĩ na a pi kuuma .
49001006	Ĩ na a pi kuu nö , ' Ipa töpö aiki , “ Aitaköö ! Teusö a ö̃tö öpii , ĩ anö kama hai pelupö a pi ipa wi ĩ pelupö a na makö kokapamanö nö , noa mi makö totiapala totio opama ” ĩ na ipa töpö kuupököö ! ' ĩ na Teusö a pi kuuma .
49001007	Cristo a iä pönö makö uni kusöpalöma . Wanisala ma tä thaa noai , ĩ tä na Teusö a hĩso noai , Cristo anö ĩ tä mapamanöma . Pe epii Teusö anö noa mi makö totiapala apama .
49001008	Noa mi makö totiapala apa wi , pe epii kamakö na ĩ tä pala soamanöma . Teusö a pi tao opaö , a pi mosawi ipö , ĩ na a kua nö ,
49001009	' Ĩ na sa tä thama kuki kitäö ! ' ĩ na a pi kuu nö , ' Cristo sa simöpalö nö , ĩ na sa tä thama kuki kitäö ! ' a pi kuu noai , kamakö na ĩ tä möma hasulua apama .
49001010	' Pei . Huki ĩ sa tä pewö thama hötötöpa waikio pia kuleö ! ' ĩ na Teusö a pi kuu tä , hi tä hẽtu hamö töpö kupoli ĩ töpö , hi masita tä uli hamö makö kupai ĩ makö , ĩ na makö kui , Teusö anö Cristo a na ĩ makö pewö kokapamanö nö , ĩ makö pewö na Teusö anö Cristo a kaikanamoma pia salo .
49001011	' Ĩ na sa tä thamapököö ! ' Teusö a pi kuu totio waikioma kutenö , ĩ tä pewö thama totihoö . Hi masita tä uli kua paia mai ha , ĩ na Teusö a pi kuuma : ' Waiha Cristo a na sanöma sa töpö kokapali wi , ĩ sa töpö saipalö nö , ipa sa töpö täli kitäö ! ' ĩ na a pi kuu waikioma kutenö , makö saia asapalöma .
49001012	Önö kutenö , Cristo a na samakö noamamo soma noai , ĩ samakö aiki , ' Teusö a wakala apii , ĩ tä toita apö ' ĩ na samakö kuupökö .
49001013	' Teusö anö makö noama apa nö , makö täa koni kitäö ! ' ĩ na ta kuu wi ĩ ta topa apöle , ta pitili ipii , epesu tili makönö ĩ ma ta hini nö , ' Cristo a pitili ' makö pi kuu naioma kutenö , Teusö anö makö thapo wi ĩ makö kupasoma . Ĩ makö kupasoö ha , ' Teusö anö töpö thapo wi ĩ töpö ' ĩ na Teusö anö ai töpö pewö pi thama pia salo , kamakö na kama õsi kua tolele , ĩ a titiköma .
49001014	Kamakö pewö na Teusö a õsi kua tolele , ĩ a titiköma kutenö , ' “ Waiha ipa töpö na ĩ sa tä totoki kitä ” ĩ na Teusö a kuu noai , ĩ pitili taö ! ' ĩ na makö pewö pi thamaö . Teusö a õsi kua tolele , ĩ ma thapo waikia kutenö , ' Teusö anö makö uni kusöa totipali kitäö ! ' ĩ na makö pi kuu . Önö kutenö , ' Teusö a wakala apii ĩ tä toita apö ' ĩ na makö pewö pi kuupököö !
49001015	Ĩ na Teusö anö makö thama waikioma kutenö , ai töpönö makö a kateha kule . ' Epesu tili töpö aiki , “ Jesus Kaikana a pitili ” ĩ na ĩ töpö pi kuu totio opaöö ! Teusö a thapo wi , epesu tili töpönö ĩ töpö pewö noima totio opaöö ! ' ĩ na ai töpö kuu wi ĩ sa ta hini salo ,
49001016	' Aitaköö ! Epesu tili töpönö wa thapo kuleö ! ' Teusö a na ĩ na sa kuu mapo mi . Teusö a na sa hapalo nö , makö a wäsä nö ,
49001017	Jesus Cristo pata tä hai ĩ Teusö a , kamakö hai ĩ pö̃ a wakala apii , ĩ a na kamisa aiki , ' Hapa Teusö ! Kawa õsi kua tolele , ĩ anö epesu tili töpö pi mosawipamanö nö , kawa na ĩ töpö pi hatuka totimaköö ! Ĩ töpönö wa taö totio opapöö ! ' ĩ na sa kuu .
49001018	' Ĩ wa töpö pi hatuka totimakö nö , töpö õsi wakalapalöö ! Töpö pi motia apötile , ĩ tä mapamanöö ! Ĩ wa tä mapamanöma , “ Teusö anö sa nakalöma kutenö , waiha ĩ na sa thama kuki kitäö ! ” ĩ na ĩ töpö pi kuupököö ! “ Teusö anö makö sokamakö nö , makö thapo pole , ĩ makö na tä toita apii tä totoma apa kitäö ! ” ĩ na ĩ töpö pi kuu taö öpapöö ! ' ĩ na sa kuu .
49001019	Ĩ na sa kuu nö , ' “ Cristo a na makö pi kua wi , ĩ makö õsi na Teusö a lotetea apöle , ĩ tä kalipalo pole , pe epii ĩ tä lotete ” ĩ na ĩ töpö pi kuu taö öpapököö ! ' ĩ na Teusö a na ĩ na sa kuu .
49001020	Teusö a lotete epii , ĩ tänö Cristo a nomawö temöa komanö nö , hi tä hẽtu hamö Teusö a kotö ha a loa komakölö nö , a kaikanapalöma . Cristo a na Teusö a kalipalo lotetea apa kua noai na , ĩ na kamakö na ĩ na a kalipalo lotetea apa kua hö̃töoö .
49001021	Teusö anö Cristo a kaikanapali ha , hi tä hẽtu ha pata töpö kupoli , Cristo anö ĩ pata töpö pewö na a kaikanamo kupoli . Ãju pata töpö , sai pata töpö , ĩ na pata töpö kui töpö pewö na Cristo a kaikanamo kupoli . Ĩ töpö lotetea apa waikia kule maaki , Cristo a loteteapalo satia apaö . Huki pata töpö patamo pole , ĩ töpö na a kaikanamo satia apa asaö . Hi masita tä uli mapaso noai ha , töpö patamo pia wi ĩ töpö na Cristo a kaikanamo nömöo pia salo .
49001022	Ĩ töpö pewö na Teusö anö Cristo a patamoma totioma . Cristo ma thapo wi ĩ makö kokamo sinomo wi ĩ makö na Teusö anö Cristo pata tä patamoma naioma . Pata töpö pewö na Teusö anö Cristo a kaikanamoma noai , kamakö na ĩ a kaikanamoma naioma .
49001023	Cristo ma thapo wi ĩ makö hai , ĩ Cristo pili makö sai waikiwö . Cristo a na ĩ makö pewö koka kutenö , Cristo a solo , ĩ makö pewö kua ösöhöa totiki . Ĩ tökö uli pewö hamö töpö kupai , ĩ töpö na Cristo a kua salo , hi masita tä uli pewö hamö sanöma makö kule ĩ makö , hi tä hẽtu hamö töpö kupoli ĩ töpö , ĩ na makö kui makö pewö na Cristo a kaikanamoö .
49002001	Teusö ma hini totio mai , wanisala ma tä thaa tikiliapalo opatii , ĩ na makö kuatima kutenö , makö õsi nomawöo opama . Makö õsi nomawöo opama maaki , Teusö anö makö õsi temöa kopamanöma .
49002002	Makö õsi nomawö öpö tä , Teusö a thapo mai , ĩ ma töpö uömatima . Sai tä sai patanö sai töpö simöati wi , ĩ Sai ma ta pata hini toitioma . Sanöma töpönö Teusö a hini mai , huki ĩ Sai tä sai patanö ĩ töpö simöatii .
49002003	Teusö a hini mai , ĩ töpö kua kuati wi na , ĩ na makö pewö kua totio naitioma . Kama makönö ma tä thaa pi topa päo noai , ĩ ma tä thaa pätioma . Makö pi tapomo wanisala apa nö , wanisala tä na makö puko pi topa päo salo , ma tä thaa pi topa apa päo noai , ĩ ma tä tha apatima . Ai sanöma töpö pewönö Teusö a hĩsumanöma kutenö , waiha Teusö anö ĩ töpö peama kua piale na , ĩ na Teusö ma hĩsua thaa naimanöma kutenö , ĩ na makö moni peamamo kua naioma .
49002004	Makö wanisala apatima maaki , pe epii Teusö anö makö pi ipaö , pe epii makö totiapala apaö , ĩ na Teusö a kua kutenö ,
49002005	makö temöpalöma . Teusö ma hini mai ĩ makö õsi nomawö öpö soa tä , Teusö anö Cristo a na makö kokaköma , makö temöpasoma . Makö wanisala apama maaki , Teusö anö makö totiapala apa nö , makö täa konöma .
49002006	Jesus Cristo a na makö kokaköma , makö õsi temöpamanö nö , makö uni hoköpamanö nö , hi tä hẽtu hamö Cristo a lopoli , ĩ hamö makö uni loa naimakö lasoma .
49002007	' Sanöma makö wanisala apa noai maaki , Teusö anö makö pi ipamaö ! Makö pi ipa nö , pe epii makö totiapala satia apapö , kamakö na Jesus Cristo a simöpalömaö ! ' waiha ĩ na makö pi thama totio pia salo . Hi masita tä uli mapaso noai ha , ĩ na makö pewö pi thama soatio pia salo .
49002008	Kamakö lö kui , makö wanisala apa wi maaki , Teusö anö makö totiapala satia apa nö , ' Teusö a pitili ' makö pi kuu kuköma , makö täa koni . Makö täapa kõo läo wi , noa mai ha Teusö anö ĩ tä totomaö . ' Toitai sa tä thati ha , Teusö anö sa täa konömaö ! ' ĩ na makö pi kuu tihöö ! Teusö anö noa mai makö täapa kõo päoö .
49002009	
49002010	Makö täa konö noai ha , toitai ma tä thatipö , Teusö anö Jesus Cristo a na makö koka totimakö nö , tute makö thapalöma . ' Ĩ töpönö toitai tä thatipököö ! ' ĩ na Teusö a pi kuu nö , tute makö thapalöma .
49002011	Kamakö hai ĩ nö patapö töpö hai , ĩ juteu töpö kuo maama . Ĩ na tä kua tä , kamakö pasi lö kui , juteu makö pasi mai ĩ makö ola hö̃töwö . Juteu töpö aiki , ' Samakö isi ola ösö hosapamo pasio wi ĩ samakö asa kutenö , Teusö sama thapo wi ĩ samakö asawö ' ĩ na ĩ töpö kuu wi , kamakö na ĩ töpö aiki , ' Makö isi ola ösö hosapamo pasio mai ĩ makö pasi kutenö , Teusö ma thapo wi ĩ makö mai kitä ' ĩ na ĩ töpö kuu . Ai sanöma töpö na makö isi ola ösö hosapamo pasio mi kutenö , ĩ na ĩ juteu töpö kuu päoö . Teusö ma thapo mai , ĩ makö kuo totio paio noai , ĩ tä na pö pi motipo tihöö !
49002012	Teusö ma thapo paia mi tä , Cristo a na makö pi hatukuo paio maama . Teusö anö ai töpö saia asalö noai ĩ ai makö kuo maama kutenö , tiko makö kuo pasioma . Teusö aiki , ' Kamisanö makö totiapala kuki kitäö ! ' ĩ na kama hai juteu töpö na ĩ na a kuu kua noai na , kamakö na ĩ na a kuu kua pasio maama . Teusö ma thapo mi kutenö , ' Teusö anö makö totiapala apa kitäö ! ' ĩ na makö pi kuu tao maama .
49002013	Ĩ na makö kua paioma maaki , Teusö a na makö kuo pã apa paio tasoma maaki , huki Jesus Cristo ma thapo salo , Teusö a na ĩ makö waloa atea totia waikiki solöma . Cristo a iä pö halaso noai , ĩ tänö Teusö a na makö atea totimaköma .
49002014	Juteu samakö , juteu makö pasi mai ĩ makö , ĩ na makö kui makö wanihasotima maaki , huki makö noimaso kuki wi , Cristo anö ĩ tä totopöma . Makö wanihasoti noai , ĩ tä mötali ha tä uni pata katöo läo noai , ĩ tä hõo pata ha juteu samakö kua , ĩ tä hẽtu hõo pata ha hö̃tö soatawö , juteu makö pasi mai ĩ makö kua hö̃töa soataa , ĩ na makö kua paitioma maaki , tä pata katöo läo noai , Cristo anö ĩ tä uni pata waniapalöma , polakapii makö kuo paitioma maaki , samii makö kupasoma .
49002015	Teusö anö juteu samakö hai ĩ nö pata töpö noa thaa nö , ' Ĩ na pö kuikiö ! Ĩ na tä kua tä , ĩ na pö kua tihöö ! ' ĩ na töpö noa thatalati noai , Cristo anö ĩ ta hosalöma . Ĩ ta hosalö nö , juteu samakö sokaa , juteu makö pasi mai ĩ makö soka hö̃töa , ĩ na makö kuoma maaki , Cristo anö makö pewö kokapalö nö , samii makö thapalöma . Önö kutenö , makö wanihasoma maaki , Cristo anö makö noipaso kõo wi ĩ tä totopöma , makö noipaso kõköma .
49002016	Hii ti pakalai ti ha Cristo a säpamoa waikilasoma kutenö , juteu samakö , juteu makö pasi mai ĩ makö , ĩ na makö kui makö wanihasopili , Cristo anö ĩ tä mapamanöma . Cristo anö makö pewö kokapalö nö , makö samii makö uni thapalö nö , Teusö a na ĩ makö pewö waloa komaköma .
49002017	Teusö a na juteu samakö kotöo asa soata noai ĩ samakö pi hatuka asa wi ĩ samakö , Teusö a na juteu makö pasi mai ĩ makö kuo pã apa pasio taso noai ĩ makö pi moti ipii ĩ makö , ĩ na makö kui makö pewö na Cristo a walokiso nö , noimaso kõo wi ĩ ta topa apöle ta wäsä solöma .
49002018	Cristo anö makö noamaö , Teusö a õsi kua tolele , ĩ ma thapo wi ĩ anö makö pasilipoö , ĩ na ĩ tä kua kutenö , Teusö a na makö pewö walo taö öpa kõoö .
49002019	Önö kutenö , juteu makö pasi mai , ĩ tiko makö kuoma maaki , tiko makö soa mai kitä . Huki Teusö ma thapo wi ĩ makö nai waikiwö . Teusö ulupö makö nai waikiwö .
49002020	Sai a kui na ĩ na makö kuö . Kamakö hai , Teusö a hai ĩ sai makö uni . Sai a lototomaköpö , ĩ a sai kolo ha maa makö paa sinomoö . Cristo anö töpö simönö noai ĩ töpö , Teusö a kai a wäsä sinomo wi ĩ töpö , ĩ na töpö kui töpönö sai a kolo ha maa makö uni paköma . Ai maa manö sai a lototo satio opa wi ĩ Cristo a uni paköma .
49002021	Ĩ maa ma toita sati ipii , ĩ Cristo a uni hai , ĩ ma hösöka ha satehe epii ai ma pö makekele , ĩ kamakö uni pasiwö . Cristo a na makö uni makekea topa totiki nö , Teusö pata tä hai ĩ sai a uni thaa hötötöa totiki .
49002022	Ĩ a sai õsi ha Teusö a õsi kua tolele ĩ a kule , ĩ a sai hai , kamakö solo makö pewö uni kuki .
49003001	Önö kutenö , juteu makö pasi mi ipii ĩ makö na Cristo sa ta wäsäti wi , ĩ tä noa na titita wi a sai ha sa titia kule .
49003002	Teusö anö makö noima nö , makö totiapala apa pia salo , kamakö na sa simönöma . Cristo sa ta wäsätipö , Teusö anö sa simönöma . Ĩ ma tä taö waikile kitä .
49003003	Sanöma makönö ma tä taö paio maa noai , Teusö anö kamisa na ĩ ta hasulua asapamanöma . Ĩ ta hasulupamanö noai , hi waheta tä na wani ipii ĩ sa ta wäsä waikio ke .
49003004	Ĩ waheta ma tä möö nö , kamisa na Teusö anö Cristo ta hasulupamanö noai , ĩ tä na sa pi hatuka apöle , ĩ ma tä taö öpa kuki kitä .
49003005	Teusö anö ĩ ta hasulupamanö noai , ai nö patapö töpö na ĩ ta wäsä pasio paio maama . Huki Teusö anö samakö simöa asalö noai ĩ samakö , Teusö sama ta wäsä sinomo asa wi ĩ samakö , ĩ na samakö kui , ĩ samakö na Teusö a õsi kua tolele , ĩ anö ĩ ta hasulua asapamanö nö , kamisamakö na ĩ ta wäsä asama .
49003006	Ta hasulupamanö noai , pi na ĩ ta kua . Juteu samakönö Teusö sama thapo sisa mai kitä . Cristo ta topa apöle , ĩ ma ta hinia waikilöma tä , pi na makö kuaö . Teusö anö sanöma makö na tä toita apii tä totoma wi , juteu samakönö ĩ sama tä täli , juteu makö pasi mai maaki , ĩ makönö ĩ ma tä täa hö̃töli , ĩ na makö pewö kuatii . Cristo ma thapo wi ĩ makö pewö . Juteu samakö , juteu makö pasi mai ĩ makö , ĩ na makö kui makö pewö hai , Cristo makö uni pewö . Ĩ makö pewönö Cristo ma thapo ösöha kutenö , juteu samakö , juteu makö pasi mai ĩ makö hö̃töwö , ĩ na makö kui makö na Teusö aiki , ' Kamakö hai , ipa ulu makö kupasoma , makö totiatalo opati kitäö ! ' ĩ na kamakö pewö na ĩ na Teusö a kuu .
49003007	Teusö a lotete epii , ĩ tänö Teusö anö sa totiapala sinomo wi , kamisa na ĩ tä totopöma kutenö , Cristo ta topa apöle , ĩ tä na sa kalipalamati kule . Cristo ta topa apöle , ĩ sa ta wäsä sinomotipö , sa simönöma .
49003008	Teusö a thapo wi ĩ töpö pewö na sa komoapalo satia apati wi maaki , Teusö anö sa totiapala apa nö , juteu töpö na kuno mai , juteu makö pasi mai ĩ makö na Cristo ta wäsätipö , sa simönöma . Tä noa apii , kamakönö ĩ ma tä tai mi ipii , Cristo anö kamakö na ĩ tä pewö totomati wi , ĩ sa ta wäsä sinomotipö , Teusö anö sa simöpalöma .
49003009	Teusö anö tä thama pia wi ĩ tä hatukupo paio maama maaki , ai töpö pewö na ĩ sa ta hatukupamanöpö , Teusö anö sa simönöma . Teusö anö tä pewö thaa noai ĩ anö nö patapö töpö na tä hatukupama paio maama . Teusö anö ãju töpö simöa sinomo wi ĩ töpö na ĩ ta hasulupama hö̃töo paio maama . Jesus Cristo a thapo wi , Teusö anö ĩ töpö möma totio nö , ' Ĩ tä pewö na Teusö a pi mosawio opapawö ' huki ĩ na Teusö anö kama hai ĩ ãju töpö pi thamatii .
49003010	
49003011	Somi tä sai tä Teusö anö tä thama pi topa soata noai , huki Kaikana Jesus Cristo a na ĩ tä thama totioma .
49003012	Jesus Cristo a na makö kokale , ' Cristo a pitili ' ĩ na ĩ makö pi kuu totia kutenö , Teusö a na makö hapalo kili mai , ' Kamisa na Teusö a sömöka taa waikia kuleö ! ' ĩ na makö pi kuu totioö .
49003013	Önö kutenö , ' Kamakö na Cristo sa ta wäsäö ha , ai töpönö sa peama pole , ĩ tä na pö pi ota hãto tihöö ! ' ĩ na kamakö na sa kuu kule . Makö pasilipoti wi , ĩ tä pi na sa pea kule . ' Epesu tili töpö toita apö ' ĩ na ai sa töpö thama pia salo , ai töpönö sa peama kule maaki , kamakö na Cristo sa ta wäsä satimo opati kule .
49003014	Önö kutenö , pili sa maekonö sa loa hĩtaiki nö , kamakö hai ĩ pö̃ Teusö a na sa hapaloö .
49003015	Hi tä hẽtu hamö Teusö a na töpö kupoli ĩ töpö , hi masita tä uli pewö hamö sanöma makö pewö kule ĩ makö , ĩ na makö kui , Teusö a na , ' Ipa hao a ' ĩ na makö pewö kuu . Kamakö pewö na Teusö aiki , ' Ipa ulu töpö ' ĩ na a kuu hö̃töoö . Önö kutenö , ' Teusö ulupö töpö ' ĩ na Teusö anö makö hila thaköma .
49003016	Teusö a na kamisa aiki , ' Hapa Teusö . Hi tä hẽtu ha wa kupoli , ĩ wanö tä toita apii wa tä thapo polali , ĩ tä kua apa kutenö , kawa õsi kua tolele ĩ anö epesu tili töpö na lotetea apa wi ĩ wa tä totokö nö , töpö õsi lotetea totia apöpamanöö ! ' ĩ na sa kuu .
49003017	Ĩ na sa kuu nö , ' Ĩ wa töpö õsi lotetepamani ha , “ Cristo a pitili ” ĩ na ĩ töpö pi kuu kuki ha , ĩ töpö õsi na Cristo a kuo totio soatiopököö ! ' ĩ na sa kuu . Ĩ na sa kuu nö , ' Komo hamö hii ti nasökili kua apa tä , pili ti lototo kuo wi na , ĩ na Cristo anö samakö noima apa wi ĩ tä na ĩ töpö pi kua soatioö ha , ĩ na ĩ töpö õsi lotetea kuo hö̃töopöö !
49003018	Ĩ na ĩ töpö pi lotetea apa kua hö̃töo nö , ĩ töpö pi hatukupasopököö ! Kawanö samakö pewö thapo wi ĩ samakö pewö pi hatukua totipasopököö ! Pe epii Cristo anö samakö pewö pi ipa soatio wi ĩ tä na samakö pi hatukuköpöö ! ' ĩ na Teusö a na ĩ na sa kuu .
49003019	Ĩ na sa kuu nö , ' Cristo anö epesu tili töpö pi ipa wi , ĩ töpönö ĩ tä taö kuköpököö ! ' ĩ na sa kuu . Sanöma makönö ĩ ma tä taö totia apa mai kitä maaki , sa kuu päa alu kule . Cristo anö makö pi ipa wi ĩ ma tä taö kuköma , kamakö õsi ha Teusö a kua totiki kitä . Teusö a toita apii a kuati wi na , ĩ na makö pewö toita apii makö kua naiki kitä .
49003020	Ĩ na tä kua tä , kamakö õsi na Teusö a lotetea apöle , ĩ tä kalipalo soatio kutenö , Teusö anö makö pasilia totipali kitä . Kamakö aiki , ' Samakö pasilipalöö ! ' Teusö a na ĩ na makö kuu nö , ' Wani ipii Teusö anö sa pasilia hãtopali kitä ' ĩ na makö pi kuu kule maaki , pe epii Teusö anö makö pasilipa taö totio opa kitä .
49003021	Önö kutenö , Teusö a na , ' Wa totiatalo opatiwö ' ĩ na Cristo ma thapo wi , makö kokamo sinomo wi , ĩ na ĩ makö pewö kuu soatiopököö ! Hi masita tä uli maa päpaso noai ha maaki , ĩ na makö kuu mapo maapököö ! Ĩ naköö ! ' Teusö ai . Wa totiatalo opatiwöö ! ' ĩ na makö kuu soatiopököö !
49004001	Önö kutenö , kamisanö makö noa thaa pia kule . Cristo sa ta wäsäti pole , ĩ tä noa na sa titile , ĩ sanö makö noa thaa pia kule . ' Teusö anö makö nakalöma , “ Ĩ na makö kuatipököö ! ” ĩ na a kuu kua noai na , ĩ na pö kua totio soatioö !
49004002	“ Pata sa waikiwöö ! Sa tä taö öpa asawöö ! ” pö pi kuu tihöö ! Makö höla mai , opii pö hapalo totihoö ! Makö hĩso soatalo mai , pö noimaso totihoö !
49004003	Teusö a õsi kua tolele , ĩ anö makö kokapalöma , samii makö kupasoma . Önö kutenö , pö höla tihöö ! Pö hapalo isi waniho tihöö ! Makö hapalo isi waniho nö , makö höla pia salo ! ' ĩ na kamisanö makö noa thaa kule .
49004004	Samii Cristo pili a sai lö kui , ĩ makö . Ai pili a uni sai kua mai kitä . Samii Teusö a õsi kua tolele , ĩ a kua sisaa . ' Teusö anö sa nakalöma kutenö , waiha sa nomaso kitä maaki , Teusö anö sa koni ! ' ĩ na makö pewö pi kuu totio sisaö .
49004005	Sami pata tä kua sisaa . Pata tä hai , Jesus Cristo a . Ai pata tä na makö noamamo pola nö kuno mai , Jesus Cristo a na makö noamamo sisaö . Ai tiko ma tä thapo mai , Cristo ma thapo sisa tä , makö mãi õmamonasoö .
49004006	Samii kamakö pewö hai ĩ pö̃ Teusö a kua . Ai pata tä sai kua satia mai kitä . Ai tä na , ' Hapa ' makö kuu naio wi , ai tä kua satia mai kitä . Kamakö hai ĩ pö̃ Teusö anö makö pewö simöati wi ĩ a sisawö . Kamakö õsi pewö ha a kalipaloti wi ĩ a . Kamakö õsi pewö na a kuo wi , ĩ a .
49004007	Cristo anö makö pewö totiapala apa nö , makö pewö täpä hätäpoma . Teusö a na makö kalipalo taö öpa kuköpö , ĩ tä totopöma .
49004008	Pi na Teusö tä waheta kuu . ' Ai töpönö a wanipoti noai , ĩ anö ĩ töpö peama apa nö , ai töpö satehe epii töpö tälö nö , hi tä hẽtu hamö ösö hamö ĩ töpö kai konasolöma . Ĩ töpö kai konasolö noai ha , sanöma töpö kua haipaso noai ĩ töpö pasilipali pia salo , töpö täpäma ' ĩ na tä waheta kuu .
49004009	' Ösö hamö a konasolöma ' tä kuu wi , ĩ wi na ĩ pili ta kuu totia alu kule ? Pi naka . Ösö hamö a kuo pasioma maaki , hi masita tä uli ha a ithopalo nö , a nomano nö , õsi töpö kuta kölö wi , ĩ ha a huoki kölö nö , a ösöa konasolöma .
49004010	Hi tä hẽtu hamö töpö kupoli ĩ töpö , hi masita tä uli hamö makö kule ĩ makö , ĩ na makö kui , Cristo anö ĩ makö pewö simöa pia salo , hi tä hẽtu pata hamö Teusö a kupoli , ĩ hamö a kopö lasoma .
49004011	A kopolö nö , sanöma makö täpäpö , ĩ ai makö sailöma . Makö sailö nö , ' Kamisanö makö simöa totio asa wi ĩ makö ' ĩ na ai makö na ĩ na Cristo a kuu asama . Ĩ na tä kua tä , ' Ai makönö sa kai a wäsä sinomotipöö ! ' ĩ na Cristo a kuuma . Ĩ na a kuu nö , ' Teusö ta topa apöle , ai makönö ĩ ma ta wäsä hätäpotipököö ! ' ĩ na a kuu nö , ' Sa thapo wi ĩ töpö na ai pata makö mamo läapalo sinomopököö ! ' ĩ na a kuu nö , ' Ai makönö kamisa kai na ipa ma töpö pi hatukama sinomoö ! ' ĩ na a kuuma .
49004012	Cristo ma thapo wi , Cristo a na ĩ makö pewö kalipalo tao opaö , makö palasoö , makö lotetea apöpasoö , ĩ na makö thamapö , Cristo anö makö sailöma . Ai makönö Cristo pili ma uni sai sawämanöpö , makö sailöma .
49004013	Ĩ na tä kuaö ha , Cristo ma thapo wi , ĩ makö pewö aiki , ' Jesus Cristo a pitili ' makö pewö pi kuu ösöha totio kuköma , Teusö a hai ĩ pelupö Cristo ma taö ösöha totiki kitäö ! Cristo ma taö totio kuköma , makö õsi pewö pata ösöha kua totilo nö , Cristo a toita kui na , ĩ na makö toita kua naipaso kitäö !
49004014	Makö osemoti maapököö ! Ai töpö holisimo wi ĩ töpönö ai töpö mönama sinomo wi ĩ töpönö ta wäsä holisimo wi , ĩ töpö na makö mönamamo maapököö ! Ipoko tänö pola a tepu tepumo kua wi na , ĩ na ta wäsä holisimo wi , ĩ na ĩ tänö ĩ na makö õsi thama hö̃töoö .
49004015	Makö isi wanihoti mai , makö noimaso totio nö , makö pitilimo opati nö , makö pi liähäa apa kuköpöö ! Makö õsi patalo nö , Cristo a kua kua wi na , ĩ na makö kua kua naiopö . Cristo a hai , pili a he . Cristo anö makö simöa wi ĩ a .
49004016	Kamakö hai , pili makö sai pasi päwö . Pili wa hãkokö , pili wa kononakö , ĩ na tä kua kule na , ĩ na makö kua hö̃töoö . Pili wa henö pili wa pewö sai simöa mi tä , pili wa poko , pili wa konona , ĩ na tökö kui tökö kalipalo totio mi . Cristo anö makö simöa totio nö , makö pewö kokapalö nö , makö lotetepamani . Makö lotetepamanöma kutenö , makö pewö kalipalo makoka apatii . Makö kalipalo makoka apa nö , makö õsi patalo nö , makö noimaso kutenö , makö liäha totipasoö .
49004017	Önö kutenö , Jesus pata tänö sa simönöma kutenö , kamisanö makö noa thaa kule . Ai tiko töpönö Teusö a thapo mai , ĩ töpö kua kuati wi na , ĩ na pö kua naitio tihöö ! Ĩ kama töpö pi saimo päo nö , töpö pi kuti wi , ĩ ta topa mai kitäö !
49004018	Ĩ töpö õsi mumi ipö kutenö , töpö pi hatukupo mi . Ĩ töpö pi moti ipö , Teusö a kai na ĩ töpö pälamo satia apatii , ĩ na ĩ töpö kuati salo , Teusö anö sanöma makö õsi temöa komani wi ĩ tä na ĩ töpö hanoa pasitioö .
49004019	Wanisala tä thaa wi ĩ tä na ĩ töpö kili wi tä kua mi ipö . Ĩ töpönö wanisala tä thaa pi topa sinomo opatii . Sami sami tä pewö thaa husuo opatie .
49004020	Cristo a na makö pi hatukupamanö noai , ĩ tä , ' Sami sami tä thaa wi ĩ tä wanisala mai kitäö ! ' ĩ na a kuu wi , ĩ a kuo maama .
49004021	Jesus ta pitilii ĩ ta wäsäma . Ĩ ta wäsäö ha , Jesus Cristo ma ta hini totio nö , ĩ a na makö pi hatukupasoma .
49004022	Önö kutenö , Cristo ma thapo paia mi tä makö kuati noai , ĩ tä hosalöheö ! Cristo ma thapo paia mi tä , pili makö õsinö wanisala ma tä thaa pi topa apati noai , ĩ tänö kama makö mönamamo sapao kõo pätio nö , makö wanisala totipasoma .
49004023	Tute makö õsi kupasopököö ! Makö pi tapopalo pätio wi , ĩ ma tä tutea naipalöpöö !
49004024	Teusö a kua kuati wi na , ĩ na makö õsi kua naipasopö , tutei , ĩ na makö õsi thapalöma . Teusö a pitilimo opa kutenö , makö õsi totipali , wanisala tä na makö õsi uni sokamaki , Teusö anö makö õsi tutei , ĩ na makö õsi thaköma . Önö kutenö , haloi ösö hotei ma ösö hasupalö nö , tute ösö na makö halo kua kõo wi na , ĩ na tute pö õsi haloa kua kõikiö !
49004025	Makö õsi tute epö kutenö , holisimo wi ĩ tä hosalöheö ! Cristo ma thapo wi ĩ makö pewö kutenö , pö pitilimo hẽtupaso totihoö !
49004026	Makö hĩsolo nö , wanisala tä thaa tihöö ! Makö hĩso pa , tä wisama tihöö !
49004027	Sai tä sai pata na pö mosawikiö ! Makö mosawia mi tä , Sai tä sai pata lisipasoma , wanisala ma tä thaa hãto matimöö !
49004028	Ai makö thomömo sinomoti noai ĩ makö thomömo kota mai , huki pö kalipalo sisaaö ! Makö kalipalo nö , wani tä na ai töpö honimo wi ĩ ma töpö pasilipalöpököö !
49004029	Sami sami ta kateha tihöö ! Makö kai toita apii makö kai hapalo nö , ai töpö pi utitile , ĩ ma töpö pi lotetea kopamanöpöö ! Toitai makö hapalo nö , Cristo a thapo wi ĩ töpö õsi uni palapamanöpöö ! Toitai makö kai hapaloö ha , ai töpönö makö a hini pole , ĩ ma töpö pi topapalama apa kitä .
49004030	Teusö a õsi kua tolele , kamakö na Teusö anö ĩ a totoa waikiköma kutenö , ' Waiha Teusö anö sa uni kusöpalö nö , sa täa koni kitäö ! ' ĩ na makö pi thamaö . Önö kutenö , Teusö a õsi kua tolele , ĩ a pi otatalama tihöö ! Wanisala tä thaa tihöö !
49004031	Ai töpö wanipo hãto ti ! Pö hĩso tihöö ! Ai töpö hĩsu thaa tihöö ! Pö höla ti ! Ai töpö na pö hapalo pi wasöa tihöö ! Ai töpö na wanisala ma tä thaa mai , toitai tä thaa totioheö !
49004032	Toitai ma tä thaa totio nö , makö pasilipasopököö ! Ai töpö na makö pi honipo opa nö , ma töpö totiapalatipököö ! Kamakö na ai töpönö wanisala tä thaa noai ĩ töpö na makö hĩso matasopöö ! Teusö a na wanisala ma tä thama maaki , Teusö anö kamakö na Cristo a simöpalö lasoma , kamakö na a hĩso maa kutaso noai na , ĩ na ai töpö na makö hĩso maa kuto hö̃töopököö !
49005001	Teusö anö kama hai ĩ ulu makö pi ipa wi ĩ makö kutenö , Teusö ma uömaö !
49005002	Cristo anö makö noima kua noai na , ĩ na ai ma töpö noima kua hö̃töopöö ! Cristo anö makö noima nö , makö noama pia salo , a säpamonasoma . A säpamonasoö ha , Teusö aiki , ' Ipa ulu a säpamonaso noai , ĩ tä topa ' ĩ na pö̃ Teusö a pi kuuma . Cristo a säpamonaso noai , ĩ tä na Teusö a pi topa apama . Teusö a na oweha kökö totoköpö , kökö ĩsima sinomo noai , Teusö a na ĩ kökö ĩsi nisamö toita kuo noai na , ĩ na Cristo a säpamonaso noai , ĩ na ĩ tä toita kuo hö̃töoma . Oweha kökö ĩsinö Teusö a pi mönaha kutaso noai na , ĩ na Cristo a säpamonaso noai , ĩ tä na ĩ na Teusö a pi mönaha kua hö̃tötasoma .
49005003	Teusö anö makö ausipalö nö , makö sokamakö noai , ĩ makö kutenö , ma töpö po mane , ĩ töpö solo pö mamopalo tihöö ! Sami sami tä thaa hãto tihöö ! Ai tänö tä thapo pole , ĩ tä na pö pi wasiso tihöö ! ' Teusö a thapo wi ĩ töpö maaki , wanisala tä thaa tikilio opatiwö ' ĩ na ai töpö thama tihöö !
49005004	Makö hapalo pola nö , sami sami ta wäsä tihöö ! Hapalo suasii ĩ ta kuo maapöö ! Sami sami tänö ai makö ĩkapalama wi ĩ tä kuo naio maapöö ! Makö hapalo wanisala mai , ' Aitaköö ! Teusö a totiatalo opawö ' ĩ na makö kuu totiopököö !
49005005	A po pasia mane , ĩ a na ai tä mamo wi ĩ a , sami sami tä thatala apa wi ĩ a , ĩ na kilii , Teusö a kupoli ha ĩ töpö walo pasio mai kitä ta pi kuu mai . Teusö a , Cristo a , ĩ na kilii töpö kaikanamo totio wi , ĩ ha ĩ töpö lisipo pasio mai kitä . Ai tänö tä thapo wi ĩ tä na ai tä pi wasiso soatalo opa pasio wi ĩ a , Teusö a kupoli ha ĩ a huu naio mai kitä . Teusö a thapo mai , ai tiko tä thapo pikio wi , ĩ na ĩ tä wanisala kua wi na , ĩ na wani tä na ai tä pi wasisopalo opati wi , ĩ na ĩ tä wanisala kua naio soataö .
49005006	Pö mönamamo ti ! Sa hapalo pole , ai tänö ĩ ta hini nö , ' Wanisala wa tä thaa kule maaki , Teusö anö wa peama mai kitä ' ĩ na ai tä holisi kuu ha , ' Pitili ta ' pö pi kuu tihöö ! Teusö a hini mai , ĩ töpönö wanisala tä thaö ha , Teusö a hĩso opa nö , ĩ töpö peama totioö .
49005007	Önö kutenö , wanisala tä tha apati wi ĩ töpö na makö kua naia salo , wanisala tä thaa naio maikiö !
49005008	Kamakö õsi mumio opa naio paitioma maaki , Teusö pata ma tä thapo waikia kutenö , huki makö õsi wakala apa waikia kule . Wakala tä na makö kutia kutenö , toitai makö kutiopököö !
49005009	Wakala tänö makö toita apö , makö topatia , makö pitilimo opaö , ĩ na makö kuatii .
49005010	Önö kutenö , ' Ĩ na pö kua totihoö ! ' ĩ na Teusö anö makö noa thaa wi ĩ tä na makö pi hatukupasopöö ! ' Ĩ na sa kuaö ha , Teusö a pi mönaha apa kitäö ! ' ĩ na makö pi kuu taö öpa salo , Teusö a pi mönaha totipamanöheö !
49005011	Mumi mumi tä na ai töpö kua kutenö , ĩ töpönö wanisala tä thatala apatii . Ĩ töpönö wanisala tä thati wi , ĩ tä wanisala thaa naio hãto maikiö ! Pi naka . ' Ĩ töpönö tä thati wi ĩ tä wanisala apö ' ĩ na pö kuu totihoö !
49005012	Ĩ töpönö tä thatala apati hãtole , ĩ ta hiniomö hiopö kitä . Ĩ ta hiniomö hiopö kutenö , kamakö aiki , ' Ĩ wanisala sa tä thaa tihöö ! ' ĩ na pö kuu totihoö !
49005013	Teusö a kuu wi , wakala tä kui na ĩ na ĩ ta kuö . Wakala tänö tä pewö hatukupo opaö . Wakala tänö tä pewö hatukupo opa kua wi na , ĩ na Teusö a hapalo kuköma , ' Ĩ tä wanisala ' Teusö a kuu wi , ĩ tänö ĩ na wanisala tä hatukupo kua apa hö̃töo kitä .
49005014	Ĩ tä pewö hatukupalo nö , ĩ tä pewö wakala apii , ĩ tä kupasoö . Önö kutenö , ĩ na waheta tä kuu : ' Wa uni mine , a uni naanoö ! Wa õsi nomawö öpii ĩ wa õsi hoköpasopöö ! Wa õsi hoköpasoma , Cristo anö wa wakalapali kitäö ! ' ĩ na tä waheta kuu .
49005015	Önö kutenö , makö pi mosawiki nö , wanisala tä thaa hãto maiki . Töpö pi motia apati wi , ĩ töpö kua kuati wi na , ĩ na makö kua kua naitio mai , töpö pi hatuka apati wi , ĩ töpö uöma totioheö !
49005016	Huki wanisala tä pata kua apa kutenö , makö pi mosawiki nö , toitai ma tä thaa sinomotipököö !
49005017	Pö pi motio opa tihöö ! Cristo pata tänö makö noa thaa wi , ĩ tä pewö na makö pi hatukupasopököö !
49005018	Tuu wasui tuunö pö polemopalo ti ! Makö polemo opati tä , makö isi wanihipaso kitä . Makö polemo mai , Teusö a õsi kua tolele , ĩ a na , ' Sa simöa sinomo totihoö ! ' ĩ na pili pö pi kuu totihoö ! Kamakö õsi na Teusö a õsi kua tolele , ĩ a kuo pitilio totio opapököö !
49005019	Makö hapalo hẽtupasoti pola nö , Teusö tä waheta na ama ta kule , ĩ ama ma ta thaö , Teusö ama ma tä pewö a thaö , ĩ na makö kuaö ! Ĩ na tä kua tä , pili makö õsinö ama ma ta thaa nö , ' Teusö a totiatalo opawö ' ĩ na makö õsi kuu !
49005020	Jesus Cristo pata ma tä thapo salo , ĩ tä wakala pewö hamö tä kuati wi ĩ tä na , ' Aitaköö ! ' ĩ na kamakö hai ĩ pö̃ Teusö a na , ĩ na makö kuu sinomoö !
49005021	' Cristo a hai ĩ ipa pata tä ' ĩ na makö kuu manu kule , Cristo ma thapo wi , ĩ pö a hapalo hinipaso totihoö !
49005022	Pusopö pö ! Cristo ma hini kua wi na , ĩ na kamakö hai heano ma töpö a hini kua totiataloö !
49005023	Cristo ma thapo wi ĩ makö kokamo sinomo wi , Cristo anö ĩ makö simöa kua wi na , ĩ na kamakö hai ĩ heano töpönö ĩ na pusopö makö simöa kua hö̃töoö . Cristo ma thapo wi , ĩ makö kokamo wi ĩ makö hai , ĩ Cristo makö uni pewö waikiwö . Makö täapa kõo läo wi , ĩ Cristo a .
49005024	Önö kutenö , Cristo ma thapo wi ĩ makö kokamo wi ĩ makönö Cristo ma hini kua wi na , ĩ na pusopö makönö au peanopö ma töpö a hini kua totiataloö !
49005025	Peanopö pö ! Cristo ma thapo wi ĩ makö kokamo wi , Cristo anö ĩ makö pi ipa nö , a säpamo kulaso noai na , ĩ na kamakö hai pusopö ma töpö pii kua totio opa hö̃töopököö !
49005026	Cristo anö makö sokamakö nö , makö thapo asa pia salo , a säpamonasoma . Cristo a säpamono nö , makö õsi ausipalö nö , makö sokamaköma . Maa tuunö tä salupalöma , tä ausipo kua wi na , ĩ na Cristo ta topa apöle ĩ ta wäsä wi ĩ tänö ĩ na makö õsi ausia kua hö̃töpasoö .
49005027	Cristo ma thapo wi ĩ makö kokamo wi ĩ makö sami mi , makö ösö ũkunu mi , makö liähä äpö , ĩ na makö kui , Cristo anö ĩ makö täa asali pia salo , makö ausipalöma .
49005028	Kama wa pio sapao kua kõo wi na , ĩ na au husopö wa pii kua totihoö ! Au husopö wa pii tä , kama wa pio sapao waikia kota .
49005029	Kama pili wa sai waniho sapao kõo mai , wa iapaloö , kama wa noamo sapao kõo , ĩ na wa kua sinomoö . Kamakö hai , Cristo makö uni pewö kutenö , Cristo ma thapo wi ĩ makö kokamo sinomo wi , Cristo anö ĩ makö totiapala kua apa kua wi na , ĩ na kama pili makö sai totiapalo kua apa kua hö̃töo kõoö .
49005030	
49005031	Ĩ na Teusö tä waheta kuu : ' Önö kutenö , wano wanö au hao a , au nao a , ĩ na kilii wa töpö takölö nö , au husopö a na wa sätäapalo totiköma , makö polaka kule maaki , sami makö uni kupaso kitäö ! ' ĩ na tä waheta kuu .
49005032	Ĩ ta kuu pole , ĩ ta hasulupo paio maama . Pi naka . ' Samii makö uni kupaso kitäö ! ' sa kuuhe , ĩ tä hai , ĩ uni ta . ' Cristo a , Cristo anö makö thapo wi ĩ makö , ĩ na makö kui makö a kateha totio opa nö , ta kuu totio opaö ' ĩ na sa kuu kule .
49005033	Ĩ na ta kuu totia apa kule maaki , peanopö makö , pusopö makö , ĩ na makö kui , ĩ makö a kateha naioö . Önö kutenö , kama peanopö wa pii sapamo kua kõo wi na , ĩ na au husopö a pii kua hö̃töopököö ! Pusopö wanö au heano a hini totiatalo hö̃töopököö !
49006001	Ulu pö ! Jesus pata ma tä thapo kutenö , au hao a , au nao a , ĩ na töpö kui töpö a hiniö ! Ĩ ma töpö a hini wi ĩ tä topa .
49006002	' Ĩ na wa kua kuköma , toitai wa kutio kitäö ! ' ĩ na Teusö anö nö patapö töpö noa thaa soma noai , pi na ĩ ta kuuma : ' Au hao a , au nao a , ĩ na töpö kui wa töpö a hini totio kuköma , toitai wa kutio kitäö ! Toitai wa kutiki nö , masita tä uli ha wa kua soa tä , wa patasipöa totiso kitäö ! ' ĩ na Teusö a kuuma .
49006003	
49006004	Pö̃ makö , pöpönö makö , ĩ na makö kui makönö au ulu töpö hĩsuma maikiö ! Au ulu ma töpö sawäma makoka totio opa wi , Jesus pata tänö ĩ tä taa pi topa apa kutenö , pö̃ wa , pöpönö wa , ĩ na kilii makönö kamakö hai ulu ma töpö noa thaa läo sinomoö ! Au ulu ma töpö pi hatukama nö , ĩ töpö na Cristo ta wäsä soamoonöö ! Ĩ na makö kuati ha , kama makö ulupö sawäo makoko toito opa kitä .
49006005	Noa mi pö kalipalo sinomo wi ĩ pö ! Makö kalipalo holisimo mai , pitilii pö kalipalo totihoö ! ' Pata tä na sa kili mai kitäö ! ' pö kuu tihöö ! Pata ta hini totioheö ! Cristo ma hini kua wi na , ĩ na noa mi makö kalipalama sinomo wi , ĩ na ĩ ma töpö a hini kua totiatalo hö̃töoheö !
49006006	Kama töpö mamo tetela tä , kama ma töpö pi mönaha päpamanöpö , makö kalipalo päo mai nököö ! ' Ĩ töpö na makö kalipalo salo , pö kalipalo makoka totihoö ! ' ĩ na Teusö a pi kuu kutenö , holisii pö kalipalo päo tihöö ! Cristo a na noa mi makö kalipalo sinomo wi ĩ makö kutenö , makö kalipalo makoka sinomoö ! Makö kalipalama sinomo wi , kamakö na ĩ töpö mamo tetetia mi päla tä maaki , pö kalipalo loteteapalo sinomoö !
49006007	' Ĩ töpönö sa simöa sisa mai kitäö ! Jesus pata tänö sa simöa totio wi ĩ saö ! ' ĩ na makö pi kuu nö , noa mi makö kalipalo päla nö maaki , pö kalipalo kasiapalo opaö !
49006008	Noa mi makö kalipalo sinomo wi ĩ makö , noa tä na makö kalipalo sinomo pasio wi ĩ makö , ĩ na makö kui makö pewö aiki , ' Toitai sa tä thaö ha , kamisa na Teusö anö noa tä totoa hö̃töpi kitäö ! ' ĩ na pö pi kuu totihoö !
49006009	Noa mi , ai ma töpö kalipalama sinomo wi ĩ pö ! Kamakö na ĩ töpö kalipalo makoka kuati wi na , ĩ na ĩ töpö simöa makoka kua totihoö ! Ĩ ma töpö kilima tikiloti maikiö ! Ĩ töpö peama maikiö ! Hi tä hẽtu hamö Teusö pata tä kupoli , ĩ anö kamakö thapoö , noa mi ma töpö kalipalama sinomo wi , Teusö anö ĩ töpö thapo naia , ĩ na Teusö a kuaö . Ĩ tä na pö pi hatukuikiö ! Teusö anö ai töpö totiapala asaö , Teusö anö ai töpö möö hanopo pasioö , ĩ na Teusö a kua mai kitä ta pi kuu mai .
49006010	Ĩ na sa kuu mapo pia kule . Jesus Kaikana a na makö kokaiki nö , pö lotetepaloö ! Pe epii Jesus a lotetea apati wi , ĩ tänö pö lotetepaloö !
49006011	Kamakö na Sai tä sai wasu pata ekuo tä , makö läa hö̃tököpököö ! Makö läa mosawia hö̃tököpö , Teusö anö ösökö uni totoma wi , ĩ ösökö ha pö uni haloikiö ! Kama makö noamo sapao kõopö , ĩ ösö ha pö haloikiö !
49006012	Ai sanöma töpö solo makö säso wi , ĩ makö pasi mai kitä . Sai töpönö hiopö tä thaa wi ĩ töpö solo makö säso wi , ĩ makö sisawö . Sai pata töpönö sanöma töpö simöati wi , ĩ töpö solo makö säso naioö . Mumi mumi tä ha töpö kule , ĩ töpönö wanisala tä thaa sinomo wi ĩ töpö na sai töpö lotete epii töpö simöo sinomo wi , hi tä hẽtu hamö ĩ sai töpö kupoli , ĩ sai töpö solo makö säso naio wi ĩ makö .
49006013	Ĩ na tä kuaö ha , Teusö anö makö noama wi ĩ nasimö ösökö uni ha pö haloikiö ! Makö haloköma , sai töpö wanisala apati wi ĩ töpö wasu huima tä , makö lotetea apa asa läa hö̃töpasopököö ! Makö lotetea apa asa läpalo nö , sai ma töpö sasua sapa totia kopalöma , sai töpönö makö utitipama mai kitä .
49006014	Önö kutenö , pö läapalo hö̃töoö ! Pitili ma tä tälöma , pili kolo ha ösö läpo kua wi na , ĩ na pitili tänö ĩ na makö nö läpo kua hö̃töo kitä . Pili kotopö ha söpala ösö amatosii ma ösö halolö nö , makö noamo kua wi na , ĩ na toitai ma tä thaa tä , ĩ na makö noamamo kua hö̃töo kitä .
49006015	Jesus ta topa apöle , ĩ tänö töpö pi topapalama wi , ĩ ma ta wäsä hätäpotipöö ! ' Sanöma makö na Teusö a noimo kõa kuleö ! ' tä kuu wi ĩ ma ta wäsä hätäpopököö ! Ma ta wäsä hätäpo pi topa tä , söpala ösökönö sotatu ami haloiki nö , töpö noamo kua wi na , ĩ na makö noamo kua hö̃töo kitä .
49006016	' Jesus a pitili ' ĩ na pö pi kuu totioö ! Söpala ösökö läa läatala wi ĩ ösökönö sotatu tä noama kua wi na , ĩ na , ' Jesus a pitili ' ĩ na makö pi kuu kuköma , ĩ na makö noama kua hö̃töo kitä . Söpala ösökö läapala wi ĩ ösökönö silaka wakö hili pole , ĩ taka lupama kua wi na , ĩ na , ' Jesus a pitili ' ĩ na makö pi kuu kuköma , Sai tä sai pata wanisala wi ĩ a pata na ĩ na makö noamo kua hö̃töo kitä .
49006017	Makö pi tapoiki nö , ĩ na pili makö pi kuu sinomoö ! ' Teusö anö sa õsi totipalöma kutenö , sa pea mai , Teusö a na sa kuo soatio kitäö ! ' ĩ na makö pi tapoiki nö , ĩ na makö pi kuu sinomo opati nököö ! Ĩ na makö pi kuu sinomo kuköma , pili he ha hesowa a amatosi soholö nö , töpö he noamo kua wi na , ĩ na makö õsi noamamo kua hö̃töo kitäö ! Teusö a õsi kua tolele , ĩ anö Teusö ta totopi wi , ĩ ma ta tälöö ! Sotatu tänö poo a täa thali wi na , ĩ na Teusö ma kai sua thaa nainöheö ! Ĩ Teusö ma ta thaa nainö nö , sai ma töpö kilima hö̃töopököö !
49006018	Ĩ na tä kua tä , Teusö a na pö hapalo sinomoö ! Teusö a na makö hapalo tä , Teusö a õsi kua tolele , ĩ anö makö simöa sinomopöö ! Teusö a õsi kua tolele ĩ a na , ' Sa pasilipalöö ! ' ĩ na makö kuu sinomopöö ! Pö pi mosawia totikiö ! Teusö a na makö hapalo mapo maikiö ! Teusö a na makö hapalo tä , Jesus a thapo wi ĩ ma töpö pewö a wäsäö !
49006019	Kamakönö sa wäsä naio sinomopököö ! Teusö a na makö hapalo nö , ' Paulo anö wa kai a wäsä tä , ta wäsä makoka apa wi ta totoköö ! ' ĩ na makö kuu ! ' Kawanö wa töpö õsi totipa wi ĩ ta wäsä paio maa noai , huki Paulo anö ĩ ta wäsä tä , ta wäsä kili mai , Paulo anö ĩ ta wäsä totiopököö ! ' Teusö na ĩ na makö kuu !
49006020	Teusö anö töpö õsi totipa wi ĩ sa ta wäsäpö , Jesus Cristo anö sa simöa wi ĩ sa . Huki sai õsi ha sa õkama titia kule maaki , Jesus sa kai wäsä wi ĩ sa soawö . Teusö a na makö hapalo nö , ' Paulo a kili mai , kawa kai a wäsäpöö ! Ĩ na Paulo a kua kuköma , wa kai a wäsä tomöpo mi mai kitäö ! Önö kutenö , Paulo a wäo kili maapököö ! ' ĩ na pö kuu !
49006021	Ĩ na tä kua tä , kamisa kuati pole , kamakö na Síkiku anö ĩ ta wäsä pia salo . Teusö a thapo naio wi ĩ ma pi ipa wi ĩ a . Cristo pata tä na ĩ a kalipalo sinomoö .
49006022	Kamisamakö kuati pole , Síkiku anö ĩ ta wäsäpö , kamakö na ĩ sa simöpalöma . ' Epesu tili töpö na Síkiku anö ĩ ta wäsä kuköma , ĩ töpö pi topa apöpamanöpököö ! ' ĩ na sa pi kuu salo , kamakö na ĩ sa simöpalöma .
49006023	Toitai makö kutio wi , kamakö hai ĩ pö̃ Teusö a , Jesus Cristo pata tä , ĩ na kilii töpönö ĩ tä totoköpöö ! Makö noimaso wi ĩ tä totoa naiköpöö ! Ĩ tä pewö totokö nö , ' Teusö a pitili ' makö pi kuu totio wi , ĩ tä totoa naiköpöö !
49006024	Kamakö pewönö kamakö hai Jesus Cristo Kaikana ma tä pii mapo mai , Teusö anö ĩ makö totiapala apapököö !
50001001	Paulo sa . Jesus Cristo a na hiliposö tili makö pewö kua koka naio wi , ĩ makö na Timóteo a solo hi waheta sama tä simöpali ke . Jesus Cristo anö samakö kalipalama sinomo wi ĩ samakö . Jesus a thapo wi ĩ töpö pewö na ai makö patamo sinomo wi ĩ makö , ai makönö Jesus a thapo wi ĩ ma töpö pewö pasilipo sinomo wi ĩ makö , ĩ na makö kui makö na hi waheta sama tä simöa naipali ke .
50001002	Kamakö hai ĩ pö̃ Teusö a , Jesus Cristo pata tä , ĩ na kilii töpö na ĩ na sa kuu : ' Hiliposö tili töpö pewö totiapala apaö ! Ĩ töpö pi topapalama apaö ! ' ĩ na sa kuu .
50001003	Kamakö na sa pi tapomo sinomoö . Sa pi tapomo nö , ' Aitaköö ! Ĩ töpö topa apa thaliö ! ' ĩ na ipa Teusö a na ĩ na sa kuu sinomoö .
50001004	Jesus sa ta wäsä tä , kamakönö sa pasilipo sinomoö , Jesus ma ta wäsä naio sinomoö , ĩ na makö kua thali . Jesus ma thapo tute tä , ĩ na makö kuatima , ĩ na makö kua soaö . Ĩ na makö kua soaö ha , Teusö a na makö a wäsä nö , sa pi mönaha apöki nö , makö a wäsäö .
50001005	
50001006	Kamakö õsi na Teusö anö toitai tä thakö noai , Jesus Cristo a huu kõo paio mi tä , Teusö anö toitai tä thaa soatio kitä . Jesus a huu kõa tä , kamakö õsi na toitai tä thaa hötötöki kitä . Ĩ pitili tä sai a .
50001007	Kamisanö makö pi ipa kutenö , ĩ na sa kuu kule : Pi naka . ' Jesus a kai holisi ' ai töpö kuu pi wasöaö ha , ' Naiö ! Pitili tahaö ! ' ĩ na sa kuu hö̃töa kule . ' Awai . Jesus a kai pitili ' ĩ na sa töpö pi thama sinomoö . Ĩ na sa töpö pi thama tä , Teusö anö sa totiapalaö . Huki , hi sai a lototole , ĩ a sai ha sa titia kule maaki , Teusö anö sa totiapalaö . Sa totiapala apati tä , Teusö anö makö totiapala naia kule . Ĩ na tä kuaö ha , kamisanö makö pi ipaö .
50001008	Jesus Cristo anö makö pii kua wi na , ĩ na kamisanö makö pii kua hö̃töoö . Pitili ta . ' Ĩ pitili ta ' Teusö a kuu naioö .
50001009	Teusö a na sa hapalo nö , ' Hiliposö tili töpö noimaso palasopö , tä thapalöö ! Töpö pi hatukua apöki nö , töpö pi tao opa wi , ĩ na töpö pi hatukua thaa naipamanöö ! ' ĩ na sa kuu .
50001010	Ĩ na Teusö anö makö thamaö ha , tä toita sati ipii , ĩ ma tä saili kitä . Tä toita sati ipii , ĩ ma tä sailöma , Cristo a walo kõa tä , kamakö na wanisala tä kupo mai kitä . ' Wa wanisala apapiliö ! ' Cristo a kuu mai kitä .
50001011	Kamakö õsi na Jesus Cristo a kalipalo waikia kutenö , toitai ma tä tha apa kitä . Toitai ma tä tha apaö ha , ' Teusö a hai , ĩ pata tä sai . Ĩ a totiatalo opa asaö ' ĩ na ai töpö kuu kitä .
50001012	Ipa pö ! Pi naka . Titita wi a sai ha sa titiköma kutenö , Jesus a thapo wi ĩ töpö satehea apa kimati .
50001013	Ĩ na tä kuaö ha , kaikana tä sai pö ha sotatu töpö läo sinomo wi ĩ töpö , ai töpö pewö solo , ' Paulo anö Cristo a kai wäsä sinomoö ha , a titiköma ' ĩ na ĩ töpö pewö pi kupalo opama .
50001014	Hisimö sa titia salo , Jesus a thapo wi ĩ ai töpö satehe epii töpö kili mai , ĩ töpönö Teusö ta wäsä kule . Ĩ töpö wäo kili noai , Teusö anö ĩ tä mapamanöma kutenö , töpö kili mai , Teusö ta wäsä kule .
50001015	Ai töpö aiki , ' Paulo anö ta wäsä wi , ai satehe epii töpönö ĩ ta hini silia apa sisatio saiö ! ' ĩ na ai töpö pi kuu salo , ĩ töpönö Paulo sa hĩsu thaa pasioö . Sa hĩsu thaa pasio nö , ' Paulo anö Cristo ta wäsä lotetea apa asa thali maaki , huki kamisanö sa ta wäsä asa kuleö ! ' ĩ na ai töpö pi kuu nö , Cristo ta wäsä kule . Ĩ töpönö sa hĩsu thaa nö , Cristo ta wäsä kule maaki , ai töpönö Teusö ta wäsä pi topa apa salo , ĩ töpönö Cristo ta wäsä kule .
50001016	' “ Cristo ta pitili ” ĩ na töpö pi thama pia salo , Teusö anö Paulo a simönöma ' ĩ na ĩ töpö pi kuu nö , sa pi ipa salo , ĩ töpönö Cristo ta wäsä nömöa kule .
50001017	' Sa hĩsu thaa nö , ai töpönö Cristo ta wäsä kule ' sa kuuhe , ĩ töpö patamo pi topa päa salo , ta wäsä päa kule . ' Paulo a titila tä , Cristo sa ta wäsä pasioma , “ Häö . Wi na taköö ! ” Paulo a pi kuu nö , a pea kitä ' ĩ na ĩ töpö pi kuu päoö .
50001018	Ĩ nakö pälaö ! Kamisa aiki , ' Wi na takö a ? ' sa pi kuu mai kitä . Hi ai töpönö sa pi ipa salo , Cristo ta wäsäö , ĩ na tä kua tä , ai töpönö sa hĩsu thaa salo , Cristo ta wäsäö , ĩ na töpö kua päla tä maaki , ĩ töpönö Cristo ta wäsä salo , sa pi mönaha satia apa kule .
50001019	Awai . Sa pi mönaha apa kitä . Teusö a na makö hapaloö , Jesus Cristo a õsi kua tolele ĩ anö sa pasilipoö , ĩ na sa kua salo , ' Sa lisia kopamani kitäö ! ' ĩ na sa pi kuu nö , sa pi mönaha kule .
50001020	' Paulo a wani tomöpo mi ipö saiö ! ' ĩ na sa töpö pi thama wani ipö sai . Sa kili mai ha , sa kuatipili na , huki ĩ na sa kua soaö . Ĩ na sa kua soa nö , ' Paulo a kuati pole , ĩ ma tä taa nö , “ Cristo a topa apaö ” ĩ na makö pi kuu kuleö ! ' ĩ na sa töpö pi thama pi topa apa sisaö . Sa temö tä , ĩ na sa töpö pi thamaö , sa nomasoma maaki , ĩ na sa töpö pi thama satia soaö , ĩ na sa töpö pi thama pi topa apaö .
50001021	Sa temö tä , Cristo a na sa nokapalo pi topa apa sisaö . Sa nomano nö , Cristo a na sa kuo totio naitio kitä . Ĩ na tä kua kutenö , sa nomaso wi ĩ tä topa satia apa .
50001022	Ĩ tä topa satia kule maaki , sa noma paio mi tä , Cristo a na sa kalipalo nö , Cristo a na ai töpö satehe epii sa töpö nokapalama kitäö ! Önö kutenö , ka pi sa tä sailöpö taka ? Sa temötio wi ĩ sa tä saia hãtolöpö ? Sa nomaso wi ĩ sa saia hãtolöpö ? Sa tä sai tai mi ipö .
50001023	Sa noma pi topa kule maaki , sa temötio wi , ĩ sa tä pi hö̃töa kule . Sa konasolöma , Cristo a na sa kutio kitä . Cristo a na sa kutio wi ĩ tä topa satia apa kutenö , sa kõo pi topa apaö .
50001024	Sa kõo pi topa apa kule maaki , kamakö na Cristo sa ta wäsä paio pia salo , sa noma paio mai kitä . Sa nomasoma , wi na makö kua haiopö ?
50001025	' Ĩ pitili ta ' ĩ na sa pi kuu salo , ' Sa noma paio mai kitäö ! ' ĩ na sa pi kuu . Kamakö na sa kutiköma , makö õsi õsitioma maaki , makö õsi pataso kitä . ' Cristo a pitili ' ĩ na makö pi kuu totio nö , makö pi mönahapalo opati wi , kamisanö ĩ na makö thama pia salo , kamakö na sa kutio kõo kitä .
50001026	Önö kutenö , Jesus Cristo ma thapo salo , kamakö na sa kua kõköma , makö pi mönaha apa kitä . Jesus Cristo anö sa noama waikioma kutenö , makö pi mönaha apa kitä .
50001027	Pö sömöka taa totikiö ! Cristo ta topa apöle ĩ ta hinia totilöheö ! Ma ta hinia totilöma , Cristo ma hula mai kitä . ' Cristo a kuu noai , ĩ na makö pewö kua totiatalo opapököö ! ' ĩ na makö kuu kitä . Makö pewö kasiapalo nö , Cristo ma ta hini sinomo nö , Cristo ma ta wäsä satimo opa kitä . Ĩ na makö kuaö ha , kamakö na sa waloa kõköma , ' Makö kasiapalo opa noa ' ĩ na sa kuupököö ! Kamakö na sa walo paio mi päla tä maaki , ' Hiliposö tili töpö kasiapalo opa thaliö ! ' ĩ na sa tä kuu hininönöpököö !
50001028	Makö wanipo sinomo wi ĩ töpö na pö kili ti ! Makö kili mi ha , makö wanipo wi ĩ töpö aiki , ' Teusö anö ĩ töpö noama asa salo , ĩ ma töpö utitipama mai kitä . Teusö anö makö utitia pasipamani kitäö ! ' ĩ na ĩ töpö pi kuu kitä .
50001029	Cristo a na makö nokapalo wi ĩ makö na Teusö aiki , ' “ Cristo a pitili ” ĩ na makö pi kuu totiopököö ! ' kamakö na ĩ na Teusö a kuu asaö . ' Cristo ma thapo salo , ai töpönö makö peama kuki kitä ! ' ĩ na kamakö na Teusö a kuu naio asaö .
50001030	Cristo sa ta wäsätima kutenö , makö mamo tetela tä , ai töpönö sa peama kipili . Sa peama kipili maaki , Cristo sa ta wäsä satimo kipili . ' Paulo a peama kule maaki , Cristo ta wäsä satimo kulaliö ! ' ĩ na ma ta kuu hini soa kule . Kamisa kua pole na , ĩ na makö kua hö̃töa kule .
50002001	Pi naka . Cristo a na makö koka kutenö , makö õsi lotetea apaö . Cristo anö makö pi ipa salo , makö pi topapalama apatii . Kamakö pewönö Teusö a õsi kua tolele , ĩ ma õsi thapo waikia . Ai tä pea tä , ' Ĩ a wani pea päo ' makö pi kuu mai , ' Häö . Ĩ a wani pea saile taköö ! ' ĩ na makö pi kuu sinomoö !
50002002	Pö hapalo isi waniho soatalo opa tihöö ! Pö pewö noimaso totihoö ! Makö pi wasöa mai , ' Awai . Ĩ na makö pewö kuapököö ! ' ĩ na pö kuu ösöho totiataloö ! Ĩ na makö kuaö ha , sa pi mönaha apa kitä .
50002003	' Samii kamisa pi mönahapalo kuköpö , sa tä thamatii ' ĩ na makö pi kuu mai , ' Ai töpö pi mönahapalo naio kuköpö , sa tä thama kuleö ! ' ĩ na pö pi kuu totihoö ! ' Kamisa na ai töpö aiki , “ Wa totiatalo opawö ” ĩ na ai töpö kuupö , sa tä thama päa kule ' ĩ na pö pi kuu ti ! ' Kamisanö sa tä taö öpa asa sisaö ' ĩ na makö pi kuu maiki . ' Ĩ töpönö tä taö öpa naio soataö ' ĩ na pö pi kuu totihoö ! ' Kamisa na ĩ a topa satia apa ' ĩ na makö pi kuupökö .
50002004	' Samii kamisanö sa tä thaa pi topa wi ĩ sa tä pii sisaö ' makö pi kuu mai , ' Ai töpönö tä thama pi topa wi ĩ sa tä pi ipa naia kule ' ĩ na pö pi kuu totihoö !
50002005	Cristo a pi tapomo kua noai na , ĩ na pö pi tapomo kua totihoö !
50002006	Teusö a kui na , ĩ na Cristo a kuoma maaki , ' Teusö a kui na , ĩ na sa kuö salo , sanöma sa kupo mai kitäö ! ' ĩ na Cristo a pi kuu maama .
50002007	' Teusö a kui na , ĩ na sa kuö maaki , sanöma sa kupasopököö ! ' ĩ na a pi kuuma . A pi kuu nö , ai töpö na ai tä kalipalo sinomo kua wi na , ĩ na sanöma makö na Jesus Cristo a kalipalo kua pia salo , sanöma tä kupasoma . Sanöma tä mömomö kui na , ĩ na Cristo a mömomö kuo totio opa hö̃töoma .
50002008	A patamo pi topa mai ha , Teusö a hini pi topa apa sisa salo , a säpamonasoma . Hii ti pakalai ti ha a säpamonasoma .
50002009	Ĩ na Cristo a kuaö ha , ' Pata wa sai kupasopöö ! ' ĩ na Cristo a na ĩ na Teusö a kuu nö , ' Ai töpö pewö na wa kaikanamo totiopöö ! ' ĩ na Teusö a kuuma .
50002010	Ĩ na Teusö a kuuma kutenö , ' Jesus a hai , ĩ pata tä sai ' ĩ na töpö pewö kuu kuki kitä . Hi tä hẽtu pata ha töpö kuo wi ĩ töpö , masita tä uli ha töpö kuo wi ĩ töpö , töpö noma waikiso noai ĩ töpö , ĩ na töpö kui töpö loiki nö , pili töpö maekonö töpö hĩta thaiki nö ,
50002011	' Jesus Cristo a hai , ĩ pata tä sai ' ĩ na ĩ töpö pewö kuu kuki kitä . Ĩ na töpö pewö kuu nö , kamakö hai ĩ pö̃ Teusö a na , ' Wa topa apa asawöö ! ' ĩ na ĩ töpö pewö kuu kuki kitä .
50002012	Ipa pö ! Pi naka . Sa hiniö ! Kamakö na sa kuopili , ĩ tä Cristo ma kai hini kipili . Huki kamakö na sa kua mi tä , Cristo ma kai hini totihoö ! Kamakö õsi na Teusö a kalipalotii . ' Ĩ na wa kuapököö ! ' a kuu tä , ' Hai . Awai . Ĩ na sa kua pi topaö ' ĩ na Teusö anö makö pi thamaö . Ĩ na tä kua tä , ' Ĩ na wa kuapököö ! ' ĩ na Teusö a pata kuu ha , ĩ na wa kua hö̃töo kuki wi , ĩ na Teusö anö makö thama hö̃töoö . Önö kutenö , ' Teusö a na sa kili salo , wanisala sa tä thaa wani ipö saiö ! ' ĩ na pö pi kuu ! Jesus ma thapo salo , makö kasiapalo nö , Jesus a kua noai na , ĩ na makö kua totiopököö !
50002013	
50002014	Pö hapalo pi hĩsuho soatalo tihöö ! Makö hapalo hẽtupaso pi hĩsuho soatalo opa maikiö !
50002015	Makö hapalo makoka apaö ha , ai töpönö makö a kateha nö , ' Ĩ töpö tomöpo mi ' ĩ na ĩ töpö kuu mai kitä . Hiopö tä na töpö pi tapomo sinomo wi ĩ töpönö wanisala tä tha apati wi ĩ töpö na makö kua sätäa naine , ĩ makönö toitai ma tä thaa asaö . Teusö ulupö makö asa kutenö , mumi mumi tä na motosi topa kuo wi na , ĩ na makö kua asaö .
50002016	Ĩ na makö kua asa salo , töpö õsi palimipo wi ĩ ma ta wäsä sinomoö . Ĩ na makö kuaö ha , Cristo a walo kõa tä , kamisa aiki , ' Sa kasiapaloma maaki , töpö tomöpo ma thaliö ! ' sa pi kuu mai , ' Aitaköö ! Kamisa kasiapalo nö , hiliposö tili töpö na Cristo sa ta wäsäma kutenö , ĩ töpö topa apaö ' ĩ na sa pi kuupökö .
50002017	Teusö sa pi mönahapamani pia salo , sa kasiapalo nö , kamakö na Cristo sa wäsä kipili . Pi naka . Sutu ha ai töpönö Teusö a pi mönahapamani pia salo , Teusö a na salo a noki totoma sinomotima . Huki , ' Cristo a pitili ' ĩ na makö pi kuu wi , ĩ tä na Teusö a pi mönaha sisaö . Teusö sa pi mönahapamani pia salo , ' Cristo a pitili ' ĩ na makö pi kuu wi , kamisanö ĩ makö thapali kipili . Ĩ makö thapalöma kutenö , ai töpönö sa wanipo kipili . Sa wanipoö ha , kamisa aiki , ' Sa säa hãtopali kitäö ! Teusö a na salo a noki totoköpö , ĩ tä hösöka na upa mo puu lösa sinomo kua noai na , ĩ na sa iä uni lösa kua hãto kitä . “ Cristo a pitili ” ĩ na hiliposö tili sa töpö pi thama noai , ĩ tä hösöka ha sa iä uni löa hãtoki kitä ' ĩ na sa pi kuu kule . Ĩ na sa pi kuu kule maaki , sa pi topaiki nö , kamakö na sa pi mönaha apa kule .
50002018	Kamakö na sa pi mönaha kule na , ĩ na kamisa na pö kua hö̃tökiö !
50002019	Ĩ na tä kua tä , Jesus Kaikana aiki , ' Awai ' a kuu ha , kamakö na Timóteo sa simöpa pia kule . Timóteo sa simöpalöma , waiha kamisa na a kopo nö , ' Ĩ na hiliposö tili töpö kua thaliö ! ' ĩ na Timóteo a kuu ha , sa pi mönaha apa kitä .
50002020	Kamisa pi tapomo kuati wi na , ĩ na Timóteo a pi tapomo kua naitioö . Ĩ na ai tä kua mai kitä . Ĩ na Timóteo a kua naio sisaö . Makö tomöpo mi tä , kamakö na sa pi honipo kua wi na , ĩ na Timóteo a pi honipo kua naio nö , makö pasilipo pi topa apa kitä .
50002021	' Ipa wani tä na sa kalipalo pi topa sisaö . Jesus Cristo a na sa kalipalo wani ipö saiö ! ' ĩ na ai töpö pewö pi kuu .
50002022	Ĩ na Timóteo a kua pasio mai kitä . A topa apaö . A topa apa wi ĩ ma tä taö waikia kule . Pö̃ a na ulu a wai nokapaloti kua wi na , kamisa na ĩ na Timóteo a kuatii . Ĩ a solo , Jesus ta topa apöle , ĩ sama ta wäsä sinomoö .
50002023	Ĩ na Timóteo a kuaö ha , ' Waiha , sotatu töpö aiki , “ Pei . Ĩ na wa kuapö ” ĩ na kamisa na ĩ na sotatu töpö kuu ha , kamakö na Timóteo sa simöni kitä ' ĩ na sa pi kuu kule .
50002024	' Awai ' Jesus Cristo a kuu ha , ' Tä tetepo opa mai ha , kamakö na sa huu hö̃töo pia kuleö ! ' ĩ na sa pi kuu kule .
50002025	Kamakö na Epapötotiito sa simöa naia kõki pia salo . Kamakö aiki , ' Paulo a pasilipalöö ! ' ĩ na Epapötotiito a na makö kuu nö , kamisa na ma simöpalöma . Ĩ a na , ' Ipa hoosa a ' sa kuu . Ĩ a solo samakö kasiapalo nö , Cristo sama ta wäsä satimo opa thali . Huki ĩ sa simöa kõki pia salo .
50002026	Epapötotiito anö makö pewö pi ipa salo , kamakö na a kõo pi topa apa . ' Epapötotiito a salipasoma thaliö ! ' ĩ na ma tä kuu hininöma , Epapötotiito a pi honipo kule .
50002027	Ma ta hini noai , ĩ pitili ta . A salipalo nö , a moni hotesoma . A moni hotesoma maaki , ' Ĩ na a kua päo ' Teusö a pi kuu maama . A salia tä , sa pi ota apama . A nomasoma aköna , pe epii sa pi honipo opa noa kipi . ' Paulo a pi honipo opa matimö ' ĩ na Teusö a pi pata kuu nö , Epapötotiito a toa komanöma
50002028	Ĩ na tä kuaö ha , kamakö na Epapötotiito sa simöpa pi topa kõa kule . Ĩ ma taa konanöma , makö pi mönaha apa kitä . Makö pi mönaha apaö ha , sa pi ota mataso kitä .
50002029	Ĩ na tä kuaö ha , kamakö na Epapötotiito a kopöma , Jesus a thapo naio kutenö , ' Aitaköö ! ' makö pi kuu nö , ma totiapala totio opapököö ! Epapötotiito a kua wi na , ĩ na ai töpö kua wi ĩ töpö totiapala opapököö !
50002030	Kamisa na makö kua naio maama kutenö , Epapötotiito anö sa pasilia pasipalöma . Ĩ a solo , Cristo a na samakö kalipaloma . Cristo a na samakö kalipalotima salo , a moni nomasoma . ' Sa nomaso kitä maaki , Cristo a na sa kalipalo satimo opa kitäö ! ' ĩ na Epapötotiito a pi kuuma .
50003001	Ipa pö ! Sa tä sãöka hötötöpo paio mai ha , ĩ na sa kuu pia kule . Sa kuu piale , kamakö na ĩ sa ta kateha waikioma maaki , ' Ĩ sa tä sãöka kõo wani ipöö ! ' ĩ na sa pi kuu mi . Makö noama pia salo , ĩ sa tä sãöka pi topa satia kõa kule . Teusö a na makö koka kutenö , pö pi mönahaikiö !
50003002	Pi naka . Ĩ na ai töpö kuu : ' Pili wa isi ola ösö hosapamo mi tä , ĩ Teusö ulupö wa mai kitäö ! Teusö a na wa tomöpo mai kitäö ! ' ĩ na ĩ töpö pi wani hole kuu nö , pili makö ösö waniapa pi topaö . Pole tä wani kuopa wi . Ĩ töpö wanisala apawö . Ĩ töpö na pö pi mosaia totikiö !
50003003	' Pili wa ösö hosalöma , Teusö a na wa topa sisaö ' ĩ na ai töpö kuu kule maaki , ĩ töpö holisimo opaö . Pili wa õsinö wanisala tä thaa pi topa apa wi , Teusö anö ĩ tä hosalöma , toitai wa kua sisaki . Pili makö ösö na kuno mai , pili makö õsi na Teusö a kalipaloma kutenö , Teusö a na makö totia apöpasoö . Teusö ma õsi pata thapo kutenö , makö Teusömo sinomo wi ĩ makö . Jesus Cristo a na makö koka kutenö , makö pi mönaha apaö . ' Pili makö ösö hosapamoa pälasoma , Teusö a na makö toita mai kitäö ! ' ĩ na makö pi kuu . ' Hösöka pili makö kuati päoö ha , makö totipo mai kitäö ! ' makö pi kuu kule .
50003004	Jesus Cristo a thapo pasio mai , ĩ töpö aiki , ' Hösöka pili sa kua päa kule maaki , sa kua pole ĩ sa topa waikia kule ' ĩ na töpö kuu wi , ĩ ta pitilia aköna , kamisa aiki , ' Hösöka pili sa kua päa kule maaki , sa kua pole ĩ sa topa waikia kule ' ĩ na sa pi kuu naina pi . Ai töpö na sa totiatalo satia apa asala pi .
50003005	Sa ose kupaso noai ha , kamisa na 8 tä mumi kua waikia tä , juteu sa kutenö , pili sa isi ösö ola hosapamonasoma . Isöhaeu , epöteu sa hilo kua naine ĩ sa . Pẽijamĩ tili sa . Ipa hao a , ipa nao a , ĩ na kilii töpönö epöteu töpö kai thaa nö , ĩ kama töpö kai sai kuoma . Epöteu kama töpö kai sai a hö̃töwö , kamisa kai sai a hö̃töwö , ĩ na samakö kai a kuapaloma . Moisés a kai a hini totio wi , ĩ patiseu töpö a hilo wi ĩ ai sa .
50003006	Sa kasiho opama salo , Jesus a thapo wi ĩ sa töpö peamatima . Moisés anö pata töpö noa thaa noai , ĩ sa ta hini totio opama . Ai töpönö sa kateha nö , ' Saulu anö Moisés a kai a hini mi salo , wanisala tä thatala apaö ' ĩ na ai tä pi kuu mosawio wi ai tä kuo maama .
50003007	' Ĩ na sa kuati kutenö , Teusö a na sa topa apaö ' ĩ na sa pi hole kuu paio kipili maaki , ' Ĩ na sa kuatima maaki , Teusö a na sa tomöpo mi ipöö ! ' ĩ na sa pi kuu nömöa kule . Cristo sa thapo pi topa kutenö , ĩ na sa pi kuu nömöa kule .
50003008	Awai . Ipa Jesus Cristo Kaikana sa taö wi ĩ tä topa satia salo , ' Cristo sa thapo mi tä , hösöka sa kua pätio wi ĩ tä pewö topa mi ' ĩ na sa pi kutii . Cristo sa tälö nö , ĩ a na sa koka naiki nö , ĩ na sa kua pia salo , Cristo sa thapo mi tä , ĩ tä , sa tä thama päo noai , ĩ sa tä pewö hosalöma . ' Wanisala tä hosa wi , ĩ nasimö tä kui na , sa kuati noai , ĩ na ĩ tä pewö kuö ' ĩ na sa pi kuu nö , ĩ sa tä pewö hosalöma . ' Moisés sa kai a hininöma , Teusö aiki , “ Wa toita apö ” ĩ na Teusö a kuu kitäö ! ' ĩ na sa pi kuu mai kitä . ' Cristo a pitili ' ĩ na sa pi kuu salo , Teusö anö sa totipali kitä .
50003009	
50003010	Cristo sa taö pi topa sisaö . Teusö anö Cristo a temöa komanöma , a lotete kupaso noai na , ĩ na sa lotete kupo pi topa hö̃töa kule . Cristo a pea kua noai na , ĩ na sa pea kua pi topa hö̃töoö . Cristo a noma tä , a kua noai na , ĩ na sa kua pi topa hö̃töoö .
50003011	' Ĩ na sa kuama , sa nomaso noai maaki , Teusö anö sa temöa hö̃töa kopamani kitäö ! ' ĩ na sa pi ku upaö .
50003012	' Ĩ na sa kua waikia kuleö ! ' sa kuu mane . ' Wanisala sa tä thatala mai , pe epii sa topa apa waikia kuleö ! ' ĩ na sa kuu mane . Ĩ na sa kuu mi sai maaki , sa kasiapalo opaö . Cristo anö sa täa konö noai , ĩ tä , Cristo aiki , ' Toitai a kua totikiö ! ' ĩ na Cristo a kuuma . Önö kutenö , toitai sa kuo pi topa apaö . Toitai sa kuo pi topa apa kutenö , sa kasiapalo opaö .
50003013	Ipa pö ! ' Wanisala sa tä thatala mai , pe epii sa topa waikia kuleö ! ' ĩ na sa pi kuu mai maaki , sa kuo paiopili , ĩ tä na sa pi motöa soatalo nö , ' Ĩ na a kua totio nömöoö ! ' Cristo a kuu wi ĩ tä na sa pi wasiso opaö .
50003014	Töpö läläapalo tä , noa tä täa pi topa salo , töpö kasiapalo kua wi na , ĩ na sa kasiapalo kua hö̃töoö . Jesus Cristo sa thapo kutenö , hi tä hẽtu ha Teusö a kupoli , ĩ aiki , ' Hapo . Kamisa totiatalo kua wi na , ĩ na wa totiatalo kua naiopö . Kamisa na wa kuo mapo mai ha , wa kua soatiopöö ! ' ĩ na Teusö a kuu piale , ĩ ipa noa tä waikiwö . Önö kutenö , sa kasiapalo opaö .
50003015	Ĩ na makö pewö kuaö ! Pe epii Teusö ma kai a hinia totilö noai , ĩ makö pewö aiki , ' Teusö a topa kua wi na , ĩ na makö kua pi topa salo , makö kasiapalo opapököö ! ' ĩ na makö pi kuupököö ! Ĩ na makö pi kuu totio mi tä , ' Ĩ na makö pi kuu totio mi salo ' ĩ na kamakö na ĩ na Teusö a kuu kitä .
50003016	Pe epii Teusö ma kai a hini totio maa noai maaki , ma ta hini waikio noai , ĩ ta hinia totilöheö !
50003017	Ipa pö ! Kamisa uömaö ! Kamisamakö kua wi na , ĩ na makö kuapököö ! Kamisamakö uöma wi ĩ töpö na pö mamo teteköö !
50003018	Ai töpö satehe epii töpönö Cristo a wanipo pasio nö , ' Wanisala tä hosali pia salo , hi ti pakalai ti ha Cristo a säpamonasomaö ! ' ĩ na ĩ töpönö ĩ ta kuu hini wani ipö pasi sai . Kamakö na ĩ sa ta wäsä waikitioma , huki ai töpönö Cristo a wanipoö ha , sa õsi ö̃kö pola nö , sa ta wäsä kõa kule .
50003019	Pea mapo mi ipii , ĩ tä uli hamö ĩ töpö huu pasio kitä . ' Teusö sa thapo wani ipö saiö ! ' ĩ na ĩ töpö pi wani kuu nö , Teusö a na ĩ töpö pi wasiso pasio mai , nii tä na töpö pi wasiso sisaö , tiko töpö suö na ĩ töpö pi wasiso sisaö , ĩ na ĩ töpö kua pasioö . Ĩ na ĩ töpö kua tä , ĩ töpönö wanisala tä thapala apati pole maaki , töpö kili mi . ' Ĩ na sa kua sinomo pasio päoö ! Sa topa waikia alu kuleö ! ' ĩ na ĩ töpö kuu pi wasöaö . Hi tä hẽtu ha tä uli kupoli , ĩ tä uli ha ĩ töpö pi tapomo pola nö kuno mai , hi masita tä uli na ĩ töpö pi tapomo sisaö .
50003020	Ĩ na ĩ töpö kua wi maaki , Teusö tä uli ha kamakö pi tapomo sinomo pasitioö . Hi tä hẽtu ha Teusö a kupoli , ĩ kamakö uli pö sai . Ĩ tä uli ha Jesus a kua lasoa . Makö täapa kõo läo wi , ĩ Jesus Cristo Kaikana a hilo wi ĩ a kua lasoa . Ĩ a na makö mamo läa kule . A huu kõo tä ,
50003021	makö äpätii , Jesus anö ĩ makö aipöpamani kitä . Jesus a ösö toita apö kui na , ĩ na makö thapamani kitä . Jesus a lotete epö salo , ĩ tä pewö na a simöo tao kua wi na , ĩ na makö aipöama thama taö öpa hö̃töo kuki kitä .
50004001	Ipa pö ! ' Ĩ na makö kua kitä kutenö , Cristo ma hula mai , ĩ a thaa totilöheö ! ' ĩ na kamakö na sa kuu kule . Makö pi ipawöö ! Kamakö na sa pi tapomo sinomoö . Kamakönö sa pi mönahapama wi ĩ makö . ' Hiliposö tili töpö na Cristo sa ta taöma sinomopili , ĩ töpö topa kule ' ĩ na kamakönö sa pi thama sinomoö . Ĩ na makö kua kutenö , ' Cristo a hula tihöö ! ' ĩ na sa kuu kule .
50004002	Ĩ na tä kua tä , Epósiasoma a , Sĩsikisoma a , ĩ na kilii töpö na ĩ na sa kuu pia kule . ' Jesus Kaikana ma thapo kutenö , pö hapalo pi hĩsuaha tihöö ! Pö hapalo makokoa totihoö ! ' ĩ na sa kuu kule . Ĩ nakö .
50004003	Ĩ na tä kua tä , kamisa na wa kalipalo naio totio wi ĩ wa na ĩ na sa kuu nömöo pia kule . ' Epósiasoma a , Sĩsikisoma a , ĩ töpö pi hatukupamanöö ! Ĩ töpö , Klemẽisi a , kamisa na ai töpö kalipalo naio wi ĩ töpö , ĩ na töpö kui , töpö kalipalo opama . Cristo ta topa apöle ĩ ta taöma hätäpo pia salo , ĩ töpö solo samakö kalipalo opama . Ĩ töpö a hilo pole , Teusö anö ĩ tä sãöka waikiköma . Töpö õsi palimii ĩ töpö a hilo pole ĩ tä sãököle , ĩ tä waheta na ĩ töpö a hilo wi tä sãökama sätäa waikia kule . Önö kutenö , Epósiasoma a , Sĩsikisoma a , ĩ na kilii töpönö Cristo ta taöma pia salo , kamisa na ĩ töpö kalipalo opa naioma kutenö , ĩ suö töpö hapalo pi hĩsuha wi , ĩ tä mapamanöö ! ' ĩ na sa kuu kule .
50004004	Jesus Kaikana a na makö koka kutenö , pö pi mönahapalo opa sinomoö ! ' Pö pi mönahapalo opa soatioö ! ' ĩ na sa kuu kõa kuleö !
50004005	' Ĩ töpönö ai töpö totiapala apawöö ! ' ĩ na ai töpö pi thamaö ! Jesus Kaikana a huu äwäho waikia kule .
50004006	Pö pi honipo ti ! ' Ĩ tä na sa pi honipo opaö ' makö pi kuu mai , Teusö a na ĩ ma tä pewö a kateha nö , ' Hapa . Wa topa kutenö , kawa na sa pi mönaha apaö ' ĩ na ĩ tä wakala pewö hamö ĩ na makö kuu nö , ' Ĩ tä thamaö . Ĩ tä thamaö ! ' ĩ na Teusö a na makö nako nö , ĩ na pö kuu sinomoö !
50004007	Ĩ na makö kuu sinomoö ha , Teusö anö makö pi topapalama apa wi ĩ tänö makö õsi noama totio kitä . ' Wi na Teusö anö wi na tä thama nö , makö pi topapalama apaö ? ' ĩ na makö pi kuu sinomo wi maaki , Jesus Cristo a na makö koka salo , Teusö anö makö pi topapalama wi ĩ tänö makö õsi noama kitä .
50004008	Ipa pö ! Sa tä sãöka mapo paio mi tä , ĩ na sa kuu pia kule . Tä toita apii ĩ tä , ' Ĩ tä topa apa ' ĩ na töpö kuu wi ĩ tä , ĩ na tä kui tä na pö pi tapomo sinomoö ! Ta pitilia apöle ĩ ta , tä totiatalo opati wi ĩ tä , tä makoko opii ĩ tä , ĩ na tä kui tä na pö pi tapomo sinomoö ! Tä wanisala mai ĩ tä , töpö pi pewö topama wi ĩ tä , ta topa apöle ĩ ta , ĩ na tä kui tä na pö pi tapomo sinomoö !
50004009	Kamakönö sa kai a huapili , ĩ tä thama totihoö ! ' Ĩ na makö kuapököö ! ' sa kuu sinomopili , ĩ na pö kua totihoö ! Kamisa kua sinomotipili na , ĩ na pö kua totihoö ! Ĩ na makö kua totioö ha , Teusö anö makö pi topama sinomo wi , kamakö na ĩ a kua naiki kitä .
50004010	Tä tetea waikipaso noai ha , ' Paulo a honimo hãtole kitäö ! Sitipa ma kö simönö nököö ! ' ĩ na makö ta kuu kõo noa . Ĩ na makö kuu kõoö ha , Jesus Kaikana a na sa koka naia kutenö , sa pi mönaha apa . ' Paulo ma pasilipalö nököö ! Sitipa ma kö simönö nököö ! ' ĩ na sutu ha ĩ na makö kuu waikioma maaki , ' Witi pili a na sitipa sama kö simöpalöpökö ? ' ĩ na makö pi kuuma .
50004011	' Paulo a honimo salo , a pea hãtoa . A pea salo , sitipa kökö a kateha kule ' ĩ na pö pi kuu ti ! ' Wi na taköö ! Ipa sitipa kökö kua ma apa saile taköö ! ' sa pi kuu mai kitä . Sa pi hatukua waikipamanöma kutenö , sa tä thapo waikile , ĩ tä na sa pi topa waikia kule .
50004012	Wani sa tä thapo mi , waiha wani sa tä thapo opaö , ĩ na sa kua thali . Sa pötö öpö , wani sa tä thapo opaö , ĩ na sa kua tä , sa pi topa apaö . Sa ohi , ipa wani tä mii , ĩ na sa kua tä , sa pi mönaha apa hö̃töa . Ĩ na sa kua maama maaki , Teusö anö sa pi hatukupamanöma salo , huki ĩ na sa kua totioö . ' Häö . Wi na taköö ! ' sa pi kuu mai kitä .
50004013	Cristo anö sa lotetepamapo salo , ĩ sa tä pewö thaa taö öpaö . ' Wi na sa kua pätakö ? ' ĩ na sa pi kuu mai kitäö !
50004014	Ĩ na sa kua kule maaki , sa pea tä , kamakö aiki , ' Paulo a pea apa sai taka ' ĩ na makö pi kuu nö , kamisa na sitipa ma kö simöpalöma . Sitipa ma kökö simöpalö noai , ĩ tä na , ' Hiliposö tili töpö topa apaö ' ĩ na sa pi kuuma .
50004015	Kamakö na Jesus ta topa apöle , ĩ sa ta wäsä tute tä , Masetônia tä uli ha sa kuoma , sa hulasolöma tä , kamakö na sitipa sa kö täa sisali kipili . Ĩ ma tä taö öpaö . Jesus a thapo wi ĩ ai töpönö sitipa kökö simöpa maapili . Hiliposö tili makönö kamisa na sitipa ma kö simöa sisapali kipili .
50004016	Tesalônika tä uli ha sa kua tä , ipa sitipa kökö matasoma ha , ai sitipa ma kö simöa somatali , ai ma kö sitipa simöa nömöa kotali , ĩ na makö kuama .
50004017	' Kamisamakö na Paulo anö sitipa kökö täli wi , ĩ tä pii sisaö ' ĩ na pö pi kuu tihöö ! Sitipa ma kö totoa salo , kamakö na Teusö anö noa tä totoa hö̃töki wi ĩ sa tä pi ipaö .
50004018	Kamisa na sitipa ma kö simöpalö noai , ĩ kökö sitipa kua apa soaleö ! Epapötotiito a na ma kökö simöpalö noai , ĩ sa kö tälö noai , ĩ kökö kua apa soaleö ! Sitipa ma kö simöpalö noai , ĩ tä na Teusö a pi mönaha . Hi masita tä uli ha Cristo a huu paio mi tä , Teusö a na sanöma makönö salo ma pö totoköpö , ĩ pö ĩsitama noai , Teusö a na ĩ tä ĩsini nisamö toita apa lasoma . Salo pö totokö noai , ĩ tänö Teusö a pi mönahapama kua noai na , ĩ na sitipa ma kö totota wi , ĩ na ĩ tänö Teusö a pi mönahapama kua hö̃töa kule .
50004019	Önö kutenö , ai tökö na makö honimo tä , kamakö na ipa Teusö anö ĩ tä totoma apa kitä . Teusö anö Jesus Cristo a simönö nö , tökö toita apii tökö thapo opöpoli , kamakö na ĩ ai tökö totoma apa kitä .
50004020	' Kawa toita apö . Wa topa apa asaö ! ' ĩ na pö̃ Teusö a na ĩ na makö kuupökö . Huki , ĩ na makö kuu soatiopökö . Hi masita tä uli mataso noai ha , ĩ na makö kuu hö̃töo soatiopökö . Ĩ nakö .
50004021	Teusö a thapo wi , Jesus Cristo a na ĩ töpö koka wi , ĩ töpö pewö na , ' “ Wa topa kule ? ” ĩ na Paulo a kuu kuleö ! ' ĩ na makö kuu ! Kamisa na Jesus a thapo wi ĩ töpö kua naio wi ĩ töpö aiki , ' “ Wa topa kule ? ” ĩ na hiliposö tili töpö pewö na wa tä sãököpalö nö , ĩ na wa kuu ! ' ĩ na ĩ töpö kuu kule .
50004022	Teusö a thapo wi , ĩ na ĩ töpö pewö kuu . Sesa Kaikana a sai pö pata ha töpö kalipalo wi , ĩ na ĩ töpö kuu totia apa kule .
50004023	Jesus Cristo Kaikana a na , ĩ na sa kuu : ' Ĩ töpö pewö totiapala apaö ! ' ĩ na sa kuu . Ĩ naköö !
51001001	Paulo sa . ' Paulo a simönöö ! ' Teusö a pi kuu ha , Jesus Cristo anö sa simöpalöma . Jesus Cristo anö sa simöa wi ĩ sa . Kamisa , Timóteo anö Jesus a thapo naio wi ĩ a , ĩ na kilii samakönö hi waheta sama tä simöpali ke .
51001002	Kolososö tili pö ! Teusö anö makö sokamakö noai , ĩ makönö Jesus ma hosa kõo mi ipii , ĩ makö na hi waheta sama tä simöpali ke . Kamakö hai ĩ pö̃ Teusö a na ĩ na sa kuu : ' Kolososö tili töpö totiapala apaö , töpö pi topapalama apaö , ĩ na wa töpö thamaö ! ' ĩ na sa kuu .
51001003	Kamakö hai ĩ Jesus Cristo pata tä hai ĩ pö̃ Teusö a na samakö hapalo nö , makö a wäsä nö , ' Aitaköö ! ' ĩ na samakö kuu kule .
51001004	' “ Jesus Cristo a pitili ” ĩ na kolososö tili töpö pi kutii , Teusö a thapo wi , kolososö tili töpönö ĩ töpö pewö pi ipaö , ĩ na kolososö tili töpö kua kulaliö ! ' ĩ na tä kuu wi sama ta hini kule . Önö kutenö , ' Aitaköö ! ' ĩ na samakö kuu kule .
51001005	Jesus Cristo ta pitili ipii ĩ ta topa apöle , kamakö na ĩ ta waloa somakö noai ĩ na ĩ ta kuuma : ' Waiha Teusö tä uli ha makö hua konasolöma , Teusö anö makö pi topapalama apa soatio kitäö ! Ĩ tä na makö mamo lätia kuleö ! ' ĩ na tä kuuma . Ĩ na tä kuu noai , ĩ ma ta hinima . Teusö tä uli ha makö waloköma , Teusö anö makö pi topapalama apa soatio wi , ĩ tä na makö mamo lätia kutenö , ' Jesus Cristo a pitili ' ĩ na makö pi kutii , Jesus a thapo wi ĩ ma töpö pewö pi ipaö , ĩ na makö kuaö .
51001006	Jesus Cristo ta topa apöle , ĩ tä uli pewö hamö ĩ ta pala salo , sanöma töpö satehe epii töpö pi topapalo opati kule . Ĩ tä kua pole na , kamakö na ĩ ta palalo nö , makö pi topapalo opa hö̃töa kule . Teusö anö makö noa mi totiapala apa totio wi , ĩ pitili ma ta hini soma noai , ĩ ma ta hininö nö , makö pi topapalo kuköma , huki makö pi topapalo opa soatia kule .
51001007	Jesus ta topa apöle , kamakö na Epapötaasö anö ĩ ta wäsäma . Epapötaasö sama pi ipaö . Jesus Cristo anö samakö simöaö , Epapötaasö a simöa naioö , ĩ na samakö pewö thamaö . Jesus anö Epapötaasö a simöa kutenö , a monimo mai a , a pitilimo opa nö , Epapötaasö anö makö pasilipa apatii .
51001008	Ĩ aiki , ' Kolososö tili töpönö ai töpö pi ipa wi , Teusö a õsi kua tolele ĩ anö ĩ tä totoköma ' ĩ na kamisamakö na ĩ na ĩ a kuuma .
51001009	Önö kutenö , kamisamakö na Epapötaasö anö makö a wäsäö ha , Teusö a na samakö hapalo sinomo nö , makö a wäsä matalo mi . Samakö wäo nö , ' Teusö ai . Kawanö wa tä pi ipa wi , ĩ tä na kolososö tili töpö taöma totihoö ! Wa tä pi ipa wi , kawa õsi kua tolele ĩ anö ĩ töpö na ĩ tä taöma totio nö , ĩ töpö pi hatukua totipalöö ! ' ĩ na Teusö a na ĩ na samakö kuu .
51001010	Teusö anö ĩ na makö thamaö ha , ' Ĩ na makö kuatipököö ! ' ĩ na Teusö a kuu wi , ĩ ma ta hinia totili kitäö ! Makö pi mönahapama sinomo kuki kitäö ! Hii ti mo pi siko opii mo pi lalo kua wi na , ĩ na kamakönö toita ma tä laloama kua hö̃töolö kitä . Teusö ma taö satia apa kitäö !
51001011	Teusö a na makö a kateha tä , ' Teusö ai . Kawa lotete sati ipii , ĩ tänö ĩ töpö pi lotetea totipamanöö ! ' ĩ na samakö kuu . Teusö anö makö lotetea totipamani ha , makö pea kule maaki , opii makö kasiapalo opati kitä . Makö pi mönaha apa salo ,
51001012	Teusö a na , ' Aitaköö ! ' ĩ na makö kuu kitä . Awai . Kamakö hai ĩ pö̃ Teusö a na , ' Aitaköö ! ' makö kuupökö . Teusö a wakala apii , Teusö a toita apii , ĩ anö kama hai ĩ töpö na a kaikanamo totio piale , ĩ ha Teusö a thapo wi ĩ töpö na tä totoa piale , kolososö tili makö na ĩ tä totoa naiki kitä . Teusö anö makö totia waikipalöma kutenö , makö täpäa naini kitä .
51001013	Mumi mumi tä na Sai tä sai patanö makö õsi uni pewö õkapoti tä , ĩ tä , Teusö anö makö õsi uni õkama kusöa kopalöma . Makö õsi uni kusöa kopalö nö , kama hai ĩ ulu Jesus a pi ipa wi , ĩ a kaikanamo totio wi , ĩ ha Teusö anö makö hilaköma .
51001014	Teusö a hai ĩ ulu anö makö täa konöma . Kamakönö wanisala tä thaa noai , Teusö a hai ĩ ulu Jesus Cristo anö ĩ tä noa thapalö nö , makö täa konöma .
51001015	Pö̃ Teusö a kui na , ĩ na pelupö Cristo a kuö toti ipö hö̃töwö . Teusö ma tapa mai maaki , Teusö ulupö Cristo ma tapa kuköma , Teusö ma tapa totiki . Teusö anö ĩ tä pewö thaa paio mai ha , kama hai ĩ pelupö a kuo somama . Pelupö a kuo soma noai ĩ Jesus Cristo a . Somi tä sai tä ĩ tä pewö thaa noai ĩ tä pewö na Teusö a hai ĩ pelupö a tolehea satia apa asa wi ĩ a .
51001016	Teusö anö pelupö a simöaö ha , pelupö anö ĩ tökö pewö thapalöma . Hi tä hẽtu hamö tökö kupoli ĩ tökö pewö , hi masita tä uli ha tökö kupai ĩ tökö pewö , ma tökö tapa wi ĩ tökö , ma tökö tapa mai ĩ tökö , Teusö a hai ĩ pelupö anö ĩ tökö pewö thapalöma . Teusö anö kama hai ĩ töpö simöta sinomo wi , ĩ ãju töpö a hilo wi , ĩ ãju töpö , sai töpö lotetea apöleĩ töpö , töpö kaikanamo lotetea apöle ĩ töpö , ai töpö na ĩ töpö kaikanamo sinomo wi ĩ töpö , Teusö a hai ĩ pelupö anö ĩ töpö pewö thapalöma . Teusö anö pelupö a lotete tolehapalama pia salo , pelupö na ĩ tökö pewö thapamanöma .
51001017	Ĩ tökö pewö kua paia mai ha , Teusö a ulupö kuo somama . Ĩ anö ĩ tökö pewö huopoö . Ĩ tökö pewö huopo salo , ĩ tökö pewö kua makokoa apötia kule .
51001018	Pili he hai , ĩ kama sai . Pili a sai hai , ĩ kamakö pasiwö . Jesus Cristo ma thapo wi ĩ makö kokamo sinomoti wi ĩ makö . Cristo anö makö simöa sinomo wi ĩ a . Cristo anö makö kokapalö nö , makö temöa komanöma . Teusö a ulupö kuo soma noai ĩ Cristo a . Ĩ töpö pewö na Cristo a kaikanamo asapö , Teusö anö a temöa kõa asa somamanöma . Önö kutenö , Cristo a hai ĩ pata tä sai .
51001019	Pö̃ Teusö a kui na , ĩ na pelupö a kuö toti naiwö , Teusö anö ĩ tä pi ipama .
51001020	Önö kutenö , ĩ tökö pewö täa koni pia salo , pelupö a simönöma . ' Hii ti pakalai ti ha ipa ulu a säpamonasopöö ! ' ĩ na Teusö a pi kuu nö , a simönöma . Ĩ tä , hii ti pakalai ti ha pelupö a säpamonasoö ha , Teusö anö ĩ tökö pewö täa konöma . Hi tä hẽtu hamö tökö kupoli , ĩ tökö pewö , hi masita tä uli ha tökö kupai , ĩ tökö pewö , ĩ na tökö kui tökö pewö konöma .
51001021	Teusö ma thapo paio mi tä , Teusö a na makö pã apama . Ĩ tä , ma wanipo opatima . Wanisala tä na makö pi tapomoa sisatiki nö , wanisala ma tä thatima .
51001022	Ĩ na makö kuatima maaki , Teusö a ulupö hai ĩ sanöma tä kupalo nö , a säpamonasoma kutenö , huki makö täa konö nö , kamakö na a noimo kõköma . Ĩ na Teusö anö makö thama waikioma kutenö , Teusö a na makö toitai , makö waloki kitä . Makö waloköma , Teusö aiki , ' Makö wanisala . Wanisala ma tä thaa noai ĩ makö ' ĩ na huki kamakö na ĩ na Teusö a kuu wi tä kua mai kitä .
51001023	' Jesus Cristo ta pitilia apa ' ĩ na pö pi kuu sinomoö ! Ĩ na makö pi kuu sinomoö ha , ' Makö wanisala ' ĩ na Teusö a kuu mai kitä . ' Jesus Cristo ta pitilia apa ' ĩ na makö pi kuu sinomoti ha , makö õsi lotete epö kitä . Sai pili a kolo lototoa apa tä , sai a ola lotete kua wi na , ĩ na wa õsi lotete kua hö̃töo kitä . Jesus wa hosa mai kitä . Sai a kolo lototoa apa kua wi na , ĩ na makö kua hö̃tököma , ' Jesus Cristo ta pitili ipö ' ĩ na makö pi kuu mapo mai kitä . Jesus Cristo ta topa apöle , ĩ ma ta hini noai , ĩ tä , kamakö aiki , ' Teusö anö makö täapa kõo läo totio kitäö ! ' ĩ na makö õsi kuu kua noai na , ĩ na pö õsi kuu mapo tihöö ! Hi masita tä uli pewö hamö sanöma töpö pewö kupai , ĩ hamö Jesus Cristo ta topa apöle ĩ ta wäsä waikioma . Paulo sanö ĩ sa ta wäsä sinomoti wi , ĩ tä na sa kalipalo sinomotii .
51001024	Kamisanö makö pasilipoö ha , ai töpönö sa peamati kuleö ! Cristo aiki , ' Kamisa pea kua noai na , ĩ na sa thapo wi , ĩ na ĩ töpö pea kua naio kitäö ! ' ĩ na a pi kuuma kutenö , ai töpönö sa peama soatioö . Cristo sa thapoö ha ĩ töpönö sa peamati pole , ĩ tä na sa pi mönaha kule . Cristo ma thapo wi , Cristo anö makö kokapalö noai , ĩ makö lö kui , ĩ Cristo pili a sai uni . Ĩ Cristo pili a sai uni na sa peati kule . Ĩ Cristo pili a sai uni na sa peati wi , ĩ sa tä pewö hötötöa totipali pia salo .
51001025	Cristo anö töpö kokapalö noai , ĩ tä uli pewö hamö ĩ töpö kupai , ĩ töpö pewö na sa kalipalo sinomo wi ĩ sa . Teusö anö sa simöpalö nö , ' Paulo ai . Ĩ töpö pewö na a kalipalo sinomoö ! Kolososö tili töpö na a kalipalo naioö ! Ĩ töpö na sa kai pewö a wäsä totihoö ! ' ĩ na Teusö anö sa noa thama .
51001026	Teusö sa kai a wäsä pole , nö patapö töpö na ai tänö ĩ ta wäsä paio maama . Ĩ töpönö ĩ ta taö paio maama . Huki ĩ ta hasulupo pole , Teusö ma thapo wi ĩ makö na ĩ ta wäsä kule .
51001027	Teusö aiki , ' Ta topa satia apöle ĩ ta wäsä paio maama maaki , huki ipa töpö na ĩ ta wäsä pia kuleö ! Juteu töpö pasi mai , ĩ töpö pewö na ĩ ta wäsä naio pia kuleö ! ' ĩ na Teusö a pi kuuma . Ta wäsä paio maa noai , ĩ na ĩ ta kuu : ' Kamakö õsi na Cristo a kua kuleö ! Kamakö õsi na Cristo a kua manu kule , Teusö a wakala apii , a toita apii , ĩ na Teusö a kui , ĩ na makö kupaso kitäö ! ' ĩ na ta kuu .
51001028	Ĩ Cristo sama ta wäsä sinomotii . Töpö kua makoko toita apii , sama töpö pewö thama pia salo , ĩ Cristo sama ta wäsä sinomoö . Cristo a na töpö kokaki salo , töpö makoko toita apii , ĩ na töpö kua wi , Teusö a na ĩ sama töpö waloama pi topa salo , samakö pi mosaiki nö , ' Ĩ na pö kua totihoö ! ' ĩ na samakö kuu nö , ' Ĩ na Cristo ta kuu kuleö ! ' ĩ na samakö kuu sinomoö .
51001029	Önö kutenö , Cristo sa wäsäti pamö , Cristo anö sa õsi lotete mapo kutenö , sa kasiapalo opati nö , sa kalipalo opatii . Sa kalipalo opati kutenö , sa motapo opatii .
51002001	Ta hiniheö ! Kamakö , laosiséia tili töpö , ai töpönö sa tapa pasia paia manahai ĩ töpö , ĩ na makö kui makö pewö na pe epii sa pi honipo opatii . Kamakö na sa pi honipo salo , sa kasiapalo opa nö , Teusö a na makö a wäsä sinomoö .
51002002	Makö pi lotetepasoö , makö noimasoö , makö pi hatukupasoö , ĩ na makö kupasopö , Teusö a na pe epii makö a wäsä sinomoö . Makö pi hatukua totipalo nö , Teusö anö tä hasulupama paio maa noai , ĩ ma tä taö kuki kitä . Teusö anö tä hasulupama paio maa noai , ĩ Cristo a . Cristo ma taö kuki kitä .
51002003	Cristo ma taö kuköma , Teusö anö sanöma töpö pi hatukua totipamani wi , ĩ anö makö pi hatukupamani kitä . Cristo ma taö kuköma , kamakö na Teusö anö ĩ tä pewö taöma apa kitä .
51002004	Önö kutenö , kamakö na ĩ na sa kuu kule : ' Ai töpö aiki , “ Ĩ naköö ! Ĩ naköö ! ” ĩ na ĩ töpö holisi kuu wi , ĩ ma ta hini nö , “ Ĩ ta topa hãtoa ” ĩ na makö pi kuu kule maaki , ma . Ĩ töpönö makö mönama päoö . Ĩ töpö na pö mönamamo tihöö ! ' ĩ na sa kuu kule .
51002005	Kamakö na sa pã apa kule maaki , kamakö na sa õsi kua manu kule , ĩ na sa kuu kule . Kamakö na sa pi tapotia kule . Sa pi tapotiki nö , makö kuati wi ĩ sa tä taö , ' Cristo a pitili ' ĩ na makö pi pewö kuu ösöho lotetea apöle ĩ sa tä taö , ĩ na sa tä taö kua apa salo , sa pi mönaha apa kule .
51002006	Jesus Cristo pata ma tä tälö noai , ĩ tä , ' Jesus pata tä pitili ' ĩ na makö pi kuu kukö noai na , ĩ na makö pi kuu kua soatiopököö ! Ĩ na makö pi kuu kua soatio nö ,
51002007	pili ti nasikilinö ti kolo lototoa apa kutenö , pili ti lotete kuo wi na , ĩ na Cristo a na makö kuköpöö ! Cristo a na ĩ na makö kuköma , ĩ na makö lotetea kua hö̃töpaso kitä . Sai pili a kolo lototoa tä , ola a sai lototoa hö̃töa soataa . Cristo a na makö kuköma kutenö , ĩ a na makö kuo soatiopököö ! ' Cristo a pitili ' makö pi kuuma kutenö , ' Cristo a pitili ' ĩ na makö pi kuu loteteaalöpököö ! Kamakö na Cristo ta wäsä tä , ĩ na ai tä kuu waikioma . ' Cristo a pitili ' ĩ na makö pi kuu loteteaalö pamö , Teusö a na , ' Aitaköö ! Wa totiatalo opatiwöö ! ' ĩ na makö kuu wi ĩ tä pala naisopököö !
51002008	Kamakö na ai töpö monimo nö , makö täa pi topa wi , ĩ töpö na pö pi mosaia totikiö ! Cristo a na makö kua kule maaki , tiko hamö ĩ töpönö makö tälölö pia salo . Önö kutenö , sanöma pata töpö pi kuu päo nö , ta wäsä sinomo noai , huki makö mönama pi topa wi ĩ töpönö ĩ pata töpö kai wäsä nömöo päoö . Cristo ta wäsä mai , sai töpönö ta wäsä wi , ĩ töpönö ĩ sai töpö kai a wäsä tolea päoö .
51002009	Jesus Cristo a hai , ĩ sanöma tä kupaso noai , Teusö a kui na , ĩ na ĩ a kuö toti naiwö .
51002010	Teusö anö Cristo a na makö kokamaköma kutenö , makö õsi temöa totipalöma . Huki makö õsi kulahamo waikia kule . Sai töpö lotete epii , ĩ töpö pewö na Cristo a kaikanamo sinomoö . Cristo a hai , ĩ pata tä sai .
51002011	Teusö anö Cristo a na makö kokamaköma kutenö , Cristo anö makö ösö uni hosapalöma . Sanöma töpönö pili isi ola ösö hanöpalö nö , ösö hosa sinomo wi , ĩ nasimö tä hai kuno mai . Cristo anö makö ösö uni hosapalö nö , wanisala ma tä thaa pi topa sinomo noai , Cristo anö ĩ tä hosalöma .
51002012	Makö mãi õmamo tä , maa maka ha Cristo a nomawö titia thakö noai na , ĩ na makö mãi õmamo tä , ĩ na makö uni titio kuo naioma . Ĩ na makö uni titio kuo naioö ha , Teusö anö Cristo a na makö kokamaki salo , Cristo a temöa thaa komanö noai na , ĩ na makö temöa thaa naia komanöma . Kamakö aiki , ' Teusö a lotete toti ipö nö kiliwö ia ! ' ĩ na makö õsi pi kuu totio wi , ĩ tänö makö temöa kõa naipalöma .
51002013	Juteu makö pasi mi ipii , ĩ makönö Teusö ma thapo mai ĩ makö kuoma kutenö , wanisala ma tä thatala apatima . Wanisala ma tä tha apatima kutenö , makö temöo maama . Nomawö makö uni kuoma . Nomawö makö uni kuo noai , Teusö anö ĩ makö temöa komanöma . Cristo a na makö koka kutenö , Cristo a temöa thaa kopalö noai na , ĩ na makö temöa thaa naia kõa soapalöma . Teusö anö makö temöa kopalö nö , wanisala ma tä thaa noai , ĩ tä na Teusö a hĩso noai , ĩ tä matasoma .
51002014	Wanisala ma tä thaa noai , waheta tä na ĩ tä pewö uni sãökama kuoma . Ĩ tä waheta na soatawö , ' Ĩ ai tä thaa tihöö ! Ĩ ai tä thaa tihöö ! Ĩ ai tä thaa tihöö ! Ĩ wanisala ma tä thama , ĩ ma tä noa thapali kitäö ! Wanisala ma tä thatalati noai , ĩ tä noa na Teusö anö makö peama hö̃töo kitäö ! ' ĩ na Moisés anö töpö noa thaa kõataloti noai , ĩ tä sãökama kuo naioma . Ĩ tä waheta uni kuoma maaki , hii ti pakala ti ha Jesus a sätämakö noai , ĩ ti ha Teusö anö ĩ tä waheta sãökama sätäa naimaköma , Teusö anö ĩ tä waheta sãökama pewö maa totipamanöma . ' Wanisala ma tä thatala apati noai , ĩ tä noa na wa peama kitäö ! ' tä kuu wi , ĩ tä pewö a hosa totilöma .
51002015	Hii ti pakalai ti ha Cristo a pi hĩta tä , sai töpö pata loteteo opa noai , Cristo anö ĩ tä hosalö nö , ĩ sai töpö utitipamanöma . Cristo anö ĩ sai töpö utitipamanö noai , ai töpö na ĩ tä möma hoka apama . Ĩ tä möma pia salo , sai töpö õkaiki nö , sai töpö õkala tä , Cristo a huulö pamö , sai töpö nokamaköma .
51002016	Önö kutenö , kamakö na ai töpö aiki , ' Ĩ tä oa tihöö ! Ĩ tuu koa tihöö ! ' ĩ na ĩ töpö kuu kule maaki , ĩ töpö a hini tihöö ! Ĩ na tä kua tä , ĩ töpö aiki , ' Kokamopö tä wakala kuköma , pö Teusömoö ! Ai pilipoma ose wai kua toitaki ha , makö Teusömo hö̃töo sinomoö ! Sápatu tä wakala na makö Teusömopököö ! ' ĩ na ĩ töpönö makö noa thaa sinomo wi , ĩ ta hinia naio tihöö !
51002017	Cristo a walo paio mi tä , juteu töpö Teusömo noai , ĩ tä hai , ĩ Cristo a uni kua paioma . Huki Cristo a sai tapamoa waikilasoma .
51002018	' Juteu töpö Teusömo kua sinomo kua noai na , ĩ na makö Teusömo kua naiopököö ! ' ĩ na ai töpönö makö noa thaa wi , kamakö na ĩ töpö aiki , ' Makö kuati wi ĩ tä wanisala ' ĩ na ĩ töpö kuu kule maaki , ĩ töpö a hini tihöö ! Ĩ töpö aiki , ' Ma tä tai mio wi , kamisa na Teusö anö ĩ tä tapamoma asaö ' ĩ na ĩ töpö kuu . Ĩ na ĩ töpö kuu nö , ' Makö Teusömo pi topa totia tä , nii tä oa paio maikiö ! ' ĩ na ĩ töpö kuu holisimo opaö . ' Teusö a na makö hapalo kua wi na , ĩ na ãju töpö na ĩ na pö hapalo kua hö̃töoö ! ' ĩ na ĩ töpö kutiwö . Ĩ töpönö Teusö a kai hini totio mai ha , kama töpö pi saimo päo nö , töpö kuti päoö . ' Sa wäo tao opa asa wi ĩ sa ' ĩ na ĩ töpö holisi kuti päoö .
51002019	Cristo anö makö pewö simöa sinomo wi , ĩ töpönö ĩ a thapo manai , ĩ töpönö Cristo a hulaköma . Cristo a na ĩ töpö koka mi . Cristo anö makö simöa sinomo wi , ĩ pili a he . Cristo pili a sai lö kui , ĩ kamakö pasiwö . Thuu tupö tipöa , somanai totopö kua , ĩ na tä kua kule na , Cristo anö makö kokapalöma , ĩ na makö kua hö̃töpasoö . Ĩ na makö kuama , Cristo anö makö patamani . ' Ipa töpö patasopököö ! ' ĩ na Teusö a pi kuu salo , Cristo anö makö kokapalö nö , makö patamani .
51002020	Cristo a noma tä , kamakö uni noma naisoma kutenö , sai töpönö makö uni õkapalöma maaki , Teusö anö makö uni kusöa kopalöma . Hi tä hẽtu ha ĩ sai töpö kaikanamoö , hi masita tä uli ha sanöma töpö simöa naioö , ĩ na sai töpö kua wi , ĩ töpö na makö kusöa kopalöma . Önö kutenö , wi na makö pi kuu salo , hi tä uli ha Teusö a thapo mai , ĩ töpö kua kuatile na , ĩ na makö kua kua naitioö ? Kamakö na ai töpö aiki , ' Hi tä po tihöö ! Hi tä oa tihöö ! Hi tä höpöa tihöö ! ' ĩ na ai töpönö makö noa thaö ha , wi na makö pi kuu salo , ĩ ma ta hini toita apa kule ?
51002021	
51002022	Sanöma makö iapö , nii tä kua . Ma tä oalöma , tä mato soaö . Ĩ na tä kua sinomo wi maaki , ' Hi tä höpöa tihöö ! Hi tä oa tihöö ! ' ĩ na ĩ töpö ta kuuwö . Sanöma töpö pi saimo päo wi , ĩ töpönö ĩ ta wäsä sinomo päoö .
51002023	' Makö Teusömo totio pi topa salo , ĩ töpönö makö noa thaa wi , ĩ ma ta hininöpöö ! ' ĩ na makö pi kuu kule maaki , makö noa thaa wi , ĩ töpö pi saimo päo nö , ta wäsä päoö . ' Hi tä höpöa tihöö ! Hi nii ma tä oa maikiö ! ' ĩ na ĩ töpö kuu ha , ai makö aiki , ' Makö noa thaa wi ĩ töpö pi hatuka apaö ' ĩ na makö pi kuu kule maaki , ĩ töpö pi hatukua mi . ' Kama wa honio sapa kõo wi ĩ tä topa ' ĩ na töpö kuu . Ĩ na töpö kuu wi tä kua kutenö , ai makönö ĩ tä pewö a hininö nö , ' Ĩ töpönö makö noa thati pole , ĩ töpö pi ta hatukua apöle ' ĩ na ai makö pi kuu kule maaki , ĩ töpö pi hatukua mane . Ĩ töpönö wa noa thaa wi ĩ wa ta hini kule maaki , wanisala wa tä thaa pi topa wi , ĩ tä na wa wasuo tao mai kitä . Wanisala wa tä thaa pi topa wi , ĩ wa tä thaa soatioolö kitäö !
51003001	Cristo a temöa konaso noai , ĩ tä , Cristo a na kamakö uni temöa kõa naisoma . Önö kutenö , hi tä hẽtu ha Teusö a kotö ha Cristo a lotio wi , ĩ tä uli ha tä kule , ĩ tä na pö pi wasiso totihoö !
51003002	Cristo a nomaso noai , ĩ tä makö uni noma naisoma . Teusö a na Cristo a kutio kua wi na , ĩ na makö õsi temöa apati wi , ĩ na Teusö a na ĩ na ĩ tä kutia kua naia hãtoa lasoa . Makö õsi temöa apa wi , Teusö a na ĩ tä kua naitia kutenö , hi masita tä uli ha tä kua wi , ĩ tä na makö pi tapotio mai , hi tä hẽtu ha tä kupoli , ĩ tä na makö pi tapoa sisatiki nö , ĩ tä pii totihoö !
51003003	
51003004	Cristo a temöa konaso noai , kamakö õsi ha ĩ a kutia kutenö , makö õsi temötioö . Cristo anö makö õsi temömani wi , sanöma makö na ĩ a tapamo konasoma , ai töpö aiki , ' Ĩ a toita apö ' ĩ na töpö kuu kitä . Ĩ a tapamo konaso tä , makö tapamo naio tä , ' Ĩ töpö toita apö ' töpö kuu naio kitä .
51003005	Önö kutenö , sanöma makönö wanisala ma tä thaa pi topa apati wi ĩ tä noma totimanöheö ! Ai tiko tä suö na makö mamopalo wi ĩ tä , ai suö makönö ai wano ma töpö mamopalama wi ĩ tä , sami sami ma tä thaa wi ĩ tä , wanisala ma tä thaa pi topa apa wi ĩ tä , ĩ na tä kui tä maa totipamanöheö ! Wani tä na makö pi wasisopalo opa sinomoti wi , ĩ tä maa naipamanöheö ! Teusö ma thapo mai , ai tiko ma tä thapo pikio wi , ĩ na ĩ tä wanisala kua wi na , ĩ na wani tä na makö pi wasisopalo opati wi , ĩ na ĩ tä wanisala kua naio soataö .
51003006	Teusö a kai hini totio mai , ĩ töpönö ĩ wanisala tä pewö thaa wi , ĩ töpö na Teusö a hĩso opa nö , töpö peama kitä .
51003007	Teusö ma thapo paio mi tä , ĩ wanisala ma tä thaa pi topa apa sinomoti salo , wanisala ma tä thaa sinomo opatima .
51003008	Ĩ na makö kuatima maaki , huki ĩ tä hosalöheö ! Hĩso wi ĩ tä , waitilimo wi ĩ tä , höla wi ĩ tä , ĩ na tä kui tä pewö hosalöheö ! Ai ma ta kateha hiopöa maapököö ! Makö hapalo samia maapököö !
51003009	Haloi ösö hotei ma ösö hasupalö nö , ma ösö hosalö nö , tutei ösö ha makö haloa nömöki , ĩ na makö kua kua wi na , ĩ na wanisala ma tä thati noai , ĩ ma tä hosalö nö , tute tä na makö uni haloa nömököma . Önö kutenö , makö hapalo hẽtupaso nö , makö hapalo holisimo maikiö ! Teusö anö makö tutepalöma . Teusö a kua kuati wi na , ĩ na Teusö anö makö thamati kule . ' Ipa töpönö sa taö totia apököpököö ! ' ĩ na Teusö a pi kuu salo , ĩ na makö thama apatii .
51003010	
51003011	Teusö anö makö tutepalöma kutenö , ' Juteu wa mai kitä . Tiko wa pasiwöö ! ' ĩ na tä kuu wi tä kua mai kitä . ' Wa hapalo tikopö pasii , ĩ wa ' tä kuu wi tä kua naio mai kitä . ' Waheta tä na wa pi hatukupo mi ipii ĩ wa pasiwö ' ĩ na tä kuu wi tä kua naio mai kitä . ' Noa mi wa kalipalo mai , ĩ wa asawöö ! ' tä kuu wi tä kua mai kitä . Ĩ na tä kua tä , ' Ai pata tä na noa mi wa kalipalo pätio wi ĩ wa pasiwöö ! ' ĩ na tä kuu wi ĩ tä kua mi ipö . Teusö anö makö pewö tutea waikipalöma kutenö , ' Cristo makö . Cristo ma thapo wi ĩ makö pewö ' ĩ na tä kuu wi tä kua asaa . Kamakö õsi pewö na Cristo a pilia totia waikia kutenö , ĩ na tä kua asaö .
51003012	Teusö anö makö thapo pia salo , makö sailö nö , makö thaa sokaköma . Teusö anö makö pi ipa wi ĩ makö . Önö kutenö , toita ma tä thaa wi , ai töpö na ĩ tä möma sinomoö ! Ai töpö pea tä , ĩ töpö na makö pi honipo opa nö , ma töpö totiapala sinomopököö ! ' Pata sa sai waikiwö ' ĩ na pö pi kuu tihöö ! Makö höla soatalo mai , opii makö hapalo totiopököö !
51003013	Ai töpö na makö hĩso soatalo mai nököö ! Ai tänö kawa na wanisala tä thaö ha , kawa aiki , ' Pälaö ! Kamisa na ĩ anö wanisala tä thaa pole , ĩ a na sa hĩso mai kitäö ! ' ĩ na pö pi kuuto totihoö ! Cristo pata tä aiki , ' Wanisala wa tä thaa noai , ĩ tä na sa hĩso mai kitäö ! ' ĩ na Cristo a kuu kua noai na , ĩ na ai sanöma töpö na ĩ na pö kuu totiataloö !
51003014	Ĩ na makö kua nö , pö noimaso makokoa totihoö ! Makö pewö noimaso makokoa totia tä , toitai makö kupalo toitio kitäö !
51003015	Makö pi wi na takömo tä , Cristo a na makö hapalo nö , ' Kawanö samakö pi topapalama wi ĩ tänö samakö õsi pi makokapalama lätioö ' ĩ na pö kuu ! Makö höla mai , makö noimasoö , makö pi topapalo sinomoö , ĩ na makö kuatipö , Cristo anö makö nakalö nö , makö kokapalöma . Makö kokapalöma , satehe epö makö maaki , samii makö kupasoma . Teusö a na , ' Aitaköö ! Teusö wa totiatalo opa asawöö ! ' ĩ na pö pi kuu sinomoö !
51003016	Cristo ta topa apöle , kamakö õsi ha ĩ ta kuo totiopöö ! Makö pi mosaia totiki nö , Cristo ma ta wäsä nö , makö pi hatukupaso sinomopököö ! Teusö tä waheta na ama ta kule ĩ ta , Jesus Cristo ama ta , Teusö a õsi kua tolele ĩ anö ama ta totoma wi ĩ ama ta , ĩ na ama tökö a kule , ĩ ma tökö a thaa sinomopököö ! Ĩ ama ma tökö a thaa pola nö , ' Aitaköö ! Teusö wa totiatalo opatiwöö ! ' ĩ na makö kuutopököö !
51003017	Önö kutenö , ai töpö na makö hapalo tä , ' Jesus pata sa tä thapo wi ĩ sa ' ĩ na makö pi kuu totila nö , pö hapaloö . Makö kuati wi , ĩ tä na Jesus pata ma tä pi mönahapamanöpököö ! Jesus ma pi mönahapamanö nö , ĩ anö makö totiapala apa sinomoti manu kui , kamakö hai ĩ pö̃ Teusö a na kamakö aiki , ' Aitaköö ! Wa totiatalo opatiwöö ! ' ĩ na pö kuu sinomoö !
51003018	Pusopö pö ! Cristo ma thapo salo , kamakö hai ĩ peanopö töpö a hini totiataloö !
51003019	Peanopö pö ! Kamakö hai ĩ pusopö töpö noima totihoö ! Ĩ töpö peama mai , töpö totiapala apaö !
51003020	Ulu pö . Cristo ma thapo salo , kamakö hai ĩ pö̃ a , pöpönö a , ĩ na töpö kui ma töpö a hini totiataloö ! Kamakönö ĩ ma töpö a hini totiatalo wi , Teusö anö ĩ tä pi ipaö .
51003021	Pö̃ pö ! Pöpönö pö ! Kamakö hai ĩ ulu töpö hĩsuma maikiö ! Ma töpö hĩsumaö ha , ĩ ulu töpö õsi pi wanisala apa kuki kitäö !
51003022	Pata töpönö makö kalipalama sinomo pätio wi ĩ pö ! Sanöma pata töpönö makö kalipalama sinomoti wi , ĩ töpö a hini totiatalo sinomoö ! Kamakö aiki , ' “ Wa kalipalo tao opawö ” ĩ na pata sa tä pi thama pia salo , ĩ a mamo tetela tä sa kalipalo opa sisaö ' ĩ na pö pi kuu ti ! Ĩ töpö mamo teteo mi päla tä maaki , Teusö ma pi ipa salo , makö holisimo mai , pö kalipalo makokoa totioö !
51003023	Makö kalipalo tä , pö kasiapalo totihoö ! Makö kalipaloti pola nö , ĩ na makö pi kuupöö ! ' Sanöma makö na sa kalipalo sisa maneö ! Teusö pata tä na sa kalipalo totia kuleö ! ' ĩ na makö pi kuu sinomopököö !
51003024	Ĩ na makö pi kuu nö , ' Sa kalipaloti wi ĩ tä noa na ipa Jesus Cristo pata tänö sa täpäli kitäö ! ' ĩ na makö pi kuu ! Cristo pata tä na makö kalipalo totio opati wi ĩ makö na , Cristo aiki , ' Waiha ipa töpö na noa sa tä totoki kitäö ! ' ĩ na Cristo a kuu totioma .
51003025	Ĩ na tä kua tä , ai töpönö wanisala tä thaa noai , ĩ tä noa na Teusö anö ĩ töpö peama kitä . Waiha Teusö anö sanöma töpö pewö kokapalö nö , ai töpönö wanisala tä thaa noai ĩ tä noa na ĩ töpö pewö peamaö , toitai tä thaa asa noai , ĩ töpö pewö na noa tä toita apii tä totoa asaki , ĩ na Teusö anö sanöma töpö pewö thama ösöho kitäö !
51004001	Ai ma töpö kalipalama sinomo wi ĩ pata pö ! Ĩ töpö peama mai , töpö kalipalama makokoa totihoö ! Ĩ ma töpö kalipalamati pola nö , ' Hi tä hẽtu hamö pata tä kupoli , ĩ anö sa simöa sinomo hö̃tötio wi ĩ sa ' ĩ na makö pi kuupökö .
51004002	Teusö a na makö hapalo sinomoö ! Teusö a na makö hapalo pola nö , makö pi mosaia totiki nö , Teusö a na , ' Aitaköö ! Wa totiatalo opatiwöö ! ' ĩ na makö kuu !
51004003	Teusö a na makö hapalo nö , samakö a wäsä naio nö , ' Teusö ai . Paulo anö kawa kai a wäsä hoka apapö , ĩ tä totoköö ! Sutu ha Cristo ta wäsä paio maa noai , huki Paulo anö ĩ ta wäsäpö , ĩ tä totoa naikiö ! ' ĩ na Teusö a na ĩ na makö kuu ! Paulo sanö Cristo sa ta wäsati ha , hi a sai päka lototoa wi , ĩ a sai õsi ha ai töpönö sa õkapalö nö , sa titiköma , hisa ha sa õkama titia soa kuleö !
51004004	Önö kutenö , Teusö a na wa hapalo nö , ' Paulo anö Cristo ta wäsä hoka kõopö , ĩ tä totoköö ! Wa tä totokö nö , Paulo anö ta wäsä makoka apa wi , ĩ tä totoköö ! ' ĩ na makö kuu ! Cristo sa ta wäsä makoka apati wi , Teusö anö ĩ tä pi ipa kutenö , ĩ na makö kuupököö !
51004005	Cristo a thapo mai , ĩ töpö na makö kua naia salo , makö pi mosaiki nö , pö kua naikiö ! Ĩ na makö kua naitio nö , kamakö aiki , ' Huki hi töpö na Cristo sa ta wäsäpö , tä kupo hãto kimatiö ! Huki sa ta wäsä totiopököö ! ' ĩ na pö pi kuu totihoö !
51004006	Ĩ na makö pi kuu nö , ai töpö na makö hapalo salo , pö hapalo wanisala tihöö ! Toitai pö hapalo makokoa sisaöö ! Nii tä na mötati wa tä kemaköma , ai töpönö ĩ tä oalö nö , ' Ĩ nii tä mötati toita apö . Tä toita apö ' ĩ na töpö kuu . Ĩ na töpö kuu kua wi na , makö hapalo wi ai töpönö ĩ ta hini nö , ' Ĩ ta topa apa ' ĩ na ma töpö pi thamapököö ! Makö hapalo wi ĩ tä na ai ma töpö pi topapalama apapököö ! Kamakö na ai töpönö tä hini pi topa tä , ' Ĩ naköö ! Ĩ naköö ! Ĩ naköö ! ' pö kuu makokoa mosaia totioö !
51004007	Ĩ na tä kua tä , kamakö na Síkiku a waloikitö nö , sa kuati wi ĩ ta wäsä taso kitä . Síkiku anö Jesus Cristo a thapo naio wi ĩ a . Ĩ sa pi ipaö . Jesus pata tä na ĩ a kalipalo makoka apa naioö . Ĩ a solo samakö kalipalo sinomoö .
51004008	Síkiku anö makö pi lotetea totia kopamanöpö , kamakö na ĩ sa simöpa pia kule . Samakö kuati pole , ĩ anö ĩ ta wäsä taso kitä .
51004009	Onésimo sa simöpa naio pia kule . Kamakö hai , ĩ ai a . Onésimo anö Cristo a thapo naio wi ĩ a . Ĩ a monimo mai , a noimo soatioö . Ĩ sama pi ipa naioö . Ĩ a , Síkiku a , ĩ na kilii , kamakö na ĩ töpö waloikitö nö , hisa ha samakö kuati pole , ĩ tä pewö a wäsä kitä .
51004010	Titita wi ĩ a sai ha sa titile , ĩ a sai ha Atisötaku a titia naia kule . Kolososö tili makö na Atisötaku aiki , ' Makö topa kule ? ' ĩ na a kuu kule . Ĩ na Pahanapé a hai ĩ soli Marcos a kuu naia kule . Kamakö na Marcos sa wäsä waikioma maaki , huki sa wäsä kota kule . ' Kamakö na Marcos a huu tä , ma totiapalaö ! ' ĩ na sa kuu kota kuleö !
51004011	Josué a , ĩ Jusötu a hilo kua naine , ĩ aiki , ' Makö topa kule ? ' ĩ na kamakö na ĩ a kuu naia kule . Atisötaku a , Marcos a , Jusötu a , ĩ na töpö kui töpö hai , ĩ juteu töpö . Jesus a thapo wi ĩ töpö pewö . Sanöma makö na Teusö a kaikanamo totiopö , ĩ sama tä walomaki pia salo , ĩ töpö solo samakö kalipaloti kule . Kamisa na ai juteu töpö kalipalo naio maama . Atisötaku a , Marcos a , Jusötu a , ĩ na kilii töpönö sa pasiliapala apa soa sisatioö .
51004012	Epapötaasö aiki , ' Makö topa kule ? ' ĩ na ĩ a kuu naia kule . Kamakö hai , ĩ ai a naiwö . Jesus Cristo a na a kalipalo sinomo wi ĩ a . Teusö a na a hapalo nö , pe epii kamakö a wäsä sinomoö . A hapalo nö , ' Teusö ai . Kolososö tili töpö pi loteteapalamaö ! Ĩ töpö õsi pata totipamanöö ! Wa tä thama pi topa apa wi , ĩ töpönö ĩ tä thama totio opa wi , ĩ tä totoköö ! ' ĩ na Teusö a na ĩ na Epapötaasö a kuu sinomoö .
51004013	' Ĩ anö , kamakö , laosiséia tili töpö , ietápolisö tili töpö , ĩ na makö kui makö pewö pasilipo pi topa salo , a kasiapalo opati kule ' ĩ na kamakö na sa kuu kule .
51004014	Lucas anö töpö ononopama sinomo wi , ĩ sama pi ipa wi ĩ a , Temasö a , ĩ na töpö kui töpö aiki naiwö , ' Makö topa kule ? ' ĩ na ĩ töpö kuu naia kule .
51004015	Laosiséia tili töpönö Jesus a thapo wi ĩ töpö , Nĩpasoma a , Nĩpasoma a sai pö ha Jesus a thapo wi ĩ töpö kokamo sinomo wi ĩ töpö , ĩ na töpö kui töpö na makö hapalo nö , ' “ Makö topa kule ? ” Paulo a kuu kuleö ! ' ĩ na pö kuu !
51004016	Hi waheta ma tä möö nö , ma tä kateha waikio noai ha , laosiséia tili töpönö Jesus a thapo wi ĩ töpö kokamo sinomo wi , ĩ töpönö hi waheta tä möö nömöopö , ĩ töpö na ĩ tä simöa tolea nömönöö ! Ĩ na tä kua tä , laosiséia tili töpö na waheta sa tä simönö noai , kamakö na ĩ töpönö ĩ tä waheta simöa tolea nömöo piale , ĩ ma tä möö nömöoö !
51004017	Akipu a na kamakö aiki , ' “ Ĩ na kamisa na ĩ na a kalipalo kua totihoö ! ” ĩ na Teusö anö wa noa thaa noai , ĩ na a kalipalo kua totihoö ! ' ĩ na makö kuu !
51004018	Kamisa ami sainö hi sa tä sãöka totio pia kule : ' Makö topa kule ? ' ĩ na Paulo sa kuu kuleö ! Titita wi , ĩ a sai ha sa titile , ĩ tä na pö pi motöo tihöö ! Teusö a na sa hapalo nö , ' Kolososö tili töpö totiapala totihoö ! ' ĩ na sa kuu kule .
52001001	Paulo sa , Silas a , Timóteo a , ĩ na samakö kui samakönö kamakö na hi waheta sama tä simöpali ke . Mi ha , Tesalônika tä uli ha makö kokamo sinomo wi , ĩ makö na hi waheta sama tä simöpali ke . Kamakö hai ĩ pö̃ Teusö anö makö thapo wi , ĩ makö na . Jesus Cristo Kaikana tänö makö thapo naine , ĩ makö na hi waheta sama tä simöpali ke . Ĩ na samakö pi kuu kule . ' Kamakö hai ĩ pö̃ Teusö a , Jesus Cristo Kaikana tä , ĩ na kilii töpönö makö nö toa apapököö ! Makö pi mönahapalama apapöö ! ' ĩ na samakö pi kuu kule .
52001002	Kamisamakönö makö a kateha sinomoö . Teusö a na makö a kateha sinomoö . Makö a kateha tä , ' Aitaköö ! Ĩ töpö totiatalo opa sai taköö ! ' Teusö a na samakö kuu sinomoö .
52001003	Kuu sinomo nö , ' Hapa . Tesalônika tili töpö aiki , “ Jesus a pitili ” ĩ na ĩ töpö pi kuu salo , ĩ töpö kasiapalo opa thaliö ! Ĩ töpönö wa pi ipa salo , töpö kalipalo opa nö , ai töpö totiapala sinomo thaliö ! ' ĩ na Teusö a na samakö kuu nö , ' “ Jesus Cristo Kaikana tä huu kõo kitäö ! ” ĩ na tesalônika tili töpö pi kuu salo , wa hosa mai kitäö ! ' Teusö a na ĩ na samakö kuu sinomoö .
52001004	Ipa pö ! Teusö anö makö pi ipaö . Kama hai ĩ pelupö makö thapali pia salo , makö saia totilöma .
52001005	Õsi topapalama sinomo wi , ĩ sama ta wäsä nö , samakö kuu päo maama . Teusö a õsi kua tolele , ĩ anö samakö pi hatukupamanöma kutenö , ' Pitili ta ' samakö pi kuu totioma . Ĩ na samakö pi kuu salo , sama ta wäsä totio kipili . Sama ta wäsä tä , kamakö õsi na Teusö a õsi kua tolele , ĩ a kalipalo opama . ' Jesus a thapo wi , ĩ na ĩ töpö hole kuati ta o ' ĩ na makö pi thama pia salo , kamakö na samakö hamamo tä , toitai samakö huu ha ,
52001006	kamakönö samakö uöma thali . Jesus Kaikana ma uöma naio thali . Sama ta wäsäpili , ĩ ma ta hininöma kutenö , ai töpönö makö peama apama maaki , Teusö a õsi kua tolele , ĩ anö makö pi mönahapamanöma .
52001007	Ĩ na makö kuama kutenö , ai töpö aiki , ' Ĩ na ĩ töpö kua kuati wi na , ĩ na sa kua kua naitiopököö ! ' ĩ na ai ma töpö pi thamama thali . Masetônia tä uli ha Jesus a thapo wi ĩ töpö kule ĩ töpö , Akaia tä uli ha Jesus a thapo wi ĩ töpö kua hö̃töle ĩ töpö , ĩ na töpö kui ma töpö pi thamama thali .
52001008	Makö kule , ĩ tä uli ha Jesus ta palasoma . Masetônia tili töpö , akaia tili töpö , ĩ na töpö kui töpö na Jesus ta hinia paukua sisa maama . Ĩ tä uli pewö hamö , Jesus ma thapo wi , ĩ ta hinia paukua naia soalöma . Jesus ta hinia paukua waikilöma kutenö , ' Ĩ töpö na sama ta wäsä nököö ! ' samakö pi kuu mane .
52001009	Kamisamakö na masetônia tili töpö , akaia tili töpö , ĩ na töpö kui töpö pewö hapalo nö , ' Paulo a hamamo tä , tesalônika tili töpö pi mönaha apa salo , ĩ töpönö Paulo a noiapala apa läoma thaliö ! ' ĩ na töpö kuu thali . Ĩ na töpö kuu nö , ' Tesalônika tili töpönö hii ti ukutupö , söpala ösökö ukutupö , ĩ na tökö ukutupö kui tökö ukutupö na töpö noamamo sinomoti noai , ĩ tökö ukutöpö a hosalehe nö , Teusö a täa nömöananöma thaliö ! Teusö a temii , a pitilii , ĩ a na ĩ töpö kalipalo pi topa apa sisa thaliö ! ' ĩ na töpö pewö kuu thali .
52001010	Ĩ na töpö kuu nö , ' “ Hi tä hẽtu ha Teusö a hai ĩ pelupö a kupoli , hisimö ĩ a huu kota pia lasoi , ĩ sama walo taa soatia kuleö ! Teusö a hai ĩ pelupö Jesus a hai , ĩ a noma totisoma maaki , pö̃ anö a temöa komanöma . Sanöma makö pewö wanisala wi , ĩ tä na Teusö a hĩsolo nö , makö peama piale , ĩ tä na Jesus anö makö noamaö ” ĩ na tesalônika tili töpö kuu thaliö ! ' ĩ na töpö pewö kuu thali .
52002001	Ipa pö ! Kamakö na samakö hamamo nö , samakö kuo pätio maapili . Ĩ ma tä taö waikia kule .
52002002	Kamakö na samakö hamamo paio mi tä , Hiliposö tä uli ha samakö peama apatima . Samakö wasiama noai ĩ ma tä taö waikia kule . Samakö wasiama apatima maaki , Teusö anö samakö kili mapamanöma kutenö , kamakö na sama ta wäsä pi topa apa kipili . Teusö anö töpö pi topapalama wi , ĩ sama ta wäsä kili maama . Ĩ sama ta wäsä kili mi ha , ai töpönö samakö wanipo opama maaki , kamakö na Teusö sama ta wäsä kili maama .
52002003	Ai töpönö samakö mönama pasila tä kuno mai , samakö pi hatuku upii samakönö Teusö sama ta wäsätii . Samakö pi hatuka apa salo , ' Ĩ naköö ! Ĩ na makö kuapöö ! ' ĩ na samakö kuu . ' Hiopö sa tä thaa pi topa salo , ĩ töpö na sa hamamo nö , Teusö sa ta wäsäa päo pia kule ' ĩ na samakö pi kuu mi . Samakö wäo nö , makö mönama mi ipö .
52002004	Teusö anö samakö wapa paio nö , ' Awai . Makö pitilimo opa kutenö , ĩ töpö na Jesus ma ta wäsä sinomopököö ! ' ĩ na Teusö a pi kuu salo , ĩ sama ta wäsäti kule . Jesus sa ta wäsä makokaö ha , ' Aitaköö ! Ĩ ta topa apöle ' ĩ na ai töpö pi kuu mi päla tä maaki , ' Aitaköö ! ' ĩ na Teusö a pi kuu pasioö ha , Jesus sama ta wäsä makoka apaö . Samakö õsi pi kuu wi , ĩ tä na Teusö a pi tapotia kutenö , Teusö sama pi mönahapama pi topa sisaö .
52002005	Kamakö na samakö hapalo tä , makö mönama maapili . Ĩ ma tä taö waikia . ' Wani tä na sa pi wasiso opa päo salo , Teusö sa kai a wäsä päopököö ! ' ĩ na samakö pi kuu maapili . Teusö anö ĩ tä taö .
52002006	' Cristo sama ta wäsäö ha , “ Ta wäsä wi ĩ töpö topa apa asaö ” ĩ na tesalônika tili töpö kuupököö ! Ai töpö kuu naiopököö ! ' ĩ na samakö pi kuu maapili . ' Ta wäsä wi ĩ töpö topa apa asaö ' sama ta kuu hini pi topa pola nö kuno mai , kamakö na Cristo sama ta wäsä kipili . ' Cristo anö sa simönö wi ĩ sa kutenö , ai sa töpö simöapöö ! ' ĩ na samakö pi kuu maapili .
52002007	Samakö lalupalo mai , makö totiapala kipili . Pöpönö anö ulu tä wai totiapala kua wi na , ĩ na kamisamakönö makö totiapala thama hö̃töo kipili .
52002008	Makö pi ipa kuki kipili . Makö pi ipa kuköma kutenö , ĩ na samakö pi kuuma : ' Tesalônika tili töpö na Teusö sa ta wäsä nö , sa hapalo sisa mai kitäö ! Ĩ töpö na sa kutiki nö , sa töpö pasilipotipököö ! ' ĩ na samakö pi kuuma .
52002009	Ipa pö ! Samakö kalipaloö ha , samakö motapo opapili , ĩ ma tä taö soale kitä . Teusö sama ta wäsä tä , kamakö na wani sama tä sua wani ipö salo , wakalai ha samakö kalipaloö , mumai ha samakö kalipaloö , ĩ na samakö kalipalo kua nö , tiko töpö na sitipa sama kökö sua pasio kipili .
52002010	Jesus ma thapo wi ĩ makö na samakö wanisalatalo maa kipili . Samakö topa apa kipili . Samakö topa apa salo , kamakönö samakö kateha nö , ' Ĩ töpö tomöpo mi ' ĩ na makö kuu maama . Ĩ na Teusö a kuu hö̃töo maama .
52002011	Kama hai ulu töpö na pö̃ a hapalo kua wi na , ĩ na kamakö na samakö hapalo kua hö̃töo kipili . Ĩ ma tä taö waikia . ' Makö õsi wanisalatalo mai , pö pi topapalo totihoö ! ' ĩ na samakö kuu hätäpo kipili . ' Ĩ na makö kua totiatalopököö ! ' samakö ku upa kipili .
52002012	' A toita apii , a wakala apii , ĩ a kaikanamoti wi , ĩ hamö makö kuo naio soatiopö , Teusö anö makö naka kule . Makö naka manu kule , Teusö a kua kuati wi na , ĩ na makö kua kua hö̃tötiopököö ! ' samakö ku upa kipili nökö .
52002013	Ĩ na tä kua tä , Teusö anö ta wäsä noai , ĩ sama ta wäsä toleapili , ĩ ma ta hininö nö , ma ta tälö nö , ' Sanöma tä kuu päo wi , ĩ ta ' makö pi kuu maama . ' Teusö a kai a matatä ' ĩ na makö pi kuu totio opa kipili . Ĩ na makö pi kuuma kutenö , ' Aitaköö ! ' Teusö a na ĩ na samakö kutii . Sama ta wäsäpili , ĩ pitili ta . Ĩ Teusö a kai a . Jesus ma thapo wi ĩ makö õsi na ĩ Teusö a kai a kalipalo totioö .
52002014	Ipa pö . Jutéia tä uli kulati ha Jesus Cristo a thapo wi töpö Teusömo sinomo wi , ĩ ma töpö uöma haio kuköma . Juteu töpönö ĩ töpö peama kua noai na , ĩ na au ai töpönö makö peama thama kua hö̃töoma .
52002015	Juteu töpönö Jesus Kaikana a säpamanömae . Teusö a kai a wäsä sinomo noai , ĩ töpö säa naipalöma . Kamisamakö peama nö , samakö sasupalöma . Ĩ töpönö Teusö a pi hĩsuhapalamati kule . Teusö anö ai tiko töpö totipali wi , ĩ na sama töpö thapamani pia salo , samakö wäo pia tä , ĩ juteu töpö waninö samakö wasu sinomo thali . Ĩ töpönö töpö pewö wanipo totio noa . Ĩ juteu töpö hiopöa satimo opati manu kule , huki Teusö anö ĩ töpö peama totio hö̃töoma .
52002016	
52002017	Ipa pö ! Kamakö na samakö hamamo tä , juteu töpö waninö samakö sasupalöma maaki , kamakö na samakö pi soka maama . Makö pi ipa salo , ' Tetepo mai ha tesalônika tili töpö na makö noimo kõo haimonöpököö ! ' ĩ na samakö kupaloma .
52002018	' Ĩ töpö na makö hamamo koonöpö ' samakö kuuma . Ĩ na Paulo sa kutima . Ĩ na sa kutima maaki , Sai tä sai patanö samakö wasuma .
52002019	' Jesus Kaikana a huu kota tä , kamakö , tesalônika tili töpö , ĩ na kilii , Jesus a na makö kua naiköpököö ! ' ĩ na samakö pi kutii . Makö kua naiki ha , makö taa pia salo . Ĩ tä , kamakö na samakö pi mönaha apa kitä . ' Tesalônika tili töpö na sama ta wäsäma salo , huki Teusö sai pö ha ĩ töpö kua naia kuleö ! ' ĩ na samakö pi kuu kitäö !
52002020	Kamakönö samakö pi topapalama wi ĩ makö . Samakö pi mönahapamani wi ĩ makö .
52003001	Ĩ na tä kua tä , makö pi ipa salo , samakö pi honipo opama . ' Wi na tesalônika tili töpö kua totia kule ? ' samakö pi kuu nö , kamakö na ipa Timóteo sama simönöma . Teusö a na a kalipalo sinomo nö , Cristo ta topa apöle ĩ ta wäsä sinomo wi , ĩ a . Ĩ sama simönöma . ' A hulolöö ! Hisa ha , Ateenasö tä uli ha samakö kuo haitioköö ! ' ĩ na samakö kuuma . Ĩ na samakö kuu nö , ' Ĩ töpö õsi lotetepamanö nö , “ ‘ Jesus a pitili ’ ĩ na pö pi kuu satimoö ! ” ĩ na wa kuu ! ' ĩ na samakö kuu nö ,
52003002	
52003003	' “ Makö peama tä , pö pi wanisalatalo tihöö ! ” ĩ na wa kuu ! ' ĩ na samakö kuu nö , kamakö na Timóteo sama simönöma . ' Jesus a thapo wi , ai tiko töpönö ĩ töpö peama kitä ' tä kuu wi , ĩ ma ta taö waikia kule .
52003004	Kamakö na samakö hamamo tä , ' Ai tiko töpönö makö peama kitäö ! ' samakö kuu paio kipili . Samakö kuupili , ĩ ta kuo toleo totiatalo opaalöma .
52003005	Önö kutenö , ' Wi na tesalônika tili töpö kua totia kuno mai ? ' sa kuu nö , ' Töpö möa kõakötöö ! ' sa kuuma . ' Sai tä sai patanö sanöma töpö wapa sinomo wi , ĩ a waninö töpö wapa hãtomaö ! ' sa kuu nö , ' Töpö wapaö ha , “ Jesus a pitili ” töpö pi kuu maa hãtopasomaö ! ' sa pi kuuma . ' Ĩ töpö na pe epii sa kalipaloma maaki , “ Jesus a pitili ” ĩ na töpö pi kuu maa hãtopasomaköö ! ' ĩ na sa pi ku upama . Ĩ na sa pi ku upa salo , kamakö na Timóteo sa simönöma .
52003006	Huki ĩ a waloa kõkö solöma . A waloa koiki nö , ' “ Jesus a pitili ” ĩ na töpö pi kuu soa thaliö ! Ĩ töpö noimaso soa thaliö ! ' a kuu kipili . ' “ Paulo a , Silas a , ĩ na töpö kui sama töpö pi ipa thaliö ! ” ĩ na ĩ töpö kuu thaliö ! Ĩ ma töpö möö pi topa kua kõo wi na , ĩ na ĩ töpönö makö möö kõo pi topa kõo hö̃töo thaliö ! ' ĩ na Timóteo a kuu kipili .
52003007	Ipa pö ! Timóteo a kuupili , ĩ sama ta hininö nö , kamakö na samakö pi topa kule . Samakö honimo opaö , samakö pepalo opaö , ĩ na samakö kuati kule maaki , ' Jesus a pitili ' ĩ na makö pi kuu soatia kutenö , samakö pi topa kule .
52003008	Jesus a Kaikana na makö mamo teteo satimo opaö ha , samakö pi topa kule .
52003009	Kamakö na samakö pi mönaha apa salo , Teusö a na samakö hapalo nö , ' Aitaköö ! Ĩ töpö topa apaö ha , samakö pi mönaha apa kuleö ! ' samakö kuu kule .
52003010	Wakalai ha Teusö a na samakö hapaloö , mumai ha samakö hapalo hö̃töa , ĩ na Teusö a na samakö hapalo kua nö , ' Teusö ai ! “ Jesus a na ĩ töpö mamo tetea häwäa hãtole kitäö ! ” samakö pi kuu salo , ĩ sama töpö möö kõo wi , ĩ tä thapalöö ! Ĩ sama töpö möö nö , “ Jesus a na makö mamo teteki nö , makö kua totiopöö ! ” ĩ na sa kuu pia salo ! ' ĩ na Teusö a na samakö kuu kule .
52003011	Ipa hao Teusö a , Jesus Kaikana a , ĩ na töpö kui töpönö kamakö na samakö simönöpöö ! ' Sai tä sai pata wasulö nö , tesalônika tili töpö na samakö simöa haitalöö ! ' ĩ na Teusö a na ĩ na samakö kuu kule .
52003012	Kamisamakönö makö pi ipa kua wi na , ĩ na makö pipaso kuaalö wi , ĩ na Kaikana tänö ĩ na makö thamapöö ! Ai ma töpö pewö pi ipaalö wi , ĩ na Teusö anö ĩ makö thamanöpököö !
52003013	Ĩ na makö thama nö , makö õsi lotetepamanöpö . Makö õsi lotetepamanö nö , ' Makö topa apa noa . Makö tomöpo mi maa noa ' ĩ na ipa hao Teusö a kuu kitä . Jesus Kaikana a huu kõa tä , kama hai ĩ töpö toita apii ĩ töpö kai huu kõa tä , ĩ na kamakö na ĩ na Teusö a kuu kitä .
52004001	Ipa pö ! Ĩ na samakö kuu nömöo pia kule . Kamisamakönö makö pi hatukupama tä , ' Ĩ na makö kuapököö ! Ĩ na makö kuaö ha , Teusö ma pi mönaha totiatalama kitäö ! ' samakö kuti kipili . Samakö kuti ha , ' Awai . Ĩ na samakö kua kitäö ! ' makö kuu nö , ĩ na makö kua waikia kule maaki , ' Ĩ na makö kua totiopöö ! ' ĩ na samakö kuu kõa kule . ' Teusö ma pi mönaha totiatalamapöö ! ' samakö kuu kule .
52004002	Jesus Kaikana tänö samakö simöpalöma salo , ' Ĩ naköö ! Ĩ na makö kuapöö ! ' samakö kuti kipili . Samakö kutipili , ĩ ma ta taö öpa soa .
52004003	Teusö aiki , ' Hiopö wa tä thaa mai , a kua totikiö ! A pi mosawikiö ! Tiko tä suö na wa sapäko pola nö kuno mai , au husopö a na wa mamo tetea makoka sisaki nö , a kuaö ! ' ĩ na kamakö na Teusö a kuu .
52004004	Jesus a thapo mai , ĩ töpönö Teusö a tai mi kutenö , tiko tä suö na töpö mamo teteo pi topa apa nö , töpö mamoma kua wi na , ĩ na pö kua tihöö ! Wa pi hatukuiki nö , wa kuiki nö , wa husopö mai maaki , tiko tä suö na a mamo päatalo ti ! ' Naiö ! ' a pi kuu totihoö ! Ĩ na wa kua totio kuköma , hiopö wa tä thaa mai kitä . Hiopö wa tä thaa mi ha , ' Ĩ a wani totiatalo opaö ' ĩ na Teusö a kuu kitä . ' Ĩ a wani topa apaö ' ĩ na wa noa thamo kuki kitä .
52004005	
52004006	Ai tiko tä suö na a thomömo hãto tihöö ! Ai tä na a salia tihöö ! Wa salia apa wi , Jesus Kaikana tänö wa peama kuki kitä . Ĩ na kamisamakönö makö noa thaa waikio kipili nökö .
52004007	Teusö anö makö naka pola nö , ' Hiopö tä thaa tikiliapaloö ! ' a kuuma ta o ? ' Toitai makö kupalotipöö ! ' ĩ na Teusö a kuu pasioma .
52004008	Ĩ na tä kuaö ha , samakö kuuhe , ĩ wa ta hini mi tä , sanöma wa tä kai peama mai , Teusö wa kai peama pasioö . Teusö a õsi kua tolele , Teusö anö kawa na ĩ a õsi totoma wi , ĩ Teusö ma kai peama pasioö .
52004009	Ipa pö . ' Makö noimaso totihoö ! ' ĩ na hi waheta tä na samakö kuu mai kitä . Teusö anö makö pi hatukua waikipamanöma kutenö , ' Makö noimaso totiopöö ! ' makö kuu waikia kule .
52004010	Ĩ na makö kuu nö , kamakö uli pö ha , ĩ Masetônia tä uli pewö hamö töpö pilio wi , ĩ töpö na makö noimo waikia kule . Ipa pö ! ' Makö noimo waikia kule maaki , pe epii makö noimo satiapököö ! ' ĩ na samakö ku upaö .
52004011	' “ Sa hapalo opa mai kitäö ! Sa höla mai , sa õsi okei , sa kutio kitäö ! ” ĩ na makö pi kuupököö ! “ Sa hapalo tikiliapalo mai kitäö ! Ai töpö sai pö ha sa lisio soa päatalo mai kitä ” makö pi kuupököö ! “ Sa moimo mai , sa kalipalo totio kitäö ! ” makö pi kuupököö ! ' ĩ na samakö kuupili , ĩ samakö kuu kõa kule .
52004012	Wa höla mai , wa hapalo tikiliapalo mai , wa moimo mai , wa kuaö ha , ai töpö aiki , ' Ĩ a totiatalo opaö ' ĩ na wa noa thamo kuki kitä . Wa kalipalo ote epö salo , ai töpö na nii wa tä naka sinomo mai kitä .
52004013	Ipa pö ! Nomawö töpö na makö pi hatukupama pia kule . Ai tä nomasoö ha , ai töpö pi honipo opaö . ' Jesus a huu kõa tä , Jesus a na ĩ a kua naiki kitäö ! ' töpö kuu tai mi salo , pe epii ĩ töpö pi honipo opaö . Ĩ töpö pi honipo kua wi na , ĩ na makö pi honipo kua maapököö !
52004014	Pi naka . ' “ Jesus a noma totisoma maaki , a temöa konasoma ” tä kuu wi , ĩ pitili ta ' ĩ na makö pewö kuu . Ĩ na makö kuu nö , ' “ Jesus a pitili ” töpö pi kuu totio noai , ĩ töpö nomaso noai , Teusö anö ĩ töpö , Jesus a , ĩ na töpö kui töpö kai huu kõo kitä ' ĩ na makö pewö kuu hö̃töoö .
52004015	Sa kuu piale , ĩ Jesus Kaikana a kai thaliö ! Pi naka . Jesus Kaikana a huu kõa tä , töpö noma waikiso noai , ĩ töpö na kamakö temöo pasi soai , ĩ makö palupo mai kitä .
52004016	Ãju pata tänö ai ãju töpö simöa sinomo wi , lope epii ĩ a pata komö nö , ' Pei . Hukikiö ! ' a pata kuu ha , ĩ tä soatawö Teusö a hai ĩ hola wi tä hola wi , Teusö anö ĩ ta hinimoma totio kitä . Ĩ na tä kua tä , hi tä hẽtu hamö Jesus Kaikana a kulali , ĩ a ithoa konaso kitä . Ĩ tä Cristo a thapo noai , ĩ töpö nomawö hoköa paipasoö ,
52004017	ĩ tä noa ha , temö temö makö sai hoköa nömöpasoö , ĩ na tä kua tä , töpö hoköa paipaso noai , ĩ töpö solo , ilasi tä pata kulali hamö makö ösölo nö , Cristo Kaikana tä na makö waloa läkö laso kitä . Makö waloa läkilö nö , ĩ a na makö kuo soatio kitä .
52004018	Önö kutenö , sa ta wäsähe , ĩ ma ta wäsä tolea nö , makö pi mönaha hẽtupasopököö !
52005001	Ipa pö ! ' Wi na tä kuto tä Kaikana tä pata huu kota pia salo ? ' ai töpö kuu kule maaki , ' Waheta tä na kamakö na ĩ sa ta wäsäpökö ' sa pi kuu mane .
52005002	Pi naka . A wani thomömo sinomoti wi , ĩ a wani waloa kua soa pätakö solö wi na , ĩ na Kaikana tä pata waloa kua kua hö̃töa soa pätakö solö kitäö ! ' Huki hisa ha ai tä thomömo pia kuleö ! ' ĩ na wa pi kuu pola tä kuno mai , pi moti ipii wa kutia tä , mumai ha a wani thomömo kua wi na , ĩ na tä kua kitä . ' Huki Jesus a huu kota pia kuleö ! ' töpö pi kuu pola tä kuno mai , töpö pi moti ipii töpö kutia tä , a huu kota kitä . Sa ta wäsähe , ĩ ma tä taö waikia .
52005003	Jesus a thapo mai , ĩ töpö aiki , ' Makö topa soatia . Wasu töpö mi ' ĩ na töpö kuu tä , töpö waniapaso kitä . Suö tä pea wani ipö sai maaki , kama hai ĩ ulu a wasu kuköma , a pea apaö . Suö tä pea kua wi na , ĩ na ĩ töpö kua hö̃töo kitä . Töpö waniapamo wani ipö sai maaki , töpö wania totipaso kitä . Töpö waniapa piale , ĩ tänö töpö toköma mai kitä .
52005004	Ipa pö ! Ĩ na kamakö kua pasio mai kitä . Makö pi hatuka apa salo , mumi mumi tä na makö kuo mai , makö pi motöo mai , makö pi hatuka apa tä , Jesus a waloki kitä . Thomömo sinomo wi ĩ a wani waloa kuki wi na , ĩ na kamakö na ĩ na Jesus a walo kua pasio mai kitä . Jesus a walo tä , ' Wi na takö ? ' ĩ na makö kuu pasio mai kitä .
52005005	Makö pi hatuka apa salo , wakala apa pa makö kua pasia . Mumi mumi tä na makö kua pasio mi .
52005006	Önö kutenö , töpö mia tä , töpö pi motöa kua wi na , ĩ na pö kua ti ! Ai tiko töpö pi motöa kua wi na , ĩ na pö pi motöa kua naio tihöö ! Pö naa heteha totikiö ! Pö mio tihöö ! Pö pi hatukukiö ! Pö pi tapomo totioö !
52005007	Mumai ha töpö mio halutii . Mumai ha tuu wasui tuu ha töpö polemo halutii .
52005008	Kamakö pewö hai , wakala tä na kamakö pewö kua pasia salo , makö pi tapomo isi waniho mai , pö pi tapomo makoka totia pasikiö ! ' Jesus a pitili ' ĩ na makö pi kuu mosaio pasiopököö ! ' Wanisala sama tä thaa wi , sai ta patanö ĩ na sa thama matimö ' makö pi kuu nö , Jesus a na makö mamo teteo pasio totiopököö ! Makö noimaso pasiopököö ! Jesus Cristo anö makö totipama kõo piale , ĩ ma tä tapököö ! Ĩ na makö kua kuköma , Sai tä sai patanö makö namo keo kule maaki , makö utitipama mai kitä .
52005009	Teusö anö makö sailönö , ' Sa hĩsolo nö , ĩ sa töpö peamapö ' ĩ na Teusö a pi kuu pola nö kuno mai . Teusö anö Jesus Cristo Kaikana tä na makö täapama kõo pia salo , makö sailöma .
52005010	Makö täa koni pia salo , Jesus a säpamonasoma . Ĩ Jesus a na makö kupalo naitio kõopö , a säpamonasoma . A huu kõa tä , temö temö makö , töpö nomapo noai ĩ töpö , ĩ na makö kui , Jesus a na ĩ makö kupalo naitio kõo kuki kitä .
52005011	Önö kutenö , ai ma töpö pi topapalamaö , ai ma töpö pasilipoö , ĩ na makö kua kua thali na , ĩ na ma töpö thama soatiopököö !
52005012	Ipa pö . Kamakö na Teusö a kai a kateha kasiapaloö , makö pi hatukupamani , makö noa thaa sinomoö , ĩ na töpö kua wi , ĩ ma töpö kai a hini totiataloö ! Kamakö na ĩ töpö kasiapalo kutenö , ĩ ma töpö pi ipa nö , ' Ĩ töpö topa apaö ' ĩ na pö pi kuu totihoö ! Makö wanihaso mai , pö noimaso totihoö !
52005013	
52005014	Ipa pö . Töpö kalipalo wani ipii , ĩ töpö na , ' Pö kalipaloö ! Makö moimo maiki ' ĩ na makö kuu ! Ai töpö kili sinomo wi , ĩ ma töpö kili mapamanöö ! Ai töpö utiti ipii , ĩ ma töpö pasilipalöö ! Sa töpö katehahe , ĩ töpö na makö pi tapomo nö , ' Päla . Ĩ sa töpö pasilipa wani ipö saiö ! ' pö pi kuu soatalo ti ! Ĩ ma töpö pasilipa soatiopököö !
52005015	Kawa na ai tä waninö wanisala tä thama kua noai na , ĩ na ĩ a wani na ĩ na a kua nomöho hö̃töo tihöö ! Jesus a thapo wi ĩ ma töpö totiapala sinomoö , Jesus a thapo mai ĩ ma töpö totiapala sinomo naioö , ĩ na makö kuatipököö !
52005016	Jesus a hai , ĩ ai makö kutenö , ĩ na Teusö a pi kuu : ' Makö pi mönaha soatiopöö ! ' a pi kuu . ' Kamisa na makö hapalo sinomopököö ! ' Teusö a pi kuu . ' Ĩ tä wakala pewö hamö , “ Aitaköö ! Teusö a totiatalo opaöö ! ” ĩ na pö kuu totihoö ! ' ĩ na Teusö a pi kuu .
52005017	
52005018	
52005019	Ĩ na tä kua tä , Teusö a õsi kua tolele ĩ a kalipaloti tä , a kalipalo mapama kõo läo maikiö !
52005020	Ai tä aiki , ' Kamisa na Teusö a hapalo ke . Ĩ na Teusö a kuu ke ' ai tä kuu ha , ĩ ta hosa soato ti ! ' Ĩ Teusö ta mai kitä ' ĩ na pö pi kuu soato ti !
52005021	Pö sömöka taa paiköö ! Makö sömöka taa paiki nö , ' Ĩ ta kuu wi , ĩ ta wanisala hãtoa . Ĩ ta topa hãtoa ' ĩ na pö pi kuu totihoö ! Ĩ ma tä pewö wapa paio nö , ta topa apöle ĩ ma ta tälöö !
52005022	Tä wanisalale , ĩ tä pewö na , ' Päläö ! ' pö kuu soataloö !
52005023	Teusö anö makö pi topapalama sinomo wi , ĩ anö makö õsi pewö salupa totiopököö ! Pili makö õsi , pili makö sai , ĩ na makö kui , Teusö anö makö umapo nö , makö hiopöati wi ĩ tä pewö maa totipamanöpöö ! Kamakö hai ĩ Jesus Cristo Kaikana tä huu kõa tä , makö hiopöa mai ha , makö kuo lätiopöö !
52005024	Teusö anö makö naka noai , ĩ anö makö mönama mai kitä . Makö nakalö nö , ' Makö õsi hiopö maa totipamani pia salo ' Teusö a kuuma kutenö , makö õsi hiopö maa totipamani kitäö !
52005025	Ipa pö . Teusö a na makö hapalo nö , samakö a wäsäö !
52005026	Mi ha , Jesus a thapo wi ĩ töpö pewö na , ' Paulo anö makö pi ipa thaliö ! ' ĩ na makö kuu !
52005027	' Hi waheta ma tä möö nö , Jesus a thapo wi ĩ töpö na hi waheta ma ta wäsäö ! ' ĩ na makö noa thaa kule . ' Ĩ naköö ! ' Kaikana tä kuu ha , ĩ na kamisanö makö noa thaa kule .
52005028	Jesus Cristo Kaikana tänö makö pewö totiapala totiopököö ! Ĩ nakö totiwöö !
53001001	Tesalônika tä uli ha makö pilio wi ĩ makö kokamo nö , makö Teusömo sinomo wi ĩ makö na hi waheta sama tä simöpali ke . Paulo sa , Silas a , Timóteo a , ĩ na samakö kui samakönö hi waheta sama tä simöpali ke . Kamakö pewö hai ĩ pö̃ Teusö a , Jesus Cristo Kaikana tä , ĩ na töpö kui töpönö makö thapo wi , ĩ makö na hi waheta sama tä simöni ke .
53001002	Kamakö hai ĩ pö̃ Teusö a , Jesus Cristo Kaikana tä , ĩ na töpö kui töpö na samakö hapalo nö , ' Tesalônika tili töpö totiapala apaö ! Töpö pi topapalamaö ! ' ĩ na samakö kuu .
53001003	Ipa pö ! ' Jesus a pitili ' makö pi kuu wi , ĩ tä pala kimati . Makö pewö noimaso wi ĩ tä pala naio kimati . Ĩ na makö kuaö ha , ' “ Aitaköö ! Ĩ töpö topa kimati ” ĩ na Teusö a na ĩ na sa kuu sinomopökö ' ĩ na samakö pi kuu kuleö !
53001004	Teusö ma thapoö ha , ai töpönö makö peama kule maaki , Teusö a na , ' Päla ' makö kuu pola nö kuno mai , ' Jesus a pitili ' ĩ na makö pi kuu satimo opaö . Ĩ na makö pi kuu satimo opaö ha , ' Ĩ na tesalônika tili töpö kuaö . Ĩ töpö topa apa thaliö ! ' ĩ na samakö kuu . Ĩ tä uli pewö hamö ai töpö kokamo nö , töpö Teusömo sinomo wi ĩ töpö na kamisamakönö makö a wäsä nö , ' Ai töpönö tesalônika tili töpö peama apa kule maaki , “ Jesus a pitili ” ĩ na ĩ töpö pi kuu satimo opa thaliö ! Ĩ na töpö kuati wi , ĩ tä topa apa ' ĩ na samakö kuu .
53001005	Ai töpönö makö peama apati manu kule , ' Waiha Teusö anö sanöma makö pewö na tä makokama läo kitäö ! ' ĩ na makö pi thamaö . Huki Teusö anö makö simöa wi ĩ makö sai kutenö , ai töpönö makö peamatii . Makö peama apati kutenö , waiha Teusö aiki , ' Hapo . Sa thapo wi , ĩ makö pasiwö ' ĩ na kamakö na ĩ na a kuu asa kuki kitä .
53001006	Teusö a wanisala mai kitä . A pi hatuka apa . Teusö anö makö nö suli pia salo . Makö peamati noai , ĩ töpö peama hö̃töo kuki kitä . Ĩ töpö peama hö̃töo nö , kamakö , kamisamakö , ĩ na makö pewö kui makö peati noai , ĩ tä maa kopamani kitä . Jesus Kaikana a tapamo kõa tä , ĩ na tä kua kitä . Hi tä hẽtu ha Jesus a kupoli , ĩ anö ãju töpö lotete epii töpö kai waloiki nö , koa taka hili toita apii , ĩ taka kai waloiki nö , ai töpö peama kitä . Teusö a tai mio opa noai ĩ töpö , Jesus Kaikana a wäsä wi ĩ ta topale , ĩ ta hini maa noai ĩ töpö , ĩ na töpö kui , Jesus anö ĩ töpö peama kitä .
53001007	
53001008	
53001009	Jesus a huu kõa tä , Jesus anö ĩ töpö peama apa nö , ĩ töpö wania totipamani kitäö ! Waiha ĩ töpö totipo kota mai kitä . Ĩ töpönö Jesus Kaikana a tapa kota mai kitä . Jesus a möamö lotete toita apii , ĩ töpönö ĩ a tapa pasio kota mai kitä .
53001010	Jesus a huu kõa tä , ĩ na tä kua kitä . Kama hai ĩ töpö õsi ausipalö noai , Jesus a na ĩ töpö kua naia tä , ' Jesus a topa apa asawöö ! ' ĩ na ĩ töpö pewö kupalo asa kitä . ' Jesus a pitili ' töpö pi kuu waikile , ĩ töpö aiki , ' Jesus a topa apa nö kilia sai ! ' ĩ na ĩ töpö kupalo kuki kitä . Ĩ na kamakö kupalo naio kuki kitä . Kamisamakönö kamakö na Jesus sama wäsäpili , ĩ ma ta hinia totilö nö , ' Pitili ta ' makö pi kuuma kutenö , ' Jesus a topa apa nö kilia sai ! ' makö kuu naio kitä .
53001011	Ĩ na tä kuaö ha , kamakö hai ĩ Teusö a na makö a wäsä sinomoti nö , ' Tesalônika tili wa töpö nakama kutenö , wa töpö topapalöpököö ! ' ĩ na samakö kuu totiatalo opaö . ' “ Toitai samakö kuo totiopököö ! ” ĩ na ĩ töpö kuu manu kule , ĩ töpö topapalöö ! Wa lotete epö salo , ĩ töpö topa totipalöö ! “ Jesus a pitili ” ĩ na ĩ töpö pi kuu nö , toitai tä thaapö , ĩ tä totoköö ! ' ĩ na Teusö a na ĩ na samakö kuu .
53001012	Ĩ na Teusö anö kamakö na ĩ na ĩ tä totoa thaköma , kamakönö kamakö pewö hai ĩ Kaikana tä Jesus ma kateha nö , ' Jesus a totiatalo opaö ' makö kuu kitä . Ĩ na tä kua tä , Jesus aiki hö̃töwö , ' Ĩ tesalônika tili töpö totiatalo opaö ' ĩ na a kuu hö̃töo kitä . Kamakö hai ĩ Teusö a , Jesus Cristo Kaikana tä , ĩ na kilii töpönö tesalônika tili makö totiapala apati kutenö , ' Ĩ tesalônika tili töpö totiatalo opaö ' ĩ na Jesus a kuu kitä .
53002001	Ĩ na tä kua tä , kamakö hai ĩ Jesus Cristo Kaikana tä huu kõo piale , ĩ sama ta wäsä pia kule . Jesus a huu kõa tä , ĩ a na makö kokamo piale , ĩ sama ta wäsä pia kule . Ĩ sama ta wäsä nö , makö noa thaa pia kule .
53002002	' Jesus Cristo Kaikana tä walo kõo piale , ĩ tä kolo kua totia waikia kuleö ! ' tä kuu wi , ĩ tä na pö pi honipo ti ! Pö pi wi na takömo ti ! ' “ Cristo kaikana tä walo kõo piale , ĩ tä kolo kua waikia kuleö ! ” ĩ na kamisa na ĩ na Teusö a kuu hasulua apamaö ! ' ĩ na ai tä kuu hãtoma ? Ĩ na ai tänö Teusö ta wäsä nö , ĩ na ai tä kuu hãtoma ? Ĩ na tä kua tä , ' Ĩ na Paulo anö tä sãököpalö nö , “ Kaikana tä walo kõo piale , ĩ tä kolo kua waikia kuleö ! ” ĩ na Paulo a kuu kuleö ! ' ĩ na ai tä kuu hãtoma ?
53002003	Naiö ! Ĩ na kuno maiö ! Ai tänö makö mönama pia tä , pö pi hatukuiköö ! Pi naka . Teusö a na töpö pi pälamo opa kuki wi , ĩ tä kupo paio mi tä , Kaikana ta pata huu kõo wi , ĩ tä walo paio mai kitä . Teusö a kai a peama totio opa wi , ĩ a wani hasulua paipaso kitä . Teusö anö a wani peama hö̃töo piale , ĩ a wani . Õsi töpö pepalo opa pia wi , ĩ tä uli ha Teusö anö a wani simöpa naio piale , ĩ a wani hasulua paipaso kitäö !
53002004	Ĩ a wani aiki , ' Teusö a , sai töpö , ĩ na töpö kui wa töpö thapo maikiö ! Ĩ töpö na wa mamo teteo mai , kamisa na a mamo tetea makokoa sisaikiö ! ' ĩ na ĩ a wani kuu kitä . Sanöma tä maaki , ĩ na ĩ a wani kuu kitä . Juteu töpö Teusömo sinomo wi , ĩ a sai ha a wani loiki nö , ' Ai tä hai , Teusö a kua satia mai kitäö ! Kamisa hai , Teusö sa waikiwöö ! ' ĩ na ĩ a wani kuu kitä .
53002005	Kamakö sai pö na hama sa kuiki nö , kamakö na ĩ na sa kuu waikio kipili .
53002006	Ĩ nasimö tänö ĩ a wani wasuti pole , ĩ ma tä taö waikia . ' Pei ' Teusö a pi kuu paio mai ha , Teusö a kai a peama totio opa wi , ĩ a wani hasulupo mai kitä . ' Peiö ! ' ĩ na Teusö a kuu tä , ĩ a wani hasulua sisapasoö .
53002007	Teusö a kai a peama wi , ĩ ai töpö kua hãtoa waikile kitä maaki , pe epii Teusö a kai peama piale , ai tänö ĩ a wani wasu läapaloö ha , a wani tapamo mai ha , tä kua soa päa kule .
53002008	A wani wasu matasoma , Teusö a kai a peama totio opa wi , ĩ a wani hasulupaso kitä . A wani hasulupaso noai ha , Jesus Kaikana pili a kai hẽasinö ĩ a wani säpaso kitä . Jesus a wakala apii a walo tä , a wani säpali kitä .
53002009	Teusö a kai a peama totio opa wi , ĩ a wani waloköma , Sai tä sai patanö ĩ a wani pasilipali kitä . A wani lotetepali kitä . A wani lotetepalöma , ĩ a holisi waninö tä aipöama kitä . Ai sanöma töpö aiki , ' Ĩ anö tä aipöama apaö . Ĩ a hai , Teusö a sai hãto waikiwö ' ĩ na töpö pi thama pia salo , tä aipöama kuki . Töpö kilima wi , ĩ a waninö ĩ tä thama kuki .
53002010	Ĩ a waninö wanisala tä thatala apati kutenö , ai töpö mönama kuki kitä . Töpö pepalo opa wi , ĩ tä uli ha töpö huu piale , ĩ töpö mönama kuki . Ĩ töpönö pitili tä sai pii aköna , töpö pea sinomo wi , ĩ tä na Teusö anö ĩ töpö täapa kõa läo kitä maaki , ĩ töpönö pitili tä sai pii mi salo , töpö pepalo opa wi , ĩ tä uli ha töpö pea kuki kitä .
53002011	Pitili tä pii mi salo , Teusö anö ĩ töpö pi motömaki . Töpö pi motömaköma , ĩ töpönö holisi tä sai a hini totio kitä .
53002012	Holisi ta hini ha , pea sinomo wi ĩ tä uli ha Teusö anö ĩ töpö simöpali kitä . Pitili ta hini mai , wanisala tä thaa wi ĩ töpönö ĩ tä pi ipaö ha , töpö pea sinomo wi ĩ hamö Teusö anö ĩ töpö simöpali kitä .
53002013	Ipa pö . Ĩ na kamakö kua pasio mai kitä . Somi tä , Teusö anö makö täapa kõo läo pia salo , makö sailöma . Teusö a õsi kua tolele , ĩ anö makö õsi salupalö nö , makö täapa kõo läoma . Kamakönö pitili ma ta hininöma kutenö , Teusö anö makö täapa kõo läo asama . Önö kutenö , Teusö a na , ' Aitaköö ! ' ĩ na samakö kuupö .
53002014	Ta topa apöle , kamakö na ĩ sama ta wäsä nö , ' Teusö anö makö naka kuleö ! ' samakö kuu kipili . Kamakö pewö hai ĩ Jesus Cristo a Kaikana wakala apii , a toita apii a kupoli , ĩ a kui na , ĩ na Teusö anö makö thaa naipali pia salo , makö nakalöma .
53002015	Ipa pö . Önö kutenö , kamisamakönö kamakö na sama ta wäsäpili , ĩ ta hini totioheö ! Kamakö na samakö hapalo nö , waheta sama tä simöpalö nö , sama ta wäsäpili , ĩ ta hosa maikiö ! Makö satimo nö , ĩ ta hini totihoö !
53002016	Kamakö hai ĩ pö̃ Teusö anö makö pi ipama . Makö totiapala sinomo kutenö , makö pasilipo soatio nö , makö pi topapalama soatio wi , ĩ tä totomama . ' Teusö anö sa täa koni kitä ' pi kuu wi , ĩ tä totoma naioma . Ĩ na makö pi kuu wi ĩ ta topa apa . Teusö a , kamakö hai ĩ Jesus Cristo a Kaikana , ĩ na töpö kui töpönö
53002017	makö pi topapalamapököö ! Ai ma töpö totiapala apati wi , kamakö na Teusö anö ĩ tä totoköpököö ! Toitai makö hapalo wi , ĩ tä totoa naia soaköpököö !
53003001	Ipa pö ! Sama tä sãöka hötötöpa paio mai ha , ĩ na samakö kuu soalö pia kule . Teusö a na samakö a wäsäö ! Teusö a na makö hapalo nö , ' Kawa kai a wäsä wi , ĩ ta pala haitamanöö ! Ĩ ta pala haitamanö nö , “ Teusö a kai a pitilii ĩ sa kai a hini totio kitäö ! ” ĩ na ai töpö pi thamaö ! Kamisamakö na wa kai palalo nö , wa kai a hini kua totio kua noai na , ĩ na ai töpö thapamanöö ! ' ĩ na Teusö a na pö kuu !
53003002	Ĩ na makö kuu nö , ' Ai töpö wani hiopöa apa wi ĩ töpönö wanisala tä thaa sinomo wi , ĩ töpö na Paulo töpö noamaö ! ' ĩ na pö kuu ! ' Jesus a pitili ' ai töpö pi kuu mi pasi kutenö , ĩ na pö kuu !
53003003	' Jesus a pitili ' ai töpö pi kuu mi kutenö , ' Päla ' ĩ töpö kuu kule maaki , Jesus Kaikana aiki , ' Päla ' ĩ na kamakö na ĩ na Kaikana a kuu pasio mai kitä . Jesus anö makö hosa mai , makö pi lotetepalö nö , Sai tä sai pata wanisala apa wi ĩ a pata na makö noama kitä .
53003004	Jesus Kaikana tänö makö noama salo , ĩ na samakö pi kuu kule . ' “ Ĩ naköö ! Ĩ na makö kuapököö ! ” ĩ na tesalônika tili töpö na samakö kuti wi , ĩ töpönö ĩ ta hinia totilö nö , ĩ na ĩ töpö kua tolea totia kule . Ĩ na ĩ töpö kua soasolö kitä ' ĩ na samakö pi kuu kule .
53003005	Teusö a na samakö hapalo nö , ' Kawanö samakö pewö pi ipa wi , ĩ tä na tesalônika tili töpö pi hatukua totipamanöö ! ' samakö kuu nö , ' Ai töpönö Cristo a peama apama maaki , kawa na Cristo a mamo teteo satimo opa noai , ĩ tä na ĩ töpö pi hatukua totipamanöö ! ' ĩ na Teusö a na ĩ na samakö kuu .
53003006	Ipa pö ! Kamisamakönö makö noa thaa nö , ' “ Ĩ na makö kuapököö ! Makö moimo mai , a kalipalo totioö ! ” ĩ na samakö kuu kipili maaki , Jesus a thapo wi ĩ ai tä moi ipö tä , ĩ a wani moi ipii , ĩ a wani na pö noimo pakäa hãto tihöö ! ' ĩ na samakö ku upa kule . Jesus Cristo Kaikana sama wäsä totio salo , ĩ na samakö ku upaö .
53003007	' Paulo töpö kalipalo kua noai na , ĩ na makö kalipalo kua nömöopöö ! ' makö pi kuu waikia kule . Kamakö na samakö kua naia tä , samakö moimo maapili .
53003008	Noa mi samakö ia päo maapili . ' Kama töpö hai ĩ nii tä noa thapa mi tä , töpö pea hãto kitä ' ĩ na samakö pi kuuma salo , wakalai ha samakö kalipaloö , mumai ha samakö kalipaloö , ĩ na samakö kuatima , pe epii samakö kalipalo salo , samakö mota apama .
53003009	' Teusö sama ta wäsä sinomo kutenö , samakö kalipalo maapököö ! Tesalônika tili töpö na samakö lio päopökö o ! ' samakö kuu päoma aköna , ' Awai . Ĩ tä topa kuleö ! ' ĩ na Teusö a pi kuu noa kipi . Ĩ na Teusö a pi kuu noa kipi maaki , samakö kalipalo opama . ' Paulo sa töpö uömapöö ! ' ĩ na makö pi thama pia salo , pe epii samakö kalipalo opama .
53003010	Kamakö na samakö kua tä , ' Ai tä kalipalo wani ipö ha , ĩ a wani na nii tä totoa tihöö ! ' ĩ na kamakö na samakö kuu waikio kipili .
53003011	Ĩ na sama tä kuu hini kule : ' Tesalônika tili töpönö Jesus a thapo wi , ĩ ai töpö moi ipö thaliö ! Ĩ töpö kalipalo mai , töpö wäo kai öpa hätäpo opa pätio thaliö ! ' ĩ na sama tä kuu hini kule .
53003012	Töpö moimo wi ĩ töpö na , ' Wa wäoti mai , a kalipalo pi motöaö ! Au kalipalo wi ĩ tä na a kalipalo pi motöa pasioö ! Au kalipalo wi ĩ tä na wa kalipalo nö , au nii wa tä noa thaapököö ! ' ĩ na samakö ku upaö . Ĩ na Jesus Cristo Kaikana tä pi kuu kutenö , ĩ na samakö kuu naia kule .
53003013	Ipa pö . ' Ai makö moimo hãkikio mai , toitai tä na pö pewö kalipalo makoka soatioö ! “ Päla . Sa kalipalo wani ipö saiö ! ” pö kuu tihöö ! ' ĩ na samakö kuu kule .
53003014	Hi waheta tä na samakö kuuhe , ĩ tä na ai tä aiki , ' Päla . Ĩ sa ta hini wani ipö saiö ! ' ĩ na ai tä kuu ha , ĩ tä na pö pi hatukuikiö ! Ĩ a na pö noimopalo totio tihöö ! A wani wanisala apa wi , ĩ tä na a wani kilimapö , ĩ a na pö noimopalo ti !
53003015	Ĩ a na makö noimotaloti maa kule maaki , a wani wanipo maikiö ! Au hoosa a na opii wa hapalo kua wi na , ĩ na opii wa hapalo kua nö , ' Pösa ai , ĩ na a kua tihöö ! ' ĩ na ĩ a na makö kuu !
53003016	Kaikana tä patanö makö pi topapama wi , ĩ anö makö pi topapalama sinomotipököö ! Kamakö pewö na ĩ a kuo naiopököö !
53003017	Hi ola ha Paulo sanö pili sa ami sainö sa tä sãököki ke . ' Hi waheta tä kuu wi , ĩ Paulo a kai sai a totiwö haö ! ' ĩ na sa töpö pi thama pia salo , waheta sa tökö pewö simöpali wi , ĩ waheta tökö ola ha pili sa ami sainö sa tä sãöka sinomoö . Ĩ na sa tä sãöka thataö .
53003018	Jesus Cristo Kaikananö makö pewö totiapala totio sinomopököö ! Ĩ nakö .
54001001	Paulo sa . Teusö anö makö täapa kõo läo wi ĩ a , Jesus Cristo a na makö mamo läo sinomo wi ĩ a , ĩ na töpö kui töpönö sa noa thaa nö , sa simöa totio noai , ĩ sa .
54001002	Timóteo wa na hi waheta sa tä simöpali ke . Kamisanö Teusö ulupö wa thapalöma kutenö , ' Ipa ulu wa totiwöö ! ' ĩ na kawa na sa kuu kuleö ! Kamakö hai ĩ pö̃ Teusö a , kamakö hai ĩ Jesus Cristo pata tä , ĩ na kilii töpö na sa hapalo nö , ' Timóteo a totiapala apöö ! A pea tä , ma totiapala apaö ! A pi honipo mapamanö nö , ma pi topapalama apaö ! ' ĩ na sa kuu .
54001003	Masetônia tä uli hamö sa huu pia tä , ' Hi Epesu tä uli ha a kua haikiö ! ' ĩ na kawa na sa kuu kua noai na , ĩ na kawa na sa kuu kõa kule . Epesu tä uli ha ai töpönö holisi ta kateha polai , ĩ töpö na , ' Ta holisia apöle , ĩ ta katehati maikiö ! ' ĩ na wa kuu !
54001004	' “ Ĩ na nö patapö töpö kuamaö ! ” töpö holisi kuu wi , ĩ ta kateha maikiö ! ' ĩ na wa kuu ! ' Ĩ nö patapö ma töpö satehe epii ma töpö a hilapalati maikiö ! ' ĩ na wa kuu ! Ĩ töpönö nö patapö töpö a katehati kuköma , töpö pewö hapalo isi wanihio soa päataloti kitä . Töpö hapalo isi waniho soa päatalo opati nö , Teusö a pi kuu totile , ĩ tä na ĩ töpö pi hatukupo mai kitä . ' Teusö ta pitili ' ĩ na makö pi kuu totia tä , Teusö a pi kuu wi , ĩ tä na makö pi hatuka sisapasoö .
54001005	Ai ma töpö wanipo mai , ma töpö pi ipa sisa kuköpö , wa noa thali ke . Pili makö õsi topa totia tä , ai ma töpö pi ipa kuki kitä . ' Sa tomöpo mi ' makö õsi pi kuu mi kutenö , ai ma töpö pi ipa kuki kitä . ' Teusö ta pitili ' ĩ na makö pi kuu pitilia apa tä , ai ma töpö pi ipaö .
54001006	Ĩ na ai töpö kupo mi kutenö , töpö kai monösoma . Töpö kai monöno nö , töpö hapalo osemo soa päatalo opaalöma .
54001007	Moisés anö pata töpö noa thaa noai , ĩ töpönö ĩ ta kateha pi topa apa wi maaki , ĩ ta hini mi ipö . Ĩ töpönö ĩ ta kateha apa kulai maaki , töpö pi moti soawö .
54001008	Moisés anö töpö noa thaa noai , ĩ ma ta kateha makoka apa tä , ĩ ta topa apöle kitä . Ĩ ma tä taö öpaö .
54001009	Noa thaa wi , witi pili töpö na ĩ ta hinimoma totio sinomoö ? Töpö topapalo opöle , ĩ töpö na kuno mai . Töpö wanisala apa wi ĩ töpö , hiopö tä thaa sinomo wi ĩ töpö , pata töpönö töpö noa thaa noai , ĩ ta hini mi ipii ĩ töpö , Teusö a na , ' Päla ' töpö kuu wi ĩ töpö , ' Teusö ta pitili mi ' töpö pi kuu wi ĩ töpö , ĩ na töpö kui töpö noa thaa wi , ĩ ta hinimoma sisaö . Pö̃ a säpali , pöpönö a säpali , ai tä säpali , ĩ na töpö wani kua wi ĩ töpö ,
54001010	tiko tä suö na peanopö a pi wani saimo opaö , ĩ na tä kua tä , pusopö a lö kui , tiko tä wano na ĩ a pi saimoö , ĩ na ĩ töpö kuati wi ĩ töpö , ai kama wano töpö mamopalo wi ĩ töpö , ai töpönö ai sanöma töpö thomönö nö , töpö läkälölö nö , töpö kalipalama apa wi ĩ töpö , ai töpö holisi wäo wi ĩ töpö , ĩ na töpö kua wi ĩ töpö noa thaa wi ĩ ta hinimoma hö̃töoö . Ta wäsä makoka wi ĩ tä na töpö pi pälamo nö , wanisala tä thaa sisa wi ĩ töpö pewö na noa thaa wi ĩ ta hinimoma totio sisaö .
54001011	Teusö anö ta topa apöle ĩ ta totokö noai , ĩ ta wäsä tä , ĩ ta makoka apaö . Ta topa apöle ĩ ta totokö nö , ' Ta wäsä sinomoö ! ' ĩ na kamisa na ĩ na Teusö a kuu kipili . Teusö a liähä äpii , ĩ a na , ' Aitaköö ! ' ai töpö kuu sinomo wi ĩ anö ta topa apöle ĩ ta totoköma .
54001012	Kamakö hai ĩ Jesus Cristo pata tä na , ' Aitaköö ! ' ĩ na sa kuutoö . Jesus sa kai a wäsä tä , ĩ anö sa loteteapalama sinomo thali . ' Paulo anö sa kai a hula kõo mai kitäö ! Sa kai a wäsä satimo opaalö kitäö ! ' Jesus a pi kuu salo , ' Sa kai a wäsä sinomoö ! ' ĩ na kamisa na Jesus a kuuma . A kuuma kutenö , ' Aitaköö ! ' ĩ na sa kuu sinomoö .
54001013	Jesus sa kateha wanisala apaö , Jesus a thapo wi ĩ sa töpö peamaö , sa höla apaö , ĩ na sa kuati kipili maaki , ' Ĩ na wa wani kuaö ha , wa peama hö̃töo kitä ' Teusö a kuu hö̃töo pasio maama . ' Sa kai a wäsä sinomoö ! ' ĩ na a kuu pasioma . ' Jesus ta pitili ' ĩ na sa pi kuu pasio mi tä , sa pi moti ipii sanö wanisala sa tä thaa sinomoti kipili maaki , sa pi wani moti ipö ha , ' Ĩ na a wani kua päoö . Wa wani peama hö̃töo kitä ' Teusö a pi kuu maama . Kamisa na a pi honipo opa nö , sa pasilipalöma .
54001014	Sa wanisala apama maaki , kamakö hai ĩ Jesus pata tänö sa totiapala satia apa hö̃töoma . Sa totiapala apa nö , Jesus sa thapoma kutenö , ' Jesus ta pitili ipö ' ĩ na pata tänö sa pi thamatima . Ai sa töpö pi ipa wi , ĩ na sa õsi thaa naipalöma .
54001015	' Wanisala tä thaa wi , ĩ töpö täapa kõo läo pia salo , hi masita tä uli ha Jesus Cristo a huma ' tä kuu wi , ĩ pitili tä sai a . ' Ĩ ta pitilia apa ' makö kuupökö . Ai töpö pewönö wanisala tä tha apa kule maaki , wanisala sa tä thaa satia apa wi ĩ sa .
54001016	Ĩ töpö na sa wanisala satia apa kule maaki , pe epii sa wanisala hasua satia apa kutenö , kamisa na Jesus a pi honipo nö , sa pasilipalöma . ' Pe epii Paulo a wanisala apama maaki , Jesus Cristo anö a peama soata maa noa . Ö̃kö ta o . Ĩ na Jesus a kuaö ta o ' ĩ na Jesus Cristo anö ai töpö pi thama pia salo , sa pasilipalöma . ' Wanisala sa tä thatala apa noai maaki , Jesus sa thapo kuköma , sa palimipaso kitäö ! Jesus anö Paulo a totiapala kua noai na , ĩ na sa totiapala kua hö̃töo kuki kitäö ! ' ĩ na Jesus anö töpö pi thama pia salo , sa totiapala thama apama .
54001017	Ai tiko pata tä sai kua mai ha , ĩ Teusö sami a kua sisale , ĩ a pata lö kui , ai töpö pewö na a pata kaikanamo mapo mi ipö , a pata noma mi pikiwö , a tapamo mi ipö pikiwö , ĩ a pata na , ' Aitaköö ! Teusö a lotete epö sisawöö ! A pata toita apö sisawöö ! ' ĩ na makö pewö kupalo sinomopököö ! Ĩ naköö !
54001018	Pösa ai . Ĩ na kamisanö Timóteo wa noa thaa kule . ' Ĩ na Timóteo a na ĩ na wa kuu ! ' Teusö a kuu waikioma kutenö , ĩ na sa kuu tolea hö̃töa kule . Teusö a kuu waikiopili , ĩ tä ha wa pi tapoiki nö , a kasiapaloö ! Wasu töpö säpaso tä , töpö kasiapalo kua wi na , ĩ na Teusö ta wäsä holisimo wi ĩ töpö na ĩ na wa kasiapalo kua hö̃töoö !
54001019	Wa kasiapalo nö , ' Jesus ta pitili ' ĩ na wa pi kuu satimoö ! ' Ĩ naköö ! Wanisala sa tä thaa mai , toitai sa kutioköö ! ' ĩ na pili wa õsi kuu tä , ' Päla pasiwöö ! ' a pi kuu tihöö ! Ai töpö aiki , ' Ĩ na sa kuapököö ! Toitai sa kuopököö ! ' ĩ na kama töpö õsi pi kuuma maaki , ' Päla ' töpö pi kuu sapa kõoma kutenö , ' Jesus ta pitili ' ĩ na ĩ töpö pi kuu maa kopasoma .
54001020	Ĩ na Imeneu a , Alesiãtöti a , ĩ na kilii , ĩ na ĩ töpö kuama . Sai tä sai pata na ĩ sa töpö totokö nö , ' Sai tä sai patanö ĩ töpö peamapöö ! ' ĩ na sa pi kuuma . ' Töpö peamaö ha , töpö pi hatukua satia kopalo nö , Teusö a na ĩ töpö hapalo hiopöa kota mai kitä ' ĩ na sa pi kuu nö , ' Sai tä sai patanö ĩ töpö peamapöö ! ' ĩ na sa pi kuuma .
54002001	Ĩ na tä kua tä , kawa , Jesus a thapo naio wi , ĩ na makö kui , kamisanö ĩ makö noa thaa pia kule . Teusö a na makö hapalo nö , ĩ töpö pewö a wäsäheö ! ' Ai töpö honimo pasile , ĩ töpö na tä totomaö ! ' ĩ na pö kuu ! Ai töpö topa pasia mi tä , Teusö a na makö hapalo läatalopöö ! Ĩ na tä kua tä , ' Aitaköö ! Wa topa apawö ' ĩ na Teusö a na ĩ na pö kuu !
54002002	Kamakö na ai töpö höla mi , makö pi kilihita mi , ĩ na makö kuapö , Teusö a na pö hapaloö ! Teusö a na toitai ma tä thaa nö , ai töpö na toitai ma tä thaa tolea hö̃töo nö , ĩ na makö kua pi topa salo , Teusö a na pö hapaloö ! Teusö a na makö hapalo nö , kaikana töpö , pata töpö pewö , ĩ na töpö kui ma töpö a wäsä sinomopököö ! ' Pata wa töpö pewö pi hatukumaö ! ' ĩ na makö kuu !
54002003	Ĩ na Teusö a na makö hapalo wi , ĩ ta topa . ' Awai . Ĩ tä topa ' Teusö a pi kuu . Teusö anö makö pewö täapa kõo läo wi , ĩ na ĩ a pi kuu .
54002004	' Sanöma sa töpö pewö täapa pi topa apa kõo läo wi , ĩ sa ' Teusö a pi kuu . ' Pitili tä na sanöma töpö pewö pi hatukupo mi salo ' ĩ na Teusö a pi kuu sinomoö .
54002005	Teusö a kui na , ĩ na ai tä kuö mai kitä . Ai pata tä sai kua mai kitä . Samii Teusö a kua sisaa . Teusö a pata , sanöma makö , ĩ na makö kui makö noimaso kua wi , ĩ tä thama wi , ĩ samii a kua sisaa . Jesus Cristo a hai , ĩ sanöma tä kupaso noai , ĩ anö ĩ tä thama sisaö .
54002006	Ĩ anö sanöma makö pewö nö läa pia salo , a säpamonasoma . ' “ Teusö anö makö pewö täapa kõo läo pi ta topa noa ” ĩ na huki ĩ na sa töpö pi thama pia salo , huki sa säpamonasopöö ! ' ĩ na Jesus a pi kuuma .
54002007	' Jesus wa ta wäsäö ! ' kamisa na Teusö a kuu nö , sa simöpalöma . Pitili sa . Sa holisimo mai kitä . ' Juteu töpö pasi mai , ĩ töpö na ta taömaö ! Pitili tä sai a wäsäpököö ! “ Jesus ta pitili ” ĩ na töpö pi thamaö ! ' ĩ na kamisa na Teusö a kuu nö , sa simöpalöma .
54002008	Timóteo ai . Jesus a thapo wi ĩ töpö kokamo sinomo wi , ĩ sai pö pewö hamö wano töpö kokamoti wi , ĩ töpö na wa hapalo nö , ' Teusö a na ĩ pö hapaloö ! Makö õsi sami makö aiki kuno mai , makö õsi salumamoa waikiso noai ĩ makö poko sononoiki nö , Teusö a na makö hapalopöö ! Makö hĩsu thapaso mai , makö höla mai , ĩ na makö kua nö , Teusö a na pö hapalo sisaaö ! ' ĩ na wano töpö na , ĩ na wa kuu totiataloö !
54002009	Suö töpö na wa hapalo nö , ' “ Kamisa na ai töpö mamo tetea asa wi , ĩ na ĩ sa töpö thama pia salo ” ĩ na suö makö pi kuu maiki . Hunuku aipöama maiki . Sitipa noa apii , maa ma ose wai noa apii , ĩ nasimö tä sälähäama maiki . Kama makö na haloi ösö noa apii , ösö haloapalama maiki ' ĩ na wa kuu nö ,
54002010	' “ Kama ösö liähäapalo opa nö kilia sai ” ĩ makönö ĩ na ai wano ma töpö pi thama maikiö ! “ Kama wanö toitai tä thaa sinomoö ” ĩ töpö pi thama pasioö ! “ Teusö sa thapo wi ĩ sa ” suö makö kuu wi , ĩ na ĩ makönö ĩ na ai töpö pi thama totihoö ! ' ĩ na wa kuu !
54002011	Ĩ na wa kuu nö , ' Makö kokamo tä , ai wano tänö tä taöma tä , suö makö hapalo tikiliapalo nö kuno mai , suö makönö ta hini totio sisaheö ! “ Suö sanö sa tä taö öpa hö̃töa salo , sa tä taöma hö̃töopö ” ĩ na suö makö kuu maikiö !
54002012	Suö makönö wano töpö na Teusö ma tä waheta wäsä maikiö ! Suö makönö wano töpö simöa tihöö ! Suö pö sömöka pewö taa totikiö ! ' ĩ na suö sa töpö noa thaa sinomoö .
54002013	Pi naka . Teusö anö Adão a thaa somapalöma . Ĩ tä noa ha , Epa a thaa nömöpalöma .
54002014	Adão a mönama maama . Suö tä mönama pasio nö , Teusö a kai hinia mao nö , wanisala tä thama . Önö kutenö , ' Suö makönö wano töpö simöa tihöö ! ' sa kuu .
54002015	Ĩ na sa kuu kule maaki , ĩ na sa kuu hö̃töo pia kule . Suö töpö nö läa hö̃töo kitä . Suö töpönö ulu töpö thapa tä , Teusö anö ĩ suö töpö nö läa hö̃töo kitä . ' Jesus ta pitili ' ĩ na ĩ töpö pi kuu soatioö , ai töpö noima soatioö , hiopö tä na kama suö töpö noamo nö , toitai tä thaa sinomoö , ĩ na suö töpö kuama , Teusö anö ĩ töpö nö läa hö̃töo kitä .
54003001	' “ Teusömo wi , ĩ töpö na sa patamo sinomo pi topa apaö ” wa pi kuu tä , ĩ tä topa ' ĩ na tä kuu wi , ĩ ta pitilia totia apa .
54003002	Pi naka . Teusömo wi , ĩ töpö na a patamo sinomo pi topa wi , ĩ na ĩ a kuaö . Teusömo wi , ĩ töpö na a patamo wi ĩ anö toitai tä thaa sinomoö . ' Ĩ a wanisala ' ĩ na ĩ anö ai töpö thama mai kitä . Teusömo wi , ĩ töpö na a patamo wi , ĩ anö sami pusopö a thapo sisaa . Ĩ anö tuu wasui , pe epii tuu koa apa mai kitä . A osemo mai kitä . ' Wanisala sa tä thaa maiki o ! ' kama õsi pi kuu nö , wanisala tä thaa mai kitä . Hiopö tä thaa mai , toitai a kuo sinomoö . Hama töpö na , ' Ipa sai a ha pö kuikiö ! ' ĩ na ĩ a kuu sinomoö . Ĩ anö Teusö a kai a wäsä taö öpaö .
54003003	Tuu wasui tuu na a polemo mai kitä . A waitilimo mai , a noi ipö . A höla wani ipö . Sitipa kökö na a pi wasiso opa mi .
54003004	Kama sai pö ha töpö pilia naine , ĩ töpö na toitai a patamo sinomoö . Kama hai ĩ ulu töpö aiki , ' Ipa hao a hapalo wi , ĩ sa tä hinia totili kitä . “ Päla , ” ipa hao a na sa kuu mai kitä ' ĩ na ĩ anö ĩ na kama hai ĩ ulu töpö pi thama sinomoö .
54003005	Kama hai ĩ töpö na a patamo tai mi tä , Teusömo wi , ĩ töpö na a patamo totiki kitä ta o ?
54003006	Hi wisa ha Jesus a tälö noai , ĩ a na wa hapalo nö , ' Ai töpö na a patamo soata tihöö ! ' ĩ na wa kuu ! Jesus a thapo tetepo mai , ai töpö na ĩ a patamo soaköma , ' Pata sa asawöö ! ' a pi kuu matimöö ! ' Pata sa asawöö ! ' ĩ na a pi kuu tä , Teusö anö a peama matimöö ! ' Wa peama hö̃töo kitä ' Sai tä sai pata na Teusö a kuu noai na , ĩ na Teusö a kuu kitä . Somi tä , ĩ Sai tä sai pata aiki , ' Pata sa asawöö ! ' ĩ na ĩ a pi wani kuu ha , ĩ tä noa na Teusö anö a wani peama thama noai na , ' Pata sa asawö ' a pi kuu wi , ĩ na Teusö anö ĩ na ĩ a peama thama matimöö !
54003007	Teusömo wi ĩ töpö na a patamo sinomo wi ĩ a patanö ai töpö pi thama nö , ' Ĩ a totiatalo opawö ' ĩ na Teusö a thapo mai , ĩ na ĩ a patanö töpö pi thamapököö ! ' Ĩ a wani topa apaö ' töpö kuu mi tä , Sai tä sai pata läiki nö , ĩ a hiopöpamani . ' Teusömo wi , ĩ töpö na a patamo kule maaki , ĩ a hiopöpaso noa ' Jesus a thapo mai , ĩ na ĩ töpö kuu kitä .
54003008	Teusömo wi ĩ töpö pasilipo wi , ĩ sa töpö a kateha nömöo pia kule . Ĩ na ĩ töpö kuaö . Hiopö tä thaa mai , toitai töpö kutioö . Ĩ töpö holisimo mai kitäö ! Pe epii wasu wasu tuu koa apa mai kitä . Sitipa kökö na töpö pi wasiso opa salo , ai töpö mönama nö , sitipa kökö täli , ĩ na ĩ töpö kua mai kitä .
54003009	Jesus ta pitilia apöle , ai töpönö ĩ ta hasulama noai , Teusömo wi ĩ töpö pasilipo sinomo totio wi , ĩ töpönö ĩ ta hua sinomo kitä . ' Jesus sama ta hini totioö ' ĩ töpö õsi kuu wi , ĩ töpönö Jesus ta hini sinomo kitä .
54003010	Ĩ töpö wapa paioö ! ' Ĩ töpö wanisala mai kitä . Ĩ töpö topa waikia kule ' ĩ na ai töpö pi kuu tä , Teusömo wi ĩ töpö pasilipo sinomo kuköpöö !
54003011	Ĩ na ĩ töpö kua kua wi na , ĩ na kama töpö hai ĩ pusopö töpö kua kua naio kitä . Ĩ pusopö töpönö hiopö tä thaa mai , toitai töpö kuo kitä . Ĩ suö töpönö ai sanöma ta kateha hiopöa mai kitä . Pe epii wasu wasu tuu koa apa mai kitä . Ĩ suö töpö holisimo mai , töpö pitilimo totio opaö .
54003012	Teusömo wi , ĩ töpö pasilipo sinomo wi , ĩ töpönö sami pusopö a thapo sisaö . Kama töpö hai ĩ ulu töpö , kama töpö sai pö ha töpö pilia naine ĩ töpö , ĩ na töpö kui töpö na ĩ töpö patamo totio opaö .
54003013	Teusömo wi ĩ töpö pasilipo totio wi , ai töpönö ĩ töpö a kateha tä , ' Ĩ töpö topa apaö ' ĩ na ai töpö kuu kitä . Teusömo wi ĩ töpö pasilipo totio wi ĩ töpö aiki , ' “ Jesus Cristo ta pitili ipö ” sa pi kuu wi ĩ sa ' ĩ na ai töpö na ĩ na ĩ töpö kuu kili mai kitä .
54003014	' Tetepo maa noai ha , kawa na sa huu haio kitä ' ĩ na sa pi kuu kule maaki , kawa na hi sa tä waheta simöpali ke .
54003015	Sa tetepoö ha , hi waheta wa tä möö nö , ' Hãu . Ĩ na makö kuapököö ! Teusömo wi a sai ha makö kokamo sinomo wi , ĩ na ĩ makö kuapököö ! ' ĩ na wa pi kuupököö ! Teusö a temöo soatio wi , ĩ a pi pata na ĩ makö kokamo sinomoö . Ĩ makönö Teusö a kai pitilia apöle , ĩ ma ta taö asaö . Teusö a kai pitilia apöle , ĩ ma ta wäsä asaö .
54003016	Jesus ma thapo wi , Teusö a õsi kua tolele ĩ anö ĩ ta wäsä hasuluo opa noai , ĩ ta topa apa . Jesus a hai , ĩ sanöma tä kupalo nö , a mömo hasulua apama . ' Jesus a totiatalo opa sisaö . Jesus a pitili ipöö ! ' ĩ na Teusö a õsi kua tolele ĩ a kuuma . Teusö anö kama hai ĩ töpö simöta wi , ĩ ãju töpönö Jesus a tapama . Ĩ tä uli pewö hamö töpö pilipai , ĩ töpö na ai töpönö Jesus a wäsäma . Ĩ ta hini noai ĩ töpö aiki , ' Jesus ta pitili ipö ' ĩ na ĩ töpö pi kuu nö , a tälöma . Teusö anö Jesus a täa konönöma . Ĩ na Jesus Cristo a kuama .
54004001	Ĩ na Teusö a õsi kua tolele , ĩ na ĩ a kuu makoka apaö : ' Waiha Jesus a huu äwäho tä , ĩ na tä kua kitäö ! “ Jesus ta pitilia apa ” ĩ na ai töpö pi kuuma maaki , ĩ töpönö ĩ ta hulaki kitäö ! ' ĩ na Teusö a õsi kua tolele , ĩ na ĩ a kuu . Sai töpönö sanöma töpö mönama sinomo wi , ĩ sai töpö kai a hua kuki kitä . Sai töpönö ta kateha wi , ĩ ta hua kuki kitä .
54004002	Sai töpönö ĩ ta kateha wi , sanöma töpönö ĩ ta kateha tolemo wi , ĩ töpö aiki , ' Sa ta kateha wi , ĩ pitili ta ' ĩ töpö kuu kule maaki , töpö holisimo opaö . Ĩ töpönö ai töpö mönama pi topa apaö . Ĩ töpö holisimo opa kule maaki , ' Häö . Sa töpö mönama wanisala sai taköö ! ' ĩ na töpö pi kuu tai mi .
54004003	Wano tänö suö tä täa pia tä , ' Pö täpaso tihöö ! Sinoi wa kuo pätiopöö ! ' ĩ töpö kuu . ' Salo a na a waioö ! ' ĩ töpö kuu hö̃töoö . Teusö anö salo pö pewö thapalö nö , ' Ipa sanöma töpönö salo pö pewö oapöö ! ' Teusö a pi kuuma maaki , ' Salo a na a waioö ! ' ĩ töpö kuu pasioö . Teusö aiki , ' “ Jesus ta pitili ” töpö pi kuu wi , ta pitilia apöle , ĩ töpönö ĩ ta taö öpöle , ĩ töpönö salo pö pewö oapöö ! “ Aitaköö ! ” kamisa na töpö kuu nö , töpö iapalo topa apapöö ! ' ĩ na Teusö a pi kuuma .
54004004	Teusö anö tä pewö thapalö noai , ĩ tä pewö toita apö . ' Salo ma pö pewö oa kuköpöö ! ' Teusö a kuuma kutenö , Teusö a na ĩ salo pö pewö toita apö matatä . Kamakö aiki , ' Hi wa totopi keö ! Hi a totipalöö ! ' ĩ na Teusö a na ĩ na makö kuu ha , salo a totia apöpali kitä . Ĩ ma oali ha , Teusö a pi topa kutenö , ' Pälaö . Sa tä oa kili ipaö ' pö kuu tihöö ! Salo ma tälö nö , Teusö a na , ' Aitaköö ! Wa totopi keö ! ' makö kuupökö .
54004005	
54004006	Timóteo ai ! Sa kuuhe , Jesus a thapo wi ĩ töpö na ĩ wa ta wäsä tä , Jesus Cristo a na wa kalipalo totiatalo opati wi , ĩ wa totiwöö ! ' Jesus ta pitili ' ta kuu wi , ĩ wa ta hini totio nö , Teusö a kai pitilia apöle , wa ta hua totio nö , ĩ na wa kua kutenö , wa õsi patalo nö , wa tä taö öpa kuki kitä .
54004007	Ĩ na tä kua tä , Teusö ta kateha pasia mane , ai tiko ta kateha holisimo pasia päle , ĩ tä na , ' Päla ' a pi kuu totihoö ! Ĩ ta kateha osemo opa wi , ĩ ta hini tihöö ! Teusö anö wa noa thaa wi , ĩ wa tä hini pi topa totia apa salo , a kasiapalo totihoö !
54004008	Pi naka . Wa kalipalo sinomoö ha , pili wa sai pewö lotetea apöpasoö . Pili wa sai lotetea apöpaso wi ĩ tä topale maaki , Teusö a kua wi na , ĩ na wa kua hö̃töo nö , wa õsi lotetea apöpasoö . Wa õsi lotetea apöpaso wi ĩ tä topa satia apa . Wa õsi lotete epö salo , wa pi topapalo opa kuki . Wa pi topapalo opa kuiki nö , waiha Teusö tä uli ha wa konasolöma , wa pi topapalo opa hö̃töo kuki .
54004009	Sa kuuhe , ĩ pitili ta . Ĩ ta hinia totilöö ! ' Ĩ pitili tä sai a waikiwöö ! ' wa kuupököö !
54004010	Teusö a temö mapo mi ipii ĩ anö sanöma makö pewö täapa kõo läo wi ĩ a . ' Jesus ta pitili ipö ' ĩ na töpö pi kuu wi , Teusö anö ĩ töpö täapa kõo läo totio opaö . Ĩ Teusö a na makö mamo tetetio salo , makö kasiapalo opa nö , ĩ a na makö kalipalo opaö .
54004011	Sa kuuhe , ĩ wa ta taömapököö ! ' Ĩ naköö ! Ĩ naköö ! ' wa kuu totiatalo opapököö !
54004012	' Timóteo a hai , hĩsa tä maaki , “ Ĩ naköö ! ” a kuu silia apawö ' ĩ na ai töpö pi thama tihöö ! A hapalo makoka totioö ! Toitai tä thaa sinomoö ! Ai töpö noimaö ! ' Teusö a pitili ' ĩ na a pi kuu totioö ! Hiopö tä thaa tihöö ! Ĩ na wa kuati ha , ai töpönö Jesus a thapo wi ĩ töpönö wa uöma nö , kawa totiatalo kuati wi na , ĩ na ĩ töpö totiatalo kua naiopököö ! Toitai wa tä thaa sinomoö ha , ĩ töpö aiki , ' Timóteo a hai , hĩsa tä maaki , “ Ĩ naköö ! Ĩ naköö ! ” a kuu silia apawö ' ĩ na ai töpö pi kuu mai kitä .
54004013	Timóteo ai ! Sa walo paio mi tä , Jesus a thapo wi ĩ töpö kokamo tä , Teusö wa tä waheta kateha nö , ĩ wa ta taömapököö ! ' Ĩ na makö kuapöö ! ' ĩ na wa kuu totiatalo opatipököö !
54004014	Teusö a kai wäsä wi ĩ töpönö ta wäsä tä , kawa na , ' Teusö a na a kalipalo sinomoö ! ' ĩ na ĩ töpö kuuma kutenö , kawa na pata töpö ami waliköma . Pata töpö ami walio tä , Teusö a kai a wäsä taö öpa wi , kawa na Teusö anö ĩ tä totoköma . Kawa na Teusö anö ĩ tä totokö noai , ĩ tä na a pi mosaia totikiö ! Teusö ta wäsä totihoö !
54004015	' Timóteo a makoka totio kimatiö ! ' ĩ na wa töpö pi pewö thamapö , sa kuuhe , ĩ na wa kua totiatalo opatipököö ! A kasiapalo opaö !
54004016	A pi mosaia totikiö ! Wa kuati wi , ĩ tä na a pi tapoa totikiö ! Wa ta wäsäti wi ĩ tä na a pi tapoa totikiö ! Ĩ na wa kuati kuköma , kama wa noamo sapamo kõo kitä . Wa kai a hini wi , ĩ wa töpö noama naio kitä .
54005001	Ai pata tä päsäpa tihöö ! Au hao a na wa hapalo kua wi na , ĩ na ai pata tä na ĩ na wa hapalo kua totiataloö ! ' Ĩ naköö ! Ĩ na wa kua mai , ĩ na wa kua totiopököö ! ' au hao a na wa kuti kua wi na , ĩ na ai pata tä na , ĩ na wa kuu kua totiatalo opatipököö ! Au hoose töpö na wa kuti wi na , ĩ na hĩsa töpö na ĩ na wa kuu totiatalo opa naitiopököö ! Wa töpö päsäpa maiki .
54005002	Au nao wa noa thaa kuati wi na , ĩ na pata wa töpö suö noa wani thaa kua totitiopököö ! Au sao wa töpö noa thaa kua wi na , ĩ na moko wa töpö noa thaa kua totiopököö ! Hiopö tä thaa ti ! ' Hi moko tä na sa sapäko nö toa nö alu kuikö ö̃ ! ' wa pi kuu maiki .
54005003	Ĩ na tä kua tä , peanopö a nomaso noai , ĩ pusopö a na a mamo läapaloö ! Kama ai töpö mi ha , a sami ipö tä , ĩ a na a mamo läapaloö !
54005004	Kama hai ĩ ulu töpö kua tä , ĩ töpö na , ' Au nao wa totiapalatipököö ! ' ĩ na wa kuu ! Pö̃ a , pöpönö a , pö̃ a patasipö , pöpönö a patasoma , ĩ na töpö kui töpönö kama hai ulu töpö patamanö nö , ulu töpö wai totiapala apa kuati noai na , ĩ na ĩ ulu töpö wai patalo nö , ĩ na kama hai ĩ pata töpö totiapala thama hö̃töopököö ! ' Ĩ naköö ! ' Teusö a kuuma salo , ĩ na sa kuu kule . Ulu töpönö , kama töpö hai ĩ töpö totiapalaö ha , Teusö a pi mönaha apaö .
54005005	Peanopö a nomaso noai , ĩ pusopö a hai ĩ kama ai töpö mi toti ipö tä , Teusö a na ĩ a mamo teteo opaö . Mumai ha Teusö a na a hapaloö , wakalai ha Teusö a na a hapaloö , ĩ na ĩ a hapalo kua sinomoö . ' Sa pasilipalöö ! ' a kuu sinomoö .
54005006	Ĩ na ai tä suö kua mai kitä . Ĩ tä suö hai ĩ peanopö a nomasoma maaki , a puko opa pi topa sinomo päoö . Ĩ a wani temö maaki , Teusö a na kama õsi sai temö mi . Nomawö tä kua wi na , ĩ na a kua hö̃töoö .
54005007	' “ Jesus a thapo wi ĩ töpö tomöpoti mi ipöö ! ” ĩ na ai töpö kuu matimöö ! ' sa pi kuu salo , sa kuu ke . Sa kuuhe , ĩ wa ta wäsä nö , wa töpö noa thaa totihoö !
54005008	Ai tä hai ĩ ai töpö na nii tä totoma mi tä , ĩ a wani tomöpo mi . Kama sai pö ha kama ai töpö sai kule , ĩ töpö na nii tä totoma mi tä , ĩ a wani tomöpo mi ipö kitäö ! Kama ai töpö na nii tä totoma mi tä , ' Ĩ anö Jesus a thapo kuleö ! ' a kuu ti ! Jesus a thapo mai , ĩ töpö tomöpo mi maaki , ĩ töpö na ĩ a wani tomöpo mi tole epö .
54005009	Peanopö töpö nomaso noai , ĩ pusopö ma töpö totiapala sinomopö tä waheta ha ĩ na suö töpö kui töpö a hilo wi , ĩ tä sãöka sisaköö ! A patasoma toti ipii , ĩ a na 60 tä inama kua wi , ĩ a waninö kama peanopö a hosa mai ha , sami peanopö a thapo noai , ĩ a wani hilo wi ĩ wa tä sãökökö nö , ĩ ma wani totiapala apa soatio asapöö ! Ĩ na tä kua tä , ' Ĩ a waninö toitai tä thaa sinomo wi , ĩ a ' töpö kuu ha , ĩ ma suö totiapala asapöö ! Ulu töpö patamani , hama töpö noimaö , Jesus a thapo wi ĩ töpö ami salu sinomoö , töpö peati wi ĩ töpö pasilipaö , toitai tä thaa satimo opaö , ĩ na peanopö a nomaso noai , ĩ pusopö a sinoi , ĩ na ĩ a wani kua sinomo noai , ĩ ma wani totiapala totiopöö ! Suö töpö totiapala sinomopö tä waheta ha ĩ suö tä hilo wi ĩ tä sãökökö nö , ĩ ma suö totiapala sinomopöö !
54005010	
54005011	Töpö patasoma pai mai , ĩ tä waheta ha ĩ töpö a hilo wi , ĩ tä sãöka ti ! Wano töpö na ĩ töpö mamo teteiki nö , wano tä thapo pi topa salo , Cristo a na ĩ töpö kalipalo sisa wani ipö kitä .
54005012	' “ Cristo a na sa kalipalo sisa sinomo pia salo ” ĩ töpö kuu totioma maaki , Cristo a na ĩ töpö kalipalo mataso noa ' ĩ na tä kuu wi tä kule kitä .
54005013	Ĩ töpö kalipalo mai , ai töpö sai pö ha ĩ töpö hupaloti päoö . Töpö hupaloti päo nö , ai töpö a katehati nö , toitai ta kateha mi . Ai töpö kuati wi , ĩ ta kateha päo .
54005014	Peanopö a nomaso noai , Jesus a na ĩ ai töpö suö nokapalo matalo nö , Sai tä sai pata na ĩ töpö nokasolöma . ' Önö kutenö , töpö patasoma pai mai , ĩ töpönö wano töpö täalalöpököö ! ' sa pi kuu . Wano tä täli , kama ulu töpö thaki , kama sai pö ha a kalipalotii , ĩ na ĩ töpö kua wi , ĩ töpö kuo pasiopököö ! Ĩ na ĩ töpö kuaö ha , Jesus ma thapo wi ĩ makö wanipo wi , ĩ töpö aiki , ' Jesus a thapo wi ĩ töpö tomöpo mi ipö ' ĩ töpö kuu tao mai kitä .
54005015	
54005016	Ai suö tänö Jesus a thapo wi ĩ anö , kama ai töpö kule ha peanopö a nomaso noai ĩ ai tä wani kua naine , ĩ a wani pasilipopököö ! Teusömo wi a sai ha töpö kokamo sinomo wi ĩ töpönö kuno mai . Ĩ töpönö satehe epii suö töpö iama mai kitä . Peanopö töpö nomaso noai , ĩ suö töpö wani hai , ĩ kama ai töpö kua mi tä , Teusömo wi a sai ha töpö kokamo sinomo wi ĩ töpönö ĩ töpö suö na nii tä totoma sisapököö !
54005017	Jesus a thapo wi ĩ töpö na ĩ na wa kuu ! ' Kamakö na pata töpö patamo totiatalo opati wi , ĩ pata töpö na noa tä totomaö ! Ĩ töpö kasiapalo nö , Teusö a kai a wäsäö , Teusö ta katehaö , ĩ na töpö kuati kutenö , ĩ töpö na noa tä totomaö ! ' ĩ na wa kuu !
54005018	Pi naka . ' Au paka wa pata kalipalama tä , a kai pata õka tihöö ! A pata oi hãto tä , tötiiku mo oa soatalo naiopököö ! ' ĩ na Teusö tä waheta kuu . ' Sanöma tä kalipalo tä , ĩ a na noa tä totoa kitä ' ĩ na Teusö tä waheta kuu naioö . Önö kutenö , ' Jesus ma thapo wi ĩ makö na pata töpö patamo sinomo wi , ĩ töpö na noa ma tä totoköpököö ! ' ĩ na wa kuu !
54005019	' Jesus a thapo wi ĩ töpö na ĩ pata tä patamo sinomo wi ĩ a waninö wanisala tä thaa kipiliö ! ' ĩ na sami tä kuu sisaö ha , ĩ ta hini ti ! Ĩ na polakapi töpö kuu ha , ĩ wa ta hini sisapököö !
54005020	Pata töpönö wanisala tä thaa satimo opaö ha , ' Ĩ na kuno maiö ! Ĩ na wa kua maikiö ! ' ĩ na wa kuu ! Ai töpö kilimani pia salo , ai töpö sömöka pewö tala tä , ĩ na wa kuu !
54005021	' “ Ĩ naköö ! Ĩ naköö ! ” sa kuuhe , ĩ ta hinia totilöö ! ' ĩ na wa noa thaa kule . Teusö a , Jesus Cristo a , Teusö anö ãju töpö sailö noai ĩ töpö , ĩ na töpö kui , kamisa na ĩ töpö mamo tetela tä , ĩ na kamisanö wa noa thaa kule . Kawa aiki , ' Naiö ! Ĩ a wani hai , ĩ ipa tä kutenö , Paulo anö tä sãöka noai , ĩ sa ta hini totio mai kitäö ! ' a pi kuu ti ! ' Ipa tä kutenö , a tomöpo mi päla tä maaki , “ Ĩ na wa kua maikiö ! ” sa kuu mai kitäö ! ' a pi kuu ti !
54005022	Kawa aiki , ' Jesus a thapo wi ĩ töpö na a patamo sinomo wi , ĩ na ĩ a kua wi , ĩ na ĩ a kua haita mi salo ' a kuu soata tihöö ! Ĩ a wani na a ami walio soata tihöö ! Ai töpönö wanisala tä thaa päla tä maaki , kawanö wanisala tä thaa naio ti ! Wa õsi samipo pola nö kuno mai , wa kuopöö !
54005023	Ĩ na tä kua tä , maa tuu sino koati maiki . Wa amukumo sinomo salo , wani ipii upa mo puu wasui wa tuu wai koalöö !
54005024	Ai töpönö wanisala tä thaa wi , ĩ wanisala tä hatuka apaö . ' Wanisala wa tä thaa maikiö ! ' tä kuu wi , tä kua paia mai ha , tä hatuka apaö . Ai töpönö wanisala tä thaa wi , ĩ tä hatuka soata mai kitä . Sakimi tä hasulua sisapasoö .
54005025	Wanisala tä thaa wi , ĩ tä hatukua kua wi na , ĩ na toitai tä thaa wi , ĩ na ĩ tä hatukua kua hö̃töoö . Toitai tä thaa wi , ĩ tä hatuku mi tä , sakimi , tä hasulua hö̃töpasoö .
54006001	' Makö thapo wi , ĩ töpönö makö kalipalamati pole , ĩ ma töpö a hinia totilöö ! Ma töpö a hinia totili ha , Teusö a na ai töpö hapalo pi wasöa mai kitäö ! ' ĩ na wa kuu nö , ' Makö moimo mi tä , “ Jesus a kai a wäsä wi , ĩ ta holisia hãtoa ” ĩ na ai töpö kuu mai kitäö ! ' ĩ na wa kuu !
54006002	' “ Jesus a thapo wi ĩ anö sa kalipalamati pole , ĩ sa hini totio mai kitäö ! Sa kalipalo opa mai kitäö ! ” makö pi kuu mai , “ Sa kalipalama sinomoti wi , ĩ anö Jesus a thapo wi ĩ sa pii kutenö , ĩ sa hini totio opa kitäö ! Pe epii sa kalipalo opa kitäö ! ” ĩ na pö pi kuu totioö ! ' ĩ na wa kuu ! Sa kuuhe , ĩ wa ta thalö nö , ĩ na wa kuu totio nömöoö !
54006003	Ai tänö ai tiko ta kateha tä , a pi moti ipö . Kamakö hai ĩ Jesus Cristo Kaikana tä kai a makoka apa wi , ĩ a waninö ĩ a kai a hini mi tä , a pi hatukua mi . Teusö a topa kua wi na , ĩ na makö topapalama kua wi , ĩ ta kateha sinomo wi , ĩ ai tä waninö ĩ ta hua mi tä , a pi wani moti ipöö !
54006004	' Ai tiko sa ta wäsä taö öpa asaö ! ' ĩ na a pi wani kuu kule . Ĩ na a pi wani kuu kule maaki , a pi hatukua mi ipöö ! Ĩ a waninö a kai a makoka apa wi ĩ a kai hini wani ipö salo , ' Naiö ! Holisi ta ! Ĩ na tä kua pasioöö ! ' ĩ na ĩ a wani kuu pi topa siliapawö . Ai töpö na a wani hapalo isi wani soa päatalo pi topa apaö . Ĩ na ĩ a wani kuaö ha , ai töpö aiki , ' Ki töpö puko opa asatiowö ' ĩ na ai töpö pi kutii , töpö hapalo isi waniho opatii , töpö hapalo pi wasöa apaö , ' Ki töpö wani wanisala hãtowöö ! ' töpö pi kuu sinomoö , ĩ na ai töpö kua kitä .
54006005	Ĩ na ai töpö kua nö , ĩ töpö holisimo opaö , hiopö tä na ĩ töpö pi tapomo sinomotii , ĩ na ĩ töpö kua naio nö , ĩ töpö hapalo isi wani soatalo opaö . ' Sa Teusömo salo , noa sa tä täli kitä ' ĩ na ĩ töpö pi kuu .
54006006	Awai . Teusö wa thapo salo , noa wa tä täa hö̃töli kitä . Wani tä aiki kuno mai . Teusö wa thapo wi , ĩ tä noa na , wa pi topapalama wi , Teusö anö ĩ tä totoa hö̃töki kitä . Wani tä na wa pi wasiso mi tä , wa pi topa apa kitä .
54006007	Au nao anö wa thapa tä , wani wa tä kai kupaso kipili ta o ? Wa nomano nö , wani wa tä kai konasolö kitä ta o ? Pokei wa kupasoma , wa nomasoma , pokei wa konasolöö .
54006008	Önö kutenö , nii tä , haloi ösö , ĩ na wa tökö thapo tä , ' Ipa wani tä na sa kulahamo waikile ' wa pi kuupökö . Ai wani tä na wa pi wasiso mai , wa kuapökö .
54006009	' Ipa wani tä kuo opa nö toa sö ö̃ ' ĩ na ai töpö pi kuu ha , kama töpö mönao sapamo opaö . Sanöma tänö salo a wani säpalöpö , sanöma tänö nii tä na salo a wani mönama kua wi na , wani tä na ĩ na ai sanöma töpö mönama kua hö̃töoö . Töpö pi hatuku mi kutenö , ' Sa pea kitä ' töpö pi wani kuu pola nö kuno mai , wani tä kuo opa pa , ĩ töpö pi wasiso opa sinomoti nö , töpö pepalo kuki .
54006010	Sitipa wa pi ipa tä , sitipa wa tälö pia salo , wanisala wa tä thaa matimö . Ai töpö aiki , sitipa na ĩ töpö pi lulua apa salo , ' Teusö ta pitili ' ĩ na ĩ töpö pi kuu maa waikipasoma . Ĩ na töpö pi kuu maa waikipalo nö , töpö pea totio nö , töpö pi topala nö kuno mai , õsi wanisala apa kuköma .
54006011	Timóteo ai . Ĩ na ai töpö kua wi maaki , kawa aiki , Teusö wa thapo totia kutenö , wa wanisala maikiö ! Jesus a kai a makoka apa wi , ĩ a kai a peamaö , ai tiko ta katehaö , wani tä na a pi wasiso opaö , ĩ na ai töpö kua wi maaki , ' Ĩ sa tä taa waniwöö ! Ĩ na sa kua mai kitäö ! ' ĩ na wa pi kuu ! Ĩ na wa pi kuu nö , toitai wa kuaö ! Teusö a topa kua wi na , ĩ na wa kuaö ! ' Jesus ta pitili ipö ' ĩ na a pi kuu totioö ! Teusö a pii totihoö ! Ai töpö pewö pii naioö ! Wa peama tä , a kasiapaloö ! Wa höla mai , ai töpö na a noimoapalo totioö ! Ĩ na wa kua totihoö !
54006012	Töpö säsoö ha , töpö kasiapalo kua wi na , ĩ na Jesus wa thapo salo , ĩ na a kasiapalo kua hö̃töoö ! ' Jesus ta pitili ' wa pi kuu sinomo kutenö , wa kasiapalo opa nö , ' Teusö anö sa õsi palimipamanömaö ! Teusö a na sa kua mapo mai kitäö ! ' ĩ na a pi kuu sinomoö ! Ai töpö satehei , töpö sömöka tala tä , ' “ Jesus ta pitili ipö ” ĩ na sa pi kuu nö , Jesus sa thapo waikia kuleö ! ' ĩ na wa kuu ha , ' Wa õsi palimia hö̃töpaso kitä ' ĩ na Teusö a kuuma . Ĩ na a kuu ha , ' Teusö anö sa õsi palimipamanömaö ! Teusö a na sa kua mapo mai kitäö ! ' ĩ na a pi kuu sinomoö !
54006013	Teusö anö töpö pewö temöapalama wi ĩ a , Jesus Cristo a kili mai , Põsiu Pilatosö a na pitili ta wäsä totio opa noai ĩ a , ĩ na töpö kui töpönö sa tapa soala tä ,
54006014	wa noa thaa pia kule . ' Ĩ naköö ! Ĩ na wa kuaö ! ' Teusö a kuu wi , ĩ wa ta hinia totilöö ! Kamakö hai ĩ Jesus Cristo pata tä tapamo kõo paio mai ha , wa ta hinia totilöö ! Wa ta hinia totili ha , ' Timóteo a toita apö . A tomöpo mi mai kitä ' tä kuu wi tä kule kitä .
54006015	Teusö anö Jesus a simöpa kõo pi topa tä , ' Pei . Huki ipa sanöma töpö na Jesus a tapamo kopököö ! ' ĩ na Teusö a kuu kitä . Teusö a pi topapalo opa wi , ai töpö pewö na ĩ a kaikanamoti wi , ĩ na ĩ a kuu kitä . Kaikana töpö pewö simöa sinomoti wi , ĩ a . Pata töpö pewö simöati wi , ĩ a .
54006016	Teusö a palimi ipii , ĩ kama saiwö . Ĩ na ai tä kua mai kitä . Tä wakala apii tä na a kua sinomo asaö . Ĩ tä wakala apö kutenö , ĩ tä na ai töpö atepo tai mi ipö kitä . Ai tänö Teusö a tapa waikio maama . Ai tänö Teusö a tapa tai mi ipö kitä . ' Teusö a totiatalo opa asawöö ! Teusö a kaikanamo soatio kitäö ! ' ĩ na makö pewö kuupököö ! Ĩ naköö !
54006017	Ĩ na tä kua tä , huki wani tä thapo opa wi , ĩ töpö na , ' “ Sa pi tao opa kutenö , wani sa tä thapo opaö ” pö kuu ti ! ' ĩ na wa kuu ! ' Au wani tä mapo pia wi , ĩ wani tä na wa mamo teteo mai , Teusö a na a mamo tetea sisaköö ! Teusö anö makö pi topapalamapö , kamakö na tä pewö totoma apaö ' wa kuu !
54006018	' Wani ma tä thapo opa wi , ĩ makönö toitai tä thaa totihoö ! Ai ma töpö totiapalapököö ! Makö ö̃töa apöpalo nö , ai töpö na kamakö hai ĩ wani ma tä totoaköö ! ' ĩ na wa kuu !
54006019	Ĩ na wa kuu nö , ' Wani tä na makö mamo teteo sisa mai , Teusö a na pö mamo teteköö ! Ai töpö na wani tä totoaköö ! Ĩ na makö kua tä , Teusö a sai pö ha pe epii kamakö hai ĩ noa tä kua . Wani tä mapo pia wi , ĩ tä aiki kuno mai . Teusö a na makö kuo soatio wi , ĩ ma tä täli kitä ' ĩ na wa kuu !
54006020	Timóteo ai ! Kawa na Teusö a kuu noai , ĩ wa ta hini totilöö ! Ĩ ta hosa tihöö ! Teusö ta kateha mai , tiko ta kateha päle , ĩ tä na a sömöka taa totio tihöö ! Ai töpönö ĩ tiko ta kateha nö , ' Wa pi hatukupamani wi ĩ ta ' ĩ na ĩ töpö kuu kule maaki , ĩ ta isi waniho opa pasioö .
54006021	Ai töpönö ĩ ta huölöma salo , ' Jesus ta pitili ' töpö pi kuu matalo nö , tiko tä na töpö pi hanoköma . Teusö a na sa hapalo nö , ' Timóteo a , Timóteo a kule ha töpö kua naine , ĩ töpö totiapala totihoö ! ' ĩ na sa kuu . Ĩ nakö .
55001001	Paulo sa . Teusö anö sa simöpa pi topaö ha , Jesus Cristo anö sa simöa wi , ĩ sa . ' “ Jesus Cristo a na wa kua naiki nö , wa õsi palimipalo nö , temö öpii wa kuo soatio kitäö ! ” tä kuu wi , Paulo anö ĩ ta wäsä hätäpotipököö ! ' Jesus a pi kuu salo , sa simöa kule .
55001002	Timóteo ai ! Pösa ai ! Wa pi ipa salo , hi waheta sa tä simöpali ke . Pö̃ Teusö a , kamakö hai ĩ Jesus Cristo Kaikana tä , ĩ na kui töpö na sa hapalo nö , ' Timóteo a noa mi totiapalaö ! A tomöpo mi tä , a totiapala satimoö ! Ĩ a pi topapalama satia apaö ! ' ĩ na sa kuu .
55001003	Ipa nö patapö töpö Teusömo kua noai na , ĩ na sa Teusömo kua hö̃töoö . ' Sa holisimo hãtoa kule . Wanisala sa tä thaa pi topa soa kule ' ĩ na sa pi kuu mai ha , sa pitilimo opa nö , sa Teusömo sinomoö . Teusö a na sa hapalo tä , wa wäsä sinomo nö , ' Aitaköö ! ' ĩ na Teusö a na ĩ na sa kuu .
55001004	' Sa kõa pasilolöheö ! ' kawa na sa kuu ha , wa mamo puu soapasopili , ĩ sa tä taö soa tä , mumai ha kawa na sa pi tapoö , wakalai ha kawa na sa pi tapoö , ĩ na sa kua tä , wa möö pi topa apaö . Sa pi mönaha apöpaso pia salo , wa möö pi topa apaö .
55001005	Jesus wa thapo pitilimo opa wi , ĩ sa tä taö soa kule . Au nao a patasoma Lois anö Jesus a thapo somama , au nao a Euniisi anö Jesus a thapo nömöa , ĩ na ĩ töpönö Jesus a thapo kuo noai na , ĩ na wa kua totia hö̃töa kule . ' Timóteo anö Jesus a thapo hãtoa mane kitäö ! ' sa pi kuu mi .
55001006	Önö kutenö , ' Teusö wa ta wäsä sinomopö , kawa na sa ami walikipili , ĩ tä , Teusö anö wa pasilipo pia salo , kawa õsi na Teusö anö tä totokipili , ĩ tä mapama tihöö ! Teusö ta wäsä taö öpa wi ĩ tä totokipili , ĩ tä mapama hãto tihöö ! ' kawa na ĩ na sa ku upa kule .
55001007	Pi kiliho wi , Teusö anö kamakö na ĩ tä totoa maama . Pi kilihitala nö kuno mai , pi lotetea apa wi , ĩ tä totoköma . Ai tä noima totio wi , ĩ tä totoa naiköma . Osemo pola nö kuno mai , pi mosaio opa wi , Teusö anö ĩ tä totoa naiköma .
55001008	Ĩ na tä kuaö ha , kamakö hai ĩ Jesus Kaikana a wäsä kili tihöö ! ' Paulo anö Jesus a wäsäma kutenö , a õkama titia kule ' wa pi kuu nö , ' Paulo a titile , ĩ ipa ai a ' ĩ na a kuu kili tihöö ! Jesus wa wäsäö ha , wa peama kitä maaki , Teusö anö wa pi lotetepamanöma kutenö , ' Sa pea pasio päo ' ĩ na a pi kuu totihoö !
55001009	Teusö anö makö selekepamanöpö , toitai tä thaa sinomo wi , ĩ na Teusö anö ĩ na makö thapali pia salo , makö nakalö nö , makö täapa läo kõoma . ' Ĩ töpönö toitai tä thaa waikioma salo , sa töpö täa koni kitäö ! ' ĩ na Teusö a pi kuu maama . A pi saimo nö , makö totiapala pi topa päa salo , makö täa konöma . Masita tä uli kua paia mai ha , Teusö a pi tapoiki nö , ' Ipa ulu a Jesus Cristo sa simönö nö , ipa sanöma sa töpö totiapala apa kitäö ! ' ĩ na Teusö a pi kuuma .
55001010	Huki , Jesus Cristo anö makö koni wi , Teusö anö ĩ a simöa waikipalöma kutenö , makö totiapala apa wi , Teusö anö ĩ tä möpalama waikioma . Jesus anö , nomaso wi ĩ tä mapamanö nö , õsi palimipo wi ĩ tä , makö temöo soatio wi ĩ tä , ĩ tä möpalamama . Ta topa apöle ĩ ta wäsä waikioma salo , makö õsi palimipo wi , ĩ tä möpalama waikioma .
55001011	' Paulo anö ĩ ta wäsätipököö ! ' Teusö a pi kuu salo , sa simönö nö , ' Jesus wa ta wäsä hätäpotipököö ! ' a kuuma . Önö kutenö , Teusö anö sa simöa wi , ĩ sa . Jesus ta wäsä sinomoti wi , ĩ sa .
55001012	Ĩ na sa kua salo , hi sai a lototole , ĩ a sai ha sa peati kule . Sa peati kule maaki , sa kili mai kitä . ' Häö ! Wi na taköö ! ' sa pi kuu mi . ' Jesus a pitili ' ĩ na sa pi kuupili , ĩ Jesus sa taö öpa . ' Teusö a na kama sa uni totopili , Teusö anö ĩ sa noama totio kitä . A huu kõo paio mi tä , sa noama totio kitäö ! ' ĩ na sa pi ku upaö .
55001013	Kamisanö ta makoka apa wi , ĩ sa ta kateha makokoatipili , ĩ wa ta hinitipili , kamisa uöma nö , ĩ ta kateha nömöoö ! Jesus a na wa kua naia kutenö , Jesus wa thapo totitio nö , ai wa töpö noima totitio nö , ĩ na wa kuaö !
55001014	Kawa na tä totokipili , ĩ tä noamaö ! Kawa na Jesus a kai a totokipili , ĩ a kai a wäsä makokoa satimoö ! Kamakö na Teusö a õsi kua tolele , kamakö na ĩ a pilitile , ĩ anö wa pi lotetepamani ha , Jesus wa kai a wäsä satimopököö !
55001015	Ĩ na tä kua tä , ' Ásia tä uli ha töpö pililati , Paulo a na ĩ töpö kuatima maaki , ĩ töpö pewönö Paulo a hosalö nö , a taa kõkölöma . Pisielu a , Ehemósienisö a , ĩ na kilii töpö solo ' ĩ na wa ta kuu hini waikio noai kitä .
55001016	Onesípotu anö sa pi topa totiatalama sisama kutenö , Teusö a na , ' Onesípotu töpö totiapala apaö ! ' ĩ na sa kuu . Söpala ösö totonö sa õkatioma maaki , kamisa na Onesípotu a walo kili maama . Hi Homa tä uli pata ha a waloiki nö , a kasiapalo nö , sa taeti nö , sa talalöma .
55001017	
55001018	Ĩ na a kuama kutenö , Jesus pata tä na ĩ na sa kuu : ' Wa huu kõa tä , Onesípotu a totiapalapököö ! ' ĩ na sa kuu . Epesu tä uli ha Onesípotu anö sa pasilia totiatala apati noai , ĩ wa tä taö öpaö .
55002001	Ipa ulu ai ! Jesus Cristo anö makö totiapalama sinomo kutenö , wa pi lotetea totipalo nö , wa kuaö !
55002002	Ai töpö sömöka tala tä , kawa na sa ta wäsäpili , ai töpö na ĩ wa ta wäsä nömöoö ! Pitilimo opa wi , ĩ töpönö ai töpö na ĩ ta wäsä toleo taö öpapö , ĩ töpö na ĩ wa ta wäsä nömöoö !
55002003	Pata töpönö sotatu töpö simönö nö , wasu töpö na ĩ sotatu töpö kasiapalo kua wi na , ĩ na Jesus Cristo anö wa simönöma kutenö , ĩ na a kasiapalo kua totio opa hö̃töoö ! Wa kasiapalo opa wi ĩ wa kutenö , kamisa pea kua wi na , ĩ na wa pea kua naio kuki kitä . Wa pea naio kitä maaki , ' Sa pea wani ipö sai ' a pi kuu tihöö !
55002004	Sotatu töpö na pata tä simöo sinomoti wi , ĩ sotatu töpönö ĩ pata tä pi mönahapamani pia salo , sotatu töpö pasi mai ĩ töpö kua kuati wi na , ĩ na sotatu töpö kua kua pasio mi . Kawa na Jesus Cristo a simöo sinomoti wi ĩ wanö Jesus wa pi mönahapamani pia salo , Jesus a thapo mai , ĩ töpö kua kuati wi na , ĩ na wa kua pasio maikiö ! Jesus a na a kalipalo sisaaö !
55002005	Hĩsa töpö inamo tä , ai hĩsa tä inamo kasiapalo satia apa salo , noa tä täa asali kitä maaki , ' Makö inamo tä , ĩ na makö kua totiopököö ! ' ĩ na pata töpönö hĩsa töpö noa thaa wi , ĩ ai hĩsa tänö ĩ ta hini mi tä , noa tä täa pasio mai kitä . Ĩ na tä kua kua wi na , ĩ na wa kua kua hö̃töoö . ' Ĩ na makö kuapököö ! ' Jesus Kaikana tänö wa noa thaa wi , ĩ wa ta hini mi tä , noa wa tä täa hö̃töo pasio mai kitä .
55002006	Hikali a na pe epii ai tä kalipalo opa asa wi , ĩ a na hikali a ha nii tä kule , ĩ a na ĩ nii tä totoa somaki . Ĩ tä kua wi na , ĩ na wa kua hö̃töopökö . Teusö a na wa kalipalo kasiapalo opaö ha , noa wa tä täa hö̃töli kitäö !
55002007	Sa kuuhe , ĩ tä na a pi tapokiö ! Ĩ tä na wa pi tapoa tä , ĩ tä pewö na Teusö anö wa pi hatukupamani kitä .
55002008	Teusö anö Jesus a temöa komanö noai , nö patapö Davi a hai ĩ pelupö tolewö a hai , ĩ Jesus a kuoma . Ĩ sa ta wäsä sinomoö . Jesus ta topa apöle , ĩ sa ta wäsä tä , Jesus a temöa komanö noai ĩ sa ta wäsä sinomo opaö . Jesus sa ta wäsäti wi , ĩ Jesus a na a pi motimo tihöö !
55002009	Jesus sa ta wäsäti kutenö , sa peati kule . Wanisala tä thati wi , söpala ösö totonö ĩ töpö õka kuo wi na , ĩ na sa õka kua hö̃töa kule . Ĩ na sa õka kua kule maaki , Teusö ta wäsä wi , ĩ tä paukupaso kitä . Teusö ta wäsä satimo opaa .
55002010	Önö kutenö , sa peati kule maaki , sa kasiapalo opaa . Teusö anö töpö sailö noai , ĩ töpö na sa pi tapoiki nö , sa kasiapalo opaö . ' Jesus Cristo anö ĩ töpö konöma , Teusö a wakala apii , a toita apii , ĩ a na ĩ töpö kuo soatio kitäö ! ' ĩ na sa pi kuu salo , sa kasiapalo opaö .
55002011	Sa kuu piale , ĩ ta pitilia apa . Jesus a noma kua noai na , ĩ na makö noma kulasoö ha , Jesus a temöa kua konaso noai na , ĩ na makö temöa kua kono nö , Jesus na makö kuo kõo naio kitä .
55002012	Makö kasiapalo opati tä , Jesus a kaikanamoö , kamakö kaikanamo sätäa naia , ĩ na tä kua kitä . Jesus a na makö pi pälamoö ha , kamakö na , ' Päla ' Jesus a kuu hö̃töo kitä .
55002013	Jesus ma monima kitä maaki , Jesus anö makö monima pasio mai kitä . Jesus a pitilimo sinomo asa kutenö , makö monima tai mi ipö kitä .
55002014	Sa kuuhe , kawa kule ha töpö kule , ĩ töpö na ĩ wa ta wäsä kõataloö ! Teusö anö wa tapa apa kutenö , ta wäsä totioö ! ' Makö hapalo isi waniho mai , makokoi tä thaa totihoö ! Pö hapalo hẽtupaso pi hĩsuha tihöö ! ' wa kuu ! Makö hapalo hẽtupaso pi hĩsuha wi , ĩ ta topa mane . Ai töpönö ĩ ta hini kuköma , töpö pi hatukupo mai kitä . Töpö pi moti ipö kitä .
55002015	' Kawa topa apawö ' ĩ na Teusö a pi thamaö ! A kasiapaloö ! Wa kalipalo opati nö , Teusö a kai a pitilimo opa wi , ĩ a kai a wäsä makoka apaö ! Teusö wa kai a wäsä makokoa tä , ' Sa ta wäsä makokoa mi salo , Teusö a na sa kili ipaö ' ĩ na wa pi kuu mai kitä .
55002016	Töpö hapalo hẽtupaso osemo päo wi , Teusö anö ĩ ta hini wani ipii , ĩ ta hini tihöö ! Ĩ töpö hapalo hẽtupaso wi , ai töpönö ĩ ta hininöma , töpö wanisala husua apösolö kitä . Teusö a na ĩ töpö pi hanoapalo husua apösolö kitä .
55002017	Ĩ ta wäsä isi waniho wi , ai töpönö ĩ ta hininö nö , töpö wanisala apa kuki kitä ta pi kuti mai . Sonaka tä kuköma , sonaka tänö sãi sãi tä wanisalama kua kua wi na , ĩ na ĩ ta isi waniho wi , ĩ na ĩ tänö töpö õsi wanisala kua husua apösolö kitä . Imeneu a , Pileeto a , ĩ na kilii töpönö ĩ ta wäsä naio thali .
55002018	Ta pitilia apöle , ĩ ta hosalö nö , ' Makö temöa konaso wi , ĩ tä kuo waikiomaö ! ' ĩ na ĩ töpö kuu . Ai töpönö ĩ ta hininö nö , ' Jesus ta pitili ' ĩ na ĩ töpö pi kuu matasoma .
55002019	' Jesus ta pitili ' ĩ na ai töpö pi kuu matasoma maaki , Teusö a kai a lotete epö . Sai a kolo lototo opa kuo wi na , ĩ na Teusö anö pili tä uni kolo lototoa thaa hö̃töki . Ĩ na tä uni kolo lototoa thaa hö̃tökö nö , sai a kolo na tä sãökama thaa thaki wi na , ĩ na Teusö anö ĩ na tä thaa thaa hö̃töki . Ĩ na tä thaa thaa hö̃tökö nö , ĩ na Teusö a kuu : ' Kamisanö ipa sa töpö taö öpaö . “ Teusö sa thapo wi ĩ sa ” makö kuu wi , ĩ makönö wanisala tä thaa hãto maikiö ! ' ĩ na Teusö a kuu .
55002020	Sai a pe epii a sai ha , söpala ösö hapoka , söpala ösö holokoto , söpala ösö kaukösö , söpala ösö mokota , tasa tä , kusiali a , ĩ nasimö söpala ösökö noa apii ösökö kua . Söpala ösö noa apii , ĩ oto tä , pötaata tä , ĩ nasimö söpala ösökö noa apii ösökö kua . Ĩ na tä kua tä , wani tä noa mi ipii , ĩ hapokasi kökö , hii ti kusiali tökö , ĩ na wani tökö noa mi ipii tökö kua kua hö̃töa . Wani tökö noa apii ĩ tökö na , ' Ĩ tökö toita apa asawö ' ĩ na töpö pi kuu . Ĩ na tä kua tä , ' Tökö noa pasi mai , ĩ tökö toita apö ' tä pi kuu wi tä kua mai kitä .
55002021	Ĩ na tä kua wi na , ĩ na makö kuaö . Wa wanisala kutenö wa uni salupamonasoma , wanisala wa tä thaa mi tä , wani tökö toita apö kui na , ĩ na makö kupaso kitä . Teusö aiki , ' Wa toita apö ' Teusö Kaikana tä pi kuu kitä . ' Kamisa na wa kalipalo taö öpa asaö . Toitai wa tä thaa taö öpa asaö ' ĩ na Teusö a pi kuu kitä .
55002022	Hĩsa töpönö wanisala tä thaa pi topa apa wi , ĩ tä na a pi kuo naio tihöö ! A tokölolöö ! Toitai tä thaö , ' Teusö ta pitili ' wa pi ku upaö , ai wa töpö pi ipaö , ai töpö na wa noimoö , ĩ na wa kasiapalo nö , ĩ na wa kuaö ! Töpö õsi ausi ipii , ĩ töpönö Teusö a naka wi ĩ töpö na wa kua naiki nö , ĩ na a kua totihoö !
55002023	Töpö pi moti ipii , töpö hapalo hẽtupaso osemo kõataloti wi , ĩ ta hini maikiö ! Töpö hapalo hẽtupaso osemo kõataloti wi , ĩ töpö hölapalo kuki kitä . Ĩ wa tä taö waikia .
55002024	Teusö a na a kalipaloti wi , ĩ a höla mai kitä . Ai töpö pewö na a noimo opaö . Ai töpö pi hatukama apaö . Teusö a na a kalipaloti wi , ĩ a hapalo soatalo mai kitä . A hĩso soatalo mai kitä .
55002025	A höla mai , ĩ a na töpö hapalo pi wasöa apa wi , opii ĩ a hapalo nö , ' Ĩ na makö kua maikiö ! ' ĩ na a kuu opimo kitä . Ĩ na a kuu ha , töpö hapalo pi wasöa apa wi , Teusö anö ĩ töpö pi hatukua hãtopamani . Ĩ töpö pi hatukupamani ha , ' Häö ! Sa ta wäsä tomöpo mi sai taköö ! ' ĩ na töpö pi kuu nö , tä pitilimo opa wi , ĩ tä taö kuki kitä .
55002026	Tä pitilimo opa wi , ĩ tä taö kuiki nö , Sai tä sai pata na töpö toköa konasolö kitä . Sai tä sai pata aiki , ' Sa hinia totili wi , ĩ na sa töpö thama pia salo ! ' ĩ na Sai tä pi pata kuu nö , ĩ töpö huölöma maaki , töpö toköa konaso kitä .
55003001	Sa kuu piale , ĩ tä na a pi hatukuikiö ! Jesus Cristo a huu kõo pia tä , sanöma töpö aiki , ' Toitai makö kua kuleö ! ' tä kuu wi tä kua mai kitä .
55003002	Töpö pipaso mai , kama töpö pio sapamo kõkötaso kitä . Sitipa kökö pi ipa kuki kitä . ' Sa pi tao opa asaö ' töpö pi kuu nö , ' Ĩ sa tä taö öpa asaleö ! ' ĩ na töpö kuu kuki kitä . Ai tä na töpö hapalo wanisala kuki kitä . Ĩ na tä kua tä , pö̃ a , pöpönö a , ĩ na töpö kui töpö a hini mai kitä . Töpö totiapala apa wi maaki , ' Aitaköö ! ' töpö pi kuu totio mai kitä . Teusö a na , ' Päla ' töpö pi kuu kuki kitä .
55003003	Ai töpö pii mai kitä . Ai töpö wanipo wi ĩ töpö na ĩ töpö noimo kõo mai , töpö pi hanoa sipa apatii . Ai töpö a kateha wanisala apati kuki kitä . ' Naiö ! Wanisala sa tä thaa mai kitäö ! ' töpö pi kuu mai , wanisala tä tha apati kitä . Töpö waitilimo opa kuki kitä . Toitai tä pii pasio mai kitä .
55003004	Töpö monimo opa kitä . Töpö pi tapomo paio mai ha , ' Ĩ na sa kua soa päta pia kuleö ! ' ĩ na töpö pi kuu soa päatalo opati kuki kitä . ' Pata sa asawöö ! ' töpö pi ku upa kuki kitä . ' Teusö sa pii mai , sa puko opa wi , ĩ sa tä pi ipa sisaö ' töpö pi ku upa kuki kitä .
55003005	Töpö Teusömo naio kitä maaki , Teusö a kai a hini totio mai kitä . ' Sa õsi lotetepamanöö ! Sa pi hatukupamanöö ! ' Teusö a na ĩ töpö kuu mai kitä . Ĩ töpö na a kuo naio tihöö !
55003006	Sa töpö a katehahe , ai töpö sai pö ha ĩ ai töpö lisipalolö nö , suö töpö pi hatukua mi ipii , ĩ suö töpö mönamatii . Ĩ suö töpö wanisala apatii . ' Hiopö sa tä thaöö ! ' ĩ töpö pi kuu salo , wanisala tä thatala apa pikitiotii .
55003007	' Sa pi hatukupo pi topa apa kule ' ĩ na ĩ suö töpö pi kuu kule maaki , pitili tä na töpö pi hatukupo mi ipö .
55003008	Sutu upa Janesö a , Jãpötisö a , ĩ na kilii töpönö Moisés a kai a peama kua noai na , ĩ na holisi ta wäsäti wi , ĩ na ĩ töpönö ta pitilii , ĩ ta peama kua hö̃töoö . Ĩ töpö pi moti ipö . Ĩ töpö pi tapopalo wanisala apa pasitiowö . Ĩ töpö Teusömo holisimopalo opatiwö .
55003009	Ai töpönö ĩ töpö kai a hini soatio mai kitä . ' Töpö osemo opawö ' ĩ na töpö pewö pi kuu kuki kitä . ' Janesö a , Jãpötisö a , ĩ na kilii töpö osemo opawö ' ĩ na sutu ha töpö pewö pi kuu kua noai na , ' Ta pitilii , ĩ ta peama wi ĩ töpö osemo opawö ' ĩ na töpö pewö pi kuu hö̃tölaso kitä .
55003010	Kamisa na kawa mamo teteo thali . Sa ta katehati wi ĩ wa ta taö , sa kuati wi ĩ wa tä taö , ' Ĩ na sa kua pi topa apö ' sa pi kuti wi ĩ wa tä taö naia , ĩ na wa kua waikia . ' Jesus ta pitili ' sa pi kuu sinomo wi ĩ tä , sa hĩso soatalo mai ha , sa noi ipii ĩ tä , ai sa töpö pi ipa wi ĩ tä , sa satimo opa wi ĩ tä , ai töpönö sa wanipo nö , sa peama apa wi ĩ tä , ĩ wa tä pewö a taö öpa waikia .
55003011	Ãsiokia tä uli , Ikôniu tä uli , Liisötöta tä uli , ĩ na tökö uli hilo kule , ĩ tökö uli pewö hamö ai töpönö sa peamatima maaki , sa satimo opa hö̃töoma . Ĩ wa tä taö öpa waikile kitä . Sa peamatima maaki , Teusö anö sa noama hö̃tötioma .
55003012	Awai . Jesus a thapo wi , Jesus Cristo a na ĩ töpö kua naia kutenö , Teusö a kai a hininö nö , wanisala tä thatalati mai , ĩ na töpö kua pi topa apa wi , ĩ töpö pepalama apa kitä .
55003013	Töpö wanisala pasio wi , ĩ töpö holisimo opa wi , ĩ töpönö ai töpö mönamati nö , kama töpö mönamamo sapamo opati nö , wanisala tä thaa huso opati kitä .
55003014	Kawanö wa ta hua noai , ' Pitili tä sai ha ' wa pi kuu totio noai , ĩ ta hula kõo ti ! Kawa na ĩ ta wäsäti noai , ĩ wa töpö taö öpa kutenö , ĩ ta hula kõo ti !
55003015	Wa ose tä , Teusö wa tä waheta taö noai , ĩ wa tä taö soa matatä . Ĩ Teusö hai ĩ waheta tänö wa pi hatukua pälasoö . Wa pi hatukua pälo nö , ' Jesus Cristo ta pitili ' ĩ na wa pi kuu nö , ĩ na wa kuaö ha , Teusö anö wa täa koni kitä .
55003016	Teusö tä waheta sãöka noai , Teusö anö ĩ töpö pi hatukupamanö nö , kama hai ĩ waheta tä pewö sãököpamanöma . Teusö tä wahetanö wa pasilipo nö , wa pi hatukupamani . Teusö tä wahetanö wa noa thaa nö , ' Ĩ wanisala wa tä thaa maikiö ! ' ĩ na tä kuu nö , ' Toitai tä thaa totio pasioö ! ' ĩ na tä kuu .
55003017	Teusö wa thapo wi ĩ wa tomöpo mi mai ha , toitai wa tä pewö thaa sinomo taö öpapö , ĩ na Teusö tä waheta kuu .
55004001	Timóteo ai . ' Teusö a kai a wäsäö ! ' ĩ na kawa na , ĩ na sa kuu kule . Ĩ na sa kuu nö , ' Kawa aiki , “ Huki topa apa kuleö ! Huki Teusö sa kai wäsä pi topa apa kuleö ! ” wa pi kuu tä , Teusö a kai a wäsäö ! Ĩ na tä kua tä , “ Huki topa maneö ! Huki Teusö sa kai wäsä wani ipö saiö ! ” wa pi kuu päla nö maaki , ta wäsä satimo hö̃töoö ! Ai töpö tomöpo mi tä , “ Ĩ na kuno maiö ! Ĩ na wa kua totiopököö ! ” ĩ na wa kuu totiataloö ! Ai töpö wanisala tä , “ Naiö ! Wanisala ” wa kuu totiataloö ! Ai töpö õsi wanisala tä , töpö õsi topa kõatalamaö ! Ai töpö õsi utiti tä , töpö õsi lotetea kopamanöö ! Teusö a kai na töpö pi hatukupamanöö ! Wa silimo mai , opii wa töpö pi hatukua totipamanöö ! Teusö a kai a wäsä totihoö ! ' kawa na ĩ na sa kuu kuleö ! Teusö a , Jesus Cristo a , ĩ na töpö kui töpö sömöka tala tä , sa kuu kuleö ! Töpö temii ĩ töpö , töpö nomaso noai ĩ töpö , ĩ na töpö kui töpö na Jesus Cristo anö tä makokama läo kitä . Tä makokama läo nö , ' Ĩ na wa kuati kipiliö ! ' ĩ na a kuu nö , töpö sokamakö nö , ai töpö naka asalö nö , ' Hapo . Kamisa na a kua naikiö ! ' a kuu asa kitä . Ĩ na a kuu nö , ai töpö na , ' Päla . Kamisa na wa kuo naio mai kitäö ! ' ĩ na a kuu pasio kitä . Ĩ na tä kua wi tä kua läa kutenö , ' Teusö a kai a wäsä totihoö ! ' ĩ na sa kuu kule . Jesus a tapamo kono nö , ĩ töpö pewö na a kaikanamo pia manu kule , ' Teusö a kai a wäsäö ! ' sa kuu totia apa kule .
55004002	
55004003	Waiha Teusö a kai a pitili wäsäti wi , ai töpönö ĩ ta hini pi topa mai ha , ai tiko ta hini pi topa pikio kitä . Wanisala tä thaa pi topa satimo opa kutenö , ai tiko töpö a hini pi topa apa kitä . Teusö ta kai a pitili ipii , ĩ ta hini wani ipö salo , ' Ki ma töpö naka pasilö nö , ma ta hini pi topa wi , ĩ töpönö ĩ ta wäsä pasile , ĩ ma ta hini pasiopököö ! ' ĩ na ĩ töpö kuu kitä .
55004004	Ĩ töpönö Teusö tä kai a pitili ipii , ĩ tä na töpö sömöka taa wania kuikönö , ' Ĩ na nö patapö töpö kuatima ' tä holisi kuu wi , ĩ tä na ĩ töpö sömöka tapalo pasio pätio kitä .
55004005	Önö kutenö , a pi mosaikiö ! A kasiapalo sinomoö ! Wa peama tä , a kasiapaloö ! Jesus ta topa apöle ĩ ta wäsä sinomoö ! Teusö a na wa kalipalo sinomo wi ĩ wa kutenö , a kalipalo makoka apaö !
55004006	Ĩ na tä kua tä , kama sa wäo sapao kõo pia kule . Pi naka . Sa säpa pia kule . Sa säpalöma , Teusö a na sa konasolö kitä .
55004007	Sa kasiapalo hö̃töo sinomotima . ' Kamisa na a kalipaloö ! Sa kai a wäsä sinomoö ! ' kamisa na ĩ na Jesus a kuu noai , ĩ sa ta hinia totilö nö , Jesus sa kai a hulapa mai , Jesus a na sa kalipalo waikia totia apöpasoma .
55004008	Jesus a na sa kalipalo waikia totia apöpasoma kutenö , ĩ tä noa na sa totia kopali kitä . Jesus a huu kõa tä , wanisala sa tä thaa noai , Jesus anö ĩ tä pewö maa kopamanö nö , sa totia totia kopali kitä . Samii sa totipa kõo sisa mai kitä . Ai töpönö Jesus a pi ipa wi , ĩ töpönö a walo taa kõo naio wi , ĩ töpö totia kõa naipali kitä . Jesus a totiatalo opa wi , ĩ anö sanöma makö na tä makokama läo wi , ĩ anö wanisala tä pewö maa kopamanö nö , makö pewö totia totia kopali kitä .
55004009	Ĩ na tä kua tä , a huo haitaki solöö !
55004010	Teusö a hai ĩ tä uli ha makö pilio piale , ĩ tä na Temasö a mamo teteo mai , hi masita tä uli ha makö pilio wi , ĩ tä pi ipa sisa kutenö , Temasö anö sa hosalöma . Sa hosalö nö , Tesalônika tä uli ha a konasolöma . Kötesẽisi a hai , Kalásia tä uli ha a kõa pasisolöma . Tito a hai , Taumásia tä uli ha a kõa hö̃tösolöma .
55004011	Kamisa na Lucas a kua sisa kule . Kawanö Marcos wa nakalö nö , a kai huoki solöö ! ' Jesus a na sa kalipalo tä , Marcos anö sa pasilipalöpököö ! ' ĩ na sa pi kuu .
55004012	Epesu tä uli hamö Síkiku sa simöpalöma .
55004013	Hisa ha wa huu tä , Tötôasi tä uli ha Kapu a na ipa haloi sa ösö takölö noai , ĩ wa ösö kõaki solöö ! Ipa waheta tökö solo ! Salo ösö na tä sãökama wi , ĩ wa tökö kõa totiaki solöö !
55004014	Alesiãtöti a hai , söpala ösö na a kalipalo sinomo wi , ĩ anö kamisa na pe epii wanisala tä thama . Wanisala tä thaa noai , Teusö anö ĩ tä noa thaa hö̃töpali kitä .
55004015	Sama ta wäsä noai , ĩ tä na Alesiãtöti a hapalo pi wasöa apama kutenö , ĩ a na a pi mosaikiö !
55004016	Homa tili pata töpönö sa hapalama soma tä , ai tänö sa pasilipa maama . Ĩ ipa töpö pewönö sa takölö nö , sa hosalöma . Ĩ töpö pewö konasolöma . Töpö konasolöma maaki , Teusö a na kamisa aiki , ' Ĩ töpönö sa hosalö noai , ĩ töpö na ĩ tä noa thapalöö ! ' ĩ na sa kuu mi .
55004017	Ĩ töpönö sa pasilipo maama maaki , Jesus pata tänö sa pasilia pasipalö nö , sa lotetepamanöma . Sa pi lotetepamanöma salo , juteu töpö pasi mai ĩ töpö pewö na Jesus sa ta wäsä taö totio opatima . Sa wanipo wi ĩ anö sa oa pi topa apa noai , ĩ a kai wani na Jesus pata tänö sa nö läpoma .
55004018	Tä wanisala wi , ĩ tä pewö na Jesus Kaikana tänö sa nö läpo nö , sa noama apa nö , hi tä hẽtu hamö a kaikanamo totio piale , ĩ ha sa täa konönö kitä . Teusö a na sa hapalo nö , ĩ na sa kuu : ' “ Jesus a totiatalo opa asawöö ! ” ĩ na makö pewö thama soatiopököö ! ' ĩ na sa kuu . Ĩ naköö !
55004019	Pötisiila a , Akila a , Onesípotu a sai pö ha töpö kule ĩ töpö , ĩ na töpö kui töpö na , ' “ ‘ Wa topa kule ? ’ wa kuu ! ” ĩ na Paulo a kuu thaliö ! ' ĩ na wa kuu !
55004020	Kotĩtu tä uli ha Etaasötu a kua haipasoma . Miletu tä uli ha Tötópimu a saliaö ha , sa takölöma .
55004021	Maa tä hälä paio mai ha , a huo haitaki solöö ! Eupulu aiki , ' Timóteo a na wa tä sãököpalö nö , “ ‘ Wa topa kule ? ’ ĩ na Eupulu a kuu kuleö ! ” ĩ na wa kuu ! ' ĩ na Eupulu a kuu kule . Pötutẽisi a , Linu a , Cláudia a , Jesus a thapo wi ĩ töpö pewö , ĩ na töpö kui töpö solo , ' Wa topa kule ? ' kawa na ĩ na ĩ töpö kuu kule .
55004022	Jesus Kaikana tä na sa hapalo nö , ' Timóteo a õsi na a kua totikiö ! ' ĩ na sa kuu . Ĩ na sa kuu nö , ' Ĩ töpö pewö totiapala apaö ! ' ĩ na sa kuu kule . Ĩ nakö .
56001001	Paulo sa . Teusö anö sa kalipalama sinomo wi , ĩ sa . Jesus Cristo anö sa simönö noai , ĩ sa . Teusö anö töpö sailö noai , ' Teusö a pitili ' Jesus anö ĩ na ĩ töpö pi thama pia salo , sa simönöma . Teusö ta pitilii , ĩ tä na ĩ töpö pi hatukupamani pia salo , sa simönöma . Töpö pi hatukupamani wi , ĩ töpönö pitili ta hini totioma , ĩ töpö Teusöpöa päpaso kitä . Toitai tä thaa sinomoti wi , ĩ töpö kupaso kitä .
56001002	' Sa õsi palimia waikipasoma salo , Teusö a na sa kuo soatio kitä ' tä kuu wi , ĩ na Jesus anö ĩ töpö pi thama pia salo , sa simönöma . Sutu ha , hi masita tä uli thaa paio mi tä , Teusö a holisimo mi ipii , ĩ aiki , ' Sanöma sa töpö õsi palimipamani kitäö ! ' ĩ na sutu ha , ĩ na Teusö a kuu nö ,
56001003	tä tetea apöpasoma tä , ' Peiö ! Hukikiö ! ' Teusö a pi kuu nö , ' “ Teusö anö sanöma makö õsi palimipamani kitäö ! ” tä kuu wi , huki ĩ sa ta hasulupama pia kuleö ! Kamisa kai a wäsäpö , huki ĩ ta hasulupama pia kuleö ! ' ĩ na Teusö a pi kuuma . Ĩ na a pi kuu nö , Teusö anö makö täapa kõo läo wi , ĩ aiki , ' Sa kai a wäsä sinomoö ! ' ĩ na Teusö anö sa noa thama .
56001004	Tito ai . Kawa na hi waheta sa tä simöni ke . Kamisamakönö Jesus sama thapo kua wi na , ĩ na kamisanö wa thapamanöma kutenö , kawa hai , ĩ ipa ulu wa totiwö . Kamakö hai ĩ pö̃ Teusö a , Jesus Cristo anö makö täapa kõo läo wi ĩ a , ĩ na kilii töpönö wa totiapala nö , wa pi topapalama apa nö , ĩ na ĩ töpö kuapököö !
56001005	Tito ai . ' Makö kalipalo waikioma maaki , tä tomöpo mi soai , Tito anö ĩ tä topama haiopöö ! ' sa pi kuu salo , Köteeta tä uli pata ha wa takölö kipili . Wa takölö nö , ' Sai pö kuo hätäho pamö Jesus a thapo wi ĩ töpö na töpö patamo wi , ĩ pata töpö thaa hätäha hailalöö ! ' ĩ na wa noa thaa kipili .
56001006	' Ĩ a wani tomöpo mi thali ' töpö kuu tä , a tomöpo mi ha , ĩ a hai , pata tä thapa ti ! Tä husopö wani samiati tä kuno mai , ĩ pata tä thapa ti ! Ai töpö aiki , ' Kama hai ulu töpö wanisala sipa apaö . Pata töpö hini mi ipö ' ĩ na ai töpö kuu tä , ĩ pö̃ a hai , pata tä thapa ti ! Kama ulu töpönö Jesus a thapo wi ĩ töpö hai ĩ pö̃ a hai , pata tä thapa sisaaö !
56001007	Pata tä hai , Jesus a thapo wi ĩ töpö na a mamo läpalo sinomo wi , Teusö a na ĩ a kalipalo sinomo kutenö , a totiatalo opati kitä . Önö kutenö , pata tä kupo pia wi , ĩ a tomöpo mi kutenö , ' Ĩ a wani tomöpo mi ' ĩ na ĩ anö ai töpö pi thamaö ha , ĩ a hai , ĩ pata tä kupo mai kitä . Jesus a thapo wi ĩ töpö na a mamo läapalo sinomo wi , ĩ aiki , ' Kamisa pi tao opa asa sisaö . Ai töpö pi tao mi pasiwö ' ĩ na ĩ a pi kuu maapökö . A hĩsoatalo mi , a polemo mi , a waitilimo mi , wani tä pi ipa mi , ĩ na Jesus a thapo wi ĩ töpö na a mamo läapalo sinomo wi ĩ a kupasopö , ĩ na ĩ a kua kitä . Ĩ na a kua mi tä , ĩ a hai , pata tä thapa ti !
56001008	Jesus a thapo wi ĩ töpö na a mamo läapalo sinomo wi , ĩ anö hama töpö ösö potehea läatalama sinomoö . Ĩ anö toitai tä pii sinomo sisaö . A pi mosaiapalo sinomo opaö . Wanisala tä thatala mi ipii , Teusö a na ĩ a topa apaö . Hiopö tä na a noamo sapao opaö . Ĩ na Teusö a thapo wi , ĩ pata tä kupo pia wi , ĩ na a kuaö .
56001009	Pata tä kupo piale , ĩ a hai , pitili sama ta wäsä sinomo wi , ĩ tä ha a pi luluopököö ! Ĩ tä ha a pi luluo nö , ĩ anö ĩ ta wäsä nömöo nö , ' Ĩ naköö ! Ĩ na wa kua totiopököö ! ' ĩ na ĩ a kuu tao opa kitä . Ai töpönö ĩ ta pitilimo wi ĩ ta peama wi , ĩ anö ĩ töpö kai a makokopamanöpöö !
56001010	Pitili ta hini wani ipii , ĩ töpö kua apa . Ĩ töpö haö päatalo opaö . Ĩ töpönö ai töpö mönama sinomoö . Ĩ na nö patapö Moisés a kai hini totio wi , ĩ na ĩ töpö satehe epii ĩ na ĩ töpö kuaö .
56001011	Sitipa kökö sua pi topa apa päo salo , ĩ töpönö ta wäsä tä , noa tä naka silia apawö . Pitilimo totila nö kuno mai , ai tiko ta wäsä soa päoimatasoö ha , töpö pilia kokale , ĩ ai töpö pewö aiki , ' Jesus ta pitili hãto mai kitä ' ĩ töpö pi kulasoö . Ĩ na tä kuaö ha , ai tiko ta wäsä holisimo wi , ĩ wa töpö wasupököö !
56001012	Köteeta tili töpö kule , ĩ ai tänö ĩ töpö pi hatukutama wi , ĩ na ĩ a kuuma : ' Köteeta tili töpö holisimo sinomoö . Salo a waitilimo kua wi na , ĩ na ĩ töpö waitilimo kuaö . Ĩ töpö ota hatai kuno mai , ĩ töpö ösö potehepalo pi topa sisaö ' ĩ na a kuuma .
56001013	Ĩ na a kuu noai , ĩ pitili ta kutenö , ĩ töpö na wa hapalo nö , ' Ĩ na kuno maiö ! ' ĩ na wa kuu totihoö ! ' Jesus a pitili ' ĩ na ĩ wa töpö pi thama totio pia salo , ĩ na a kuu totihoö !
56001014	' Juteu töpö nö patapönö ta kateha holisimo noai , ĩ pitili ta pi ti ! ' ĩ na wa kuu totiataloö ! ' Pitili tä sai a peama wi , ĩ töpö aiki , “ Ĩ na wa kuapököö ! ” töpö kuu wi maaki , ĩ töpö hini pikio tihöö ! ' ĩ na wa kuu totiataloö !
56001015	Töpö õsi ausii , ĩ töpö na salo pö pewö oamo toita apö . Ai a salo na ĩ töpö waio mai kitä . Jesus a thapo pasia mane , ĩ töpö õsi samii , ĩ töpö na ai salo a oamö wanisala apö . Salo a na ĩ töpö waio opaö . Ĩ töpö pi tapomo wanisala apö . ' Ki tä topa . Ki tä wanisala ' ĩ na ĩ töpö pi kuu tai mi .
56001016	' Teusö sa taö ' ĩ töpö kuu thali maaki , ĩ töpönö wanisala tä thatala salo , ' Ĩ töpönö Teusö a tai mi pasiwö ' ĩ na ĩ töpönö ai töpö pi thapalama apa pasioö . ' Ĩ töpö wanisala apawö ' Teusö a pi kuu . Ĩ töpönö Teusö ta hini maapa wi . Ĩ töpönö toitai tä thaa tai mi ipö .
56002001	Kawanö pitili wa ta wäsä pola nö , ' Ĩ na makö kuapököö ! ' ĩ na a kuu sinomoö !
56002002	Pata töpö wano na , ' Pe epii wasu wasu tuu koa apa ti ! ' ĩ na wa kuu ! ' Makö osemo mai , pö pi mosaia totikiö ! ' ĩ na wa kuu ! ' “ Teusö a pitili ” pö pi kuu totihoö ! Ma töpö noima totihoö ! Teusö ma tä kai hosa mai , makö satimo totihoö ! ' ĩ na pata töpö wano na , ĩ na wa kuu totiataloö !
56002003	Pata töpö suö nakö , ' Teusö a na tä toita apii , ĩ tä thaa sinomo wi , ĩ na makö kuapöö ! ' ĩ na pata töpö suö na wa kuu naioö ! ' Ai ma töpö a kateha wanisala maikiö ! Pe epii wasu wasu tuu koa apa tihöö ! ' ĩ na pata töpö suö na ĩ na wa kuu ! Toitai tä thaa sinomo wi , ĩ tä na pata töpö suönö moko töpö pi hatukupamanöpököö !
56002004	Moko töpö pi hatukupamanö nö , ' Au heano a , au ulu töpö , ĩ na töpö kui wa töpö noima totihoö ! ' ĩ na moko töpö na opii ĩ na pata töpö suö kuu sinomotipököö !
56002005	Töpö pi mosawi ipii , hiopö tä thaa mai , ai tiko tä wano na sapäko mai , kama töpö sai pö na suö töpö kalipalo makoka sinomoö , töpö kuati wi na , ĩ na pata töpö suönö ĩ na moko töpö thama toitiopököö ! Ai töpö totiapalati kua wi na , ĩ na moko töpö thama hö̃töopöö ! Peanopö a hini totiatalo kua wi na , ĩ na pata töpö suönö ĩ na moko töpö thamapököö ! Ĩ na moko töpö thamaö ha , ai töpö aiki , ' Teusö a kai a topa mi ' ĩ na ĩ töpö kuu mai kitä . ' Teusö a kai a huati wi , ĩ töpö tomöpo mi . Teusö a kai a holisi hãtowö ' ai töpö kuu mai kitä .
56002006	Hĩsa töpö na , ' Pö pi mosaikiö ! ' wa kuu totiataloö !
56002007	Kawanö toitai wa tä thaa sinomoö ! Toitai wa tä thaa sinomoö ha , ai töpönö wa uöma nö , toitai tä thaa naio kitä . Wanisala tä thaa hãkikio ti ! Teusö a na ai wa töpö pi hatukupama tä , wa ta wäsä holisimo mai , wa suasimo mai , ĩ na wa kua totihoö !
56002008	Wa ta wäsä makoka totiataloö ! Wa ta wäsä makokaö ha , makö wanipo wi , ĩ töpö aiki , ' Ĩ a wanisala ' ĩ na ĩ töpö kuu wi tä kua mai kitä . Teusö a na ai wa töpö pi hatukupama makokaö ha , ĩ töpönö makö a kateha tä , ' Teusö ta kateha sinomo wi , ĩ töpö wanisala ' ĩ töpö kuu tai mi salo , ĩ töpö kiliso kitä .
56002009	Ai töpö na töpö noa mi kalipalo sinomo wi , ĩ töpö na wa hapalo nö , ' Pata töpönö makö noa mi kalipalama sinomo wi , ĩ pata ma töpö a hini nö , ma töpö pi mönahapama sinomoö ! Ĩ töpö na , “ Ĩ na a wani kuti ti ! ” pö kuu tihöö ! ' wa kuu nö ,
56002010	' Pö thomömo ti ! “ Ĩ a thomömo tai mi ipö thaliö ! ” ĩ na makö kalipalama wi , ĩ na ĩ ma pi wani thamaö ! ' ĩ na wa kuu totiataloö ! Ai pata tä na töpö kalipalo sinomo wi , ĩ töpö topati ha , ĩ pata tänö Teusö ta hiopöpama mai kitä . Teusö anö makö täapa kõo läo wi , ĩ Teusö ta hiopöpama mai , ' Teusö ta topa apa ' ĩ na ĩ a pi kuu kuki kitä .
56002011	Pi naka . ' Teusö anö sanöma makö totiapala apa salo , makö pewö täapa kõo läo pi topa apaö ' tä kuu wi , huki ĩ ta kuu hinio kule .
56002012	Ĩ ta kuu hinioö ha , makö pi hatukulo nö , Teusö a hini mai , ĩ töpö kua kua wi na , huki ĩ na makö kua wani ipö . ' Teusö anö makö totiapala apaö ' tä kuu wi , ĩ ta kuu hinioö ha , ' Hi masita tä uli ha makö kua naitia tä , ĩ na makö kuatipököö ! ' ĩ na makö pi thama thali . ' Päla . Wanisala tä na sa pi wasiso wi , ĩ sa tä pii mi ipöö ! ' ĩ na makö pi thama thali . Wanisala tä na makö pi mosawi , makö topa sinomoö , Teusö ma hini totihoö , huki ĩ na makö kuati wi , huki ĩ na makö thamati thali . Teusö anö makö totiapala wi , ĩ ta wäsäma kutenö , ĩ na makö thamati thali .
56002013	Ĩ ta wäsäma kutenö , kamakö hai ĩ Teusö a pata hai , ĩ Jesus Cristo a hai , ĩ anö makö täapa kõo läo wi , ĩ a tapamoa konaso piale , ĩ tä na makö mamo pewö läa soa kule . ' Aitaköö ! Kilia apawöö ! Ipa pata Jesus a huu kõa waikio kimi ' ĩ na makö kuu piale , ĩ tä na makö pi tapoa soatia kule .
56002014	Ĩ Jesus Cristo a lö kui , wanisala ma tä pewö thati noai , ĩ tä noa na a säpamonasoma . A säpamono nö , makö konöma . ' Wanisala sa tä thaa wani ipii , toitai sa tä thaa pi topaö ' ĩ na Jesus anö makö pi thama pia salo , makö õsi totipalö nö , Jesus anö makö thapo pi topa asa salo , a säpamono nö , makö konöma .
56002015	Tito ai . Sa kuuhe , ĩ ta katehaö ! Ĩ wa ta kateha nö , ' Ĩ naköö ! Ĩ na makö kuapököö ! ' ĩ na wa kuu totihoö ! Ĩ töpö tomöpo mi ha , ' Ĩ na makö kua maikiö ! ' wa kuu totihoö ! Ĩ na wa töpö noa thaa totilöö ! ' Sa noa thaa maiki . Pata wa ta o ? ' ĩ na ai tä kuu ha , ' Ĩ na a kuu ti ! Teusö sa tä kai a wäsä wi , ĩ saö ! ' wa kuu totihoö !
56003001	' Töpö kaikanamo sinomo wi ĩ töpö , pata töpö , ĩ na töpö kui töpö na , “ Päla ” kuu ti ! Ĩ töpö hini totiataloö ! ' ĩ na wa kuu ! Wa kuu nö , ' Makö pi mosaiki nö , toitai ma tä thaa sinomoö !
56003002	Ai ta kateha wanisala ti ! Pö hapalo opa tihöö ! Makö höla mai , ai töpö pewö na a noimo sinomoö ! ' ĩ töpö na wa kuu totihoö !
56003003	Teusö a na makö pi motio opa hö̃töo kipili . Teusö ma ta hini hö̃töo maapili . Makö mönama sinomo kipili . Wanisala tä pewö na makö pi wasiso opa nö , wanisala ma tä thaa pi topa apa nö , ĩ na makö kuati kipili . ' Hi a wani kua wi na , ĩ na sa kua nö toa sö ö̃ ' makö pi kuu nö , ai ma töpö hĩsu thaa nö , ĩ na makö kua sinomo kipili . Ai töpönö makö wanipoö , kamakönö ĩ ma töpö wanipo hö̃töa , ĩ na makö kuati kipili .
56003004	Ĩ na makö kua kipili maaki , Teusö anö makö täapa kõo läoma . ' Teusö anö makö totiapala apawö . Makö pi ipawö ' ĩ na makö pi thama nö , Teusö anö makö täa konöma . Toitai ma tä thaa pola tä kuno mai , wanisala ma tä thaa päla tä maaki , Teusö anö makö pi ipa päo salo , makö konöma . Teusö anö makö konöpö , kama õsi kua tolele ĩ a simönöma . A simöni ha , ĩ anö makö õsi salupalöma . Makö õsi salupalöma kutenö , Teusö ulupö makö pewö thapalö nö , makö õsi tikopöpalöma .
56003005	
56003006	Jesus Cristo anö makö täapa kõo läo wi , Teusö anö ĩ a simönönö nö , Teusö anö a õsi kua tolele , kamakö na ĩ a õsi ithoa totipamaköma .
56003007	A õsi ithoa totipamakö nö , Teusö anö makö totiapala apa salo , ' Ĩ töpö topa kukömaö ! ' Teusö a pi kuuma . Ĩ na a pi kuu ha , Teusö ulupö makö kupasoma . Teusö ulupö makö kupalo nö , ' Sa õsi palimia waikia kutenö , Teusö a na sa pilia soatiopöö ! ' ĩ na makö õsi kuu sinomoö .
56003008	Tito ai . Sa kuuhe , ĩ pitili ta . ' Sa kuuhe , ĩ na a kuu totio nömöoö ! ' ĩ na sa kuu kule . Ĩ na wa kuu totio nömöoö ha , ' Teusö a pitili ' töpö pi kuu totio wi , ĩ töpö aiki , ' Toitai sa tä thaa sinomo pia salo ' ĩ na ĩ töpö pi kuupököö ! Sa ta katehahe , ĩ ta topa apa . Töpö pewö topama wi , ĩ ta pasiwö .
56003009	Ai tiko ta topa mai , ta kua pikia kule . Ai töpö pi saimo päo wi , ĩ töpönö ta kateha isi waniho soa päatalo opa wi , ĩ ta kua pikia kule . Nö patapö töpö a hilo noai , ĩ ta kateha pätio wi , ta kua hö̃töa . Moisés a kai a kateha sokamo läapalo opa wi ta kua hö̃töa . Ĩ nasimö tä wani a kateha naio tihöö ! Ĩ nasimö wa ta kateha tä , wa töpö topapalama pola nö kuno mai , wa töpö hapalama wanisala apa kitä .
56003010	Ai tä aiki , kama pi wani saimo päo nö , ai töpö hapalama apa wi , ĩ a na , ' Ĩ na a kua tihöö ! ' ĩ na wa kuu ! Wa kuu kule maaki , wa kai a hini mi ha , ' Ĩ na a kua tihöö ! ' ĩ na wa kuu kõoö ! Ĩ na wa kuu kõa kule maaki , wa kai a hini mi sati ipö tä , ' Pälaö ! Ĩ na wa kua päoö ' ĩ na wa kuu nö , ĩ wa wani hãsiamaö !
56003011	Ĩ a wani wanisala apa salo , ĩ wa wani hãsiamaö ! Ĩ a waninö wanisala tä thaö ha , ' Ĩ a wani wanisala apöpaso noa ' ĩ na tä kuu wi ĩ tä kua .
56003012	Kawa na ai sa tä simöni pia salo . Átemasö a hãtowö . Síkiku a wani hãtowö . Sa simöa piale , ĩ a talaso noai ha , kawa hai , Nikópolisö tä uli hamö a hua haitalolöö ! Ĩ ha sa kua tä , wa kõa hö̃töpöpököö ! Ĩ ha tä uli ösö holelea soa tä , ĩ ha sa kutio pia salo .
56003013	Pata töpönö ai töpö noa thaa sinomo wi , ĩ tä sãököle , ĩ Senasö anö ĩ tä möö sinomo taö öpa wi ĩ a , Apoolu a solo , töpö hama huu tä , ĩ wa töpö totiapala totihoö ! Ĩ töpö huso kõa tä , wani tä na töpö honi ipö ha , wa töpö täpälöö !
56003014	Mi ha , Jesus a thapo wi ĩ töpö na , ' Toitai ma tä thaa totihoö ! ' ĩ na wa kuu nö , ' Wani tökö na töpö honimo wi , ĩ ma töpö pasilipalöpököö ! ' ĩ na wa kuu ! Ĩ töpönö toitai tä thaa nö , ai töpö pasilipalö nö , ĩ na ĩ töpö kuaö ha , ĩ töpö tomöpo mi mai kitä .
56003015	Kamisa na töpö kua naine , ĩ töpö aiki , ' Tito a na wa tä sãököpalö nö , “ ‘ Wa topa kule ? ’ ĩ na kamisa na töpö kule , ĩ töpö kuu kuleö ! ” ĩ na Tito a na ĩ na wa kuu ! ' ĩ na ĩ töpö kuu kule . Mi ha , ai töpönö Jesus a thapo naio kutenö , samakö pi ipaö . Ĩ töpö na , ' “ Wa topa kule ? ” ĩ na Paulo a kuu kuleö ! ' ĩ na wa kuu ! Teusö anö makö pewö totiapalapököö !
57001001	Paulo sa . Jesus Cristo sa kai a wäsä sinomoö ha , sa õkapalö noai , ĩ sa . Jesus a thapo naio wi , ĩ Timóteo a solo , hi waheta sama tä simöpali ke . Ipa noi tä Pilemõ ai ! Cristo a na wa kalipalo naio sinomo wi ĩ wa . Kawa , kawa sai pö ha töpö Teusömo sinomo wi ĩ töpö , ĩ na kilii makö na hi waheta sama tä simöni , Apiasoma wanö Cristo wa thapo naio wi ĩ wa na hi sama tä waheta simöa naini , sotatu töpö kasiapalo kua wi na , ĩ na samakö kasiapalo kua hö̃töle , ĩ na samakö kua kua wi na , ĩ na Akipu wa kua kua naio wi , ĩ wa na hi sama tä simöa naini , ĩ na makö kui makö na hi waheta sama tä simöni ke .
57001002	
57001003	Kamakö hai ĩ pö̃ Teusö a , kamakö hai ĩ Jesus Cristo pata tä , ĩ na kilii töpö na sa hapalo nö , ' Pilemõ a kule ha , ĩ ha ai töpönö wa thapo wi , noa mi ĩ töpö pewö totiapala apaö ! Ĩ töpö pi topapalama apaö ! ' ĩ na sa kuu .
57001004	Pilemõ ai ! ' Teusö a thapo wi , Pilemõ anö ĩ töpö pewö pi ipa thaliö ! “ Jesus Kaikana a pitili ” Pilemõ a pi kuu totio thaliö ! ' ĩ na sa ta kuu hini kule . Ĩ na sa ta kuu hini kutenö , Teusö a na , ' Aitaköö ! ' ĩ na Teusö a na sa kuu sinomo nö ,
57001005	
57001006	' Hapa . “ Jesus a pitili ” ĩ na Pilemõ a solo , ĩ na samakö pewö pi kuu ösöha kutenö , Cristo a na samakö koka naia tä , Cristo anö samakö totiapala apati wi , ĩ tä na samakö pi hatuka totimaköö ! ' ĩ na Teusö a na , ĩ na sa kuu .
57001007	Ipa noi täö ! Wa töpö pi ipa salo , sa pi mönaha apaö . Sa pi topa apaö . Jesus a thapo wi ĩ wa töpö pi ipa nö , ĩ wa töpö pi mönahapamanöma . Sa pi mönahapalama apa naia kule .
57001008	Pilemõ ai ! Önö kutenö , Cristo anö sa simönöma salo , ' Ĩ na a kua totihoö ! ' ĩ na kamisanö wa noa thaa kili mai kitä maaki ,
57001009	wa pi ipa päo salo , wa noa thaa mai kitäö ! ' Ĩ na wa kua mi salo ! ' ĩ na sa kuu päoö . Pilemõ ai ! Paulo sa . Patasipö sa wani . Cristo sa wäsätima kutenö , sa õkama wani tititia kule .
57001010	Hisa ha sa tititia tä , Cristo a na Onésimo sa pi hatukupamanöma kutenö , ' Onésimo hai , ipa ulu a ' ĩ na sa kuu . Kawa na , ' Onésimo a na ĩ na wa kuapö ! ' ĩ na sa kuu pia kule .
57001011	Ĩ a hai , wa pasilipo wi ĩ a kuo maama maaki , huki wa pasilipo wi ĩ au tä kupaso ke . Ĩ anö sa pasilipo naioö .
57001012	Kamisanö ĩ sa pii hö̃töa kule maaki , kawa na ĩ sa simöpa pia kõa kule .
57001013	Cristo sa ta wäsä sinomoti ha , hi sai a lototole , ĩ a sai ha sa titimakömae . Ĩ a sai ha sa titia soa tä , ' Hisa ha Pilemõ a kua naia mi kutenö , Onésimo anö sa pasilipopöö ! ' ĩ na sa pi kuu nö , ' Kamisa na a kua naikiö ! ' ĩ na Onésimo na ĩ na sa kuu pi topama .
57001014	Ĩ na sa kuu pi topama maaki , kawa aiki , ' Awai . Kawa na Onésimo a kuo naiopö ! ' ĩ na wa kuu paio mi tä , ' Kamisa na a kua naitikiö ! ' ĩ na Onésimo a na ĩ na sa kuu mai kitä . Ĩ na tä kuaö ha , ' Paulo anö sa noa thaa päo salo , “ Awai . Paulo a na Onésimo a kua naiopököö ! ” ĩ na sa kuu päo hö̃töo kitä ' ĩ na wa pi kuu aköna , ' Häö ! Ĩ na kuno mai ' sa pi kuu totia hö̃tötalopi . Kamisanö wa noa thaa mai ha , kawa pi saimo nö , ' Paulo a na Onésimo a kuo naitiopöö ! ' ĩ na wa pi kuu ha , tä topa sisaa .
57001015	' Kawa na Onésimo a kalipalo paioma , tiko hamö a asulöma maaki , kawa na a kononö nö , ĩ ha a kuo soatiopö ' ĩ na sa pi kuu kule . ' Tiko tä sai pö na a kuatalo paio maama kutenö , kawa sai pö ha a kua koiki nö , kawa na a kupalo naitiopö ' ĩ na sa pi kuu kule .
57001016	Sutu ha Onésimo wa noa mi kalipalamati noai , ĩ a kuo paioma maaki , huki Onésimo anö Jesus a thapo naio wi , ĩ a . Önö kutenö , kamisanö Onésimo sa pi ipa wi maaki , kawanö ĩ wa pii satia apaö . Kawa na Onésimo a kalipalo sinomo kutenö , ĩ wa pii kitä maaki , huki ĩ anö Jesus a thapo salo , ĩ wa pii satia apa kitä .
57001017	Önö kutenö , ' Paulo a solo , Teusö a na samakö kalipalo sinomo wi , ĩ samakö ' ĩ na wa pi kuu waikia kutenö , kawa na sa walo tä , ' Aitaköö ! Hisa ha a kua naikiö ! ' kamisa na wa kuu kua wi na , ĩ na Onésimo a na ĩ na wa kuu !
57001018	Kawa na Onésimo anö wanisala tä thaa hãtopalöma ? Kawa na ĩ anö noa tä totoa kõo mai ha , ĩ a kua soa hãtoakö ? Ĩ na tä kuaö ha , kamisa na ĩ noa wa tä nakalöö !
57001019	Ĩ wa tä noa nakaö ha , sa tä noa totoa hö̃töki kitä . Paulo sanö ĩ sa tä noa totoki kitä . Ĩ na sa kuuhe , kamisa aminö sa tä sãöka ke . ' Paulo sanö ĩ sa tä noa totoki kitäö ! ' ĩ na sa kuu ke maaki , kamisa na wa tä noa totoa kõo mai ha , ĩ na wa kua soa kule ta pi kuu mai . Pi naka . Kawa aiki , ' Paulo anö Cristo a na sa pi hatukupamani wi , ĩ tä noa na Paulo a na sa kupaloti nö , sa kalipalo sinomotipöö ! ' ĩ na wa pi kuu aköna , wa pitilimo pi .
57001020	Ipa Onésimo ai . Cristo wa thapo naio kutenö , sa pi topa kopamanöö ! ' Onésimo a thaa konöö ! ' ĩ na sa kuu ha , Cristo wa thapo naio kutenö , ' Hai . Awai ' ĩ na a kuu totihoö !
57001021	Sa pi tapoiki nö , ' Pilemõ a hai , “ Hai . Awai . ‘ Onésimo wa thaa konöö ! ’ ĩ na Paulo anö sa noa thaö ha , Onésimo sa thaa koni kitäö ! ‘ Onésimo wa thaa konö nö , wa totiapala soatiopökö ’ ĩ na Paulo a kuu nömöo maama maaki , Onésimo sa totiapala soatio pia salo . Paulo anö sa noa thae , ĩ sa ta hini kitäö ! ” ĩ na Pilemõ a pi kuu kitäö ! ' ĩ na sa pi kuu salo , kawa na hi waheta sa tä simöpali ke .
57001022	Ĩ na tä kua tä , Teusö a na , ' Kamisamakö na Paulo a simöpalöö ! ' makö kuu wi , Teusönö ĩ ta hininöma , tä tetepo opa maa noai ha kamakö na sa hamamo kitä . Önö kutenö , ' Sa hama kutapö a sai thaköö ! ' ĩ na sa kuu kule .
57001023	Kawa na Epapötasö a kai simöpaso ke . Kama aiki , Cristo a na ĩ a kalipalo pi topa salo , titita wi a sai ha sa titia soa tä , kamisa na ĩ a kua sätäa naitia kule .
57001024	Kamisa na töpö kalipalo naitio wi , Marcos , Atisötaku , Temasö , Lucas , ĩ na töpö kui töpö solo , kawa na ĩ töpö kai simöa naipaso ke .
57001025	Jesus Cristo Kaikana tä na makö a wäsä nö , ' Ĩ töpö totiapala totioö ! ' ĩ na sa kuu . Ĩ naköö !
58001001	Sutu ha kamakö hai ĩ nö patapö töpö na Teusö a hapalo pia salo , kama kai a wäsä sinomoti noai , ĩ töpö na a hapalo somatioma . Ĩ töpö na a hapalo somatioö ha , ai nö patapö töpö pewö na ĩ töpönö Teusö a kai a wäsäa tolea nömöa kõatalo opa hö̃tötiotima .
58001002	Sutu ha ĩ na nö patapö töpö na Teusö a hapaloma maaki , huki ola makö na a hapalo pia salo , kama hai ĩ pelupö a simönöma . A simönöma , kamakö pewö na pelupö anö pö̃ a kai a wäsä tolea nömöoma . Somi tä sai tä , pelupö a na Teusö a hapalo nö , ' Hutu mosökö pata , pili motokö , pilipoma a , sitikali pö , hi masita tä uli , ĩ na tökö pewö kui tökö thapalöö ! ' a kuu ha , pelupö anö ĩ tökö pewö thapalöma . Ĩ na tä kua tä , Teusö aiki , ' Ĩ wa tökö pewö thapopöö ! ' ĩ na pelupö a na ĩ na pö̃ a kuuma . Ĩ tökö pewö thapo noai , kamakö na ĩ a hapaloma .
58001003	Teusö a wakala kui na , ĩ na pelupö a wakala kuö nai soatawö . Teusö a kui na , ĩ na pelupö a kuö nai soatawö . Hutu mosökö pata , pili motokö , pilipoma a , sitikali pö , hi masita tä uli , Teusö a hai ĩ pelupö anö ĩ tökö pewö huöpoö . A hapalo lotete epii , ĩ tänö ĩ tökö pewö huma makoka apatii . Sanöma makönö wanisala ma tä thaa noai , Teusö a hai ĩ pelupö anö ĩ tä salupalö nö , makö õsi ausipalö nö , ösö öpö hamö a konasolöma . A kononö nö , pelupö a hai , pata tä nai soata kutenö , Teusö a lotete sati ipii , ĩ a kotö ha a loköma .
58001004	Teusö anö kama hai ĩ töpö simöta sinomo wi , ĩ ãju töpö hai , ĩ pata töpö sai waikiwö maaki , Teusö anö pelupö a hai , ĩ pata tä thaa satia apöpalöma . Önö kutenö , ' Ipa ulu a ' Teusö a kuu wi , ĩ a hilo topa satia apa . ' Ipa ãju töpö ' ĩ na Teusö a kuu wi , ĩ töpö a hilo topa maaki , ' Ipa ulu a ' ĩ na Teusö a kuu wi , ĩ a hilo topa satia apa asaa .
58001005	Önö kutenö , ĩ na Teusö a kuuma : ' “ Kawa hai , ipa ulu wa . Kamisa hai , au hao sa ” huki ĩ na sa kuu kuleö ! ' ĩ na pelupö a sai na ĩ na Teusö a kuu asama . Ãju tä na a kuu maama . Kama hai ĩ pelupö a sai na a kuu sisama . ' Au hao sa kupaso kitä . Ipa ulu wa kupaso kitä ' ĩ na ai ãju tä na ĩ na a kuu pasio maama . Pelupö a na a kuu sisa asama .
58001006	Ĩ na tä kua tä , Teusö anö kama hai pelupö a kuo soma noai , hi masita tä uli ha sanöma makö pilile , ĩ makö na pelupö a simöpa salo , ' “ Teusö a ulupö hai , ĩ pata tä sai asawöö ! ” ĩ na ipa ãju töpö pewö kuu kuköpököö ! ' ĩ na Teusö a kuuma .
58001007	Ĩ na tä kua tä , ãju töpö a kateha nö , ' Teusö sanö ipoko sa tä thama kua wi na , ĩ na ãju sa töpö thama kua hötöoö . Koa taka ãka thama kua wi na , ĩ na ãju sa töpö thaa thama hö̃töoö ' ĩ na Teusö a kuuma .
58001008	Ĩ na tä kua tä , Teusö a kaikana pata kui na , ĩ ha pelupö a kaikana wäa hö̃töa soata kutenö , ' Teusö ai . Ai töpö na wa kaikanamo mapo mai kitä . Au töpö na wa kaikanamo makoka apa kuki kitäö !
58001009	Toitai wa tä thaa pi topa apa sisaö . Wanisala wa tä thaa wani ipö . Önö kutenö au pata tä Teusönö wa saia asapalöma . Kawa na ai töpö kua naia kule maaki , Teusö anö wa saia asapalö nö , wa kaikana asapalöma kutenö , pe epii wa pi mönaha satia apöpamanömaö ! ' ĩ na Teusö tä waheta kuu .
58001010	Ĩ na tä kua tä , ' Kaikana ai . Somi tä sai tä , masita wa tä uli thapalöma . Pili wa aminö hutu mosökö pata thaa naipalöma .
58001011	Ĩ wa tä pewö thapalö noai , ĩ tä pewö mataso kitä maaki , kawa mapo mai kitä . Haloi ösö hotea kulaso wi na , wa tä thapalö noai , ĩ na ĩ tä pewö hotea kulaso kitä .
58001012	Ai tänö haloi ösö hote hapolokoa kopalö nö , tiko ösö täa thaa nömöa koni wi na , hutu mosökö pata , masita tä uli pata , ĩ na tökö kui , ĩ na wa tökö hapolokoa thaa hö̃töpalö nö , tiko wa tökö thaa nömöpali kitäö ! Ĩ tä pewö hoteso kitä maaki , kawa hote pasio mai kitä ' ĩ na pelupö a na ĩ na Teusö a kuuma .
58001013	Ĩ na a kuu nö , ' “ Kawa solo makö kaikanamopöö ! ” ĩ na sa pi kuu salo , kamisa kotö ha a loikisoö ! Wa wanipoti wi , ĩ sa töpö pewö utitipamanö nö , kawa na ĩ sa töpö kilima kuki kitäö ! Sa töpö utitipama totio paio mi tä , kamisa na wa lotiki nö , wa kaikanamo naiopököö ! ' ĩ na pelupö a na Teusö a kuuma . Ãju töpö na a kuu pasio maama .
58001014	Wi na ãju töpö kuö pasiwö ? Ipoko tä kui na , ĩ na töpö kuö pasiwö . Pili töpö sai kua mi . Wi na ĩ töpö kua pasioö ? Teusö anö ĩ töpö simöa sinomo wi ĩ töpö . Teusö anö ĩ töpö simöaö ha , Teusö anö sanöma makö täapa kõo läo piale , huki ĩ ãju töpönö ĩ makö pasilipo sinomoö .
58002001	Önö kutenö , Teusö a hai ĩ pelupö anö ta wäsä noai , kamakö na ai töpönö ĩ ta wäsä tolea noai , ĩ tä na makö pi hanoa maapöö ! Ĩ ma ta hini makoka totiatalo opapöö !
58002002	Sutu ha Sinai makö pata hamö ãju töpönö Moisés a na ta wäsä noai , ĩ ta pitilio opama . Ĩ ta pitili ipii , ai töpönö ĩ ta hini pasio mai , Teusö anö ĩ töpö peama totioma .
58002003	' Teusö anö makö täapa kõo läo wi ĩ tä toita apö ' huki tä kuu wi , kamakö na ĩ ta wäsä noai , ĩ ma ta hini wani tä , pe epii Teusö anö makö peama nömöo kitä . Teusö anö makö täapa kõo läo wi , Jesus pata tänö ĩ ta wäsä somama . Jesus anö ĩ ta wäsä soma noai , Jesus a hini noai , ĩ töpönö ĩ ta wäsä tolea nömöoma . Ĩ ta wäsä tolea nömöoö ha , ' Pitili ta ' samakö pi thamama .
58002004	' “ Teusö anö makö täa koni kitäö ! ” tä kuu wi , ĩ ta pitili ' ĩ na Teusö anö samakö pewö pi thama naio pia salo , tä aipöama pi kiliha apatima . Ai töpö salia apati wi ĩ töpö toapama kõo , ai töpö noma totisoma maaki , töpö temöa komani , Teusö anö ĩ na tä thamatima . Ĩ na tä thamati nö , ' Kamisa õsi kua tolele ĩ anö tä pewö totoma wi , sanöma töpö na ĩ tä totoma hätäpopöö ! ' ĩ na Teusö a pi kuu noai , sanöma makö na ĩ tä pewö totoma hätäpotima . Önö kutenö , ' “ Teusö anö makö täa koni kitäö ! ” tä kuu wi , ĩ pitili tä sai a ' ĩ na samakö pi thama totio opama .
58002005	Masita tä uli tutei tä uli na Teusö anö sanöma makö piliama piale , ĩ tä pi na sa hapaloti pole , ĩ tä uli na kamakö na Teusö anö ãju töpö kaikanamoma mai kitä . ' Ĩ töpö na pö kaikanamoö ! ' ĩ na ãju töpö na Teusö a kuu pasio maama .
58002006	Pi naka . Ĩ na Teusö tä waheta na ĩ na ai ta kua pasia : ' Teusö ai . Sanöma samakö na wa pi tapomo opati nö kiliawö . Sanöma samakö päwö maaki , kamisamakö na wa pi honipo opa nö , samakö pasilipo opatii .
58002007	Kawanö ãju töpö na sanöma samakö komoatalama paioma . Samakö komoatalama paioma maaki , samakö hösöka kopamanö nö , kaikana tä toita apii tä kui na , ĩ na samakö thaa nömöpalöma . “ Ĩ sanöma töpö totiatalo opawö , ” ĩ na kawanö ai töpö thama apama .
58002008	Kawanö ĩ tä pewö na sanöma samakö kaikanamoma totioma ' ĩ na Teusö tä waheta kuu . ' Ĩ tä pewö na sanöma makö kaikanamoma totioma ' tä kuu kutenö , ai tä na makö kaikanamo pasio mai tä kua pasia mai kitä . Ĩ tä pewö na makö kaikanamoma totioma maaki , ĩ tä pewö na sanöma makö kaikanamo wi , huki ĩ ma tä tapa mane .
58002009	Ĩ ma tä tapa mane maaki , Jesus ma uni tapa sisa kule . Teusö aiki , ' Ipa ulu a hai , sanöma tä kupasopö ' ĩ na Teusö a pi kuu ha , pelupö a hai , sanöma tä kupasoma . Ãju töpö na Teusö anö Jesus a komoapalama paioma . A komoapaloma kutenö , a nomasoma . Teusö anö sanöma makö noima nö , makö totiapala apa kutenö , sanöma makö pewö noa na Jesus a säpamonasoma . Pe epii a peamamo totio opa paioki nö , a säpamonasoma kutenö , Teusö anö a kaikana totipalöma . Önö kutenö , huki Jesus a möamö toita apii , a kaikana toti ipii , ĩ ma uni tapa kule .
58002010	Huki a kaikanamo totia kule maaki , a pea totio opa paioma . A pea paio maama köna , a kaikana kupo maa noa kipi . Teusö anö hutu mosökö pata , ãju töpö , masita tä uli pata , salo pö , sanöma töpö , ĩ na tökö kui tökö pewö thapo pi topa apa salo , ĩ na tökö pewö thapalöma . Teusö a wakala apii , a toita apii , ĩ na Teusö a kui , hi tä hẽtu hamö ĩ a kupoli , ĩ hamö kama hai ĩ ulupö makö satehe epii , makö kuo naiopö , Teusö anö Jesus a kaikanapalöma . Jesus a kaikanapalö noai , ĩ anö Teusö a na Teusö ulupö makö kai konasolöma , Teusö anö makö täa koni .
58002011	Wanisala ma tä thaa wi , Jesus anö ĩ tä hosalö nö , makö ausipali . Makö ausipali wi ĩ makö , Jesus a , ĩ na kilii makö hai , Teusö ulupö makö pewö . Önö kutenö , Teusö ulupö makö na , ' Ipa hoose töpö ' ĩ na Jesus a kuu kili mai kitä .
58002012	Ĩ na a kuuma : ' Teusö ai . Ipa hoose töpö na kamisanö wa wäsä kitä . Ĩ töpö pewö kokamo pa , kawa na au ama sa ta thaa kitäö ! ' ĩ na a kuuma .
58002013	Ĩ na a kuu nö , ' Teusö a na sa mamo teteki kitäö ! “ Teusö a pitili ” sa pi kuu totio kitä ' ĩ na a kuuma . Ĩ na a kuu nö , ' Kamisa na Teusö anö kama hai ĩ ulu töpö totopö noai , hisa ha ĩ töpö solo samakö kua kule ' ĩ na Jesus a kuuma .
58002014	Teusö ulupö makö sanöma kutenö , pili makö sãi , pili makö iä pö , ĩ na tä kui tä kua . Önö kutenö , ĩ na Jesus a kua naipasoma . Jesus a sãi , a iä , ĩ na a kua naipasoma . Sai tä sai patanö sanöma töpö säpa taö öpa wi , Jesus anö ĩ a utitia totipali pia salo , sanöma tä kupalo nö , a säpamonasoma . A säpamonaso noai , ĩ tökö , Sai tä sai pata utitia totipalöma .
58002015	Pata tänö ai töpö noa mi kalipalama pätio nö , töpö peama sinomo wi , ĩ a pata na ĩ töpö kili kua soatio kua wi na , ĩ na makö nomaso wi , ĩ tä na ĩ na makö kili kua soatioma . Makö nomaso wi , ĩ tänö makö uni pewö huöpo totitioma maaki , Jesus anö makö uni täa kõo pi topa salo , a säpamonasoma .
58002016	Jesus anö ãju töpö pasilipopö , a huu maama . Sanöma makö , ĩ Abraão tolewö makö pasilipopö , a huu pasioma .
58002017	Pi naka . Jesus aiki , ' Ĩ sanöma sa töpö pasilipo pia salo , Teusö sa täpä sinomo wi , ĩ pata sa kupo pi topa apaö ' ĩ na a pi kuu nö , ĩ poose makö kua kuati wi na , ĩ na Jesus a kua kua totipasoma . Makö totiapala apatii , Teusö a na a kalipalo mapo mi , ĩ na Jesus a kua pi topa salo , kamakö kua kua wi na , ĩ na Jesus a kua kua hö̃töpasoma . Wanisala ma tä thaa wi , Jesus anö ĩ tä noa maa totipamani pia salo , sanöma tä kupasoma . Sanöma tä kupalo nö , Teusö a täpäpö , Teusö a na a walota asa wi , ĩ a kupasoma .
58002018	Jesus a hai , ĩ sanöma tä kupasoma tä , Sai tä sai patanö wanisala tä na a simöa totioö ha , a peatima . Önö kutenö , huki Sai tä sai patanö wanisala tä na makö simöa sinomo wi , Jesus anö ĩ makö pasilipo taö öpa kitä .
58003001	Teusö anö makö nakalö noai , ĩ makönö Jesus ma thapo naio wi ĩ pö ! Jesus a na pö pi tapomo totihoö ! ' Teusö anö a simönö noai , ĩ Jesus a . Teusö a täpä sinomo wi , ĩ pata tä sai ' ĩ na makö kuu wi , ĩ Jesus a na makö pi tapoa totiköö !
58003002	Teusö anö Jesus a sailö nö , ' Ĩ na wa tä thamaö ! ' ĩ na Teusö anö Jesus a noa thaö ha , Jesus anö ĩ tä pewö thama totiatalo opatima . Teusö anö sanöma töpö thapo wi , ĩ töpö õsi pewö hamö Teusö a kua kutenö , ĩ töpö hai , Teusö a sai pö uni . Teusö a sai pö pewö hamö Moisés a kalipalo makoka apa kuati noai na , ĩ na ĩ pö sai pewö hamö Jesus a kalipalo makoka kua hö̃tötioma .
58003003	Sanöma wa tä sai pö möö nö , ' Sai a toita apö a ' wa pi kuu kule maaki , ma , ĩ sai a thakö noai , ĩ pili a sai toita sati ipö . Önö kutenö , ' Moisés a toita apö ' ĩ na makö kuu kule maaki , ' Jesus a toita sati ipö ' ĩ na makö kuu totiopökö .
58003004	Sai pö pewö kule , sanöma töpönö ĩ sai pö thaköma maaki , Teusö anö ĩ tä pewö thaa satia apöpalöma .
58003005	Teusö anö Moisés a kalipalama sinomo noai , ĩ Moisés a . Teusö a thapo noai ĩ töpö hai , Teusö a sai pö uni kuo noai , ĩ a sai pö pewö ha Moisés a kalipalo makoka apa soatioma . Moisés a kalipalo pola nö , ' Waiha , ĩ na Teusö a kuu pia salo ' ĩ na Moisés a kutima .
58003006	Teusö anö Moisés a kalipalamati noai , ĩ a päwö . Jesus a hai , Teusö a hai ĩ pelupö a toti pasiwö . Jesus anö Teusö a hai ĩ sai a thapo makoka apaö . Ĩ a sai hai , ĩ kamakö . Jesus anö makö thapoö . Makö kili mai , ' Teusö anö makö täapa kõo läo totio kitäö ! ' ĩ na makö kuu mapo mi tä , kamakö hai , Teusö a sai pö uni .
58003007	Önö kutenö , Teusö a õsi kua tolele , ĩ a kuu wi , ĩ ta hinia totilöö ! ' Huki , Teusö a hapalo pole , ĩ wa ta hini nö , “ Päla ” pö kuu ti !
58003008	Sutu ha , sanöma töpö pilia mai , ĩ tä uli hamö au kolo töpö huti pamö , ĩ töpönö Teusö a wapati nö , a kai peama kua ti noai na , ĩ na pö kua nömötio tihöö ! ' ĩ na Teusö a õsi kua tolele , ĩ na ĩ a kuu .
58003009	Teusö aiki , ' Ĩ hamö 40 tä inama na sa kuati noai , ĩ töpönö ĩ tä taa waikioma maaki , ĩ töpönö sa wapati nö , “ Teusö anö makö peama hö̃töo hãto mai kitäö ! ” ĩ na ĩ töpö pi kutima .
58003010	Ĩ na töpö pi kuti ha , ĩ töpö na sa hĩsolo nö , “ Ĩ töpö pi wani tapomo wanisala apawö . Sa kai peama apatiwö ” ĩ na sa kuu totioma ' ĩ na Teusö a kuuma .
58003011	Ĩ na a kuu nö , ' Sa hĩso opa salo , “ Ki tä uli ha töpö mota mato wi , ĩ sa tä uli totoa pi topa apama maaki , ĩ tä uli ha ĩ töpö lisipo pasio mai kitäö ! ” ĩ na sa kuu totia kuleö ! ' ĩ na Teusö a kuuma .
58003012	Ipa pö ! Pö mosawia totikiö ! Makö mosawia mi tä , makö pi tapoa wanisala apöki nö , ' Teusö a pitili ' makö pi kuu mapaso matimöö ! Ĩ na makö pi kuu mapalo nö , Teusö a temö öpii , ĩ a na , ' Pälaö ! ' ĩ na makö pi kuu totio matimöö !
58003013	Ĩ na makö kua maiki . ' Huki ' tä kuu wi , ĩ tä wakala pewö hamö makö mosawia totiki nö , pö hapalo hẽtupaso totioö ! ' Ĩ naköö ! Ĩ na makö kua totio opapöö ! ' ĩ na makö kuu hẽtupaso mi tä , wanisala tä thaa wi , ĩ tänö makö mönamaö ha , Teusö a na , ' Päla ' makö kuu satimo opa kukö matimöö !
58003014	Somi tä , kamakö pewö aiki , ' Cristo a pitili ' makö kuu kukö noai na , ĩ na makö kuu mapo mi tä , Cristo ma thapo wi , ĩ makö sai .
58003015	Teusö tä waheta aiki , ' Huki Teusö ma kai hini tä , Teusö a kuu wi ĩ tä na , “ Päla ” pö kuu ti ! Au kolo töpönö Teusö a kai a peama apa nö , Teusö a na “ Päla ” töpö kuu satimo opa kua noai na , ĩ na pö kua nömöo tihöö ! ' ĩ na Teusö tä waheta kuu .
58003016	Teusö a kai a hini nö , a kai a peama apa nö , Teusö a na , ' Päla ' töpö kuu satimo opa noai , ĩ witi pili töpö kuoma ? Esitu tä uli ha töpö kuo noai , tiko tä uli hamö Moisés anö ĩ töpö täa konönö noai , ĩ töpönö Teusö a kai a peamatima .
58003017	40 tä inama na ai töpö na Teusö a hĩso opati noai , ĩ töpö hai , ĩ witi pili töpö pasiwö ? Ai töpönö wanisala tä thatala apati salo , sanöma töpö kua mai , ĩ tä uli ha ĩ töpö huti pamö , töpö nomapoti noai , ĩ töpö na Teusö a hĩsoma .
58003018	Teusö aiki , ' Makö mota apöle , ki tä uli ha ĩ sa tä mapama pi topama maaki , ĩ hamö makö lisipo pasio mai kitäö ! ' ĩ na Teusö a kuu noai , ĩ witi pili töpö na ĩ na a kuuma ? Teusö a kai a hini maa noai , ĩ töpö na a kuu totioma .
58003019	Önö kutenö , ' Teusö a pitili ' ĩ na töpö pi kuu mi ipö kutenö , ĩ tä uli ha töpö lisipo pasio maama .
58004001	Teusö aiki , ' Makö mota mapo wi , kamakö na ĩ sa tä totoki kitäö ! ' ĩ na kamakö na Teusö a kuu waikioma kutenö , pö pi mosawia totikiö ! Makö pi mosawia mi tä , Teusö aiki , ' “ Makö mota mapo wi ĩ sa tä totoki kitäö ! ” ĩ na sa kuu totioma maaki , ĩ ma tä täa hö̃töo maama ' ĩ na kamakö na ĩ na Teusö a kuu kitäö ! Önö kutenö pö pewö pi mosawia totikiö !
58004002	Kolo töpö na Teusö ta topa apöle ĩ ta wäsä noai , ola makö pewö na ĩ ta wäsä nömöoma . Teusö ta wäsä noai , ĩ kolo töpönö ĩ ta hini hö̃töoma maaki , ' Pitili taö ! ' ĩ na ĩ nö patapö töpö pi kuu totio maama kutenö , mota mapo wi ĩ tä uli hamö Teusö anö ĩ töpö lisipama maama .
58004003	Kamakö aiki , ' Teusö ta pitili ipö ' ĩ na makö pi kuu totio wi , ĩ makö puko opa asaö . Teusö anö makö mota mapamani wi , ĩ ha makö lisia asapamani . Teusö aiki , ' “ Mota mapo wi , ĩ sa tä totoki kitä maaki , ĩ töpö na sa tä totoa pasio mai kitäö ! ” ĩ na sa hĩso opa salo , ĩ na sa kuu totioma ' ĩ na Teusö a kuuma . Somi tä sai tä , Teusö anö tä pewö thapalö noai , ĩ tökö soatawö , mota mapo wi ĩ tä kua soata naioma maaki , ' Ĩ töpö na , mota mapo wi ĩ sa tä totoa pasio mai kitäö ! ' ĩ na a kuuma .
58004004	Mota mapo wi ĩ tä wakala kuo noai , Teusö tä wahetanö ĩ ta katehama : ' 6 tä wakala kui tä wakala na Teusö a kalipaloti nö , a kalipalo paio nö , ĩ hena tä ai tä wakala kuki wi , ĩ tä wakala na Teusö a kalipalo mai , a mota mapasoma ' ĩ na Teusö tä waheta kuu .
58004005	Ĩ na Teusö tä waheta kuu nö , mota mapo wi ĩ tä pi na a kuu kõo nö , ' Ĩ tä uli ha sa töpö mota mapama pi topa apama maaki , ĩ tä uli ha ĩ töpö lisipo mai kitäö ! ' ĩ na Teusö tä waheta kuu .
58004006	Teusö ta topa apöle , kolo töpönö ĩ ta hini soma noai , ĩ töpönö ĩ ta hini totio maama . ' Teusö a pitili ' ĩ na ĩ kolo töpö pi kuu mi salo , ĩ töpönö mota mapo wi ĩ tä täa pasio maama . Önö kutenö , mota mapo wi , ai tiko töpönö ĩ tä täa asali kitä .
58004007	Mota mapo wi ĩ tä uli ha kolo töpö lisipo mi ha , Teusö aiki , ' Mota mapo wi , waiha ĩ sa tä totoki kitä ' a pi kuuma . Huki Teusö anö ĩ tä totoa pi topa kule . Mota mapo wi ĩ tä uli ha kolo töpö lisipo maa noai ha , waiha Teusö anö Davi a noa thaa nö , ' “ Huki Teusö ma kai a hini salo , ‘ Päla ’ pö kuu satimo tihöö ! ” ĩ na wa kuu ' ĩ na Teusö a kuuma .
58004008	Davi a kua paia mai ha , mota mapo totio wi , ĩ tä uli ha Josué anö ĩ kolo töpö kai lisipasoma aköna , Teusö anö mota mapo wi ĩ tä kuo piale , waiha ĩ ta kateha kõo maa noa kipi .
58004009	Önö kutenö , mota mapo totio piale , Teusö ma thapo wi ĩ makö na ĩ tä kua soa .
58004010	Makö õsi mota mapo totio wi , Teusö anö ĩ tä totoki wi , kawanö ĩ wa tä tälöma , Teusö a kalipalo maa kupaso noai na , ĩ na wa kalipalo maa kua naipaso kitä .
58004011	Önö kutenö , makö kasiapalo opa nö , mota mapo wi , Teusö anö ĩ tä totoa pole , ĩ ma tä täa totilöpöö ! Ma tä tälöma , kolo töpö kua kua noai na , ĩ na makö kua mai kitä . ' Teusö a pitili ' ĩ na kolo töpö pi kuu maa noai , ĩ töpönö Teusö a kai a hini wani ipö salo , mota mapo wi ĩ tä uli ha ĩ töpö lisipo pasio maama .
58004012	Teusö a haö wi ĩ Teusö a kai a temö öpö . A lotete epö . Poo a namo pewö hẽtutule , ĩ a po namo opö maaki , Teusö a kai namo sati ipö . Wa thuu tupö tipöle ha Teusö a kai hẽasi kloso , thuu tu õsika hamö kai hẽasi kloso , pili wa õsi sai hamö hẽasi kloso , pei , wa pi kuu wi , pili wa õsi ha tä titile , ĩ tä hatuka totipamani . Wa tä thaa pi topa wi , ĩ tä hatuka nai soatamani .
58004013	Teusö anö töpö pewö thapalö noai , Teusö a na ĩ ai tä sosa mai kitä . Teusö anö ĩ töpö pewö tapa apaö . Teusö a na tä pewö hatuka apaö . Ĩ tä pewö hatuka apa kutenö , Teusö a na makö waloiki nö , makö kuati noai , Teusö a na ĩ ma tä pewö a wäsä kitä .
58004014	Teusö a täpäpö , Teusö a na a walota sinomo wi , kamakö hai ĩ pata tä kua . Teusö a hai ĩ pelupö Jesus a hai , ĩ a pata . Makö pasilipali pia salo , hi tä hẽtu hamö Teusö a kulali , ĩ ha ĩ Jesus a lisia waikipaso lasoma kutenö , ' Jesus sa thapo wi ĩ sa ' ĩ na makö kuu wi , ĩ makö aiki , ' Jesus a pitili ' ĩ na makö pi kuu totio soatiopöö !
58004015	Teusö a täpä sinomo wi , ĩ kamakö hai ĩ Jesus pata tä hai , kamakö na ĩ a pi honipo soatioö . Wanisala tä na makö simöa sinomo kua wi na , ĩ na Jesus a simöa kua hö̃töoma . Wanisala tä na Jesus a simöa sinomo hö̃töoma maaki , wanisala tä thaa pasio maama . Wanisala tä na Jesus a simöa sinomotima kutenö , kamakö na Jesus a pi honipo opa nö , makö pi ipa salo , kamakö na a mamo läo sinomoö .
58004016	Önö kutenö , makö kili maikiö ! Teusö anö makö totiapala pi topa apa wi , ĩ a pata lotio pa makö uni lisipasopököö ! Makö uni lisipasoö ha , Teusö anö makö pi ipa salo , makö totiapala apa kitä . Makö peaö ha , Teusö anö makö pasilipali kitä .
58005001	Teusö a täpä sinomo wi , Teusö anö ĩ pata töpö saiapa sinomoö . ' Au sanöma wa töpö pasilipapö , sanöma töpönö wanisala tä thaa sinomo wi ĩ tä noa mapama sinomoö ! ' ĩ na Teusö a pi kuu nö , ĩ pata töpö saiapa sinomoö . Ĩ pata töpö saia asali wi , ĩ töpönö Teusö a täpä sinomoö . Sanöma töpönö wanisala tä thaö ha , ĩ pata töpönö ĩ tä noa na Teusö a na nii tä , salo a , ĩ na tökö kui tökö totota sinomoö .
58005002	Ĩ pata töpö utiti ipö nai kutenö , ai töpö pi hatuku mi ipii , ĩ töpönö toitai tä thaa makokoa mi ipii , ĩ töpö na ĩ pata töpö pi honipo opaö .
58005003	Ĩ pata töpö pi honipo opa nö , ai töpönö wanisala tä thaa wi , ĩ tä noa na Teusö a na ĩ pata töpönö salo a totota sinomoö . Ai töpönö wanisala tä thaa wi , ĩ tä noa na sisawö kuno mai . Kama töpö utiti nai kutenö , ĩ töpönö wanisala tä thaa naioö . Ĩ töpönö wanisala tä thaa naio wi , ĩ tä noa na ĩ töpönö salo pö hiima totota naio soataö .
58005004	Ai tä aiki , ' Teusö sa täpä sinomo wi , ĩ nasimö sa pata kupoöö ! ' ĩ na ai tä kuu mai kitä . Teusö anö ĩ ai tä nakalö nö , ' Kawanö sa täpä sinomo wi , ĩ wa pata kupasopöö ! ' ĩ na Teusö a kuu sisaö . Teusö anö Atão a naka kua soma noai na , ĩ na ai sanöma töpö naka kua hö̃töoö .
58005005	Teusö anö Atão a naka kua noai na , ĩ na Teusö anö ĩ na Cristo a naka kua hö̃töoma . Cristo aiki , ' Teusö sa täpä sinomo wi , ĩ sa pata kupoöö ! ' ĩ na Cristo a kuu maama . Teusö aiki , Cristo a na , ' Sanöma wa töpö pasilipopö , kawanö sa täpä sinomo wi , ĩ nasimö pata wa kupaloö ! ' ĩ na Teusö a kuu sisama . Ĩ na a kuu nö , ' Kawa hai ĩ ipa ulu wa . Huki au hao sa kupasoma ' ĩ na Cristo a na ĩ na Teusö a kuuma .
58005006	Waheta tä na ĩ na Teusö a kuu hö̃töoma : ' Kawanö sa täpä sinomo wi , ĩ na wa kua mapo mai kitäö ! Meukiseteki a patanö sa täpä sinomo kua noai na , ĩ na kawanö sa täpä kua sinomo kuki kitäö ! ' ĩ na Teusö a kuuma .
58005007	Hi masita tä uli ha Jesus a kua tä , ' Sa hoteso wi , ĩ tä na Teusö anö sa noama taö öpa kitäö ! ' ĩ na Jesus a pi kuu nö , Teusö a na pe epii a hapalo opama . A pi honipo tä , a mamo puu soati pola nö , Teusö a na a komö öpama . Ĩ na tä kua tä , Jesus anö Teusö a kai a hini sinomotima kutenö , Teusö anö Jesus a hinia hö̃tölöma .
58005008	Jesus a hai , Teusö a ulupö maaki , a pea apatima . A pea apatima kutenö , Teusö a kai a hini totio opa wi , ĩ tä taö öpa kuköma .
58005009	Jesus a pea apati nö , Teusö a kai a hini totia apöli , ĩ na Jesus a kua salo , a totia apöpasoma . A totia apöpalo nö , sanöma töpönö a kai a hini wi , ĩ töpö täa konö nö , ĩ töpö õsi temöpama totio wi , ĩ Jesus a kupasoma .
58005010	Teusö anö Meukiseteki a naka kua noai na , ĩ na Jesus a naka kua hö̃töo nö , ' Kawanö sa täpä sinomo wi , ĩ nasimö pata wa kupasopöö ! ' ĩ na Teusö a kuuma .
58005011	Sa kuuhe , ĩ tä na sa hapalo lapa pi topa kule maaki , makö pi hatukupo haiatalo mi kutenö , sa ta wäsä totia pikia maa kule .
58005012	' Jesus ma thapo tetea apa waikia salo , ai töpö na Teusö ma ta taöma sinomo wi ĩ maköö ! ' ĩ na sa pi kuu pi topa tä , Teusö ta wäsä soma wi , ĩ ma ta hini totio mi soai , ĩ makö soawö . Ulu töpö ose wai kui na , ĩ na makö kuö . Nii ma tä sai oa pasio mai , sui ma tuu sino koa pasitioö .
58005013	Ai tänö sui tuu koa sinomo pasio wi , ĩ ulu tä pasiwö . Ĩ ulu tä aiki , ' Ĩ tä topa apa . Ai tä wanisala pasiwö ' ĩ na ĩ ulu a pi wai kuu tai mi . Ĩ ulu töpö ose pi wai kuu tao mi kui na , ĩ na makö kuö .
58005014	Ĩ na tä kua tä , pata töpönö nii tä sai oaö . Pata töpö kutenö , ' Ĩ tä wanisala pasiwö . Ai tä topa apa asaö ' ĩ na ĩ töpö pi kuu taö öpaö .
58006001	Önö kutenö , makö patasopököö ! Cristo ta wäsä soma noai , ĩ ma ta hini waikio noai maaki , ĩ ma ta hini sisatioti maikiö ! Pata töpö na Cristo ta wäsä asa wi , ĩ ma ta hini nömöopöö ! Sai wa kolo thaa waikiköma , wa sai kolo höpöa sapa kõo mi kua wi na , ĩ na Cristo tä kolo a kuö . Ai töpönö Cristo kolo ta wäsä waikio noai , ĩ ma tä kolo a thaa sapamo kõo maapöö ! ' Wa kuati noai , Teusö a na ĩ tä tomöpo maa noai , ĩ wa tä hosalö nö , “ Teusö a pitili ” ĩ na a pi kuu totioö ! ' ĩ na tä kuu wi ĩ kolo ta päwö . Ĩ ma ta hini waikioma .
58006002	Töpö mãi õmo wi ĩ ma ta hinima . Cristo a thapo wi , Teusö anö ĩ töpö totiapalapö , ĩ töpö na ai töpö ami waliköpö , ĩ ma ta hini hö̃töoma . Teusö anö töpö temöma kõo piale , ĩ ma ta hinima . Õsi töpö pepalo opati wi ĩ tä uli ha Teusö a thapo mai , Teusö anö ĩ töpö simöpa piale ĩ ta , Teusö a thapo asa wi , ĩ töpö na ' Hapo . Kamisa na makö kuo soatiopöö ! ' ĩ na ĩ töpö na Teusö a kuu asa piale ĩ ta , ĩ na ta kui ma ta hini waikioma .
58006003	Ĩ ma tä pewö a hini waikioma kutenö , Cristo ola ma ta hini nömöo nö , makö pi patasopököö ! Makö pi pataso wi , Teusö anö ĩ tä pi ipa salo , Cristo ma tä ola a hinipököö !
58006004	Ai töpönö Cristo a hosa totia konöma , ĩ töpö pi tapoa sapa kotaki kitä ta o ? Önö kutenö , ' Cristo sa sua kõkö o ! ' ĩ töpö kuu kota mai kitä . Cristo ta wäsä wi ĩ tä na Teusö anö ĩ töpö pi hatuka waikipamanöma . Ĩ töpönö Teusö anö tä totoma wi ĩ tä tälöma , Teusö a õsi kua tolele , kama töpö õsi na ĩ a õsi kalipalo opati wi , ĩ töpönö ĩ tä taö öpama .
58006005	Teusö a kai a totiatalo opati wi , ĩ töpönö ĩ ta taö öpama . Teusö a lotetea apöle , Teusö anö ĩ tä möma piale , ĩ tänö ĩ töpö lotetea waikipamanöma .
58006006	Önö kutenö , ĩ töpönö Cristo a hosa kõa totilöma , ' Häö . Sa wanisala apawöö ! Cristo sa sua kõokö o ! ' ĩ na ĩ töpö kuu tai mi kitä . Ĩ töpönö Teusö a ulupö hosa kõa totili salo , hii ti pakalai ti ha Cristo a pi sätäa komaki wi ĩ töpö . Cristo a pi sätäa komaki ha , Cristo a na ai töpö hapalo pi wasöa apatii . Ĩ na ĩ töpö kua kutenö , ' Cristo sa sua kõokö o ! ' ĩ töpö kuu kõo mai kitä .
58006007	Ai tänö tä uli thapo pole , maa tänö ĩ tä uli heumati tä , ĩ tä uli ha nii tä kua apököma , Teusö anö ĩ tä uli totiapala apaö .
58006008	Ĩ na tä kua tä , ai tä uli mösököpö öpö pasii , ĩ tä uli ha nii tä haö tomöpo mi pasiwö kutenö , ' Häö . Ĩ tä uli wanisala pasi waikiwököö ! Ĩ tä uli na nii tä kua kota maapöö ! ' ĩ na Teusö a pi kuu nö , ĩ tä uli ĩsimani kitä .
58006009	Ipa pö ! Ĩ na sa kuu kule maaki , ' Ĩ tä uli wanisala kui na , ĩ na makö kua pasia mane ' ĩ na sa pi kuu kule . Cristo ma hosa maama kutenö , Teusö anö makö totiapala apa nö , makö thapo soa kule .
58006010	Teusö a makoka apaö . Teusö ma pi ipa salo , Teusö a na makö kalipalo nö , Cristo a thapo naio wi ĩ ma töpö pasilipo wi , ĩ tä na Teusö a pi moti mi .
58006011	Makö kasiapalo kua noai na , ĩ na makö kasiapalo kua totia soatio wi , ĩ sama tä pi ipaö . Makö kasiapalo soatioma , ' Sa nomano nö , Teusö a na sa konasolö kitä ' ĩ na makö kuu wi , ĩ ta kua tolea totia apöle kitä .
58006012	Makö moimo wi ĩ sama tä pii mi . ' Cristo a pitili ' ĩ na ai töpö pi kuu nö , töpö kasiapalo soatio wi , ĩ ma töpö uömapöö ! ' Ĩ sa tä totoki kitä ' ĩ na Teusö a kuu noai , ĩ töpönö ĩ tä täli kitä .
58006013	Abraão a na Teusö aiki , ' Au tolewö sa töpö palamani kitäö ! ' ĩ na a kuu tä , ' Pitili ta ' ĩ na Abraão a pi thama pi topa salo , ' Pata sa sai sisawö , Teusö sa hilo wi , ĩ sanö au tolewö sa töpö satea totia apöpali kitäö ! ' ĩ na Teusö a kuuma .
58006014	' “ Wa totiapala apa nö , au ola sa töpö palamani kitäö ! ” ĩ na sa kuu totia kuleö ! ' ĩ na Abraão a na , ĩ na Teusö a kuuma .
58006015	Ĩ na a kuu ha , Abraão a silimo mai , kama hai ulu a mi päla tä maaki , ' Teusö anö ipa ulu a totopi kitäö ! ' ĩ na a pi kuu soatioma . Önö kutenö , Teusö anö Abraão a na ulu a wai totoköma .
58006016	' Pitili ta ' ai tänö ai tä pi thama pia salo , ' Ai pata sa tä sömöka tamakö nö , sa kuu kuleö ! ' ĩ na a kuu . Ĩ na a kuu ha , ai tänö ĩ ta hini pole , ĩ aiki hö̃töwö , ' Awai . Pitili tä sai a ' ĩ na a pi kuu .
58006017	Ĩ na tä kuu kua wi na , ĩ na Teusö a kuu hö̃töoma . ' Ĩ sa tä totoa totiki kitäö ! ' ĩ na ai töpö na ĩ na Teusö a kuu noai , ' Pitili ta ' ĩ na Teusö anö ĩ töpö pi thama pia salo , ' Pata sa sai . Ai pata tä kua satia mai kitäö ! Pata sa sai , Teusö sa hilo wi , ĩ sanö ĩ sa tä totoa totiki kitäö ! ' ĩ na a kuuma . Teusö a hai , pata tä waikiwö kutenö , ai pata tä sömöka tamapo maama .
58006018	Önö kutenö , ' “ Ĩ sa tä totoa totiki kitäö ! ” ĩ na pata sa sai , Teusö sa hilo wi , ĩ sa kuu totia kuleö ! ' ĩ na Teusö a kuu noai , ĩ a holisi mai kitä . A kuu waikio noai , ĩ tä na ai tiko ta makea nömöa mai kitä . Önö kutenö , ' Teusö anö sa noama totiopöö ! ' ĩ na makö pi kuu nö , Teusö a na makö ekuköma . ' “ Makö noama kitäö ! ” ĩ na Teusö a kuu noai , ĩ pitili ta ' ĩ na makö pi kuu sinomo kutenö , makö kili mi .
58006019	Söpala ösö patanö kutiata a lototoa apa kutenö , tiko hamö a kalä mi kui na , ' Cristo anö makö noama kitäö ! ' makö pi kuu wi , ĩ tänö makö õsi pi monöopo mi . Toitai makö kuatii . ' Hi tä hẽtu ha Teusö a sai pö kupoli , ĩ a sai õsimö ha watata ösökö uni katöa läle , ĩ ösökö ha Cristo a lisipalo nö , Teusö a kua totile ha , ĩ a sai ha Cristo a lisia tolepaso noai , ĩ Cristo anö makö noama totio kitäö ! ' ĩ na makö pi kuu sinomoö .
58006020	Makö pasilipali pia salo , Teusö a kupoli , ĩ ha sanöma makö lisipo paio mi tä , ĩ ha Cristo a paluiki nö , Teusö a täpä sinomo wi , ĩ pata tä kupasoma . Meukiseteki anö Teusö a täpä sinomo kua noai na , ĩ na Cristo anö Teusö a täpä kua sinomo nömöo nö , Teusö a täpä mapo mai kitä .
58007001	Salẽi tili töpö na Meukiseteki a pata kaikanamo sinomoma . Teusö pata tä sainö Meukiseteki a simöa sinomotima kutenö , Teusö a täpä sinomo wi , ĩ Meukiseteki a pata kuoma . Ĩ na Meukiseteki a pata kua tä , ai kaikana töpönö ai töpö wasu kai huu noai , Abraão töpönö ĩ kaikana töpö säamö paa läpalöma . Töpö säamö läpalö nö , Abraão anö kama töpö kai koonö tä , Abraão a pata na Meukiseteki a pata walokö tasoma . A waloikitö nö , Teusö a na a hapalo nö , ' Teusö ai . Abraão a totiapala totioö ! ' a kuuma .
58007002	Ĩ na a kuu ha , Abraão anö kaikana töpö a sälö nö , ĩ töpö mati pö tälö noai , ĩ ai tä sua sokalö nö , Meukiseteki a pata na ĩ wani tökö ose totoa selekeköma . ' Meukiseteki ' ta kuuto wi , ĩ na ĩ a hilo kuuto totioö : ' Kaikana tänö toitai tä thaa sinomo wi ĩ a ' ĩ na a hilo kuuto totioö . ' Salẽi tili töpö na a kaikanamo sinomo wi ĩ a ' ta kuu wi , ĩ na ĩ ta kuuto totioö : ' Töpö hölati pole , kaikana tänö ĩ töpö noima sinomo wi ĩ a ' ĩ na ta kuuto totioö .
58007003	Meukiseteki a hai ĩ pö̃ a , pöpönö a , kolo töpö , ĩ na töpö kui töpö hilo sãökama kua mi . Meukiseteki a kupaso noai ĩ tä wakala , a nomaso noai ĩ tä wakala , ĩ na tökö wakala kui tökö wakala hilo sãökama kua mai kitä . Teusö a hai ĩ pelupö anö Teusö a täpä sinomo wi , ĩ tä mapo mi kua wi na ĩ na Meukiseteki anö Teusö a täpä sinomo wi , ĩ tä mapo mi kuö hö̃töwö .
58007004	Önö kutenö , ' Meukiseteki a hai , ĩ pata tä pata kuoma ta o ! ' ĩ na makö pi kuu kitä . Kamakö hai ĩ kolo Abraão a kuo soma noai , ĩ anö wani tä pata tälö nö , ai tä ose wai sua sokalö nö , Meukiseteki a na ose wai totoa selekeköma .
58007005	Pi naka . Teusö a täpä sinomo wi ĩ töpö hai , Lepii a hai ĩ tolewö töpö . Moisés anö ĩ töpö noa thaa nö , ' Kamakö hai ĩ isöhaeu töpö na wani ma tä ose täa tolemo sinomopöö ! Kama töpö hai ĩ wani tökö satehe epii tökö kua tä , polakapi wani tökö ose wai täa tolemo sinomotipököö ! ' ĩ na a kuuma . Lepii töpö , ai isöhaeu töpö , ĩ na töpö kui , Abraão a hai ĩ tolewö töpö pewö maaki , lepii töpönö kama töpö hai ĩ isöhaeu töpö na ĩ wani töpö ose sua sinomoö .
58007006	Ĩ na Moisés anö töpö noa thama maaki , Meukiseteki a hai , tolewö lepii tä kuo maa noai maaki , Abraão a hai ĩ wani tä ose tälöma . Ĩ na tä kua tä , ' Ĩ sa tä totoki kitäö ! ' Abraão a na ĩ na Teusö a kuu asa noai , Teusö a na Meukiseteki anö ĩ a wäsä nö , ' Abraão a totiapala totioö ! ' ĩ na Meukiseteki a pata kuuma .
58007007	Pi naka . Ai tä hai , ĩ pata tä waikiwö maaki , ĩ a na ai tä aiki , ' Teusö anö wa totiapala apapököö ! ' a kuu wi , ĩ pata tä sati ipöwö . Önö kutenö , Abraão a hai , pata tä hö̃tö waikiwö maaki , Meukiseteki a hai , pata tä sati ipöwö .
58007008	Ĩ na tä kua tä , sanöma töpö nomapo kua wi na , ĩ na lepii töpö olanö wani tä ose täa sinomo wi , ĩ na ĩ töpö ola nomapo kuaö . Ĩ na tä kua kule maaki , ' Meukiseteki anö wani tä ose tälö noai , ĩ a temö soa ' ĩ na Teusö tä waheta kuu . ' Meukiseteki a nomasoma ' tä waheta kuu soata maama .
58007009	Lepii a kua paia mi tä , Abraão a na Meukiseteki a waloköma . Lepii a lö kui , Abraão tolewö tä kutenö , Abraão a õsimö ha a kuo paioma . Önö kutenö , Meukiseteki a na Abraão a patanö wani tä ose totoa tä , lepii a uninö ĩ wani tä ose totoa naiköma . Teusömo wi a sai ha lepii töpö kalipalo sinomo kutenö , wani tä ose täa sinomo wi maaki , ĩ lepii töpö uni na Meukiseteki a patanö wani tä totoa maama . Lepii töpö uninö Meukiseteki a pata na wani tä totoa toleha läa asaköma .
58007010	
58007011	Teusö anö isöhaeu töpö noa thaa noai , ĩ na ĩ ta kuoma : ' Lepii tolewö töpö hai , ĩ Atão töpönö sa täpä sinomopöö ! ' ĩ na ta kuuma . Pi naka . Ĩ na ĩ lepii töpönö tä thamaö ha , Teusö anö sanöma töpö õsi totipalöma aköna , ai tiko tänö Teusö a täpä sinomo wi , ĩ a kuo kõo maa noa kipi . Lepii töpönö Teusö a na sanöma töpö õsi totia totipama maama kutenö , ai tiko tä kua nömöpasoma . Ai tiko tä kua nömöpaso noai , lepii tä ola Atão a kui na , ĩ na ĩ a kuo maama . Meukiseteki a kui na ĩ na ai tä kui , ai tä kua tolea nömöa kopasoma .
58007012	Ai tiko tänö Teusö a täpä sinomo wi , ĩ a kua nömöa kopasoma , Teusö anö makö noa thaa wi , ĩ ai tiko ta kua tolea nömöa kõki .
58007013	' Ai tiko tä kua kõköma ' sa kuuhe , ĩ kamakö hai ĩ Jesus pata tä . Lepii a ola hai , Jesus a kuo maama . Jesus a hai ĩ kolo töpönö Teusö a täpä pasio maama .
58007014	Jutá a ola hai , Jesus a kuo noai , ĩ ma tä taö . Moisés a pata aiki , ' Jutá a hai ĩ ola töpönö Teusö a täpä sinomopöö ! ' ĩ na a kuu maama . ' Lepii a hai ĩ ola makönö Teusö ma täpä sisapököö ! ' ĩ na Moisés anö lepii töpö hai ĩ ola töpö noa thaa asama .
58007015	Sa kuu piale , ĩ ma ta hininöma , sa kuuhe , ĩ ma ta taö öpa kuki kitä . Ai tiko tänö Teusö a täpä sinomo wi , ĩ a kua nömöa kopasoma . Meukiseteki a kua noai na , ĩ na ĩ a kua wi a kua nömöa kopasoma .
58007016	' Jesus a hai , lepii tä ola soatawö kutenö , Teusö a täpä sinomo wi , ĩ a kupasopöö ! ' ĩ na sanöma töpö kuu wi , ĩ ta kuo maama . Jesus a hai , lepii tä ola kuo maama . Teusö aiki , ' Jesus a õsi temöo mapo mi . A õsi temöo soatio kutenö , ĩ anö sa täpä sinomo kuköpö , ĩ Jesus sa thapalöma ' ĩ na Teusö a kuuma .
58007017	Teusö tä wahetanö Jesus a kateha nö , ' Meukiseteki a kua noai na , ĩ na wa kua tolea nömöo hö̃töo soatio kitäö ! Teusö wa täpä sinomo wi , ĩ tä mapo mai kitäö ! ' ĩ na Teusö tä waheta kuu .
58007018	Önö kutenö , sutu upa Moisés anö töpö noa thaa noai , ĩ ta tomöpo maama . Ĩ ta utitio opama kutenö , huki ai tiko ta kua nömöa .
58007019	Moisés anö nö patapö töpö noa thaa noai , ĩ ta tomöpo maama . Ĩ tänö nö patapö töpö totiatalo opa maama . Huki ĩ na tä kua mai kitä . Huki Jesus ma thapo kuköma , Teusö a na makö waloa totiki kitä . Ĩ na makö kua wi , ĩ tä topa satia apa .
58007020	Teusö a täpä sinomo wi , ĩ Jesus a kupo tä , ĩ na Teusö a kuu totioma : ' “ Kawanö sa täpä sinomo wi , ĩ tä mapo mai kitäö ! ” ĩ na pata sa kuu totia manu kule , waiha , “ Pälaö ! Kawanö sa täpä sinomo wi , ĩ wa mai kitäö ! ” ĩ na kawa na sa kuu mai kitäö ! ' ĩ na Teusö a kuu totioma . Jesus a kua paia mi tä , ai töpö na ĩ na Teusö a kuu totio maama . Ai töpönö Teusö a täpä sinomo noai , ĩ töpö na Teusö aiki , ' Kamakönö sa täpä sinomo wi ĩ tä mapo mai kitäö ! ' ĩ töpö na ĩ na Teusö a kuu totio pasio maama .
58007021	
58007022	Jesus a na , ' “ Kawanö sa täpä sinomo wi ĩ tä mapo mai kitäö ! ” kawa na ĩ na sa kuu totia kuleö ! ' ĩ na Jesus a na Teusö a kuu asama . Ĩ na a kuuma kutenö , huki Teusö anö sanöma makö noa thaa wi , ĩ ta toita sati ipii ĩ ta kua .
58007023	Ĩ na tä kua tä , Jesus a kua paia mi tä , Teusö a täpä sinomo noai , ĩ töpö sateheo opama . Ĩ ai tä nomasoö ha , ai tä kua kõa nömöpasoö , ĩ a nomasoö ha , ai a kua kõa nömöpasoö , ĩ na töpö kua nömöatalotiilö noai , ĩ töpö sateheo opama .
58007024	Ĩ na tä kua tä , Jesus a noma pasio mai , ĩ anö Teusö a täpä sinomo wi ĩ tä mapo mi .
58007025	Jesus a temö soati kutenö , Teusö a na töpö waloamaki wi , Jesus anö ĩ töpö täapa kõo läo totio pia salo , Teusö a na Jesus anö ĩ töpö a wäsä soatioö . Önö kutenö , Jesus anö ĩ töpö täapa taö öpa kõo wi , ĩ tä mapo mai kitä .
58007026	Pata tänö Teusö a täpä sinomo wi , ĩ pata tä Jesus . Jesus anö makö pasilipo sisaö . ' Jesus a totiatalo opa asawöö ! ' ĩ na Teusö a pi kuu . Jesus anö wanisala tä thaa tai mi . A makokoa sinomo opatii . Sanöma töpönö wanisala tä thatala apati wi , ĩ töpö na Teusö anö Jesus a soka totipalöma . Hutu mosökö hẽtu tole pata hamö a ösöa tolemanöma . Önö kutenö , Teusö a täpä sinomo wi , ĩ pata tä Jesus .
58007027	Ai pata töpönö Teusö a täpä sinomo wi , ĩ pata töpö kua kuati wi na , ĩ na Jesus a kua naio mai kitä . Ĩ töpönö wanisala tä thatalati wi , ĩ tä noa na ĩ kama töpönö Teusö a na salo pö hiima ĩsi toto , ai sanöma töpönö wanisala tä thatalati wi ĩ tä noa na salo a hiima ĩsi totoa nömöki , ĩ na ĩ tä wakala pewö hamö ĩ na ĩ töpö kuaö . Jesus anö wanisala tä thaa mi ipö kutenö , ĩ pata töpö kua wi na , ĩ na Jesus a kua mi . Sanöma töpö pewönö wanisala tä thaa wi , ĩ tä noa na Jesus a säpamo waikilasoma kutenö , huki Teusö aiki , ' Wanisala tä thaa wi ĩ tä noa na hiima ma pö salo säpapököö ! ' Teusö a kuu mai kitä .
58007028	Sutu ha Jesus a kua paia mi tä , Moisés anö nö patapö töpö noa thaa noai , ĩ na ĩ ta kuuma : ' Ai makönö Teusö ma täpä sinomo wi , ĩ ai pata makö kupasopöö ! ' ĩ na tä kuuma . Ĩ töpönö Teusö a täpä sinomo wi , ĩ pata töpö kupo paio mi tä , ĩ pata töpönö toitai tä thaa sinomo maa noai maaki , ' Teusö ma täpä sinomo asapöö ! ' ĩ na Moisés a kuuma . Ĩ na a kuuma maaki , Moisés anö nö patapö töpö noa thaa waikio noai ha , Teusö aiki , ' “ Ai tiko pata tänö sa täpä sinomo wi , waiha ĩ a huu kitäö ! ” ĩ na sa kuu totia kuleö ! ' ĩ na Teusö a kuu nö , kama hai ĩ pelupö a saipalöma . Ĩ pelupö anö wanisala tä thaa tai mi ipö . Toitai tä thaa soatio wi ĩ tä mapo mi .
58008001	Sa kuu pole , ĩ na ĩ ta kuu totia kule . Makö pasilipopö , pata tänö Teusö a täpä sinomo wi , ĩ pata tä kua . Ĩ Jesus a . Hi tä hẽtu ha Teusö a wakala apii , a lotete epii , ĩ a pata lopoli , ĩ a kotö ha Jesus a loa naia .
58008002	Sutu ha sanöma töpönö salo ösö sai pö thakö noai , Teusömo wi ĩ sai a kuoma . Ĩ a sai ha Teusö a täpä sinomo asa noai , ĩ ha ĩ töpö kalipalotima . Huki hi tä hẽtu ha Teusö anö Teusömo wi a sai thakö noai , ĩ a sai kua lasoa . Sanöma tänö ĩ a sai thaa maama . Ĩ a sai ha Jesus a kalipalotii .
58008003	Sutu ha Teusö a na nii tä , salo pö hiima , salo pö hiima ĩsi , ĩ na tökö kui tökö totoköpö , Teusö anö ai sanöma töpö saia asapalöma . Ĩ töpö saipalö noai , pata töpönö Teusö a täpä sinomo wi , ĩ töpö kupasoma . Ĩ na ĩ pata töpönö Teusö a täpä sinomo kua noai na , huki ĩ na Jesus pata tä kua nömöoö . Önö kutenö , Teusö a na Jesus anö tä totoköpö tä kua mi tä , tä tomöpo mai kitä .
58008004	Moisés anö nö patapö töpö noa thaa nö , ' Ai makönö Teusö a täpä sinomo wi ĩ makönö Teusö a na ĩ nasimö tä totoa sinomopöö ! ' ĩ na a kuu noai , huki ĩ töpö kua soa . Teusö a täpä sinomo wi ĩ töpö kua soa kutenö , hi masita tä uli ha Jesus a kuo naio soa aköna , Teusö a täpä sinomo wi , ĩ Jesus a kua mana pi .
58008005	Teusö a täpä sinomo asa wi , ĩ töpönö Teusö a na tä totota sinomo wi , ĩ uni tä päwö . Hi tä hẽtu ha Jesus a kuati polali , ĩ tä uni päwö . Moisés anö Teusömopö salo ösö sai thakö noai , ĩ a sai hai , hi tä hẽtu ha Teusömo wi a sai kupoli , ĩ a sai uni hö̃töwö . Moisés anö ĩ a sai thaa pia tä , Teusö aiki , ' Maa makö hemo pata ha , kawa na salo sa ösö sai ukutupö mömapili , ĩ a sai kui na , ĩ na a sai kui wa sai thaköpöö ! Ĩ a sai ha sa walo makokota totiopököö ! ' ĩ na Teusö anö Moisés a noa thama .
58008006	Moisés anö kama hai ĩ töpö pasilipali pia salo , sai a thakö noai a sai ha ai töpönö Teusö a täpä sinomoma . Teusö a täpä sinomo noai , ĩ tä topa apa waikioma maaki , huki Jesus anö Teusö a täpä sinomoti wi , ĩ tä topa satia apa asaa . Huki Teusö anö makö noa thaa wi , ĩ ta topa satia apa naia . Sutu ha Teusö anö Moisés a noa pata thaa noai , ĩ anö kama hai ĩ töpö noa thaa tolea noai , ĩ ta topa apama maaki , huki Teusö anö Jesus a na makö noa thama wi ĩ ta topa satia apa . Sutu ha Teusö aiki , ' Tä toita apii sa tä totoki kitäö ! ' ĩ na a kuuma maaki , ' Tä toita sati ipii , ĩ sa tä totoa nömöki kitäö ! ' huki ĩ na Teusö a kuu asa kule .
58008007	Sutu ha Teusö anö nö patapö töpö noa thaa noai , ĩ ta tomöpo maama . Ĩ nö pata töpö õsi utiti ipö kutenö , Teusö a kai a hini tomöpo maama . Önö kutenö , huki Teusö anö sanöma makö noa pewö thaa kõone , ĩ ta kua . Ĩ ta tomöpo mi mai kitä .
58008008	Teusö aiki , ' Kamakö hai , ipa makö maaki , makö makokopo maneö ! ' ĩ na a pi kuuma . Ĩ na a pi kuu nö , ' Isöhaeu makö , jutá makö , ĩ na makö kui , kamisanö ĩ makö noa thaa piale , ĩ tute ta . Ĩ tute sa ta thaa piale , ĩ tä atea waikia kule .
58008009	Kamakö hai ĩ kolo sa töpö noa thaa kua noai na , ĩ na sa ta thaa piale , ĩ na ĩ ta kua kua naio mai kitä . Ĩ kolo sa töpö noa thaa noai , ĩ tä , Esitu tä uli pata na ĩ töpö kua soa tä , ĩ sa töpö poko tutuapala apa nö , sa töpö täa konönöma . Ĩ sa töpö täa konönöma maaki , sa töpö noa thaa noai , ĩ töpönö ĩ ta peama totioma . Ĩ töpönö sa hini pasio maama kutenö , ĩ sa töpö a hini hö̃töo maama ' ĩ na Teusö a kuu nö ,
58008010	' Waiha ĩ na isöhaeu sa töpö noa thaa kitä . Sa töpö noa thaa piale , ĩ töpö õsi ha ĩ sa ta titiköma , ĩ töpönö sa kai hini mapo mai kitäö ! Ĩ töpö õsi ha sa tä sãöka kuki kitäö ! Kamisa na , “ Ipa Teusö a ” ĩ na ĩ töpö kuu ha , ĩ töpö na hö̃töwö , “ Ipa töpö ” sa kuu nomöho hö̃töo kitäö ! ' ĩ na Teusö a kuuma .
58008011	Ĩ na a kuu nö , ' Ĩ töpö pewönö sa taö kuki kitäö ! Pata töpö , pata töpö pasi mai ĩ töpö , ĩ na töpö kui töpö pewönö sa taö öpa kuki kitäö ! Ĩ töpö pewönö sa taö waikia kutenö , “ Teusö a na ipa sa töpö pi hatukupamanöpö ” ĩ na ai tä pi kuu mai kitä . “ Teusö wa taö öpa mi salo ” ĩ na kama ai töpö na a kuu mai kitä . Ĩ töpö pewönö Teusö a taö öpa waikia kutenö .
58008012	Ĩ töpönö wanisala tä thaa noai , ĩ tä na sa hĩso mataso kitä . Wanisala tä thama maaki , ĩ tä noa na sa töpö peama hö̃töo mai kitäö ! ' ĩ na Teusö a kuuma .
58008013	' Sa töpö noa thaa kuköpö , tute sa ta thapali kitä ' ĩ na a kuuma . Teusö anö kolo töpö noa thaa noai , ĩ ta hotea waikiköma kutenö , ai tute ta kua kõki . Tä hoteso noai , ĩ tä mapo pia kule .
58009001	Teusö anö sanöma makö noa thaa soma noai , ĩ na ta kuuma : ' Ĩ na makö Teusömo kua totiopöö ! ' ĩ na Teusö a kuu nö , ' Makö Teusömo totiopö , salo ma ösö sai thaköö ! ' ĩ na a kuuma .
58009002	Ĩ a sai thakö noai , ĩ a sai õsimö ha polakapi sai a kai kuoma . Teusö a täpä sinomo wi ĩ töpö lisipo sinomo wi ĩ a sai kai hai , Teusö a kuo wi , ĩ a sai kai a hiloma . Ĩ a sai õsimö ha , koa taka sii pi hĩta wi ĩ ti hĩta , Teusö a na ĩsa ãi totoköpö , hii ti na ĩ ãi maketa wi ĩ tiki hõtoa , ĩ na tiki kuoma .
58009003	Mötali a sai õsimö ha watata ösö katöo õsimöo läo noai , ĩ tole tömö Teusö a kuo totio sinomo wi , ĩ a sai kai a hilo pasioma .
58009004	Ĩ a sai õsimö ha pãhi pãhi tä nisamö toita apii , Teusö a na tä ĩsima sinomopö , ĩ tiki ha oto tä patete sutitile , ĩ tiki hĩtama . Ĩ ha ai ti holotoi ti ha oto tä patete hauhu sutitile , ĩ tiki pata hõto naioma . Ĩ ti õsimö pata ha oto tä holokoto ha mana tökö pi titihile ĩ a holokoto , Atão a hitihimo noai , ĩ ti ãkea konasoso noai ĩ ti , Teusö anö töpö noa thaa noai , polakapi maa makö patete ha ĩ tä sãöka noai , ĩ makö patete , ĩ na tökö titio kuoma .
58009005	Ĩ ti holotoi ĩ ti hösöka ha polakapi ketupĩ töpö ãju ukutupö sutioma . Ĩ töpö hai , Teusö a wakala apii , ĩ a uni . Ti sohole ĩ ti hösöka ha ĩ ketupĩ töpö maisökö katötio noai , ĩ ha isöhaeu töpönö wanisala tä thaa noai , Teusö anö ĩ tä noa mapama sinomotima . Huki ĩ sa tä pewö a kateha totio mai kitä .
58009006	Ĩ na tiki pewö hõtoa thamakömae . Ĩ na tiki pewö hõtoa thaa waikimakö noai ha , lisito soma paio noai , ĩ a sai kai õsimö ha Teusö a kuo noai , Teusö a täpä sinomo wi , ĩ tä wakala pewö hamö ĩ ha ĩ töpö lisi lisimo sinomo nö , Teusö a na ĩ töpö kalipalo sinomotima .
58009007	Ĩ a sai kai tole tömö ai a sai kai ha Teusö a kua totile ha , ĩ ha pata tänö Teusö a täpä sinomo noai , sami ĩ pata tä pata lisito sisama . Ĩ tä wakala pewö hamö kuno mai . Sami inama tä na a lisipoö , ai tä inama ha a lisia kopasoö , ai tä inama ha a lisia kopasoö , ĩ na ĩ a pata kua sisatioma . Kamanö wanisala tä thaa hãto noai ĩ tä , kama hai ĩ isöhaeu töpö pi moti tä , wanisala tä thaa hãto noai ĩ tä , ĩ na tä kui tä noa mapamani pia salo , Teusö a kua totile , ĩ a sai kai ha ĩ pata tänö salo hiima a iä kai lisipasoma . Atu ha hiima a säpalö noai , ĩ hiima a iä tälö nö , hiima a iä kai lisipasoma . Tole tömö a sai kai kule , ĩ ha Teusö a kua totile ha , hiima a iä kai lisia tolepasoma .
58009008	Ai tä inama na Teusö a kua totile , ĩ ha sami ĩ pata tä lisipo sisama kutenö , wi na makö pi kuupö ? Teusö a õsi kua tolele ĩ anö makö pewö pi hatukumanöma salo , ĩ na makö pi kuu : ' Ĩ Teusömo wi a sai kuo soma noai , ĩ a sai kua soa tä , Teusö a kua totile , ĩ ha sanöma makö pewö lisipasopö , tä hãkopa mai ha tä kua soa kule ' ĩ na makö pi kuu totioö .
58009009	Ĩ a sai kuo noai , ĩ uni tä kuo päoma . Huki tä kua nömöne , ĩ tä uni kuoma . Teusö a na nii tä , salo pö hiima säpalö noai ĩ pö , ĩ na tökö kui tökö totoma sinomo wi , ĩ tökönö töpö Teusömo wi ĩ töpö õsi totipo totio mai kitä .
58009010	Teusö anö Cristo a simöpa paio mi tä , töpö Teusömo nö , Teusö a na nii tä , salo pö hiima säpalö noai ĩ pö , ĩ na tökö kui tökö totoa tä , ' Makö Teusömo pi topa salo , ĩ nii ma tä oa sisalöö ! Ĩ tuu koa sisalöö ! Makö ami sanumo sinomopöö ! ' ĩ na pata töpönö töpö noa thaa sinomoma . Ĩ na töpö noa thaa totioma maaki , töpö õsi toma kõo totio maama . Önö kutenö huki Teusö anö makö noa thaa wi ĩ tute ta kua .
58009011	Huki Cristo a huma . Jesus pata tänö Teusö a täpä sinomo wi ĩ pata tä sai huma . Teusö a na makö õsi totia totipamani wi ĩ a . Hi tä hẽtu ha sai a na Cristo a kalipalo wi ĩ a sai toita sati ipö . Sanöma töpönö sai a thaa wi , ĩ a sai aiki päwö kuno mai .
58009012	Sai a õsimö ha Teusö a kua totile , ĩ a sai kai ha a uni lisia waikipasoma . A uni lisia waikipasoma kutenö , a uni lisipo kota mai kitä . Ĩ a sai kai ha paka a iä pö , posi a iä pö , ĩ na iä pö kui iä pö kai lisipo mai , kama iä pö sai kai lisia totipasoma . Kama iä pö sai kai lisipalo nö , pö̃ a na kama iä pö totokö nö , sanöma makö õsi täapa kõo läoma . Makö õsi täapa kõo läoö ha , õsi temöo wi , ĩ tä mapo mai kitä .
58009013	Sutu upa Moisés anö töpö noa thaa nö , ' Posi a iä pö , paka iä pö , paka okalo ĩsi , ĩ na tökö kui , kamakö na ĩ tökö sopäkäköma , wanisala tä na pili makö ösö ausia kopaso kitä ' ĩ na a kuuma .
58009014	Ĩ na tä kuama maaki , huki Cristo a iä pö lotete sati ipö . Cristo a iä pönö makö õsi ausipasoma . Teusö a õsi kua tolele ĩ a kuo soatio wi , ĩ anö Cristo a simöaö ha , sanöma makönö wanisala ma tä thaa wi , ĩ tä pi na Cristo a säpamonasoma . A säpamonasoö ha , Teusö aiki , ' Ĩ naköö ! Tä topa waikia kuleö ! ' ĩ na a pi kuuma . Cristo a iä pönö makö õsi ausipasoma kutenö , makö kuati noai , ĩ tä tomöpo maa noai , huki ĩ tä maa totipaso keö ! Ĩ tä mapasoö ha , Teusö a temö öpii ĩ a na makö kalipalotii .
58009015	Önö kutenö , Teusö anö Moisés a noa thaa noai , Moisés anö ĩ ta wäsä nömöo noai , nö patapö töpönö ĩ ta hini totio maama kutenö , wanisala tä thaa noai , Cristo anö ĩ tä noa maa naia kopamani pia salo , a säpamonasoma . A säpamono nö , Teusö anö makö saia waikipalö noai , Cristo anö ĩ makö noa thaa wi , ĩ tute ta kua . Ĩ tute ma ta hinia totilöma , Teusö anö makö totiapala apa soatio kitä . ' Kamisanö makö totiapala apa wi ĩ tä mapo mai kitäö ! ' Teusö a kuu noai , ĩ pitili ta kua tolea totio opa kitä .
58009016	Ai sanöma pata tä noma pia salo , waheta tä thaa nö , ' Sa nomaso noai ha , ĩ na makö kua haiopököö ! ' ĩ na kama ai ĩ töpö noa thaa sinomoö . Pata tä noma paio mi tä , kama ai töpönö ĩ ta hini paio mai kitä . Kama ai töpö noa thaa waikio noai , ĩ tä waheta sãökama kuu wi , pata tä noma totiso noai ha , ĩ töpönö ĩ ta hini sisaö .
58009017	
58009018	Ĩ ta kuu wi na , ĩ na Teusö anö sanöma makö noa thaa wi , ĩ na ĩ ta kua hö̃töa kule . Teusö anö sanöma töpö noa thaa soma noai , ĩ na ĩ ta kuo hö̃töoma : ' Salo a hiima iä pö kupo mi tä , sa töpö noa thaa wi ĩ ta tomöpo mai kitäö ! ' ĩ na Teusö a pi kuuma .
58009019	Moisés anö isöhaeu töpö noa thaa wi , ĩ tä waheta sãökököma . Ĩ tä waheta sãökökö nö , ĩ töpö na Moisés anö ĩ tä pewö a wäsäma . Ta wäsä nö , paka a , posi a , ĩ na kökö kui kökö säpalö noai , maa tuu na ĩ kökö iä tikiliki nö , ĩ tuunö ĩ tä waheta mãi sopäkälalöma . Isöhaeu töpö pewö mãi sopäkäa nainanöma . Hisopo ti na oweha kõiki hanahai ĩ a kõiki õkakö nö , kõiki heumanö nö , ĩ töpö pewö mãi sopäkälalöma .
58009020	Töpö mãi sopäkälalö nö , ' “ ‘ Makö noa thaa wi , ĩ ta hini totioheö ! ’ ĩ na Teusö anö makö noa thaa noai , ĩ pitili taö ! ” ĩ na makö kuupö , ĩ a iä pö ' ĩ na Moisés a kuuma .
58009021	Ĩ na Moisés anö tä thama kua noai na , ĩ na töpö Teusömo kuapö a sai thakö noai ĩ a sai , ĩ a sai na tökö pewö titio noai ĩ tökö pewö , iä iä tänö Moisés anö ĩ tökö pewö mãi sopäkälalöma .
58009022	' Ĩ iä iä tänö ĩ tökö pewö ausipasopöö ! ' ĩ na Moisés anö töpö noa thama . Ai tä säpa mi tä , iä iä tä kupo mi tä , sanöma makönö wanisala ma tä thaa wi , ĩ tä noa mapo mai kitä .
58009023	Moisés anö Teusömo wi a sai thakö noai ĩ a sai , ĩ a sai õsimö ha tökö titio noai ĩ tökö , ĩ na tökö kui tökö pewö hai , ĩ uni tökö pewö . Hi tä hẽtu hamö Teusö a sai pö kupoli , ĩ a sai uni kuoma . Moisés anö sai a thakö noai ĩ a sai , ĩ a sai õsimö ha wani tökö titio noai ĩ tökö , ĩ na tökö kui , hiima kökö iänö ĩ tökö pewö ausipalöma . Iä iä tänö ĩ tökö pewö mãi sopäkäpa maama aköna , ĩ tökö ausipo maa noa kipi . Ĩ na tä kua tä , Teusö a kupoli ha , ĩ hamö hiima kökö iänö makö ausipamo mi kutenö , ĩ hamö makö lisipo laso mai kitä . Ai tiko tä iä toita sati ipii tä iänö makö lisipama totio sisaö .
58009024	Teusö a walo sinomopö , sanöma töpönö ĩ a sai thakö noai , ĩ a sai ha Cristo a lisipo maama . Ĩ a sai hai , Teusö a kua totipoli , ĩ a sai uni kuoma . Hi tä hẽtu ha Teusö a kupoli ha , ĩ a sai na Cristo a lisia sisapaso lasoma . Huki sanöma makö pasilipo totio pia salo , Teusö a kua totipoli ha , ĩ ha Cristo a kua naia nasoa .
58009025	Teusömo wi a sai õsimö ha a sai kai kua tolele , ĩ a sai kai õsimö ha Teusö a kua totile ha , pata tänö Teusö a täpä sinomo wi , ĩ pata tä patanö ĩ ha salo a hiima iä kai lisipo sinomoö . Ai tä inama na a lisipasoö , ai tä inama na a lisia kopasoö , ĩ na a pata kua sinomotii . Ĩ na Cristo a kua mi . Cristo a säpamo sinomo mai kitä . Teusö a kua totipoli ha , ĩ ha Cristo a lisi lisimo holepalo opa mai kitä .
58009026	Teusö a kua totipoli hamö , ĩ hamö ĩ tä inama pewö hamö Cristo kama iä pö kai lisi lisimo kõataloti lasoa aköna , ĩ tä inama pewö hamö a pea totila pi . Ĩ tä inama pewö hamö Jesus a säpamo kõatalotima aköna , ĩ tä inama pewö hamö a pea kõapalo toitio noa kipi . Somi tä sai tä Teusö anö töpö pewö thapalö noai , ĩ tä Jesus a peaö , a pea kõo , a pea kõo , ĩ na a pea kua kõataloti noa kipi . Ĩ na a kua maama . Huki hi masita tä uli mapasopö tä atea waikia tä , sanöma töpönö wanisala tä thaa wi , Cristo anö ĩ tä noa mapamani pia salo , sami a pi walosolö pa a säpamoa soasoma .
58009027	Sami sanöma makö pi nomapo päo wi tä kua . Makö nomaso tä , Teusö a na makö waloköma , makö kuati noai , Teusö anö ĩ tä pewö a kateha hasulua totia apöpali kitä . Tä kateha hasulua totia apa läa päpalö nö , Jesus a thapo mai , Teusö anö ĩ töpö täa kõo läo mai kitäö ! Ĩ na tä kua tä , Jesus ma thapo wi ĩ makö täa läa kõa asali kitäö !
58009028	Sami sanöma makö noma pi kupo wi na , ĩ na sami Cristo a noma pi kua hö̃töa pälasoma . Sanöma töpö pewönö wanisala tä thaa noai , ĩ tä noa mapamani pia salo , Cristo a säpamonasoma . A säpamonaso noai , waiha ĩ a waloa kõki kitä . A walo kõa tä , sanöma töpönö wanisala tä thaa noai , ĩ tä noa na a säpamo kota mai kitä . Sanöma töpönö Cristo a walo taa konai , Cristo anö ĩ töpö täapa kõa läo pia salo , a waloa kõkiö !
58010001	Moisés anö isöhaeu töpö noa thaa noai , ĩ uni tä päwö . Waiha Teusö anö sanöma töpö pewö totiapala apa kuköpö tä uni kuoma . Ĩ uni tä kuo päoma kutenö , waiha Teusö anö sanöma makö totiapala apa kuköpö tä na töpö pi hatukuo totio paio maama . Ĩ tä inama pewö hamö ĩ töpönö wanisala tä tha apati noai , ĩ tä noa na salo pö hiima sä sinomotima . Önö kutenö , Teusö a na ĩ töpö noimo noai , ĩ töpönö ĩ salo pö hiima säpa sinomotima maaki , Teusö a na ĩ töpö õsi ausipamo totio maama .
58010002	Ĩ töpönö wanisala tä tha apati noai , Teusö anö ĩ tä noa mapama paio maama . Ĩ tä noa matamanöma aköna , ' Huki sa õsi ausi ' ĩ na töpö pi kuu noa kipi . Maaki , ĩ töpönö wanisala tä thaa noai , Teusö anö ĩ tä noa mapama paio maama kutenö , ĩ töpö aiki , ' Häö . Sa õsi ausi miö ! Wanisala sa tä thaa noai , ĩ tä noa kua soaleö ! ' ĩ na ĩ töpö pi kutima . Ĩ na ĩ töpö pi kuti maama aköna , wanisala tä noa na salo pö hiima säpati noai , ĩ tä mapaso noa kipi .
58010003	Ĩ tä inama pewö hamö wanisala tä thaa noai ĩ tä na salo pö hiima sä sinomoti nö , ' Haö . Wanisala sa tä thaa noai , ĩ tä noa kua hãtoa soale kitä ' ĩ na ĩ töpö pi kuu sinomoma .
58010004	Sanöma töpönö wanisala tä thaa wi , paka iä pö , posi a iä pö , ĩ na kökö iä kui kökö iänö ĩ tä noa mapo mai kitä .
58010005	Önö kutenö , hi masita tä uli ha Cristo a huu tä , Teusö a na , ' Sanöma töpönö salo pö hiima säpalö noai ĩ pö salo , nii tä , ĩ na tökö kui , kawa na tökö totoki wi , ĩ wa tä pii sisa mai kitä . Kama sanö kawa na sa pewö totoköpö , ĩ wa tä pii satia apa kutenö , kawa na pili sa sai pewö totoköpö , kawanö sa pewö thapalöma .
58010006	Sanöma töpönö wanisala tä thaa wi , ĩ tä noa mapamanöpö , salo pö hiima ĩsi , nii tä , ĩ na tökö kui , kawa na ĩ tökö totoma wi , ĩ tökö na wa pi mönaha sisa mai kitä .
58010007	Önö kutenö , hapa , hisa ha sa kua kuleö ! “ Ĩ na wa kuapöö ! ” ĩ na wa kuu wi , ĩ na sa kua totiopö sa huu kuleö ! Au waheta tä na , “ Ĩ na wa kuapö ” ĩ na wa kuu noai , ĩ na sa kua totio pia salo ! ' ĩ na Jesus Cristo a kuuma .
58010008	' Sanöma töpönö wanisala tä thaa wi , ĩ tä noa mapamanöpö , salo pö hiima säpalö noai ĩ pö , nii tä , ĩ na tökö kui , kawa na ĩ tökö totoki wi , ĩ wa tä pii sisa mai kitä . Ĩ tä na wa pi mönaha sisa mai kitäö ! ' ĩ na Cristo a kuuma . ' Teusö a na salo pö hiima ĩsi totoaköö ! ' ĩ na Moisés anö kolo töpö noa thama maaki , ' Salo pö hiima ĩsi totoki wi , ĩ wa tä pii mi ' ĩ na Cristo a kuuma .
58010009	Ĩ na a kuu nö , ' Hapa . “ Ĩ na wa kuapöö ! ” wa kuu wi , ĩ na sa kua totiopö sa huu keö ! ' ĩ na a kuu nömöoma . Önö kutenö , Jesus Cristo a säpamoa waikilasoma kutenö , Teusö a na wanisala tä noa na salo pö hiima säpalö nö , ĩ salo pö totoa sinomo noai , huki Teusö anö ĩ tä mapamanöma .
58010010	Jesus Cristo aiki , ' Hapa . Kamisa na , “ Ĩ na wa kuapöö ! ” ĩ na wa kuu ha , ĩ na sa kua totio hö̃töo kitäö ! ' ĩ na a kuu nö , sanöma makönö wanisala ma tä thaa wi , ĩ tä noa na Teusö a na kama pili a pewö sai totokö nö , a säpamonasoma . A säpamonasoma salo , sanöma makö õsi ausio wi tä kupasoma .
58010011	Teusö a täpä sinomo wi , ĩ töpö Teusömo pia salo , ĩ tä wakala pewö hamö Teusömo wi a sai ha ĩ töpö pewö kalipalo sinomoö . Wanisala tä thaa noai , ĩ tä noa na ĩ töpönö salo pö hiima ĩsi totota sinomo kule maaki , ĩ tänö wanisala tä noa mapo mai kitä .
58010012	Ĩ na Cristo a kua mane . Sanöma töpönö wanisala tä thaa wi , ĩ tä noa na sami Cristo a pi säpamoa sisasoma . A säpamoa waikilasoma kutenö , wanisala tä noa na salo pö hiima sä sinomo wi , Teusö anö ĩ tä pii mai kitä . Cristo a säpamono nö , Teusö a na kama totoa sapa koiki nö , Teusö a kotö ha a loikilö nö , ĩ ha a loa soatia kupoli .
58010013	Ai töpönö Cristo a wanipo wi , Teusö anö ĩ töpö peama apa nö , Cristo a na , ' Ĩ wa töpö simöa sinomopöö ! ' ĩ na a kuu kitä . Teusö anö ĩ töpö peama piale , Cristo anö ĩ tä tati kule .
58010014	Sanöma töpönö wanisala tä tha apati noai , Cristo anö ĩ töpö õsi ausia totia asapalö nö , ĩ töpö õsi totipalöma . Sami kama iä pö pi halaso noai , ĩ tänö ĩ töpö totipalö noai , ĩ töpö õsi ausia apa waikipalöma kutenö , ĩ töpö õsi wanisalapo kõo mai kitä .
58010015	Ĩ na Teusö a õsi kua tolele ĩ a kuu naioö . Ĩ a hapalo nö ,
58010016	' “ Ipa ai sa töpö noa thaa wi , kama töpö õsi na ĩ sa tä titiki nö , kama töpö õsi na ĩ sa tä sãökökö kitäö ! ” ĩ na Teusö sa kuu kuleö ! ' ĩ na Teusö a õsi kua tolele ĩ a kuu nö ,
58010017	' “ Ĩ töpönö wanisala tä thaa noai , ĩ sa tä noa maa waikipamanöma kutenö , ĩ tä noa na sa töpö peama kota mai kitäö ! ” Teusö sa kuu kuleö ! ' ĩ na Teusö a õsi kua tolele , ĩ na ĩ a kuu nömöoma .
58010018	Önö kutenö , sanöma töpönö wanisala tä thaa wi , ĩ tä noa maa waikipasoma salo , wanisala tä thaa wi , ĩ tä noa na salo pö hiima säpa sinomo wi , ĩ tä kua kota mai kitä . Ĩ tä noa na Cristo a säpamo kota naio mai kitä .
58010019	Ipa pö ! Jesus Cristo a säpamono nö , a iä pö halasoma kutenö , Teusö a kua totile , ĩ a sai uni õsimö ha makö lisipo kili mai kitä .
58010020	Teusö a kua totile ha Jesus anö makö walomaköpö , piliso tutei piliso walomaköma . Teusömo wi a sai õsimö ha watata ösökö katöa soa tä , Teusö a kua totile ha piliso walo maama . Jesus a säpamono nö , pili a sai waniapasoö , watata ösökö katöa õsimöa läle , ĩ ösökö wania naipasoö , ĩ na tä kupasoma kutenö , Teusö a kua totile ha , piliso waloa totiköma . Ĩ tiso ha makö huu nö , makö õsi temöpaso kitä .
58010021	Huki makö pasilipopö , pata tänö Teusö a täpä sinomo wi , Teusö a sai pö na ĩ Jesus pata tä kaikanamo wi ĩ a . A kaikanamo nö , Teusö a sai pö thapo wi ĩ a .
58010022	Önö kutenö , makö pitilimo totio opapököö ! ' Jesus a pitili ' ĩ na makö pi kutipököö ! ' Wanisala sa tä thaa noai , ĩ tä noa kua hãtoa soa ' makö pi kuu mai , maa tuu ausii tuunö makö uni salupamonasopököö ! Ĩ na makö kua nö , Teusö a na makö walo ateta sinomopököö !
58010023	Teusö aiki , ' Makö nomano nö , kamisa kupoli ha , ĩ ha makö waloamaki kitäö ! ' ĩ na Teusö a kuuma kutenö , ĩ ha makö waloa totiki kitä . Önö kutenö , kamakö aiki , ' “ Sa nomano nö , Teusö a na sa konasolö kitäö ! ” ĩ na ai töpö na sa kuu wi , ĩ pitili ta ' ĩ na makö pi kuu tao soatiopöö !
58010024	Makö pi tapoa paiki nö , ' Makö noimaso totiopöö ! Makö totiapalomo sinomopöö ! ' ĩ na pö kuu sinomoö !
58010025	Jesus a thapo wi ĩ töpö kokamo sinomo wi maaki , ai töpö kokamo maa kopasoma . Ĩ töpö kokamo maa kupaso noai na , ĩ na makö kua naio maapöö ! Makö kokamo nö , ' Ĩ naköö ! Ĩ na makö kua totiopököö ! ' makö kuu sinomoö ! Jesus a huu kõo piale , ĩ tä wakala ateo kõo waikile , ĩ ma tä taö öpa salo , ' Ĩ na makö kua totiopöö ! ' ĩ na makö kuu totio sinomopöö !
58010026	Jesus ta pitilii ĩ ma ta taö waikioma tä , ' Päla . Wanisala sa tä thaa sinomo pi topa apaö ' ĩ na makö pi kuu nö , wanisala ma tä thaa sinomoti ha , ĩ wanisala ma tä thati wi , ĩ tä noa mapamani wi , ai tä kua mai kitä . Wanisala tä thaa wi ĩ tä noa mapamanöpö , Teusö a na tä totoköpö , ai tä kua mai kitä .
58010027	Makö kilipaloti wi , ĩ tä kua sisaa . Kamakönö wanisala ma tä thaa noai , ĩ tä noa na Teusö anö makö peama piale , ĩ tä na makö kili totioö . Koa taka patanö Teusö ma wanipo wi , ĩ makö mapama piale , ĩ tä na makö kili wi , ĩ tä kua sisaa .
58010028	Moisés anö töpö noa thaa noai , ĩ tä na , ' Päla totiwö ' ĩ na ai tä kuu ha , ' Päla ' ĩ a kuu pole , ai polakapi töpönö ĩ ta hininö nö , pata töpö na ta wäköma , pata töpö aiki , ' Moisés a kai na a wani pälamo opöle , ĩ a wani säpalöö ! ' ĩ na pata töpö kuu .
58010029	Ĩ na tä kua manu kule , ai tänö Teusö a ulupö wanipo nö , a hosali ha , Teusö anö ĩ a peama satia apa kitä . Huki Teusö anö makö noa thaa nömöa tä , Cristo a säpamono nö , kama iä pö halaso wi , ĩ a iänö ai tä õsi ausipasoma maaki , ĩ a õsi ausipaso noai ĩ aiki , ' Cristo a iänö sanöma makö õsi ausipa mai kitä ' a pi kuu nö , Teusö a õsi kua tolele ĩ anö makö totiapala apati wi , ĩ a na ĩ a hapalo pi wasöa apaö ha , pe epii Teusö anö ĩ a peama satia apa kitä .
58010030	Teusö a kuu noai , ĩ ma tä taö öpaö . Ĩ na Teusö a kuuma : ' Sa wanipo wi , ĩ töpö na sa suo hö̃töo kitäö ! Sa peama noai , ĩ sa töpö peama hö̃töo kitäö ! ' ĩ na Teusö a kuuma . ' Ipa töpönö wanisala tä thaa noai , ĩ tä noa na pata sanö ĩ sa töpö peama kitäö ! ' ĩ na a Teusö a kuu naioma .
58010031	Teusö a temö öpii , ĩ anö töpö huöli wi , ĩ tä kilihia apa .
58010032	Makö kuati noai , ĩ tä na makö pi motöpo maikiö ! Teusö anö makö õsi wakalapamanö nö , makö pi hatukupaso noai ha , ai töpönö makö peama apatima maaki , makö kasiapalo satia apa hö̃tötioma .
58010033	Ai töpö mamo tetela tä , ai töpönö makö a kateha wanisala apa nö , makö pepalama apatima . Ĩ na tä kua tä , makö pea kuati noai na , ĩ na ai töpö pea kua hö̃tötio noai , ĩ töpö na makö pi honipo salo , ' Ĩ töpö na sa noima kuköma , ai töpönö sa peama naio matimöö ! ' ĩ na makö pi kuuma maaki , ' Ai töpönö sa peama päo ' ĩ na makö pi kuu nö , ĩ ai töpö pepalo opati noai , ĩ töpö na makö noimo satia apa hö̃tötioma .
58010034	Cristo a thapo wi ĩ tä noa na titita wi a sai õsimö ha ai töpö tititio noai , ĩ töpö pea kuati noai na , ĩ na makö pea kua naitioma . Ai töpönö au wani tökö pewö tälölöma maaki , makö pi topa satio opama . ' Kamisa na Teusö anö tä totopö noai , ĩ tä toita sati ipöwö . Ĩ tä mapo mi ' ĩ na makö pi kuu salo , ' Pälaö ! Ĩ töpönö ipa wani tökö pewö tälölöma maaki , sa hĩso mai kitäö ! ' ĩ na makö pi kuuma .
58010035	Önö kutenö , pö kili tihöö ! ' Teusö a pitili ' ĩ na makö pi kuu totio wi , ĩ tä hosa tihöö ! Makö kili mai , ' Teusö a pitili ' makö pi kuu totio wi , ĩ makö na Teusö anö pe epii noa tä totoa asaki kitäö !
58010036	Önö kutenö , makö kasiapalo opapöö ! Makö kasiapalo opa nö , ' Ĩ na makö kuapöö ! ' ĩ na Teusö anö makö noa thaö ha , ĩ na makö kua totio opati kitä . Teusö anö makö noa thaa wi , ĩ ma ta hini totiköma , ' Kamakö na ĩ sa tä totoki kitäö ! ' ĩ na Teusö a kuu noai , ĩ ma tä täa totili .
58010037	Ĩ na Teusö tä waheta kuu : ' Tetepo mai ha , waiha a huu kota piale , lope epii a huu kota pia saloö !
58010038	Sanöma sa töpö totipalö noai , “ Teusö a pitili ” ĩ na ĩ töpö pi kuu mapo mi tä , töpö õsi temöo soatio kitäö ! Ĩ na tä kua tä , kamisa na ai sanöma tä waloköpö , tä huu kimi maaki , a wani sapa kopasolö ha , ĩ a na sa pi mönaha mai kitäö ! ' ĩ na Teusö tä waheta kuu .
58010039	Makö kopasolö wi , ĩ makö mai kitä . Önö kutenö ai õsi töpö pepalo opa piale , ĩ tä uli ha makö huu pia wi makö mai kitä . ' Teusö a pitili ' makö pi kuu totio wi ĩ makö pasi kutenö , Teusö anö makö õsi temöa asapalöma . Önö kutenö , Teusö a na makö konasolö kitä .
58011001	' Teusö a pitili ' ĩ na wa pi kuu totiköma , ' “ Ĩ na tä kua kuki kitäö ! ” sa pi kuu pole , waiha ĩ tä kua tolea totiki kitäö ! ' ĩ na wa pi kuu totiki kitä . ' Ĩ sa tä tapa totio mai maaki , ĩ tä kua totiatalo opaö ' ĩ na wa pi kuu kuki kitä .
58011002	' Teusö a pitili ' nö patapö töpö pi kuu totioö ha , ĩ töpö na , ' Makö topa ' ĩ na Teusö a kuuma .
58011003	' Teusö a pitili ' makö pi kuu manu kule , kamakö aiki , ' Hi masita tä uli , sanöma töpö pewö , hi tä hẽtu hamö tökö pewö kupoli ĩ tökö , ĩ na tökö kui , Teusö anö ĩ tökö pewö thapalöma . A hapalo päoö ha , tökö pewö kuköma ' ĩ na makö pi kuu sinomoö . ' Ma tä tapa mane ĩ tänö , ma tä tapa pole , ĩ tä pewö thapalöma ' ĩ na makö pi kuu . ' Teusö a pitili ' ĩ na makö pi kuu kuköma , ĩ na makö pi kuu .
58011004	Apeu aiki , ' Teusö a pitili ' a pi kuu salo , Teusö a na salo a hiima säpalö noai ĩ a salo totoa makokoa asaköma . Kama hai ĩ pepala Kaĩ anö Teusö a na nii tä totoa naiköma maaki , Apeu anö tä totokö noai , ĩ tä toita satio opa asama . ' Teusö a pitili ' a pi kuu asama kutenö , Teusö aiki , ' Kamisa na wa tä totopae , ĩ tä toita ' ĩ na a kuu nö , ' Kawa toita waikiwö ' ĩ na a kuuma . ' Teusö a pitili ' Apeu a pi kuu totioma kutenö , a nomasoma maaki , kamakö na a uni hapalo soa .
58011005	Ĩ na tä kua tä , Enoki aiki , ' Teusö a pitili ' a pi kuuma kutenö , a noma maama . Teusö anö temö temö a supölöma . A supölöma , ai töpönö a tapa kõo maama . ' Teusö anö Enoki a sua paiolö mi tä , Enoki anö Teusö a pi mönahapamatima ' ĩ na Teusö tä waheta kuu .
58011006	Önö kutenö , ' Teusö a pitili ' wa pi kuu mi tä , Teusö wa pi mönahapama mai kitä . ' Teusö a kua . A kua kutenö , sanöma makönö Teusö ma pii totile , Teusö anö ĩ makö pasilipali kitäö ! Teusö a na makö walo pi topa apati wi , Teusö anö ĩ makö waloamaki kitäö ! ' ĩ na wa pi kuu totia mi tä , wa Teusömo totio mai kitä . Teusö a na wa walo laso mai kitä .
58011007	Ĩ na tä kua tä , Noé aiki , ' Teusö a pitili ' a pi kuu totia salo , Teusö a kai a hini totioma . ' Waiha ĩ na tä kua kuki kitäö ! ' ĩ na sanöma töpö pi kuu tai mio opama maaki , ' Ĩ na tä kua kuki kitäö ! ' Teusö a kuu noai , Noé anö ĩ ta hininö nö , kutiata ösö pata thapalöma . Ĩ ösö pata na Noé anö kama ai töpö kai titia asaköma kutenö , ĩ töpö nasi tupo asa maama . ' Teusö a pitili ' Noé a pi kuu asama kutenö , ' Ki ai töpönö Teusö a thapo pasio maa noai , ĩ töpö ta wanisala apa pasio noa ' ĩ na makö pi thamaö . ' Teusö a pitili ' Noé a pii kuu ha , ' Noé a toita ' ĩ na Teusö a pi kuu hö̃töoma .
58011008	Ĩ na tä kua tä , Abraão aiki , ' Teusö a pitili ' a pi kuu totia salo , Teusö a hinima . Teusö anö a sailö nö , ' Kawa na sa tä uli totoa piale , ĩ hamö a hulolöö ! ' ĩ na Teusö a kuu ha , Abraão anö kama hai ĩ tä uli takölö nö , a hulasolöma . ' Witi tä uli ha Teusö anö sa waloa totimakö taso pia salo ? ' ĩ na a pi kuu päla nö maaki , a hulasolöma .
58011009	' Ĩ sa tä uli totoki kitäö ! ' Teusö a kuu noai , ĩ tä uli ha Abraão a waloikitö nö , ' Tiko sa pasiwöö ! ' a pi kutima maaki , ' Teusö a pitili ' a pi kuu nö , ĩ tä uli ha a kutioma . Sai a sai ha a kuo totio maama . Salo ösö sai pakitai a sai ha a kupaloti päoma . Abraão a hai ĩ ulu Isaki a , Isaki a hai ĩ ulu Jacó a , ĩ na kilii töpö na , ' Hi sa tä uli totoa nömöki kitäö ! ' ĩ na Teusö a kuu nömöne , salo ösö sai pakitai sai kökö na ĩ töpö kupalo naitioma .
58011010	Abraão a pi tapoiki nö , ' Teusö tä uli ha sai pö kupoli , ĩ pö sai ha sa kutio nömöo pia salo ' ĩ na Abraão a pi kutima . Teusö aiki , ' Ĩ na sai sa pö thaa thaki pia salo ' ĩ na Teusö a pi kuu noai , ĩ sai pö kolo lototopa apö kutenö , sai pö mapo mai , ĩ pö sai na Abraão a kuo nömöo laso pia wi , ĩ tä na Abraão a mamo läpalotima .
58011011	Pusopö Sata aiki , ' Teusö a pitili ' a pi kuu naioma . ' “ Wa patasoma apö waiki maaki , au ulu wa thapali kitäö ! ” ĩ na kamisa na Teusö a kuu noai , ĩ a pitilimo opaö ' ĩ na Sata a pi kulasoma kutenö , kama hai ĩ ulu a wai thapalöma .
58011012	Önö kutenö , Abraão a patasipöo opa waikio noai maaki , kama hai ĩ tolewö töpö satehea apöpasoma . Sitikali pö satehe epö kui na , maka maka tökö satehe epö kui na , ĩ na Abraão a hai ola tolewö töpö kupasoma .
58011013	Sa töpö a katehahe , Teusö a na ĩ töpö pewö aiki , ' Teusö a pitili ' ĩ töpö pi kuu soatio pamö , töpö nomasoma . ' Ĩ sa tä totoki kitäö ! ' ĩ na Teusö a kuu noai , ĩ töpönö ĩ tä täa hö̃köa totio maama . ' Sa tä totoki kitäö ! ' Teusö a kuu noai , pãui ĩ töpönö ĩ tä uni tapati päo nö , töpö pi mönaha apatima . ' Hi tä uli hai , ipa tä uli sai mai kitä . Teusö a kupoli ha , ĩ ha ipa tä uli sai kua soa kupoli . Hi tä uli hamö sa huti paio päoö ' ĩ na ĩ töpö kuu hoka apatima .
58011014	Kamakö aiki , ' Ĩ na ĩ töpö kuti noai , ĩ töpönö ai tiko tä uli ta pi ipa noa . Hi tä hẽtu hamö tä uli kupoli , kama töpö hai ĩ tä uli sai kutenö , ĩ tä uli na ĩ töpö ta pilio pi topa satio opa laso noa ' ĩ na ĩ töpönö makö pi thamaö .
58011015	' Makö pilio soma tasopili hamö , ĩ hamö makö pilia kõo kitä nököö ! ' töpö pi kuu maama . Ĩ tä uli ha ĩ töpö kõo pi topaalöma aköna , ĩ tä uli ha ĩ töpö konasolö noa kipi .
58011016	Hi tä hẽtu hamö tä uli kupoli , ĩ tä uli toita sati ipö asai , ĩ tä uli pii satia apa asamae . Önö kutenö Teusö aiki , ' Ĩ töpö hai , ipa töpö . “ Teusö ma thapo wi ĩ maköö ! ” ĩ na ĩ töpö kuu wi , ĩ ipa töpö sai totiwöö ! ' ĩ na Teusö a kuu kili mi kutenö , ĩ töpö kutiopö , Teusö anö sai pö thaköma .
58011017	Ĩ na tä kua tä , ' Teusö a pitili ' ĩ na Abraão a pi kuu totio hö̃tötioma . Teusö anö a wapa nö , ' Au ulu wa säpalö nö , kamisa na au ulu a totopaö ! ' ĩ na Teusö a kuu ha , Abraão aiki hö̃töwö , ' Awai ' a kuu nö , Teusö a na kama hai ulu a totoki pia salo , ' Ipa ulu sa säpakö o ' ĩ na a pi kuuma . Kama hai ĩ ulu Isaki a kupo paio mi tä , Teusö aiki , ' Au ulu Isaki a kupo pia manu kule , au ola töpö satehea apöpaso kitäö ! ' ĩ na Teusö a kuu ha , Abraão a pi mönaha apama maaki , ' Au ulu a säpalöö ! ' waiha , ĩ na Teusö a kuu ha , ' Awai . Ipa ulu sa säpali kitä ' ĩ na Abraão a pi kuu hö̃töoma .
58011018	
58011019	Ĩ na a pi kuu nö , ' Ipa ulu sa säpali kitä maaki , Teusö a lotete epö kutenö , ipa ulu a temöa komani kitäö ! ' ĩ na Abraão a pi kuuma . Ĩ na tä kua tä , Isaki a säpa totio maa noai kitä maaki , ' Teusö anö Abraão a hai ĩ pelupö a nomawö temöa komanö nö , Abraão a na a totoa kõköma ' ĩ na tä kuu wi ta kua .
58011020	Ĩ na tä kua tä , Isaki aiki , ' Teusö a pitili ' ĩ na a pi kuuma kutenö , kama hai ĩ pelupö töpö Jacó a , Esaú a , ĩ na kilii töpö na , ' Teusö anö makö totiapala apa kuki kitäö ! Tolewö makö totiapala tolea kuki kitäö ! ' ĩ na Isaki a kuuma .
58011021	Jacó a noma pia tä , ' Teusö a pitili ' ĩ na a pi kuu totioma kutenö , kama hai ĩ pelupö José a hai ĩ ulu töpö na a hapalo hätäpo nö , ' Teusö anö wa totiapala haiki kitäö ! ' ĩ na a kuu hätäpoma . Ĩ na a kuu nö , a hitihimo sinomo wi , ĩ tinö a pasihiki nö , Teusö a na a hapalo nö , ' Wa totiatalo opatiwöö ! ' ĩ na a kuuma .
58011022	Ĩ na tä kua tä , José aiki , ' Teusö a pitili ' a kutima kutenö , a noma nömöo pia salo , ĩ na kama hai ĩ isöhaeu töpö noa thaa tolea nömöoma : ' Hi Esitu tä uli ha makö pewö husolo nö , ki hamö makö konasolöpököö ! ' ĩ na a kuu nö , ' Sa nomao noai ha , makö huso salo , pili sa thuu tupö tälölöö ! ' ĩ na José anö töpö noa thama .
58011023	Ĩ na tä kua tä , Moisés a hai ĩ pö̃ a , pöpönö a , ĩ na töpö kui , ĩ töpö aiki , ' Teusö a pitili . Teusö a lotete sati ipö ' ĩ na ĩ töpö pi kuu totia apa kutenö , Moisés a wai kupasoö ha , 3 pilipoma kökö kui kökö pilipoma na a wai sosamakömae . Esitu tili tä kaikana aiki , ' Wano ose kupasoö ha , wa säa soatalöö ! ' ĩ na kaikana tä patanö isöhaeu töpö noa pewö thama maaki , Moisés a pö̃ a , pöpönö a , ĩ na kilii töpö aiki , ' Ipa ulu a wai liähä äpö sai taköö ! ' ĩ na töpö pi kuu nö , ' Pälaö ! Kaikana tä na makö kili mai kitäö ! Kaikana ma tä kai a hini mai kitäö ! ' ĩ na töpö kuu nö , Moisés a wai sosamakömae .
58011024	Ĩ na tä kua tä , kaikana tä hai ĩ pete anö Moisés a patamanöma maaki , a patalo nö , ' Kamisa hai ĩ isöhaeu sa pasiwöö ! “ Kaikana tä hai ĩ pete a hai , Moisés a pöpönö a ” pö kuu tihöö ! ' ĩ na Moisés a kuuma .
58011025	Wanisala tä thaa wi , ĩ tä na sanöma töpö puko opa wi maaki , Moisés aiki , ' Wanisala tä na sa puko wani ipö saiö ! Wanisala tä thaö ha , töpö puko opa wi maaki , töpö puko opa wi , ĩ tä maa haito opaö ' ĩ na Moisés a pi kuuma . Esitu tili töpönö Teusö a hai isöhaeu töpö pepalama apati tä , Moisés aiki , ' Isöhaeu sa naiwöö ! Esitu tili töpönö sa peama naio soatapököö ! ' ĩ na a pi kuuma .
58011026	Ĩ na tä kua tä , ' Waiha , kamisa na Teusö anö noa tä totopi kitäö ! ' ĩ na Moisés a pi kuu sinomo salo , ' Hi Esitu tä uli ha wani tä toita apii tä kule , ĩ sa tä pii mai kitäö ! Teusö anö kaikana tä saia totio piale , ai töpönö ĩ a peama thama pia kule na , ĩ na esitu tili töpönö sa peama thama naio kuköpöö ! Sa pea naio kuki wi ĩ tä noa toita sati ipö kitäö ! ' ĩ na Moisés a pi kuu sinomotima .
58011027	' Teusö a pitili ' a pi kuu salo , Esitu tä uli hosalölöma . Tä uli hosalölö nö , tiko hamö a hua konasolö ha , pe epii esitu tili tä kaikana hĩso opama . A hĩso opama maaki , ĩ a na Moisés a kili maama . Teusö a tapamo hatuka totio mai maaki , Moisés anö ĩ a uni tapa apati salo , a sapapo pi topa kõo maama .
58011028	' Teusö a pitili ' ĩ na a pi kuti salo , isöhaeu töpö ulu wano töpö ose kupo soma wi , ãju tänö ĩ töpö säpa maapö , ' Ipa isöhaeu pö ! Makö pewö pásökoamopököö ! Makö pásökoamo nö , oweha ma kökö sälalö nö , sai päka ha iä iä tä sanöaköheö ! ' ĩ na Moisés anö töpö noa thama .
58011029	Ĩ na tä kua tä , isöhaeu töpö aiki , ' Teusö a pitili ' töpö pi kuuma kutenö , Hanahai a kosoto mötali pata hamö piliso hãsiti pata kuköma . Ĩ tiso kukö noai , ĩ tiso pata hamö töpö pökatökö lasoma . Ĩ tä noa ha , esitu tili töpö wasunö isöhaeu töpö nasö po nö , ' Makö pökatöa haitakö lasopököö ! ' ĩ na töpö kuu kule maaki , maa tuu pata koka kopalo nö , töpö pewö sohopakö nö , töpö nasi pewö tupasoma .
58011030	Isöhaeu töpö aiki , ' Teusö a pitili ' töpö pi kuu salo , jetikó tili töpö sai pö pata na tä pata hokolole , ĩ ha ĩ isöhaeu töpö iototati pa , 7 tä mumi maa kutalo nö , tä pata hokolole , ĩ ta pata waniapasoma .
58011031	Jetikó tilisoma tä Haapi a hilo wi , wano töpö na ĩ a suö sakapalo opa sinomoti noai , ĩ aiki , ' Teusö a pitili ' ĩ na ĩ a pi kuu kuköma kutenö , jetikó tili töpönö Teusö a hini maa noai , Teusö anö ĩ töpö säpama kule maaki , Haapi a säpama pasio maama . Isöhaeu töpönö Jetikó tä uli pata tamati noai , Haapi anö ĩ töpö noama salo , töpö totiapala nö , sai a õsimö ha töpö sosamapoma . Önö kutenö , Teusö anö sami Haapi a noama hö̃töo sisama .
58011032	Ai töpö aiki , ' Teusö a pitili ' ĩ na ĩ töpö pi kuu naio wi , ĩ töpö satehe epö salo , ĩ sa töpö pewö a katepa totio mai kitä . Siteão a , Pataki a , Sãsãu a , Jepöté a , Davi a , Samueu a , Teusö a kai wäsä sinomoti noai ĩ töpö ,
58011033	ĩ na töpö kui , töpö aiki , ' Teusö a pitili ' ĩ na töpö pi kuu salo , satehe epii wasu töpö peama apama . ' Teusö a pitili ' ĩ töpö pi kuu noai , ĩ töpönö toitai tä thaa sinomoti nö , Teusö a na noa tä sualalöma . ' Kamakö na ĩ sa tä totoki kitäö ! ' Teusö a kuu noai , ĩ töpönö ĩ tä sua hätähalalömae . Öla kökö kai pata sapopali ,
58011034	koa taka pata lumaki , ĩ na ĩ töpö kuama . Ai töpönö poo kökönö ĩ töpö säpa pi topa noai , ' Teusö a pitili ' ĩ na ĩ töpö pi kuuma kutenö , temii ĩ töpö hua konasolöö , ĩ na tä kua tä , töpö utitio opa noai maaki , Teusö anö ĩ töpö lotetea kopali , Teusö anö ĩ töpö lotetea kopalöma , ĩ töpönö ai tiko töpö wasu sasupali , ĩ na ĩ töpö kuatima .
58011035	Ai suö töpö aiki , ' Teusö a pitili ' ĩ na ĩ töpö pi kuuma kutenö , kama ai töpö nomapo noai , Teusö anö ĩ töpö temöa komanöma . Ĩ na tä kua tä , Teusö a thapo wi , pe epii ai töpönö ĩ töpö hamiamakö nö , töpö sälalöma . ' Teusö wa hosa konöma , wa säpa mai kitäö ! ' ĩ na ĩ ai töpö kuuma maaki , Teusö a thapo noai , ĩ töpö aiki , ' Teusö a pitili ' ĩ töpö pi kuu salo , ' Sa nomasoma maaki , Teusö anö sa temöa komani kitäö ! Sa temöa komanöma , Teusö a na sa kuo soatio kitäö ! Ĩ tä toita sati ipö kitäö ! ' ĩ na ĩ töpö pi kuu salo , ' Päla . Sa sä päo . Sa tokö mai kitäö ! ' ĩ na töpö kuuma .
58011036	Ai töpönö Teusö a thapo noai , ĩ töpö pepalama apa hö̃tötioma . Ĩ töpö na ai töpö hapalo pi wasöa soataloti nö , ĩ töpö soalalöma . Söpala ösö totonö ai töpö õkapalö nö , töpö tälölö nö , titita wi a sai ha töpö titiköma .
58011037	Teusö a thapo wi , maa manö ĩ ai töpö sälali , söpala ösö namonö ai töpö pesokö hanönani , poo anö ai töpö tusälali , ĩ na ĩ töpö kuatima . Wasu töpönö ai töpö sasupalöma , ĩ töpö hupalo pepalo opatima . Kama töpö hai ĩ haloi ösö sai kua mi kutenö , oweha ösö , posi ösö , ĩ na ösökö kui ösökö haloapala pätiomae . Nii tä , wani tä , ĩ na tä kui tä na töpö honimopalo totio opatima . Ai töpönö ĩ töpö peama apati nö , ĩ töpö na wanisala tä tha apatimae .
58011038	Ĩ na tä kuaö ha , ĩ töpö tokölolö nö , ai sanöma töpö pilio maa pa ĩ töpö hutii , maa makö pata hamö töpö hutii , maa makö kaiki hamö töpö kuki , masita taka ha ĩ töpö kuo soa päatalo opatii , ĩ na ĩ töpö kuatima . Ai sanöma töpö wanisala apa pasitio noai , ĩ töpö na Teusö a thapo noai , ĩ töpö totiatalo satia apatima .
58011039	' Teusö a pitili ' ĩ na ĩ töpö pi kuu sinomotima kutenö , ' Makö toita apö ' ĩ na Teusö a kuuma . Ĩ na Teusö a kuuma maaki , ' Kamakö na ĩ sa tä totoki kitäö ! ' ĩ na ĩ kolo töpö na Teusö a kuu noai , ĩ töpönö ĩ tä täa paio maama .
58011040	Teusö aiki , ' Waiha Cristo a kupaso noai ha , sa thapo wi ĩ töpö pewö na sa tä totoki kitäö ! ' ĩ na Teusö a pi kuuma . Önö kutenö , sutu ha kolo töpö kuo noai ĩ töpö , huki ola makö , ĩ na makö kui , Teusö anö ĩ makö pewö totiapala apa nö , makö pewö totia totipali .
58012001	' Teusö a pitili ' ĩ na ĩ nö patapö töpö pi kuu totio somatio noai , hi tä hẽtu hamö ĩ töpö kõpoli , kamakö na ĩ töpö satehe epii töpö uni loa hokoloa kutenö , makö kasiapalopököö ! ' Ai töpö lotete wapamoö ha töpö läläapalo kuati wi na , ĩ na makö kua hö̃töopököö ! ' ĩ na Teusö a kuu ha , makö läläapalo sinomopököö ! Töpö loa hokolole , ĩ töpö aiki , ' Awai . Teusö a lotete . A pitili ' ĩ na ĩ töpö kupaloö ha , makö kasiapalo opa nö , makö läläapalo totiopököö ! Hute hute ma tä hosalö nö , wanisala ma tä thaa wi , ĩ tänö makö opimoma sinomo wi , ĩ ma tä hosa nainö nö , makö hetehe epö salo , lope epii makö läläapalopöö !
58012002	' Teusö a pitili ' ĩ na Jesus anö ĩ na makö pi thama somama . ' A pitili ' ĩ na makö pi thama soatio kitäö ! Önö kutenö , Jesus a na makö mamo teteapalotipököö ! Jesus aiki , ' Waiha , hi tä hẽtu hamö sa konasolöma , sa pi mönahapalo kõo soatio laso kitäö ! ' ĩ na a pi kuu salo , a kasiapalo mapo maama . Sanöma töpö pewö aiki , ' Ki töpönö wanisala tä thatima kutenö , hii ti pakalai ti ha töpö pi hĩta kuleö ! ' ĩ na töpö pewö pi kupaloma maaki , Jesus aiki , ' Wanisala sa tä thaa maa päo noai ha maaki , hii ti pakalai ti ha sa pi hĩta päopöö ! ' ĩ na a pi kuuma . Ĩ na a pi kuu nö , a säpamono nö , Teusö a lopoli , ĩ tä kotö ha ha Jesus a loa kõkö lasoö .
58012003	Önö kutenö , ai töpönö wanisala tä tha apati noai , ĩ töpönö Jesus a hĩsu thaa nö , a peama sinomotima maaki , a kasiapalo satia apa hö̃tötio noai , ĩ tä na pö pi tapomo totio sinomoö ! Jesus a kuati noai , ĩ tä na makö pi tapomo sinomotima , ' Pälaö ! Sa kasiapalo wani ipö saiö ! ' ĩ na makö pi kuu mai kitä . Makö kasiapalo soatio kitäö !
58012004	Wanisala tä thaa wi , ĩ töpönö makö wanipoti wi , ĩ töpö na makö kasiapalo opati tä , ' Häö . Samakö pepaloti hãto alu kuleö ! ' ĩ na makö pi kuu kule maaki , ĩ töpönö Cristo a säa thapalö noai na , ĩ na makö säa thapa mai ha , makö kua soa kule . Ĩ na makö kua soa salo , Teusö a na pö pälamo tihöö !
58012005	Teusö anö makö pi lotetepamani pia salo , Teusö ulupö makö kutenö , kamakö na a hapaloma . A hapalo noai , ĩ tä na makö pi motöpo waikia kule ? A hapalo nö , ĩ na a kuuma : ' Ipa ulu ai ! Teusö pata sanö wa peama pole , ĩ tä na sa kai a hinia totiatalaö ! “ Ĩ na wa kua maikiö ! ” ĩ na sa kuu ha , “ Häö . Sa tomöpo mi waiki kutenö , sa kasiapalo kõatalo mai kitäö ! ” ĩ na a pi kuu tihöö !
58012006	Pata sanö sanöma sa töpö pi ipa wi , ĩ sa töpö makokopamani pia salo , sa töpö peama päoö . “ Kawa hai , ĩ ipa ulu waö ! ” ĩ na sa kuu salo , wa peama päa kuleö ! ' ĩ na Teusö a kuuma .
58012007	Önö kutenö , makö pea tä , ' Kamisa hai , Teusö sa ulupö kutenö , ĩ na Teusö anö sa hole thamati kule ta o ' ĩ na Teusö anö makö pi thamaö . Ĩ na makö pi thama kutenö , makö pea salo , ' Teusö sa ulupö kutenö , Teusö anö sa peama päa kuleö ! Önö kutenö , “ Sa peama maikiö ! ” ĩ na sa kuu mai kitäö ! ' ĩ na pö pi kuu totioö ! Pö̃ sanöma wanö au ulu wa makokopamani pia salo , au ulu wa peama sinomoti matatä . Ĩ na sanöma makönö kama makö ulupö noa thapasoö .
58012008	Teusö anö kama hai ĩ ulu töpö makokopama sinomo hö̃töoö . Önö kutenö , Teusö anö makö makokopama mi tä , Teusö ulupö makö sai mai kitä . Kama hai ĩ ulu makö holisi päwö .
58012009	Au hao a , au nao a , ĩ na kilii töpönö makö makokopamanöma , ' Ipa hao a sai , ipa nao a sai , ĩ na töpö kuö kutenö , sa makokopalöma ' ĩ na makö pi kuu nö , ĩ ma töpö a hini totiatalo opatima . Ĩ na tä kua tä , hi tä hẽtu hamö kamakö hai ĩ pö̃ a kupoli , ĩ ma hinia satia apölöpöö ! Ĩ ma hinia totilöma , makö õsi temöapalo opati kitä .
58012010	Kamakö hai ĩ pö̃ töpö , kamakö hai ĩ nao töpö , ĩ na töpö kui töpö aiki , ' Ipa ulu sa wai makokopamani pia salo , ipa sa wai peama tetehe pola nö kuno mai , sami ipa sa pi wai peama sisapököö ! ' ĩ na töpö pi kutima . Teusö a lö kui , ' Ipa ulu sa töpö makokopamani pia salo , sa töpö peama päoö ' ĩ na a pi kuu nö , ' Sa töpö peama waikioma kutenö , toitai töpö kutio kitäö ! Kamisa toita kuati wi na , ĩ na ĩ töpö toita kua naipasopöö ! ' ĩ na Teusö a pi kuuma . Ĩ na a pi kuu salo , makö peama päo nö , makö totipa sinomoö .
58012011	Makö peama tä , makö pi mönaha mai kitä . Ĩ tä , makö pi wanisalatalotii . Makö pi wanisalataloti kule maaki , Teusö anö makö peama nö , makö totipali wi , waiha ĩ makönö toitai ma tä thaa kuiki nö , makö pi topa apa kuki kitä .
58012012	Önö kutenö , makö pi wi na takömo mai , pö pi lotetea totipaloö !
58012013	Pö huu saliliapalo totioö ! Makö huu saliliapalo totio kuköma , töpö utitii ĩ ma töpö nokapalamati pole , tiko hamö ĩ töpö huu selekepaso wi tä kua mai kitä . Makö huu salilia totia tä , makö pi lotetea totipaso kitäö !
58012014	Ai töpö pewö na makö noimo pi topa sinomoö ! Wanisala ma tä thaa maikiö ! Makö õsi ausia apa wi , ĩ ma tä pi ipa sisaaö ! Ai tä õsi ausi mi tä , ĩ anö Teusö a tapa mai kitä .
58012015	Pö pi mosawia totikiö ! Teusö anö makö totiapala apa sinomo wi , ĩ tä na ai a pi hanoa pasio tihöö ! Nasökili tä koami kui na ĩ na ai a kupo tihöö ! Ĩ nasökili tä patalo nö , ĩ pili ti patalo nö , pili mokö laloki wi , ĩ mokö wasu kitä . Ĩ na tä kua kua wi na , ĩ na ai wanö wanisala wa tä thaa kua kuköma , satehe epii ai töpönö wa uöma nö , ĩ töpönö wanisala tä thaa naio kukö matimöö !
58012016	Wa po mane , ĩ a na wa mamopaloti maapököö ! Ai wanö Teusö wa hinipa maapököö ! Esaú a uöma maikiö ! Esaú anö Teusö a hini maama kutenö , poosa a na , ' Ipa nii tä totopaö ! Ĩ nii wa tä totopöma , pata wa kua asapaso kitäö ! Sa kua somataso wi ĩ sa maaki , pata sa kupo pi topa mai kitäö ! ' ĩ na Esaú a kuuma .
58012017	Ĩ na a kuu noai ha , pö̃ a na , ' Hapa . Kawanö sa thaa soma noai ĩ sa kutenö , kawa aiki , “ Pata a kupaloö ! ” kamisa na ĩ na wa kuupököö ! ' ĩ na Esaú a kuuma . Ĩ na Esaú a ö̃kö pola nö , a ku upama maaki , pö̃ aiki , ' Naiö ! Kawa aiki , “ Pata wa kua asapasopöö ! ” ĩ na au hoose wa noa thaa waikio saio noa thali ta ' ĩ na pö̃ a kuu hö̃töoma . Sa ta wäsä pole , ĩ ma ta taö waikia kule .
58012018	Ĩ na tä kua tä , isöhaeu nö patapö töpö kua kua noai na , ĩ na makö kua naio maama . Tä höpöa totio wi , ĩ tä na ĩ töpö waloa totiköma . Sinai makö pata ha ĩ töpö waloikitö nö , koa taka pata hili pole , ĩ taka pata , mumi mumi tä pata , ipoko ta pata , ĩ na tökö kui , ĩ töpönö ĩ tökö tapa totioma .
58012019	Ĩ tökö tapa totia tä , pe epii ta pata hola polali ĩ ta hinii , ĩ na tä kua tä , ta pata hapalo polali , ĩ ta hini nömöa , ĩ na töpö kua totioma . Ta pata hapalo polali , ĩ ta hini nö , töpö kili salo , ' A hapalo kota tihöö ! ' ĩ na töpö kuuma .
58012020	' Ki maa makö pata ha pö huu pakäa hãto tihöö ! Ĩ makö höpöa tihöö ! Ĩ makö ha ai salo a hiima holeaö ha , maa manö ĩ ma säsä nö , a säpalöheö ! ' ĩ na ta pata kuu lasoö ha , ĩ isöhaeu töpö kilipalo opa nö , ' A hapalo kota tihöö ! ' ĩ na töpö kuuma .
58012021	Ĩ töpönö ĩ tä pewö tapa polai , ĩ tä pi pata kilihi ipö salo , Moisés aiki , ' Pe epii sa kili ipa salo , sa satitimopalo opa kuleö ! ' ĩ na a kuuma .
58012022	Ĩ na makö kua naio maama . Teusö a temöa apati wi , ĩ a sai pö pata , ĩ Sião tä uli a hilo wi , Jetusalẽi tä uli a hilo naine , hi tä hẽtu hamö ĩ tä uli kupoli , ĩ ha ãju töpö satehe pata pilia naipoli , ĩ ha makö uni walokö lasoma .
58012023	Teusö a thapo asa wi , ĩ töpö na , ' Ipa ulu makö asawöö ! ' ĩ na Teusö a kuu wi , hi tä hẽtu hamö ĩ töpö a hilo wi tä sãökama kupoli , ĩ töpö pi mönaha apii töpö kokamo sinomo wi , ĩ töpö na makö walokö lasoö , sanöma makö pewö na tä makokama läo sinomo wi , ĩ a pata na makö walokö lasoö , nö patapö töpönö toitai tä thaa noai , Teusö anö ĩ töpö õsi totia totipalö noai , ĩ töpö na makö walokö lasoö , ĩ na makö uni kua lasoma .
58012024	Jesus anö makö noa thaa noai , ĩ a na makö uni walokö lasoma . Sutu ha Teusö anö nö patapö töpö noa thaa paioma maaki , huki Jesus anö tute ta wäsä nömöo nö , makö noa thaa nömöoma . Makö noa thaa nömöo nö , makö õsi ausipali pia salo , kamakö õsi na kama iä pö uni sopäkaköma . Sutu ha Apeu a säpalö noai , ĩ a iä pö halaso salo , sanöma makö aiki , ' Apeu a nö sua hö̃töso noai kitä ' ĩ na Apeu a iänö makö pi thamaö . Ĩ na tä kua tä , ' Huki kamisa na Teusö a noi ipö ' ĩ na Jesus a iänö makö pi thama pasioö . Ĩ Jesus a na makö uni walokö lasoma .
58012025	Önö kutenö , kamakö na Teusö a hapalo wi , ĩ a kai a peama maikiö ! Sanöma tä Moisés anö Teusö a kai a wäsä noai , nö patapö töpönö ĩ a kai a peamaö ha , Teusö anö ĩ töpö peama hö̃töoma . Önö kutenö , hi tä hẽtu hamö Cristo a kuo noai , ĩ anö Teusö a kai a wäsä noai , kamakönö ĩ ma kai a hini wani ipö tä , Teusö anö makö peama satia apa kitä .
58012026	Moisés a na Teusö a hapalo nö , hi masita tä uli pata lakö lakömoma totioma . Huki Teusö a hapalo nö , ' Masita sa tä uli pata lakö lakömoa totia komani , hutu sa mosökö lakö lakömoa totia naia komani , ĩ na sami ĩ na sa tä pewö lakö lakömoa hätäha thaa totipamani kitäö ! ' ĩ na Teusö a kuuma .
58012027	Pi naka . ' Sa tä pewö lakö lakömoa thaa totia komani kitäö ! ' ĩ na ta kuu noai , ĩ na ĩ pili ta kua totia kule . Hi masita tä uli , hutu mosökö pata , ĩ na tä kui , Teusö anö ĩ tä pewö lakö lakömomanö nö , ĩ tä pewö maa kopamani pia salo . Ĩ tä pewö maa kopamanöma , ai tä uli lakö lakömotalo mai , ai tä uli kua asa soatio laso kitä . Ĩ tä uli mapo mai kitä .
58012028	Teusö a kaikanamo wi , ĩ tä uli ha makö kaikanamo naio pia wi , ĩ ma tä uli sua piale , ĩ tä uli waniapaso wi tä kua pasia mai kitä . Önö kutenö , Teusö a na , ' Aitaköö ! ' makö kuupököö ! Teusö ma pi mönahapamati pia salo , ma kai a peama kili ipa nö , ma kai a hini totiatalo nö , makö Teusömo makokatipöö !
58012029	Kamakö hai ĩ Teusö a hai , koa taka patanö tä pewö ĩsima wi , ĩ taka kua kua wi na , ĩ na Teusö a kua kua hö̃töoö . Önö kutenö Teusö ma kai a hini totiatalaö !
58013001	Cristo makö pewö kutenö , pö noimaso sinomoö !
58013002	Ai tiko töpö hama tapo tä , ma töpö noima nö , ' Ipa sai a ha pö pökö kuikiö ! ' ĩ na makö kuu ! Sutu ha ai töpö aiki , ' Hi töpö huimii , ĩ ãju töpöö ! ' ĩ na ĩ töpö pi kuu pola nö kuno mai , ' Hi töpö huimii , ĩ töpö na makö noimo nököö ! ' ĩ na töpö kuu nö , ãju töpö na töpö noimoma . Ĩ hama töpö tapo noai , ĩ sanöma töpö hama sai kuo maama . Ãju töpö kuo pasioma .
58013003	Ĩ na tä kua tä , ' Titita wi a sai ha töpö titile , ĩ töpö na sa titia naia aköna , sa pea naina pi ' ĩ na makö pi kuu nö , ĩ töpö na makö pi honipo nö , ĩ töpö pasilipoö ! ' Cristo a thapo wi , ai töpönö ĩ töpö pepalama apati wi , ĩ töpö na sa kuo naio aköna , sa pepalo naina pi ' ĩ na makö pi kuu nö , ĩ töpö pasilipa naioheö !
58013004	' Peanopö wa sainö au husopö wa po pole , ĩ tä topa . Pusopö wa sainö au heano wa sai po pole , ĩ tä topa naioö ' ĩ na makö pewö pi kuupö . Wa po mane , ĩ a na a mãi sotepalo soa päatalo tihöö ! Sami sami tä thaa wi ĩ töpö , ai töpö po totia mane , ĩ töpö na ai töpö mamopalo wi ĩ töpö , ĩ na töpö kui , Teusö anö ĩ töpö peama kitä ta pi kuu mai .
58013005	Sitipa kökö na makö pi wasisopalo opa maikiö ! Kama makönö ma tä thapo waikile , ĩ tä na pö pi mönaha sisaköö ! Teusö aiki , ' Kamisanö wa hosa mai kitäö ! Kawa na sa kuo mapo mai kitäö ! ' ĩ na a kuuma .
58013006	Önö kutenö , kamakö aiki , ' Ai sanöma tänö sa thama kule maaki , ĩ tä na sa kili mai kitäö ! Teusö anö sa pasilipo kutenö , ĩ tä na sa kili mai kitä ' ĩ na makö kuu totiatalopöö !
58013007	Kamakö na pata töpönö Teusö ta wäsä noai , ĩ tä na pö pi tapomo totioö ! Ĩ töpö kuati noai ĩ tä na makö pi tapomoö , töpö nomaso noai ĩ tä na makö pi tapomo naia , ĩ na pö kuaö ! Ĩ na makö kua nö , ' Teusö a pitili ' ĩ na ĩ töpö kuti noai , ĩ ma tä uömaö !
58013008	Jesus Cristo a tikopöpo mai kitä . Sutu ha a kuo noai na , ĩ na a kuö soawö . Huki a kuati pole na , waiha ĩ na a kua soatioolö kitä .
58013009	Ai töpönö tiko ta wäpalati wi , ĩ ta hini maikiö ! Ĩ ma ta hininöma , piliso salilia apöle , ĩ tiso hamö makö huu mai , pili tiso ãkoto opii ĩ tiso hamö makö hulasolö kitä . Önö kutenö , Teusö anö makö totiapala apa wi , ĩ tänö makö õsi lotetepama wi , ĩ tä salilia sisaa . Nii tä , salo a , ĩ na tä kui tä na makö waipalo wi , ĩ tä topa mai kitä . ' Ĩ tä oa tihöö ! ' ĩ na pata töpönö makö noa thaa wi , ĩ ma ta hini ha , makö õsi lotetepo mai kitä .
58013010	Jesus Cristo ma iä pö thapoö . Nii tä oamo mai , ĩ tänö ai tä õsi ausipo mai kitä . ' Jesus a iä pönö sa õsi ausipasoö ' ĩ na makö pi kuu sisaö . Teusömo wi a sai ha Teusö a na salo pö hiima ĩsi totoma sinomo wi ĩ töpö aiki , ' Salo a hiima iänö sa õsi ausipaso kitäö ! ' ĩ na ĩ töpö pi kuu wi , Jesus Cristo a iä pönö ĩ töpö õsi salupa mai kitä .
58013011	Juteu pata tänö Teusö a täpä sinomo wi , ĩ pata tänö ĩ salo pö hiima iä pö täa sinomoö . Ĩ salo pö iä tälö nö , Teusömo wi a sai õsimö ha a sai kai kua tolele , ĩ ha Teusö a kua totile ha , ĩ ha ĩ salo a hiima iä pö kai lisipo sinomoö . Juteu töpönö wanisala tä thaa noai , ĩ tä noa mapamani pia salo , Teusömo wi a sai õsimö ha a sai kai kua tolele , ĩ ha ĩ salo a iä pö kai lisipo sinomoö . Ĩ na tä kua tä , ĩ pili a sai pasi lö kui , juteu töpö sai pö sika ha ĩ pili a sai tälölö nö , atu hamö ĩ pili a sai ĩsima sinomoö .
58013012	Önö kutenö , wanisala ma tä thaa wi , ĩ Jesus kama iä pönö ĩ tä noa mapamani pia salo , juteu töpö sai pö kule , ĩ atu ha a säpamonasoma .
58013013	Ĩ na Jesus a kuama kutenö , Jesus a thapo mai , ĩ töpö kule , ĩ atu hamö Jesus a na makö uni nokalalolö nö , ' Jesus a na ai töpö hapalo pi wasöa kua noai na , ĩ na kamakö na ai töpö hapalo pi wasöa kua nömöo päopöö ! ' ĩ na makö pi kuupököö !
58013014	Hi tä uli na sai pö kupai , ĩ sai pö kuo soatio mai kitä . Waiha hi tä hẽtu ha sai pö kuo pialali , ĩ ma pö sai pi ipa sisaki .
58013015	Önö kutenö , Jesus ma thapo salo , ' Wa totiatalo opatiwöö ! ' ĩ na Teusö a na ĩ na makö kuu sinomopöö ! Teusö ma pi mönahapamani pia salo , kama na ĩ ma ta totota sinomopö . ' Teusö a hai , ipa pata tä ' ĩ na pili makö kai kuu pole , ĩ ma tä totota alu kule .
58013016	Ĩ na tä kua tä , toitai ma tä thaa mapo maapöö ! Makö pasilipasotipöö ! Ĩ na makö kupasoti wi , Teusö a na ĩ ma tä totoköma , kamakönö Teusö ma pi mönahapamani kitä .
58013017	Teusö a thapo wi ĩ pata töpönö makö noa thaa wi , ĩ ta hini totioheö ! Toitai makö õsi kutiopö , kamakö na ĩ pata töpö mamo läo sinomoö . Waiha ĩ pata töpö na Teusö aiki , ' Au töpö na makö mamo läapalo makokoa sinomotima ? ' ĩ na Teusö a kuu läo pia manu kule , ĩ töpö kasiapalo nö , kamakö na ĩ töpö mamo läapalo sinomotii . Ĩ pata ma töpö a hini ha , ma töpö pi mönahapamani kitä . Ĩ na tä kua tä , ĩ ma töpö a hini mi ha , ĩ pata töpö õsi wanisala apöpaso kitä . Töpö õsi wanisala apöpasoma , makö pasilipa tomöpo mai kitä .
58013018	Teusö a na makö hapalo salo , samakö a wäsä sinomoö ! ' Wanisala sama tä thatala apatii ' ĩ na samakö pi kuu tai mi . Toitai sama tä thaa pi topa apa sinomoö .
58013019	' Teusö anö kamakö na lope epii sa simöa haia kotaki wi , ĩ sa tä pi ipa kutenö , ĩ tä pi na Teusö a na pö hapaloö ! ' ĩ na sa kuu totia kule .
58013020	Teusö anö sanöma makö pi topapalama apaö . Kamakö hai ĩ Jesus Cristo pata tä nomaso noai , Teusö anö ĩ a temöa komanö nö , a hoköa kopamanöma . Oweha kökö thapo kua wi na , ĩ na pata tä Jesus anö ĩ na makö thapo kua hö̃töoö . Makö täapa kõo läo pia salo , a säpamonasoma . A iä pö haa waikisoma kutenö , Jesus anö makö noa thaa noai , ĩ ta topa apöle ĩ ta mapo mai kitä . Kamakö na a kuu noai , ĩ ta kuo soatio kitä .
58013021	Teusö anö Jesus a temöa kopalö noai , ĩ Teusö anö makö makokapalama totio wi ĩ sa tä pii kule . Toitai ma tä thaa sinomo wi , ĩ Teusö anö makö thamaöö ! Ĩ na makö thama kuköma , ' Ĩ na makö kuapöö ! ' ĩ na Teusö a kuu wi , ĩ ma ta hiniatala totioö ! Pili makö õsi na Teusö a kalipaloti wi ĩ sa tä pi ipaö . Pili makö õsi na a kalipalo tä , kamakönö Teusö ma pi mönahapama totio opa kuki kitä . Kamakö õsi na Teusö anö Jesus Cristo a pilimaköma kutenö , Cristo anö makö pasilipo kitä . Makö pasilipo salo , Teusö ma pi mönahapama totio opa kuki kitä . ' Cristo a totiatalo opa asatiowöö ! ' sanöma makö pewö kuu mapo maapököö !
58013022	Ipa pö ! Hi waheta sa tä sãöka pole , ĩ tä sãökama hototi . Önö kutenö sa kuuhe , ĩ tä pewö a hinia totilöö !
58013023	Titita wi a sai na ai töpönö Timóteo a titimaköma maaki , a holea kopamanöma thali . ' Ĩ ma ta hini hãtoa pasia mane kitä ' ĩ na sa pi kuu nö , sa ta wäsä kule . Sa huso paio mi tä , hisa ha Timóteo a waloköma , kamakö na ĩ sa kai huu pia salo .
58013024	Kamakö hai ĩ pata töpö pewö , Teusö a thapo wi ĩ töpö pewö , ĩ na töpö kui töpö na , ' “ Makö topa kule ? ” ĩ na a kuu kuleö ! ' ĩ na makö kuu ! ' Makö topa kule ? ' kamakö na ĩ na itália tili töpö kuu naia kule .
58013025	Teusö anö makö pewö totiapala apati wi ĩ sa tä pi ipa kule .
59001001	Tiago sa . Teusö a , Jesus Cristo Kaikana tä , ĩ na kilii töpönö sa simöa sinomo wi , ĩ sa . Juteu makönö Teusö ma thapo wi ĩ makö selekepalo nö , ĩ tä uli pewö hamö makö pilia nömökö taso noai , ĩ makö na hi waheta sa tä simöpali ke . Makö topa kule ?
59001002	Ipa pö ! Makö pepalo pi satehepo opati tä , kamakö aiki , ' Häö . Sa pea saile taköö ! ' ĩ na pö pi kuu tihöö ! Pö pi mönahapalo satia apa hö̃töoö !
59001003	Makö pepalo pola tä , ' Jesus a pitili . Ĩ anö sa pasilipali kitäö ! ' ĩ na makö pi kuu satia apa kuköma , makö satimo opa sinomoti wi , ĩ makö kupasoö . Jesus ma hosa mai kitä . Önö kutenö , makö pea kule maaki , makö pi mönaha satia apapököö !
59001004	' Häö . Sa pea kutenö , sa satimo wani ipö saiö ! ' ĩ na pö pi kuu tihöö ! Makö satimo opati kuköma , makö topa apa kuki kitä . Makö tomöpo mi mai kitä .
59001005	' Wi na sa kua nö salia pätaköö ! ' ĩ na wa pi kuu tä , Teusö a na a hapaloö ! Teusö a na wa hapaloö ha , Teusö anö wa pi hatukupamani kitä . Teusö anö wa pi hatuka satia apöpali . ' Päla ' Teusö a kuu mai kitä . ' “ Ĩ wa tä totopaö ! ” a wani kuu ti ! ' ĩ na Teusö a kuu mai kitä . Ĩ na Teusö a kuaö ha , Teusö a na wa hapaloö ha , wa pi hatukupamani kitä .
59001006	Wa nako tä , ' Teusö anö sa hini hãto mai kitä ' ĩ na wa pi kuu mai , ' Teusö a pitili ipii ĩ anö tä totopi kitä ' ĩ na wa pi kuu totio nö , ' Teusö anö tä totoa hö̃töpi kitä ' ĩ na wa pi kuupökö . ' Teusö anö sa hini hãto mai kitä ' ĩ na wa pi kuu tä , pata u hamö ipoko tänö maa tuu pata tepu tepumo kua wi na , ĩ na wa kua kitä .
59001007	' Teusö a pitili ' huki ĩ na wa pi kuu nö , Teusö a na wa mamo tetea , ' Teusö a pitili hãto mai kitä ' waiha ĩ na wa pi kuu nömöo nö , Teusö a na wa mamo teteo mai , ĩ na wa kuati kutenö , maa tuu pata tepu tepumo kua wi na , ĩ na wa kuaö . Wa pi sapa sapamo kutenö , ' Kamisa na Teusö anö ĩ tä totopi kitä ' ĩ na a pi kuu ti ! Wa pi sapa sapamo kutenö , kawa na Teusö anö tä totoa mai kitä .
59001008	
59001009	Jesus a thapo wi , wani tä na ĩ a wani honimo kule maaki , Teusö a na ĩ a wani topa apaö . Wani tä thapo mai maaki , Teusö a na a wani taamö toita apö kutenö , a pi wani mönahapököö !
59001010	Wani tä thapo opa wi , ĩ a wani mataso kitä . Hole hole tä mapo kua kua wi na , ĩ na wani tä thapo opa wi , ĩ na ĩ a wani maa kua kua hö̃töpaso kitä . Motokö ösöpo tä , wake wake tänö ösö häwälo nö , hole hole tä kelo nö , hole hole tä toita apama maaki , hole hole tä toita apii , ĩ tä maa kua kupaso wi na , ĩ na wani tä thapo opa wi , ĩ na ĩ a wani kua kua kitä . A wani huti pa , a nomawö wani kea soaso kitä . Ĩ na tä kuaö ha , ' Wani sa tä thapo opa kule maaki , Teusö a na sa tomöpo mi . Ipa wani tä na sa pi topala nö kuno mai , Jesus a na sa mamo wani teteo sisa pia kule ' ĩ na wani tä thapo opa wi , Teusö anö ĩ na ĩ a wani thamanöma kutenö , a pi wani mönahapököö !
59001011	
59001012	Wa peati kule maaki , Teusö a na wa satimo opa kuköma , wa pi topa apöki kitä . Wa satimo opa wi , ĩ tä noa na Teusö a na wa kua totia naiki kitä . Teusö a pi ipa wi , ĩ töpö pewö na Teusö aiki , ' Kamisa na wa kopo nö , wa kua totia naiki kitäö ! ' ĩ na Teusö a kuu asaö .
59001013	Wanisala wa tä thaa pi topa salo , ' Wanisala tä thaa wi ĩ tä na Teusö anö sa simöa hãtoa kule ' ĩ na a pi kuu ti ! Teusö anö wanisala tä thaa pi topa mai kitä . Teusö anö wanisala tä thaa wi ĩ tä na ai tä simöa mai kitä ta pi kuu mai .
59001014	Kawa pi aiki , wanisala tä na wa pi wasiso opa nö , kama wa õsi pi monimo sapamo kõo nö , wanisala wa tä thaa pi topa apa kitä .
59001015	Kama wa aiki , ' Häö . Wanisala sa tä thaa totio mi salo ' ĩ na pili wa õsi pi kuu päoma maaki , wanisala wa tä thaa totio opa kitä . Ĩ wanisala wa tä thaa sinomoö ha , Teusö aiki , ' Wanisala wa tä thaa totio wi , kamisa na ĩ wa kuo pasio mai kitä ' ĩ na Teusö a kuu .
59001016	Ipa pö ! Kamisanö makö pi ipa wi , ĩ ipa pö ! Kama makö mönao sapao kõo tihöö ! ' Wanisala tä thaa wi ĩ tä na Teusö anö sa simöa hãtoa kule ' ĩ na makö pi kuu maiki .
59001017	Tä tomöpo mi mai , tä toita apii , Teusö anö ĩ nasimö tä pewö totoma sisaö . Teusö anö , hi tä hẽtu ha sii hili wi , ĩ tä pewö thapalöma . Ĩ tä sii wakö lupo kua sinomo kua kõo wi na , ĩ na Teusö a kua mai kitä . A tikopöpo mai ha , a totiatalo opa soatioö . Wanisala tä thatala mai kitä . Mumi mumi tä na Teusö anö makö huatalama mai kitä . Wanisala tä thaa wi , ĩ na Teusö anö makö thatalama mai kitä .
59001018	Teusö a pi saimo nö , ' Ipa ulu sa töpö thapa pi topa kule ' ĩ na Teusö a pi kuu nö , kama kai a pitilimo totio opa wi , kamakö na ĩ ta hinimoma waikioma salo , Teusö anö kama hai ĩ ulu makö thapalöma . ' Kamisanö sa töpö piäma noai ĩ töpö pewö na ipa ulu töpö topa satia apa kitä ' ĩ na Teusö a pi kuu nö , makö sailö nö , kama hai ĩ ulu makö thapalöma .
59001019	Kamisanö makö pi ipa wi , ĩ pö ! Sa tä sãöka piale , ĩ ma tä möö totihoö ! Pi naka . Ai töpö hapalo pola tä , pö sömöka taa paikiö ! Pö hapalo hö̃töo soatalo tihöö ! Pö hĩso soatalo tihöö !
59001020	' Toitai ma tä thaa sinomoö ! ' ĩ na Teusö a kuu kule maaki , makö hĩso tä , makö topa mai kitä .
59001021	Ĩ na tä kuaö ha , ĩ makö pewönö wanisala tä pewö hosalalöheö ! Wanisala tä thaa wi , ĩ tä pewö hosalalöheö ! Teusö a na kamakö aiki , ' Kamisa na a hapalo ' makö kuu nö , pili makö õsi na Teusö anö kama kai a sätäama wi , ĩ ta sulöheö ! Ĩ Teusö a kainö makö täapa kõo läopöö !
59001022	Teusö a kai na pö sömöka taa päo ti ! ' Ĩ na makö kuapököö ! ' ĩ na Teusö a kai a kuu wi , ĩ na makö kua totihoö ! Ma tä kai a hini totio mai , makö sömöka taa päköma , kama makö mönao sapamo päo kõo kitä .
59001023	Teusö wa kai a hini totio mai , wa sömöka taa päköma , walala a na ai tä moikömö möo sapao kua kõo wi na , ĩ na wa kua hö̃töo kitä .
59001024	Walala a na ai tä moikömö möo sapao kõoma maaki , a wani hua kononö nö , a wani möo sapao taö maa kopasoö . A wani möo sapao taö maa kopaso kua wi na , Teusö wa kai a hini mi tä , ĩ na wa kua hö̃töoö . Teusö a kai na wa sömöka taa päo nö , ' Hãu ' wa kuu kule maaki , wa huu koonö pamö wa tä taö maa kõa soatasoö .
59001025	Teusö tä waheta na , ' Ĩ na wa kuapököö ! ' Teusö a kuu wi , ĩ wa tä möö nö , wa sömöka taa pätila nö kuno mai , wa tä tai mio kõo haiatalo pola nö kuno mai , ĩ wa ta hini soatio nö , ĩ na wa kuaö ha , wa huti pamö Teusö anö wa pi topapalama apa kitä . Teusö a kai a wanisala mi . ' Ĩ na wa kuapököö ! ' ĩ na Teusö a kai a kuu wi , ĩ a kainö Sai tä sai pata na wa uni kusöpali . Wanisala wa tä thaa sipa apa wi , ĩ tä na wa uni kusöpali . Ĩ wa kai a huaö ha , ' Toitai sa tä thaa pia tä , wanisala sa tä thaa pikitio sai taka ' ĩ na wa õsi kuu mai kitä .
59001026	Ai tä aiki , kama kai wasuo sapamo tai mi tä , ' Teusö sa thapo wi ĩ sa ' ĩ a wani kuu kule maaki , kama a mönao sapamo kõa päa kule . ' Teusö sa thapo wi ĩ sa ' ĩ na a holisi wani kuu päoö .
59001027	Pi naka . Ĩ na Teusö a kuu : ' “ Teusö sa thapo wi ĩ sa ” wa holisi kuu mi tä , wa wanisala mi ipii , wa toita apii , ĩ na wa kua tä , ĩ na wa kuapököö ! Wati töpö wai peati wi ĩ töpö , peanopö a nomaso noai ĩ suö töpö peati pole ĩ töpö , ĩ na wa töpö pasilipo kuapököö ! ' ĩ na Teusö a kuu . A kuu nö , ' “ Teusö sa thapo wi ĩ sa ” wa holisi kuu mi tä , sa thapo mai , ĩ töpönö wanisala tä thaa wi , ĩ tä na wa noamo sapamo kõo kitä ' ĩ na Teusö a kuu .
59002001	Ipa ai pö ! ' Jesus Cristo Kaikana tä pitili ' ĩ na Jesus a na makö pi kuu totio opa kutenö , kamakö na töpö kokamo naio wi , ĩ töpö pewö noima ösöha totihoö !
59002002	Makö kokamo tä , ai tänö wani tä thapo opa wi , kama hai haloi ösökö toita apii , ami ha oto söpala ösö thapo wi , ĩ a wani waloki . Ĩ na tä kua tä , ai tänö wani tä thapo mai , a haloi ösökö hiopö öpii , ĩ a wani waloa hö̃töki .
59002003	Ĩ töpö waloköma , wani tä thapo opa wi , ĩ ma wani möö soata nö , ' Hapo . Hi lotami ti toita apii ti ha , a loikisoö ! ' ĩ na ĩ a na makö kuu soatasoö . Ĩ tä noa ha , wani tä thapo mai , ĩ a na , ' Mi ha a wani öpapalo soa pasio pätaaö ! ' ĩ ma noa wani thaa soatali . ' Hi lotamö ti kotö ha , masita tä ha , a lopalo pasio pätaaö ! ' ĩ na ĩ ma noa wani thaa soatali .
59002004	Ipa pö ! Ĩ na ma noa wani thaa kuköma , ' Hi a toita apö . Hi a hiopö pasiowö ' ĩ na makö pi kuu hĩsua apatiwö .
59002005	Kamisanö makö pi ipa wi , ĩ ipa pö ! Wani tä thapo mai , Teusö anö ĩ töpö saialalö nö , ' “ Teusö a pitili ” sa pi kuu totio nö , Teusö sa thapo pi topa kule ' ĩ na Teusö anö ĩ töpö pi thapalama apama . ' Kamisa kaikanamo sinomoti wi , ĩ ha wa kua naiki kitäö ! ' ĩ na Teusö a pi ipa wi , ĩ na ĩ töpö na Teusö a kuu asama . Önö kutenö , wani tä thapo mai , ĩ töpönö Teusö a pi ipa salo , ' Kamisa kaikanamo sinomoti wi , ĩ ha wa kua naiki kitäö ! ' ĩ na ĩ töpö na Teusö a kuu .
59002006	Ĩ na tä kua wi maaki , wani tä thapo mai , ĩ ma töpö komoapalamatiwö . Wani tä thapo opa asa wi , ĩ töpönö makö peama pia salo , makö namo simöa sinomoö . Wanisala tä thaa wi , ĩ tä noa na pata töpönö töpö peama sinomo wi ĩ töpö na ĩ töpönö makö namo simöa sinomoö ta pi kuu mai .
59002007	Wani tä thapo opa asa wi ĩ töpönö Cristo makö a hilo wi , ĩ makö a hila hiopöpala sinomoö ta pi kuu mai .
59002008	' Kama wa noimo sapao kua kõo wi na , ĩ na ai wa töpö pewö noima kua hö̃töopököö ! ' ĩ na Teusö a Kaikana kuu wi , ĩ ta sãökama kutenö , ai ma töpö pewö noima kuköma , makö topatio kitä .
59002009	Ĩ na makö kua mi tä , hi ai ma töpö noimaö , hi ai ma töpö möö asöpo pasioö , ĩ na makö kuama , Teusö ma kai a peama kutenö , makö wanisala apatii .
59002010	Teusö anö makö noa thaa wi , ai wanö ĩ wa tä pewö a hini waikia kule maaki , Teusö anö makö noa thaa wi , ĩ sami ipii ĩ wa ta hini mi sisawö , sami ipii wanisala wa tä thaa kuköma , Teusö wa tä kai pewö a peama waikia kule .
59002011	' Tiko tä suö na a sapäko ti ! ' a pata kuu noai , ĩ a pata aiki , ' Ai tä säpa tihöö ! ' ĩ na ĩ a pata kuu naioma . Ĩ na tä kuaö ha , tiko tä suö na wa sapäko mai kitä maaki , ai wa tä säpalöma , Teusö wa kai a peama wi , ĩ wa waikiwö .
59002012	Waiha Jesus Cristo a na makö waloköma , ' Wi na makö kuama ? ' ĩ na Jesus a kuu kitä . Ĩ na a kuu nö , Teusö anö sanöma makö pewö noa thaa noai , ĩ ta kateha kitä . Wanisala ma tä thaa wanio opapö , Teusö anö makö noa thaa noai , Jesus anö ĩ ta kateha kitä . ' “ Ĩ na wa kuapököö ! ” Teusö anö wa noa thaapili , ĩ na wa kua toitioma ? ' ĩ na Jesus a kuu kitä . Önö kutenö , wanisala tä thaa tihöö ! Pö hapalo wanisala tihöö !
59002013	Waiha Teusö a na wa tapamonasoma , Teusö a hapalo nö , ' Ai tä pea pole , ĩ wa tä pasilipo mai , “ A wani pea pasio päo ” ĩ na wa kuuma kutenö , wa wani pea hö̃töo päo ' ĩ na kawa na ĩ na Teusö a kuu hö̃töo kitä . Ai tä peati pole , ĩ wa tä noama pasioö ha , waiha Teusö a na wa tapamonasoma , Teusö anö wa noama hö̃töo kitä . ' Wa wanisala apa thali ' ĩ na kawa na , ĩ na Teusö a kuu mai kitä .
59002014	' “ Teusö a pitili ” sa pi kuu wi ĩ sa ' ĩ na wa kuu kule maaki , toitai wa tä thaa mi tä , ' “ Teusö a pitili ” sa pi kuu wi ĩ sa ' ĩ na wa kuu päa kule . ' Teusö a pitili ' wa kuu päo tä , ' Teusö anö sa täa koni kitäö ! ' a pi kuu ti ! ' Teusö a pitili ' wa pi kuu totio tä , toitai wa tä thaa naio kitäö !
59002015	Pi naka . Jesus a thapo wi ĩ ai tä hai ĩ haloi ösö mi , nii tä mi , ĩ na a kua kule maaki ,
59002016	ĩ a na kawanö haloi ösö totoa mi , wani tä na a täpä totio mai maaki , ' A pomoö ! Wa pomo nö , a ösö potehepaloö ! ' ĩ na wa holisi kuu päo tä , wa tomöpo mi .
59002017	Önö kutenö , toitai wa tä thaa mi tä , ' “ Teusö a pitili ” sa pi kuu wi , ĩ sa ' wa kuu päo kutenö , wa tomöpo mai kitä .
59002018	Kawa na ai tä hapalo nö , ' “ Teusö a pitili ” ĩ na kawa pi kuu kule maaki , kamisanö toitai sa tä thaa sinomo wi , ĩ sa asawöö ! ' ĩ na kawa na ai tä kuu kitä . Ĩ na a kuu nö , ' Toitai wa tä thaa mi tä , “ Teusö wa thapo wi , ĩ wa ” ĩ na kawanö sa pi thama mai kitä . Kamisanö toitai sa tä thaa asa kutenö , “ Teusö wa thapo wi ĩ wa ” ĩ na kamisanö wa pi thama asa kitä ' ĩ na ai tä kuu kitä .
59002019	Kawa aiki , ' Samii Teusö a kua sisaa . Ai tiko pata tä kua sätäa mai kitä ' ĩ na wa pi kuu wi , ĩ tä topa kule maaki , sai töpö aiki , ĩ sai töpö maaki , ' Samii Teusö a kua sisaa ' ĩ na sai töpö kuu hötöoö . Ĩ na ĩ töpö kuu kutenö , töpö kili salo , töpö satitimo opaö .
59002020	Wa pi hatukuo maapa wi . Toitai wa tä thaa mi tä , ' “ Teusö a pitili ” sa pi kuu wi ĩ sa ' wa kuu päo wi , ĩ tä tomöpo mi wa pi kuu mai .
59002021	Kamakö hai ĩ nö patapö Abraão a patanö toitai tä thama . ' Au ulu a totopaö ! Kamisa na oweha ma kökö totopöpö , ma kökö ĩsima kua kua wi na , kamisa na au ulu wa totopöpö , ĩ na au ulu a thamaö ! ' ĩ na Teusö a kuu ha , Abraão a patanö kama hai ĩ pelupö a totoa hö̃tököma . Teusö a na kama hai ĩ pelupö Isaki a totoki pia salo , maa makö sutuhule , ĩ makö ha pelupö a alaköma . Ĩ na Abraão a pata kuaö ha , Teusö aiki , ' Ĩ na Abraão anö toitai tä thama kutenö , Abraão a totia kopasoma ' ĩ na Teusö a pi kuuma .
59002022	' Teusö a pitili ' ĩ na Abraão a pi pata kuu , toitai tä thaö , ĩ na ĩ a pata kuama . ' Teusö a pitili ' ĩ na Abraão a pi kuuma salo , toitai tä thaa hö̃töoma matatä .
59002023	Toitai tä thama kutenö , Teusö tä waheta na tä kuu noai , ĩ pitili ta kuo totioma . ' “ Teusö a pitili ” ĩ na Abraão a pi kuuma kutenö , Teusö aiki , “ Kamisa na Abraão a topa waikia kuleö ! ” ĩ na Teusö a pi kuuma ' ĩ na Teusö tä waheta na ĩ na tä kuu noai , ĩ na Abraão a kua totioma . ' Abraão a hai , Teusö a na a noimo sinomo wi , ĩ a . Ĩ a na Teusö a noimo hö̃töo wi , ĩ a ' ĩ na ai töpö kuu sinomoma .
59002024	' “ Teusö a pitili ” ĩ na sa pi kuu totia kule ' ĩ na wa kuu pätioö ha , toitai wa tä thaa mi tä , ' Wa topa waikia kule ' ĩ na Teusö a kuu mai kitä . ' “ Teusö a pitili ” ĩ na wa pi kuu totioö , toitai wa tä thaö , ĩ na wa kuaö ha , Teusö anö wa totia sisapali ' ĩ na kamakö na sa kuu kule .
59002025	Haapisoma anö wano töpö pewö sapäkama sinomo noai , ĩ a waninö toitai tä thaö ha , Teusö aiki , ' Haapisoma a toita ' ĩ na a kuuma . Ai tiko töpö uli pata tamati noai , Haapisoma anö ĩ töpö tälönö , töpö noama pia salo , töpö sosamaköma . Ai töpönö ĩ töpö säpa pia tä , tiko tiso hamö Haapisoma anö ĩ töpö simöa konö nö , ĩ na Haapisoma a wani kuatima . Ĩ na a kuama ha , ' Wa toita ' ĩ na Abraão a na Teusö a kuu kua noai na , ĩ na Haapisoma a na a kuu kua naioma .
59002026	Pi naka . Pili wa õsi konasolöma , pili wa sai temö mi kua wi na , toita wa tä thaa mi tä , ĩ na wa õsi palimipo kua kua hö̃töo mai kitä . ' Teusö a pitili . Teusö sa thapo wi ĩ sa ' wa kuu kule maaki , toitai wa tä thaa mi tä , wa õsi palimipo mai kitä .
59003001	Ipa pö ! Teusö ta wäsä mai , ĩ töpö wanisala kuköma , Teusö anö ĩ töpö peama kitä maaki , kamisamakönö Teusö sama ta wäsä asa wi , ĩ samakö wanisala kuköma , pe epii samakö peama satia apa kitä . Ĩ ma tä taö waikia kutenö , ' Teusö sa ta wäsä pi topa sinomo wi , ĩ sa ' ĩ na makö satehe kuu maiki . Polakapi pö kuu päoö !
59003002	Kamakö pewönö wanisala ma tä thatala apaö . Wa hapalo makoko sinomoma , wa topa apaö . Wa hapalo makoko sinomo kutenö , wanisala wa tä thaa pia tä , ' Naiö ! Wanisala sa tä thaa mai kitä ' wa kuu tao opa kitä . Kama wa wasuo sapamo tao opa kõo kitä .
59003003	Ĩ na tä kua tä , kapalu wa kai huu pia salo , pili a kai ha söpala ösö wani ipii wa ösö hĩka alakö nö , ĩ söpala ösö na thoo toto õkale , ĩ wa toto läkäa ãkeleatalaö ha , wa kai huu makoko totiatalo opaimatasoö . Kapalu a pata pe epii maaki , söpala ösö wani ipii ĩ ösönö wa kai pata huu saliliapalo opatii .
59003004	Ĩ na kutiata a pata kua kua hö̃töoö . Kutiata a pata pe epii maaki , ipoko tä lope epii ipoko tänö ĩ kutiata a helulua kule maaki , saka wi tä wainö ösö kolo pasitipo pole , ĩ saka wi tä wainö ösö huu makokoapalama hö̃töoimatasoö . Kutiata a kai huu wi , ĩ aiki , ' Ĩ hamököö ! Ĩ hamököö ! ' a pi kuu nö , saka wi tä wainö kutiata ösö kolo hikeheatala kuköma , kutiata a pata huu makokoapalama hö̃töolöö .
59003005	Ĩ na tä kua kua wi na , ĩ na pili wa ãka kua hö̃töoö . Pili wa ãka wani ipii maaki , pili wa ãkanö wa hapalo nö , ' Pe epii sa tä thaa taö öpaö ' ĩ na wa kuu . Koa taka wani ipii maaki , koa wa taka hilimanö nö , wa tä uli wakö umömaköma , tä uli pewö wakö pata umösolöö .
59003006	Koa taka kua kua wi na , ĩ na pili wa ãka kua hö̃töoö . Wa ãka pe mai maaki , pili wa ãkanö wa õsi wanisalama apaö . Ĩ tä wakala pewö hamö wa huataloti pamö , pili wa ãkanö wanisala wa tä tha apaö . Sai tä sai patanö wa ãka wanisalapamanöma , wanisala wa tä thatii . Wanisala wa tä thati kuköma , wa õsi palimipo pasio mai kitä .
59003007	Salo pö katä wi ĩ pö , uli hamö pö holepalo wi ĩ pö , pata u hamö pö hupalo wi ĩ pö , sanöma töpönö ĩ salo pö pewö wasulö nö , pö noima taö öpa sai maaki ,
59003008	sanöma kama töpö ãka wasuo sapao tai mi ipö kõwö . Töpö ãka wanisala sati ipö . Olö kökö wasu waninö , ai töpö nomapama kua wi na , ĩ na pili wa ãkanö ĩ na ai wa töpö nomapama kua hö̃töoö .
59003009	Kamakö hai ĩ pö̃ Teusö pata tä na makö hapalo nö , ' Wa toita apö ' ĩ na makö kuu kule maaki , Teusö a kui na , ĩ na sanöma töpö kui töpö thapalö noai , ĩ ai töpö na makö hapalo nö , ' Makö wani wanisala apawö . Pö wani nomatoö ! ' ĩ na makö kutiwö .
59003010	Samii makö ãka maaki , makö hapalo topatalo kõo , makö hapalo wanisala kõo , ĩ na pili makö ãka kuatii . Ĩ na kuno maiö ! Ipa pö ! Ĩ na pö kua tihöö !
59003011	Uli hamö maa tuu haapo wi , ĩ hamö maa tuu toita apii tuu haapoö , ĩ hamö maa tuu mötatii tuu haapo naia , ĩ na tä kua kitä ta o ? Tuu mötatii tuu ha , tuu õkiti tuu haapo tikilia naio kitä ta o ?
59003012	Ipa pö ! Piku ti ha aseitona mo laloki kitä ta o ? Upa toto na piku mo saloloki kitä ta o ? Piku ti ha piku mo lalo soatia sisaö . Upa toto na kama upa mo saloloa sisaki . Ĩ na tä kua wi na , ĩ na makö kua hö̃töoö . Makö õsi topa waikia kutenö , toitai pö hapalo sisaaö !
59003013	A pi hatuka apa , a pi tao opaö , ĩ na a kua wi , kamakö kule ha ĩ ai a kule kitä ? Ĩ na a kua wi a kua tä , ' Ĩ anö toitai tä thaa sinomoö ' ĩ na a pi tao opa wi , ĩ anö ĩ na ai töpö pi thamapököö ! Ĩ na a kua nö , ' Sa pi tao tä kuno mai , Teusö anö sa pi hatuka päpamanöma kutenö , toitai sa tä thaa päoö ' ĩ na a pi tao opa wi , ĩ na ĩ a pi kuupökö .
59003014	' Ki a kua wi na , ĩ na sa kua nö toa sö ö̃ ' ĩ na wa pi kutii , samii wa puko pi topa sisa asaö , ai wa tä hĩsu thaö , ai wa tä wanipoö , ĩ na wa kuati pole maaki , ' Sa pi tao opaö ' a holisi kuu ti !
59003015	Ai wa tä hĩsu thati wi , hi tä hẽtu ha Teusö a kulali , ĩ anö ĩ wa pi hatukupama maa noai kitä . Hi masita tä uli ha sanöma töpö kupai , Teusö a na ĩ ai sanöma töpö pi moti ipö kui na , ĩ na wa pi moti kua pasia . Ai wa tä hĩsu thaa pole , sai tänö ĩ na wa thama pasioö .
59003016	' Ki a wani kuati wi na , ĩ na sa kua nö toa sö ö̃ ' ĩ na wa pi kuu kuköma , ' Samii sa puko sisa asapököö ! ' ĩ na wa pi kuu kuköma , makö hölapalolaso kitä . Wanisala ma tä pewö tha apati kitä .
59003017	Teusö anö wa pi hatukupamanöma , wa wanisala mai kitä . Wa höla mai , opii wa hapalo totio kitä . Wa noi ipö kitä . Ai wa töpö kai a hini totiatalo opa kuki kitä . Teusö anö wa pi taopamanöma , ai tä pea tä , ' Ĩ na a wani kuo päo ' ĩ na wa pi kuu mai kitä . Ai wa töpö wanipo pasia , ai wa töpö totiapala asaö , ĩ na wa kua wi tä kua mai kitä . Toitai wa tä thati kuki kitä . Wa holisimo mai kitä . Wa monimo mai kitä . Teusö anö wa pi hatukupamanöma , ĩ na wa kua kitä .
59003018	Makö höla mai , ' Wanai , wanai ' makö kuu sinomo kuköma , satehe epii ĩ makö toita kua totipaso kitä .
59004001	Ka pi tänö makö hölama apatii ? Wanisala tä na makö pi wasiso hätäpo opa sinomo wi ĩ tänö makö hapalama isi waniho opati nö , makö hölama apatii .
59004002	Ai tänö wani tä thapo pole , ĩ wani tä na makö pi wasiso opa kule maaki , ĩ wani ma tä sua mi salo , ai ma tä säpa pi topa apaö . Ĩ wani ma tä sua mi salo , makö hapalo opa nö , makö höla apatii . Teusö a na makö nako pasio mi salo , ma tä sua mi . Teusö a na makö nako kule maaki , makö nako tomöpo mi . ' Ai sa töpö pi mönahapamani pia salo , Teusö a na sa nako pia kuleö ! ' makö pi kuu mai . Makö pi wasiso opa nö , wani ma tä umapo pi topa päo nö , ĩ na makö kuaö ha , Teusö a na makö nako kule maaki , ma tä sua mi .
59004003	
59004004	Pusopö anö tiko tä wano pii kua wi na , ĩ na makö kua hö̃töoö . Teusö anö makö thapo kule maaki , Teusö ma pii maapa wi . Teusö ma thapo wi maaki , Teusö a thapo pasio mai , ĩ töpö kuati wi na , ĩ na makö kua pi topa naia tä , Teusö ma wanipo wi , ĩ makö . Ĩ ma tä tai mio opapa wi .
59004005	Teusö tä waheta aiki , ' Sanöma makö na Teusö anö kama õsi kua tolele , ĩ a titikö noai , ĩ anö makö pi ipa salo , Teusö ma pii mi tä , “ Häö ” ĩ na Teusö a õsi kua tolele , ĩ na ĩ a pi kuu ' ĩ na Teusö tä waheta kuu päo mai , tä kuu totio opaö .
59004006	Ĩ na tä kuu kule maaki , Teusö anö makö totiapala satia apaö . Makö totiapala satia apa salo , ' “ Kamisa na Teusö a kaikanamo wi , ĩ sa tä pii mi ” ĩ na ai töpö pi kuu wi , Teusö anö ĩ töpö wanipo hö̃töo wi maaki , ai töpö aiki pasiwö , “ Sa tomöpo mi kutenö , kamisa na Teusö a kaikanamo wi , ĩ sa tä pi ipaö ” ĩ na ĩ ai töpö kuu pasio wi , Teusö anö ĩ töpö pasilipo asaö ' ĩ na Teusö tä waheta kuu .
59004007	Ĩ na tä kuu ha , kamakö aiki , ' Kamisa na a kaikanamoö ! ' Teusö a na ĩ na pö kuu ! Sai tä sai patanö makö thama pia tä , ' Naiö ! ' ĩ na Sai tä sai pata na wa kuu ha , ĩ a wani toköa konasolö kitä .
59004008	Teusö a na makö ateki ha , kamakö na Teusö a atea hö̃töso kitä . ' Toitai tä thaaheö ! ' ĩ na wanisala ma tä thaa wi , ĩ makö na ĩ na sa kuu kule . Teusö ma pii , waiha Teusö ma pii mi , waiha Teusö wa pii kõa , waiha Teusö wa pii mi kõa , ĩ na makö sapa sapamo wi ĩ makö na , ' Makö õsi ausipamono nököö ! ' ĩ na sa kuu kule .
59004009	Makö wanisala salo , pö pi otatalaloö ! Makö wanisala salo , makö ĩkapalo mai , pö ö̃köö ! Makö pi mönahapalo mai , pö pi otatalaloö !
59004010	Ĩ na makö kuaö ha , ' Teusö a na sa tomöpo mi kutenö , sa pi otatalo opaö ' ĩ na makö pi kuu nö , kama makö komoapalo sapamo opa kõtia tä , Teusö anö makö hösökapalama satia apa kõo hö̃töo kitä .
59004011	Ipa pö ! ' Ĩ a wani wanisala apaö ' pö kuu tihöö ! Au tä maaki , ' Ĩ a wani wanisala apaö . A tomöpo mi ' ĩ na wa noa wani thaa tä , ' Teusö anö makö noa thaa noai , ĩ ta wanisala ' ĩ na wa kuu kule . ' “ Makö noimaso totihoö ! ” ĩ na Teusö anö ĩ na makö noa thaa noai , ĩ ta wanisala ' ĩ na wa pi kuu . Ĩ na wa pi kuu tä , Teusö anö makö noa thaa noai , ĩ wa ta hini mai , Teusö wa tä kai a wanisalama kule .
59004012	Teusö aiki , ' Ĩ naköö ! Ĩ na wa kuapököö ! ' ĩ na samii Teusö a kuu sisaö . Teusö a kuu sisa kutenö , ' Ĩ a wanisala apaö ' ĩ na Teusö a kuu tao opa sisaö . Teusö sami anö ai töpö täapa taö öpa kõo läo sisaö . Ai õsi töpö pepalo piale , ĩ tä uli ha Teusö anö ai töpö simöapa taö öpa sisaö . Ĩ na tä kua wi maaki , kawanö au ai wa ta kateha nö , ' Ĩ a wanisala apaö ' ĩ na wa wani kutiwö .
59004013	Pö sömöka taikiö ! ' Huki samakö hulasolö kitä . Huki samakö huu maama , hena tä samakö hua totisolö kitä . Ĩ tä uli hamö samakö hulolö nö , samakö kalipalo nö , pe epii wani ma tä täli pia salo . Samakö kalipaloti tä , sami sama tä inama hasupamani kitäö ! ' ĩ na makö kuu wi , ĩ makö na , ' Pö sömöka taikiö ! ' ĩ na sa kuu kule .
59004014	' Ĩ na samakö kua kitä ' ĩ na makö kuu kule maaki , ' Hena tä , ĩ na sa kua pia salo ' makö kuu tai mi . Masita tä uli ha ilasi tä keo wi , ĩ tä kua wi na , ĩ na makö kua hö̃töo päoö . Ilasi tä keo pole , ĩ tökö soatawö , ilasi tä maa kua soataso wi na , ĩ na lope epii ĩ na makö maa kua kua soataso kitä . Lope epii makö maki kitä .
59004015	' Ĩ na samakö kua totio kitä ' pö kuu soatalo ti ! Teusö aiki , ' Awai . Ĩ na makö kuapöö ! ' ĩ na Teusö a kuu tä , ĩ tökö sisawö , ' Teusö anö samakö simöpali ha , ĩ hamö samakö huu kitä ' ĩ na makö kuupökö .
59004016	Ĩ na makö kuu mai ha , ' Teusö anö samakö simöpa mai maaki , kama samakö pi saimo nö , ĩ sama tä thama hö̃töo kitä ' ĩ na makö pi kutiwö . Ĩ na makö pi kuti wi ĩ tä wanisala apaö .
59004017	Toitai wa tä thaa taö öpa wi ĩ wanö toitai wa tä thaa mi tä , wa wanisala apaö .
59005001	Wani tä thapo opa wi , ĩ pö ! Pö sömöka taikiö ! Makö pea pia salo , makö õköpaloö !
59005002	Au wani tä hotesoö , kusuma anö au haloi ösö wötölali ,
59005003	au sitipa kökö noa apii kökö tösösoö , ĩ na au wani tä kuaö . Ai töpönö au sitipa kökö tösö öpii kökö möö nö , ' Ĩ a waninö wani tä umapo opati noa ' ĩ na ai töpö kuu kitä . Ĩ tä , au sitipa kökö tösö waikilaso noai ha , wa pea kitä . Koa takanö pili wa ösö isisoma tä , wa pea kua wi na , ĩ na makö pea kua hö̃töo kitä . Sitipa wa kökö umapo opama kutenö , wa pea kitä . Wani tä umapo wi , Teusö anö ĩ töpö peama apa kitä maaki , hi masita tä uli mapo pia tä , wani wa tä kokama hĩsua apawö .
59005004	Au hikali hamö töpö kalipalo sinomo wi , ĩ töpö na noa ma tä totoa maa noa . Hini nökö . Ĩ töpö komö nö , töpö a nako kulati . Au hikali a ha wa töpö kalipalamati wi , Teusö anö ĩ töpö komö hinia waikilöma . Teusö a Kaikana lotete sati ipii , ĩ anö ĩ töpö komö hini waikilöma . Ĩ töpö noama totio kitä .
59005005	Hi tä uli ha makö pilia tä , wani ma tä pewö thapo opa waikia kutenö , wa kua pi topa wi , ĩ na wa kua totia kule . Huki makö ösö poteheo asa sinomoö , wani ma tä thapo opa asaö , ĩ na makö kua kule . Huki makö pea mai maaki , ai töpönö salo a oalöpö , salo a hiima tapupamanö nö , a säpa kua wi na , ĩ na waiha ĩ na makö peama thama hö̃töo kitä . Teusö anö makö peama hö̃töo kitä .
59005006	Ai töpö topa apa wi , ĩ ma töpö namo simökö nö , ma töpö säpamanöma . Ĩ ma töpö säpamanö noai , ĩ töpö loteteapalo hö̃töo maama .
59005007	Ipa pö ! Ĩ na tä kuaö ha , Jesus Cristo Kaikana tä huu kõo paio mi tä , pö silimo ti ! A hikalimo sinomo wi , ĩ a na pö pi tapoikiö ! Ĩ a wani silimo mai , ösö toita apii , ösö pata tatii . Tati tä , maa tä hälä kolo kua kopasoö . Ĩ tä noa ha , maa hälä maa kotasoö . Ĩ tä noa ha maa hälä kõki . Ĩ na tä kua tä , ösö patasipölaso wi , ĩ tä na a silimo mai , ösö pata tatii .
59005008	Kamakö aiki hö̃töwö , pö silimo ti ! Jesus Cristo Kaikana tä hupö , tä ateo waikile . Pö silimo ti ! Pö pi honipo ti !
59005009	Ipa pö ! Wanisala ma tä thaa wi , ĩ ta katehapö , Jesus Cristo a huupö tä atea waikia kule . Kamakö kuo pa a lisipo pia kule . Ĩ na tä kua manu kule , makö wanihaso maiki . ' Ĩ a wani wanisala apö ' pö kuu ti ! Makö wanihaso mi tä , ' Makö wanisala ' Jesus Cristo a kuu mai kitä .
59005010	Ipa pö ! Sutu ha Teusö a kai wäsä sinomo noai , ĩ töpö peatima maaki , ĩ töpö satimo opatima . Teusö a kai a hini satimo opa hö̃töoma . Ĩ ma töpö uömaö !
59005011	Ĩ töpö satimotima kutenö , ' Ĩ töpö pi topapalo opa noai kitä ' ĩ na makö kuu . Jó a pata lö kui , a satimo opatima . Pe epii a peatima maaki , Teusö a na , ' Päla ' a kuu maama . Ĩ na ma ta kuu hinia waikilöma . Jó a pata satimo opaö ha , Teusö anö a noama hötöoma . Kamakö aiki naiwö , makö pea tä , ' Ĩ na töpö kuo päo ' Teusö a pi kuu pola nö kuno mai , makö totiapala apa kitä .
59005012	Ipa pö ! Ĩ na sa kuu totia pia kule . Makö hapalo tä , ' Awai ' makö kuu pi topa tä , ' Awai ' ĩ na pö kuu sisaaö ! ' Ma ' makö kuu pi topa tä , ' Ma ' ĩ na pö kuu sisaaö ! Makö holisimo tai mi kutenö , ai ta sätäama tihöö ! ' Pitili ta ' ĩ na ma töpö pi thama pi topa tä , ai ta sätäama tihöö ! Hi tä hẽtu pata ha tä kuo wi ĩ tä , masita tä uli hamö tä kuo wi ĩ tä , ĩ na tä kui , ta sätäama ti ! Ĩ ma ta katehaö ha , ' Makö tomöpo mi ' ĩ na Teusö a kuu matimöö !
59005013	Kamakö hai ĩ ai tä pea hãtoa kule ? A pea salo , Teusö a na ĩ a hapalopökö . Ai tä pi topa kule ? A pi topa apa salo , ĩ anö ama ta thaapökö . ' Teusö a toita apö ' tä ama kuu wi , ĩ na tä ama kui tä ama thaapökö .
59005014	Kamakö hai ĩ ai tä aulumo hãtoa kule ? A aulumo salo , ĩ anö , Jesus a thapo wi ĩ töpö kokamo sinomo wi , ĩ pata töpö nakalöpökö . A aulumo wi , ĩ anö Jesus a thapo wi ĩ pata töpö nakalöpökö . Ĩ pata töpö nakaö ha , töpö waloiki nö , a aulumo pole , Teusö a na ĩ a wäsäpökö . Teusö a na ĩ pata töpö hapalo nö , Jesus Kaikana tänö ĩ pata töpö simönöma kutenö , tapu tapu tuunö a aulumo pole ĩ a he hulukupalöpökö .
59005015	' Teusö a lotete epö ' ĩ na ĩ pata töpö pi kuu totio nö , Teusö a na ĩ töpö hapalo nö , ' Teusö anö ĩ a toa totia kotamani kitä ' ĩ na pata töpö pi kuu salo , a aulumo wi , a toa konaso kitä . Teusö anö a toa komani kitä . A toa komanö nö , a aulumo wi ĩ anö wanisala tä thaa hãto noai , Teusö anö ĩ tä noa maa kopamani kitä .
59005016	Ĩ na tä kuaö ha , wanisala ma tä thaa wi , au töpö na ĩ ma ta kateha hasulupalö nö , ' Ĩ wanisala sa tä thama ' ĩ na makö kuu ! Ĩ na tä kua tä , Teusö a na makö hapalo nö , ' A aulumo pole , ĩ a toa komanöö ! ' ĩ na makö kuu ! Ĩ na makö kuaö ha , makö temöo totiatalo opa kõo kitäö ! Toitai tä thaa sinomo wi , Teusö a na ĩ a hapalo wi , ĩ tä lotete epö kitä .
59005017	Elias a lö kui , kamakö kui na , ĩ na Elias a kuo hö̃töoma maaki , Teusö a na a hapalo nö , ' Maa tä häläma tihöö ! ' ĩ na a kuu ha , 3 tä inama , ai tä inama mötalipo kõa , ĩ na tökö inama kuto tä , masita tä uli ha maa tä hälä maama .
59005018	Ĩ tä noa ha , Teusö a na Elias a hapalo kõo nö , ' Maa tä häläa komanöö ! ' ĩ na a kuu ha , maa tä hälä kõo soataköma . Maa tä hälä kõo soataiki nö , masita tä uli ha tä kuo wi ĩ tä ãkea kõa soatasoma .
59005019	Ipa pö ! Au ai tä waninö Teusö ta pitilii ta hini maa kopasoma tä , ai wanö ĩ a pi wani hatukua kopamani ha , ĩ a waninö ĩ pitili ta hinia totia konöma , kawanö ĩ wa õsi koni .
59005020	Wanisala tä thatalati wi ĩ a waninö Teusö ta pitilii ta hini mai , tiko hamö a wani huu hanoa kuköma , kawanö ĩ wa wani täa kõa lälöma , õsi töpö pepalo opa pasitio wi , ĩ tä uli ha a wani huu pasio mai kitä . Pe epii ĩ a waninö wanisala tä thama maaki , Teusö anö ĩ tä noa pewö mapamani kitä .
60001001	Pedro sa . Jesus Cristo anö sa simönö noai , ĩ sa . Põtu tä uli , Kalásia tä uli , Kapatósia tä uli , Ásia tä uli , Pisínia tä uli , ĩ na tökö uli kui tökö uli hamö Teusö ma thapo pasio wi , ĩ hamö ai töpönö makö selekepamanö noai , ĩ makö na hi sa tä waheta simöni ke .
60001002	Kamakö hai ĩ pö̃ Teusö anö tä pewö taö paioma kutenö , makö saia asalöma . Kama õsi kua tolele , ĩ anö makö thaa sokakö nö , makö totipalöma . Jesus Cristo ma hinini , Jesus a iä pönö makö õsi ausipamani , ĩ na makö thamapö , Teusö anö makö saia asalöma . Teusö anö makö totiapala soatioö , makö pi topapalamaö , ĩ na Teusö anö makö thama totio nö toapököö !
60001003	Jesus Cristo a hai ĩ pö̃ Teusö a na , ' Wa totiatalo opawö ' ĩ na makö pewö kuupökö . Teusö anö makö totiapala apa kutenö , makö õsi palimipamanöma . Jesus Cristo a noma totisoma maaki , temö temö a sai kua kopasoma kutenö , ' Teusö anö ĩ na makö temöa thaa kõa hö̃töpalö nö , makö totiapala soatio kitäö ! ' ĩ na makö kuu sinomo opaö !
60001004	' Teusö a na makö kukö lasoma , Teusö anö makö totiapala soatio nö , kamakö na tä toita apii tä totoma pia salo ' ĩ na makö kuu sinomoö . Kamakö na tä toita apii tä totoma piale , ĩ tä pewö na Teusö a mamo läapalo soatia kupoli . Kamakö na tä totoma pia wi , ĩ tä palimi . Ĩ tä hote mi . Ĩ tä mapo totio mai kitä .
60001005	Teusö a na makö waloköma , kamakö na ĩ tä pewö totoma kitä . Kamakö aiki , ' Jesus a pitili ' makö pi kuu ha , Teusö a lotete epö kutenö , makö noama hö̃tötio kitäö ! Teusö anö makö õsi palimia totipamanö nö , makö totiapala apati wi , hi masita tä uli mapo pia tä , Teusö anö ĩ tä tapamomani kitä . Ĩ tä tapamoma pia salo , makö noama paitia kule .
60001006	Önö kutenö , makö pi mönahapököö ! Makö pepalo opa kule maaki , makö pi mönahapököö ! Makö pepalo soatio mai kitä .
60001007	' “ Jesus a pitili ” makö pi kuu wi , ĩ pitili ta . Makö holisimo päo mi ipö ' Teusö ma thamapö , makö pepalo pätia kule . Koa taka na oto tä wapa kule maaki , oto tä palimi toti mai kitä . Oto tä wapa kua wi na , ' Jesus a pitili ' makö pi kuu wi , ĩ na ĩ tä wapa kua hö̃töoö . Oto tä noa apö waiki maaki , ' Jesus a pitili ' makö pi kuu wi , ĩ tä noa sati ipö . ' Jesus a pitili ' makö pi kuu wi , ĩ tä wapa tä , makö pitilimo nö , ' Jesus a pitili ' makö pi kuu satimoö ha , Jesus a tapamonaso tä , ' Makö pitilimo waikioma . Makö totiatalo opawö . Kamisa na makö kuo soatio asapöö ! ' ĩ na Jesus a kuu kitä .
60001008	Jesus ma tapa mane maaki , Jesus ma pi ipaö . Jesus ma tapa paio mane maaki , ' Jesus a pitili ' makö pi kuu kule . Önö kutenö , makö pi mönaha totiatalo opaö . Pe epii makö pi mönaha totiatalo opa kutenö , ' Wi na sa hapalo kuu pätaka ? ' ĩ na makö pi kuu .
60001009	' Jesus a pitili ' makö pi kuu salo , makö õsi palimipo waikia kule . Önö kutenö makö pi mönaha apaö .
60001010	Teusö anö sanöma makö täapa kõo läo nö , makö õsi palimipamani wi , sutu ha ĩ tä ha ai töpö pi taemo totio nö , ĩ ta katehatima . Teusö a kai a wäsä sinomoti noai , ĩ töpönö . ' Waiha , Teusö anö ai töpö noa mi totiapala apa asa nö , ĩ töpö täapa kõo läo pia salo ' ĩ töpö kuti noai , ĩ töpönö ta katehatima .
60001011	Ĩ töpö na Cristo a õsi kuo noai , ĩ töpö na Cristo a õsinö ta wäsä nö , ' Waiha , Teusö anö a kaikanapa pia wi , ĩ Cristo a pepalo opa kuki kitä maaki , waiha a toita apii , a wakala apii , ĩ na a kua kopalo nö , a kaikanamo totio kitä ' ĩ na Cristo a õsinö ta wäsäö ha , Teusö a kai a wäsä tolemo sinomoti wi , ĩ töpö pi tapomo totio nö , ' Teusö anö a kaikanamoma pia wi , wi na tä kuto tä , ĩ a waloki ? Teusö anö ĩ a kaikanapali wi , ĩ tä wi na tä kua kuki ? ' ĩ na ĩ töpö pi ku upatima .
60001012	Teusö a kai a wäsä sinomoti noai , sutu ha ĩ töpönö Jesus Cristo ta wäsä paioma . Teusö anö ĩ töpö pi hatukupamanöma . ' Huki kamakö na Cristo sa simöpa paio mai kitä . Waiha , sanöma sa töpö totiapala totio piale , ĩ töpö na sa simöa asali wi , ĩ Cristo anö ĩ töpö täapa läo kõo asapöö ! ' ĩ na sutu ha , ĩ na Teusö a kuuma . Huki , Cristo anö makö täapa kõo läo wi , ĩ makö pasiwö . Jesus Cristo anö makö täapa kõo läo wi , huki ĩ ta topa apöle ĩ ta wäsä sinomoti wi , ĩ töpö na Teusö anö kama õsi kua tolele ĩ a simököma kutenö , ĩ töpönö kamakö na ĩ ta wäsä makoka apatima . Jesus Cristo anö sanöma makö täapa kõo läo wi , ĩ tä na ãju töpö pi tapoa totitia hö̃töa kule .
60001013	Önö kutenö , pö pi mosaia totikiö ! ' Wanisala sa tä thaa wani ' ĩ na pö pi kuu sinomoö ! ' Jesus Cristo a tapamo konaso tä , sa totiapala apa kitäö ! ' ĩ na pö pi kuu sinomo totihoö !
60001014	Teusö ulupö makö kutenö , ma hinia totilöö ! Makö pi moti hãto soa tä , wanisala ma tä thaa pi topa kua noai na , huki ĩ na pö kua pi topa hãto tihöö !
60001015	Teusö anö makö nakalö noai , ĩ a totiatalo kua wi na , ĩ na pö kua totiatalo hö̃töoö ! Toitai ma tä thaa sinomopököö !
60001016	Teusö tä waheta aiki , ' Kamisa toita kui na , ĩ na pö toita kua hö̃töikiö ! ' ĩ na Teusö a kuu .
60001017	Toitai wa tä thaö ha , ' Wa topaö ' ĩ na Teusönö wa noa thaö . Wanisala wa tä thaa pasia tä , ' Wa wanisala apatiwö ' ĩ na Teusö anö wa noa thaö pasioö . Ĩ na sanöma makö pewö na , ĩ na Teusö a kuu ösöho totio opatii . Ĩ Teusö a na makö hapalo tä , ' Hapa ' ĩ na makö kuu sinomoö . Önö kutenö , Teusö a thapo mai , ĩ töpö na makö pilia naia tä , Teusö ma hini totilöö !
60001018	Kamakö hai ĩ nö patapö töpö kua kua pätio noai na , ĩ na ola makö kua tolea nömöa pätia tä , Teusö anö makö sua konöma . Oto tä , pötaata tä , ĩ nasimö tökö noa hototiatalo sinomo wi , ĩ nasimö tökö noanö makö sua kõo maama .
60001019	Cristo a iä pö noa apii , ĩ tänö makö sua konöma . Oweha a ose toita apii a kui na , ĩ na Cristo a kuoma . A toita apii , ĩ anö wanisala tä thaa totio maa noai , ai töpönö ĩ a säpalöma . A säpali ha , kama iä pö noa apii , ĩ tänö makö sua konöma .
60001020	Teusö anö hi masita tä uli thapa paio mai ha , Cristo a sailö nö , ' Waiha , sanöma wa töpö sua konöpöö ! ' ĩ na Teusö a kuuma maaki , huki hi masita tä uli mapo pia tä , makö totiapalapö , Cristo a tapamonasoma .
60001021	Cristo a tapamonasoma kutenö , kamakö aiki , ' Teusö a pitili ' makö pi kuu totiatalo opaö . Cristo a noma totisoma maaki , Teusö anö a temöa kopamanö nö , a kaikana totia kopalö lasoma . Önö kutenö , ' Teusö a pitili ' ĩ na makö pi kuu totio nö , ' Teusö anö sa temöa kopamanö nö , sa totiapala soatio kitäö ! ' ĩ na makö pi kuu totiatalo sinomo opaö .
60001022	Jesus ma thapo wi ĩ makö noimaso pitilimopö , Teusö ta pitili ipii ĩ ma ta hini nö , makö õsi ausipamonasoma . Önö kutenö , pö noimaso totihoö !
60001023	Sanöma tä äpäti ipö kui na , ĩ na kui tänö makö õsi thapa kõo maama . Teusö a palimi ipii , ĩ anö makö õsi thaa asa kopalöma . Makö õsi thaa kopalöma , makö õsi palimipasoma . Önö kutenö pö noimaso totihoö ! Teusö a palimi ipii , ĩ a kai mapo mai , ĩ a kainö makö õsi palimipalöma .
60001024	Sĩsi tä häwäpo kua wi na , ĩ na sanöma makö pewö kuaö . Hole hole tä toita apama maaki , tä silikilasoö . Ĩ tä häwäpo kua wi na , ĩ na sanöma makö kua hö̃töoö . Makö toita apii , makö liähä äpii , makö lotete epii , makö patamoö , ĩ na makö kua kule maaki , waiha makö hotesoö .
60001025	Ĩ na Teusö a kai kua pasio mai kitä . Teusö a kai mapo mai , a kuo soatio kitä . Kamakö na Jesus Cristo ta wäsä noai , ĩ Teusö a kai a totiwö .
60002001	Önö kutenö , wanisala ma tä thaa wi , ĩ tä hosalöheö ! Ai töpö mönama wi ĩ tä , holisimo wi ĩ tä , ai tä wani puko opa asaö ha , ' Ĩ na sa kua naio nö toa sö ö̃ ' makö kuu wi ĩ tä , makö hapalo wanisala soatalo opa wi ĩ tä , ĩ na tä kui ĩ tä pewö hosalöheö !
60002002	Teusö pata tänö makö totiapalati wi , ĩ ma tä taö waikia kutenö , ulu tä ose wainö sui tuu pi ipa kua wi na , ĩ na Teusö ma kai pi ipa kua hö̃töopököö ! Sui tuunö ulu tä patama kua wi na , ĩ na Teusö a kai toitai ĩ a kainö makö õsi patama kua hö̃töo kitä . Makö õsi patalo nö , makö õsi palimia totipaso kitä .
60002003	
60002004	Maa mapö satehe epii mapö makea helulua kupolö nö , sai a thaa kua wi na , ĩ na Teusö anö kamakö koka thapalö nö , Teusömo wi a sai kui na , ĩ na makö kuö hö̃töwö . Jesus Cristo hai , maa ma palimi , maa ma temö , ĩ na Jesus a kui , ĩ a na pö waloa hö̃köa totikiö ! Sanöma töpönö maa ma sai thaa tä , ai maa ma wanisala wani hosa thali wi na , ĩ na sanöma töpönö Jesus a hosa thaa hö̃tölöma maaki , Teusö aiki , ' Jesus a toita apö ' a pi kuu nö , a saia asalöma . Maa makö palimi kui na , ĩ na kamakö kuö hö̃töwö . Makö õsi temö lotete epö ha , makö kokapalöma . Makö kokapasoma , Teusömo wi a sai pö kui na , ĩ na makö kupasoö . Teusö a õsi kua tolele , ĩ anö ĩ a sai thatii . Ĩ a sai na Teusö a na makö pewö kokamo sinomo kuköpö kutenö , Teusö ma täpä sinomo wi , ĩ kamakö waikiwö . Teusö a na salo ma pö totopati wi , ĩ tä aiki kuno mai . Kamakö õsi na Teusö a õsi kua tolele ĩ a kalipaloti kutenö , Teusö a na makö hapaloö , kama ma kai wäsäö , toitai ma tä thaö , ĩ na makö kuati wi , Teusö a na ĩ nasimö ma tä totomatipöö ! Ĩ nasimö ma tä totomati ha , Jesus Cristo anö makö pasilipo kutenö , Teusö aiki , ' Kamisa na ma tä totopati wi , ĩ tä topa ' ĩ na a kuu .
60002005	
60002006	Pi naka . Ĩ na Teusö tä waheta kuu : ' Maa ma toita apii , ma noa apii , ĩ sa ma saia totilöma . Ĩ sa ma sailö nö , Sião tä uli ha Teusömo wi a sai thati pole , ĩ a sai kolo ha ĩ sa ma thaa somata pia kule . Kamakö aiki , “ Teusö anö maa makö sailö noai , ĩ makö totiwö ” ĩ na makö pi kuu salo , “ Samakö mönama hãtoa pikia alu kuleö ! ” ĩ na makö pi kuu mai kitä ' ĩ na Teusö tä waheta kuu .
60002007	' Jesus a pitili ' makö pi kuu wi , ĩ makö aiki , ' Ĩ maa ma toita apö . Ĩ ma noa apö ' ĩ na makö pi kuu . Ĩ na tä kua tä , ' Jesus a pitili ' töpö pi kuu pasio mane , Teusö tä wahetanö ĩ töpö a katehaö . ' Maa ma sai thakö noai ĩ töpö aiki , “ Ĩ maa ma wani wanisala ” ĩ na ĩ töpö pi kuu pasio noai , ĩ töpönö ĩ ma hosa pailöma . Ĩ ma hosalöma maaki , ĩ ma toita satio opa asa kõoma ' ĩ na Teusö tä waheta kuu .
60002008	' Sanöma töpö wäkäpama wi , ĩ maa ma . Töpö kepamani wi , ĩ maa ma ' ĩ na Teusö tä waheta kuu naioö . Teusö tä kai a hini pasio mai , ĩ töpö wani kepamanöma . Teusö aiki , ' Ĩ töpönö sa kai a hini mi kutenö , ĩ töpö kea pasopököö ! ' ĩ na Teusö a pi kuuma .
60002009	Teusö anö makö saia totia asalö noai , ĩ makö sai . Kamakönö Teusö Kaikana ma pata täpä sinomo wi ĩ makö . Teusö anö makö sokapalö nö , makö õsi ausipamanö noai , ĩ makö pewö . Teusö anö makö thapo pole , ĩ makö asawö . Aipa apa wi ĩ tä , tä toita apii ĩ tä , Teusönö ĩ na tä thaa kua sinomoti wi , ĩ ma ta wäsäpö , makö sailöma . Mumi mumi tä na makö hupaloti tä , Teusö a hai ĩ tä wakala toita apii tä wakala ha makö huma totio asapö , makö saia asalöma .
60002010	Teusö a hai ĩ makö kuo paio maa noai maaki , huki Teusö a hai ĩ makö sai toti waikiwö . Teusö anö sanöma makö noa mi totiapala apa wi , ĩ ma tä tai mio opa noai maaki , huki Teusö anö makö totiapala apati wi , kamakö na huki ĩ tä pewö totoköma .
60002011	Ipa pö ! Teusö ma thapo wi ĩ makö waiki kutenö , huki tiko makö waikiwö . Teusö a sai pö hamö makö konasolöpö makö maaki , hi masita tä uli ha makö hamamopalo paia pätia kule . Önö kutenö , ' Wanisala ma tä thaa pi topa apa wi , ĩ nasimö tänö makö õsi namo kusöpa sinomoö . Önö kutenö , wanisala tä thaa pi topa wi , ĩ tä na pö umao totio opaö ! ' ĩ na sa ku upaö .
60002012	Toitai tä thaa sinomoheö ! Toitai ma tä thaa sinomoö ha , Teusö a thapo mai , ĩ töpö na makö pilia naine , ĩ töpö aiki , ' Jesus a thapo wi ĩ töpö wanisala ' ĩ na töpö kuu kule maaki , toitai ma tä thaa sinomo wi , ĩ töpönö ĩ tä taa nö , ' Jesus a thapo wi ĩ töpönö toitai tä tha apatii ' ĩ na ĩ töpö kuu kuki kitä . Ĩ na ĩ töpö kuu kuiki nö , waiha sanöma töpö na Teusö a pata walo tä , ' Teusö a totiatalo opa asa sai taköö ! ' ĩ na ĩ töpö kuu naio soatalopöö !
60002013	Jesus pata tä na töpö hapalo pi wasöa maapö , pata ma töpö a hiniö ! Kaikana ma tä pata hini totioö !
60002014	Kaikana tänö ai pata töpö simöa nö , ' Wanisala tä thaa wi ĩ töpö wani peamaö ! Toitai tä thaa wi , ĩ töpö toleha asapamanöö ! ' ĩ na pata töpö noa thaa sinomo asa wi , ĩ ma töpö a hinia naia totilöö !
60002015	Teusö aiki , ' Toitai ma tä thatala apa totihoö ! Toitai ma tä thatala apati ha , sa thapo mai , ĩ töpö pi hatukupo mi ipii , ĩ töpö hapalo osemo mai kitä ' ĩ na Teusö a pi kuu .
60002016	Ai sanöma tänö makö simöa maa kule maaki , wanisala tä thaa hãto tihöö ! Teusö anö makö simöa sinomoti wi , ĩ makö pasi kutenö , Teusö ma kai a hinia totilöö !
60002017	Ai sanöma ma tä komopama pasio maapököö ! Jesus a thapo naio wi , ĩ töpö solo pö noimaso totihoö ! Teusö a na makö kili ipa nö , Teusö ma ta hinia totilöö ! Ĩ na tä kua tä , ' Ai sanöma sa tä kaikana hini pasio mai kitä ' pö pi kuu hãto tihöö !
60002018	Ai töpö na makö kalipalo sinomoti wi , ĩ pö ! Makö kalipalama sinomoti wi , ĩ töpö a hiniheö ! Ĩ töpö na , ' Päla ' pö kuu ti ! Ai töpönö makö kalipalama sinomo wi , ĩ töpö noimo mai , ĩ töpö hapalo wanisalaö , ĩ na ĩ töpö kuati päla tä maaki , ĩ töpö a hinia totilöheö ! ' Sa totiapala apatii , kamisa na a noimo opatii , ĩ na a kuati wi , ĩ sa hinia sisali pia salo ' pö pi kuu tihöö ! Makö kalipalama sinomoti wi , ĩ töpönö makö wasisama apa sinomoti päla tä maaki , ĩ töpö a hinia totia nainöö !
60002019	Makö kalipalo topati kule maaki , ĩ töpönö makö pepalama tikiliapalo naitia tä , ' Teusö anö sa tapala waikipoli kitäö ' ĩ na makö pi kuutoö ! Ĩ na makö pi kuu nö , makö kasiapalo satimo opaö ha , ' Wa totiatalo opawö a ! ' ĩ na Teusö a kuu kitä .
60002020	Wanisala ma tä thaö ha , makö soapalöma , ' Wa totiatalo opawö ' Teusö a kuu mai kitä . Toitai ma tä thaa kule maaki , makö peama pikia kule maaki , makö kasiapalo satimo opaö ha , ' Wa totiatalo opawö ' Teusö a kuu totio kitä .
60002021	' Makö pepalama apati päla tä maaki , pö kasiapalo satia apaö ! ' ĩ na Teusö a kuu . ' Ipai töpönö sa uömapököö ! ' ĩ na Cristo a pi kuunö , makö noama pia salo , a pea totio opama . Cristo a kuati kua noai na , ĩ na makö kua totio hö̃töopököö !
60002022	Cristo anö wanisala tä thaa totio maama . A hapalo holisimotalo maama .
60002023	Ĩ a na ai töpö hapalo wanisala apati kule maaki , a hapalo wanisala hö̃töo maama . A pepalama apati ha , ' Makö pepalama hö̃töo kitä ' ĩ na a kuu maama . ' Ipa hao Teusö anö tä makokama läapalo opa wi ĩ a kutenö , kamisa na ai töpönö wanisala tä thaö ha , Teusö anö ĩ töpö peama hö̃töo pasio kitäö ! ' ĩ na Cristo a õsi kuu makoka apama .
60002024	Nomawö tänö wanisala tä thatala mi kui na , ĩ na makö pewö kua naiopö . Wanisala tä na nomawö töpö kua kua wi na , ĩ na wanisala tä na ĩ na pö kua kua totio naioö ! Toitai tä na temö temö pö sino kukiö ! Ĩ na Cristo anö makö thamapö , wanisala ma tä thaa noai , hii ti pakalai ti ha ĩ wanisala tä kai sätäköma . Cristo a soa noai ĩ tä , a tiwöha noai ĩ tä , ĩ na tä kua kua noai , ĩ tänö makö toa komani .
60002025	Oweha kökö monö sinomo kua wi na , ĩ na makö monö kua hö̃töoma maaki , Cristo anö makö sua konöma . Oweha kökö na ai tä mamo läapalo nö , kökö noama sinomo kua wi na , ĩ na kamakö na Cristo a mamo huu hätäpo kuati nö , ĩ na makö õsi noama kua hö̃töoö . Ĩ Cristo a na makö nokapalopö , makö monö tä , makö sua konöma .
60003001	Ĩ na pusopö makönö au heano töpö a hini kua hö̃töoheö ! Au heano wa hiniti ha , au heano anö Jesus Cristo ta hini mai maaki , wa topa apati ha , au heano anö Jesus Cristo ta hini kuköpöö !
60003002	Kawa hapalo mai ha , Teusö wa hini salo , toitai wa tä thaa sinomo wi , au heano anö ĩ tä taa nö , ĩ anö Jesus a täa kuköpö .
60003003	' Sa hunuku möamö totia apöpasoö , söpala ösö toto noa apii ĩ sa toto haleli , haloi ösö toita apii sa ösö haloa naini , ĩ na sa tökö thaa thalöma , sa liäha apöpasoö ' a pi kuu tihöö !
60003004	Pili wa ösö aiki kuno mai . Õsi pili wa sai liäho opa sisapöö ! Wa pi hölahatalo mai , wa õsi pi hĩsuha mai , ĩ na wa õsi kuati ha , wa õsi liäha apa kitä . ' Wa õsi liäha apa sinomo wi , ĩ tä noa apö sisawö ' ĩ na Teusö a kuu .
60003005	Sutu ha Teusö a thapo noai , ĩ töpö suö aiki , ' Teusö a pitilimo opaö ' töpö pi kuti noai , ĩ na ĩ töpö suö liähäpamonasoma . Kama töpö hai ĩ peanopö töpö a hini noai , ĩ tänö ĩ suö töpö õsi liähäa apöpamonasoma .
60003006	Ĩ na Sata a kuama . Peanopö Abraão a na , ' Sa simöaö ! ' ĩ na a kuu nö , peanopö a hininöma . Makö kili totio mai , toitai ma tä thaa sinomo kuköma , Sata a kua kua noai na , ĩ na makö kua hö̃töo kitä .
60003007	Ĩ na peanopö makö kua naiopö . Au husopö a na wa sätäapalo totia tä , au husopö a na wa pi tapomoti nö , wa pi hatuka apa nö , ' Wano sa lotete kui na , ĩ na ipa husopö a lotete kuö mai kitä ' ĩ na wa pi kuu totio nö , au husopö a na a höla tihöö ! A komopama tihöö ! Teusö anö õsi palimipama wi , kawa na ĩ tä tototaö , au husopö a na ĩ tä toto naia soataki , ĩ na tä kuaö ta pi kuu mai . Ĩ na kamakö hai ĩ pusopö töpö na ĩ na makö kua totitioö ha , Teusö a na makö hapalo tä , makö a hinini kitä . Kamakö hai ĩ pusopö töpö na peanopö makö noimo mi tä , Teusö anö makö a hini pasio mai kitä .
60003008	Ĩ na sa kuu mapo pia kule . Kama makö pewö aiki , ' Ĩ na makö kuapököö ! ' ĩ na kama pö pewö pi kuu ösöhoö ! Ai tä wani pea tä , ' Ĩ na ĩ a wani kua pasi päoö ' pö pi kuu ti ! Jesus ma thapo wi ĩ makö noimaso totio opapököö ! Ai ma töpö pi ipa nö , ma töpö totiapalapököö ! ' Pata sa asawöö ! ' ĩ na pö pi kuu tihöö !
60003009	Kawa na ai tä waninö wanisala tä thaa tä , ĩ a wani na wanisala tä thaa nomöho hö̃töo tihöö ! Kawa na ai tä hapalo hiopöaö ha , a hapalo hiopöo nomöho hö̃töo soato tihöö ! Teusö anö makö naka tä , ' Makö totiapala apa kitä ' ĩ na Teusö a kuuma kutenö , kawa na ai tä wani wanisala kule maaki , kawanö ĩ a wani totiapala satia apa hö̃töoö !
60003010	Pi naka . Ĩ na Teusö tä waheta kuu : ' Temii wa kuo lapa pi topa soaö , wa pi topaö , wa hupalo pi topaö , ĩ na wa kua pi topa soa salo , a hapalo wanisalatalo hãto tihöö ! A kai holisimoatalo hãto tihöö !
60003011	Toitai tä thati wi , ĩ töpö na Teusö a mamo läapaloti asa kule . Teusö a na ĩ töpö hapalo tä , Teusö anö ĩ töpö a hini totiatalo asaö . Wanisala tä thatalati wi , Teusö anö ĩ töpö wanipo pasioö . Önö kutenö , wanisala tä thaa pasio mai , toitai tä thaa totihoö ! Makö hölatalo mai , makö noimo sinomoö ! ' ĩ na Teusö tä waheta kuu .
60003012	
60003013	Toitai ma tä thaa pi topa apa tä , ai töpönö makö wanisalama totio mai kitä .
60003014	Toitai ma tä tha apa tä , ai töpönö makö peama apa kuköma maaki , makö pi topa satia apa hö̃töo kitä . Ai töpönö makö peama wi , ĩ töpö na pö kili tihöö ! Pö pi honipo tihöö !
60003015	' Cristo a hai , ĩ pata tä sai ' ĩ na makö pi kuu nö , ĩ a na pö mamo tetea sisaköö ! ' “ Teusö anö sa täa koni kitä ” makö pi kuti wi , ĩ ta wäsä makoka totioheö ! ' ĩ na ai tä kuu ha , ' Kui . Ĩ sa ta wäsä tai mi ' a kuu hãto tihöö ! Ĩ tä wakala pewö hamö wa pi tapoiki nö , ' “ Ĩ ta wäsäö ! ” ai tä kuu ha , sa kili mai ha , ĩ sa ta wäsä hö̃töo kitä ' ĩ na pö pi kuu sinomo totihoö !
60003016	Ĩ ma ta wäsä salo , makö höla mai , opii ta wäsä makoka totioheö ! Wanisala tä thaa ti ! Wanisala ma tä thama , ' Wanisala sa tä thaa silia apa sai taköö ! ' ĩ na makö õsi pi kuu matimöö ! Wanisala ma tä thaa mi päla tä maaki , kamakö na ai töpö hapalo pi wasöha nö , ' Cristo a thapo wi ĩ töpö wanisala ' ĩ na ĩ töpö kuu kitä maaki , toitai ma tä thaa sinomo pasio wi ĩ makö kutenö , ĩ töpö kiliso kitä .
60003017	Wanisala ma tä thaa noai , ĩ tä noa na makö peama wi , ĩ tä kua . Toitai ma tä thaa noai , ĩ tä noa na makö peama wi , ĩ tä kua naia pikia . Önö kutenö , Teusö aiki , ' Toitai ma tä thati noai , ĩ tä noa na ai töpönö wa peama päo ' ĩ na a pi kuu waikila tä , makö peama pole , ĩ tä topa waikia kule .
60003018	Sanöma makönö wanisala ma tä thaa wi , Cristo anö ĩ tä noa thapali pia salo , a säpamoa waikilasoma . A säpamo kota mai kitä . Teusö a na makö waloa kõkö lasopö , wanisala ma tä thaa noai , ĩ tä noa na a säpamoa waikilasoma . Cristo a hai , sanöma tä kuo noai , ĩ a nomasoma maaki , a temöa kono nö , õsi a sai kua kopasoma .
60003019	Õsi a sai kua kopalo nö , titita noai ĩ a sai ha ai õsi töpö kuo noai , ĩ hamö Cristo a õsi holepalo nö , ĩ õsi töpö na Cristo anö Teusö ta wäsäma .
60003020	Noé anö kutiata a pata thati tä , ai töpönö Teusö ta hini maa pasio soatio noai , ĩ õsi töpö na Cristo a õsinö Teusö ta wäsäma . Sutu upa Noé a kua soa tä , Teusö aiki , ' Ĩ töpönö sa hinia hãtoli kitä ' ĩ na Teusö a pi kuu salo , ĩ töpö säpa paio soata maama . Maa tuu pata õkimo tä , kutiata a pata ha 8 töpö titia sisaki wi , maa tuu pata na Teusö anö ĩ töpö noama asama .
60003021	Ĩ maa tuu õki kuo noai , maa tuu na makö mãi õmamo wi , ĩ tä uni . Huki , Jesus Cristo a temöa konasoma kutenö , maa tuu ha makö mãi õmamo tä , Teusö anö makö täapa kõo läo nö , makö õsi palimipamani . Wa ösö sami tä , maa tuunö wa ösö salupo wi , ĩ nasimö tä aiki kuno mai . Wa holisimo mai , ' Teusö ai ! Sa õsi salupa mi salo . Wa hosa mai kitä ' ĩ na wa kuu wi , ĩ tä pi ha makö mãi õmani .
60003022	Jesus Cristo a temöa kono nö , ösö hamö a kononö nö , Teusö a kotö ha a kua asa kõa kupoli . Teusö a kotö ha a kua asaiki nö , ãju töpö , hi tä hẽtu ha töpö patamo wi ĩ töpö , töpö lotete epii ĩ töpö , ĩ na töpö kui , Cristo anö ĩ töpö pewö simöaö .
60004001	Önö kutenö , Cristo a hai , sanöma tä kupalo nö , pe epii a pea totioma . A pea kule maaki , a kasiapalo satia apama . Ĩ a kasiapalo kua noai na , ĩ na makö kasiapalo kua hö̃töopö , ' Cristo a pea kua noai na , ĩ na sa pea kua hö̃töo päopöö ! ' ĩ na makö pi kuu totihoö ! Wa pea totioma , ' Wanisala sa tä thaa kota mai kitä ' ĩ na wa pi kuu kitä .
60004002	Önö kutenö , hi masita tä uli ha wa kua soa tä , ' “ Ĩ na wa kua totihoö ! ” Teusö a kuu wi , ĩ sa ta hini pi topa apa kule ' ĩ na makö pi kuupökö . ' Kamisanö sa tä thama pi topa päo wi , ĩ sa tä thama mai kitä ' ĩ na makö pi kuupökö .
60004003	Teusö a thapo mai , ĩ töpönö wanisala tä thaa pi topa apati wi , kamakönö ĩ ma tä thati tä , makö tetea apa waikipasoma . Wanisala ma tä thaa pi topaö , ai tiko tä suö na makö mamo tetehoö , makö polemo opaö , makö saponomo tä wanisala ma tä thaö , tuu wasui ma tuu kopala apaö , Teusö a na , ' Samakö pasilipalöö ! ' makö pi kuu totio mai , ukutupö tä na , ' Samakö pasilia totipalöö ! ' ĩ na makö pi kuu hanoa , ĩ na makö kuatima .
60004004	Teusö a thapo pasio mai , ĩ töpönö hiopö tä thaa isi waniho opa sinomoti wi , ĩ töpö na makö kuo tikilio naio mi , hiopö ma tä thaa naio mi , ĩ na makö kuaö ha , Teusö a thapo mai , ĩ töpö aiki , ' Makö aipa apa nö kiliawö ' ĩ na ĩ töpö pi kuu nö , makö a wai soatalo opaö .
60004005	Ĩ na ĩ töpö kua kule maaki , waiha Teusö anö ĩ töpö peama hö̃töo kitä . Töpö noma waikilaso noai ĩ töpö , töpö temö soai ĩ töpö , ĩ na töpö kui töpö na Teusö aiki , ' Wi na makö kuati kipili ? ' ĩ na Teusö a kuu pia salo . Ĩ na a kuu nö , ĩ töpö a hini nö , ĩ töpö peama pia salo . Makö a wai ipati wi , Teusö a na ĩ töpö waloköma , ' Wi na makö kuatima ? ' Teusö a kuu kitä . Ĩ töpönö wanisala tä thaa noai , ĩ ta kateha kuki kitä .
60004006	Töpö nomapo waikio noai , ĩ töpö na Jesus ta topa apöle ĩ ta wäsäma . Wanisala tä thaa wi , ĩ tä noa na sanöma töpö pewö nomapo sinomo kutenö , ĩ na ĩ töpö noma kua hö̃tösoma . Ĩ töpö noma hö̃tösoma maaki , Teusö a õsi palimi kui na , ĩ na kama töpö õsi palimi thaa hö̃töpamani pia salo , ĩ töpö na Jesus ta topa apöle ĩ ta wäsäma .
60004007	Hi masita tä uli mapo pia kuleö ! Önö kutenö , Teusö a na makö hapalo makokapö , pö pi hatukuikiö ! Pö pi mosawikiö !
60004008	Ai wa tä noima wi , kawa na ĩ a waninö wanisala tä thama maaki , kawanö ĩ wa hĩsu thaa mai kitä . Önö kutenö , pö noimaso totihoö ! Ai wa ta hini waikia kule maaki , sa kuu pole , kawanö ĩ ta hini hasua apa satia apa asaö !
60004009	Teusö a thapo wi ĩ töpö hama talasoö ha , ' Häö ! ' makö kuu mai , ' Hisa ha pö kuikiö ! ' ĩ na makö kuu läto sinomoö !
60004010	Kamakö na Teusö anö tä totoma hätäpo noai , ĩ tä umapo hãto maiki . Kawa na tä totoa asakö noai , ĩ tänö ai wa töpö pasilipapököö !
60004011	Teusö wa ta wäsä taö öpa kuköpö , Teusö anö ĩ wa thaa asapalöma , Teusö wa kai a wäsä totiopököö ! Ai wa tä pasilipa taö öpa kuköpö , Teusö anö ĩ wa thaa asapalöma , Teusö anö wa lotetepamanöma kutenö , ai wa tä pasilia totipalöö ! ' Teusö a totiatalo opa asawöö ! ' ĩ na ma töpö pi thamapö , sa kuuhe , ĩ na makö kua totiatalotipököö ! Ĩ töpönö Jesus Cristo a thapo salo , ' Teusö a totiatalo opawöö ! ' ĩ na töpö kuupö . Ĩ a pata wakala apö , a toita apö , a lotete epö , ĩ na ĩ a pata kuö soatiowö . Pitili ta . Ĩ naköö !
60004012	Ipa pö ! Koa takanö söpala ösö noa apii ösö wapa kua wi na , ĩ na kamakö wapa kua hö̃töopö , makö peama päoö ha , ' Häö ! Wi na taköö ! Sa peama wi ĩ tä aipa apa nö kilile ' ĩ na pö pi kuu ti !
60004013	Pö pi topa pasikiö ! Waiha Cristo a wakala apii , a toita apii , ĩ tä tapamo kõa tä , makö pi mönahapalo opapö , Cristo a pea kua noai na , ĩ na huki makö pea kua paia kule . Önö kutenö , pö pi topaikiö !
60004014	Cristo ma thapo kutenö , kamakö na ai töpö hapalo wanisala päla tä maaki , makö pi topaikiö ! Teusö a õsi kua tolele ĩ a wakala apii , a toita apii , kamakö õsi na ĩ a kua manu kule , kamakö na ai töpö hatalo wanisala kuki kitä . Kamakö õsi na Teusö a õsi kua tolele ĩ a kua waikia salo , makö pi topaikiö !
60004015	Ai sanöma wa tä säpali , wa thomömoö , wanisala wa tä thaö , ai wa tä isi wanihama sinomo opaö , ĩ na wa kuati noai , ĩ tä na wa peama hö̃tököpö , ĩ tä na sa kuu maa kule . Ĩ na makö kua naio maapököö !
60004016	Cristo ma thapoö ha , ai töpönö makö peama kuköpö , ĩ tä na sa kuu kule . Kamakönö Cristo ma thapo kutenö , ai töpönö makö peamaö ha , pö kili ti ! Ĩ töpönö makö a kateha tä , ' Cristo a thapo wi ĩ a ' ĩ na ĩ töpö kuu ha , Teusö a na , ' Ai taköö ! Au ulu Cristo sama thapo wi ĩ samakö waikiwöö ! ' ĩ na makö kuu totiataloö !
60004017	Teusö anö tä makokama läapalo piale , ĩ tä pi äwäha waikia kule . Teusö ma thapo wi , Teusö anö ĩ makö na tä makokama läapalo soma wi , ĩ tä kua pia kule . Ĩ na tä kua tä , Teusö ta topa apöle ĩ ta hini pasio mai , ĩ töpö na Teusö anö tä makokama läapalo nömöo wi , ĩ töpö peama sati apa pia salo .
60004018	Pi naka . Toitai tä thaa wi , Teusö anö ĩ töpö täapa kõo läa kule maaki , hi masita tä uli ha ĩ töpö pea paio sinomoö . Ĩ töpö topa apa kule maaki , ĩ töpö pea hö̃töoö . Önö kutenö , Teusö a na töpö pälamo wi ĩ töpönö wanisala tä thapala apati wi , waiha pe epii ĩ töpö pepalo satia apa kuki kitä .
60004019	Önö kutenö , huki makö noma paio mi tä , Teusö aiki , ' Ipa ai töpö pea paio päoö ' ĩ na Teusö a pi kuu salo , Teusö a thapo wi ĩ ai makö pea hö̃töo kuki kitä . Ai makö pea hö̃töo wi , ĩ makö aiki , ' Teusö a pitili ' makö kuupökö . Teusö anö makö pewö thapalö noai , ĩ aiki , ' Makö täapa kõo läo totio kitä ' ĩ na ĩ Teusö a kuu wi , ĩ ta pitili ipö salo , ' Teusö a pitili ' makö kuupökö . Ĩ na makö kuu nö , toitai ma tä tha apatipököö !
60005001	Teusö a thapo wi ĩ töpö kokamo sinomo wi , ĩ töpö hai ĩ pata makö na sa hapalo nömöo pia kule . Sa patamo hö̃töo wi ĩ sa hapalo totio pia kule . Cristo a peati noai , ĩ sa tä taa totio noai ĩ sa . Cristo a wakala apii , a toita apii , ĩ tä tapamo kõa tä , wakala apii , toita apii , ĩ na sa kua naio pia wi ĩ sa .
60005002	Oweha kökö thapo sinomo wi , oweha kökö na ĩ töpö mamo läapalo sinomo nö , kökö pasiliapalati nö , ĩ na ĩ töpö kua kuati kua wi na , ĩ na Teusö anö töpö thapo wi , ĩ töpö na ĩ na pata makö kua kua hö̃tötiopököö ! ' “ Ipa ai töpö na makö mamo lätiki nö , töpö pasilipa sinomoö ! ” ĩ na Teusö anö pata sa noa thaa manu kule , ĩ töpö na sa mamo läo wani ipö maaki , ĩ sa töpö pasilipa sinomo päopököö ! ' pö pi kuu tihöö ! ' Ĩ sa töpö pasilipo pi topa apa kutenö , ĩ töpö na sa mamo läiki nö , sa töpö pasilipa sinomo opa kitäö ! ' pö pi kuu pasio totihoö ! Ĩ na makö pi kuu kua wi , Teusö anö ĩ tä pii sisaö . ' Teusö a thapo wi ĩ töpö na sa kalipalo wi , ĩ tä noa na sitipa sa kökö tälöpökö o ' makö pi kuu mai , ' Noa mi päla tä maaki , ĩ töpö na sa kalipalo pi topa päoö ' ĩ na pö pi kuu totioö !
60005003	' Sa thapo wi , ĩ töpö pasilipa sinomoö ! ' ĩ na pata makö na ĩ na Teusö a kuu noai , ĩ ma töpö noa thaa päo maikiö ! Pö hapalo päo tihöö ! Toitai ma tä thatala wi , ĩ tä möma hatuka totihoö ! Jesus a thapo naio wi , ĩ töpönö pata makö uöma naio soatalopököö !
60005004	Sa kuuhe , ĩ na pata makö kuati ha , Jesus anö kamakö na noa tä totoki kitä . Jesus anö kama hai ĩ töpö thapo totio wi , ĩ töpö pasilipa sinomo wi , ĩ a pata tapamo kõa tä , noa tä toita apii , tä mapo mi ipii , pata makö na ĩ tä totoa hö̃töki kitäö !
60005005	Kamisanö hĩsa makö noa thaa nömöo pia kuleö ! Hĩsa makönö pata töpö a hinia totilöheö ! Kamakö pewö aiki , ' Sa patamo wi ĩ sa kutenö , ai sa töpö pasilipa pasio mai kitä ' pö pi kuu ti ! ' Sa patamo wi ĩ sa asa kutenö , ai sa töpö pasilipa pasio mai kitä ' ĩ na töpö pi kuu pasio wi , Teusö anö ĩ töpö wanipoö . ' Pata sa asawö ' ĩ na töpö pi kuu mai , ai töpö pasilipa sinomo asa wi , Teusö anö ĩ töpö totiapala apa asaö . Önö kutenö , ' Sa patamo wi ĩ sa asa kutenö , ai sa tä pasilipa pasio mai kitäö ! ' pö pi kuu ti !
60005006	' Teusö a hai , ĩ ipa pata tä sai sisawö ' ĩ na makö pi kuu totio sisa nö , Teusö a lotete epii , ĩ anö wa noama taö öpa sisa kutenö , kama wa komo komomo sapamo kõoö ha , Teusö anö wa hösökapama pi topa kõa tä , wa hösökatalama kõo hö̃töo kitäö !
60005007	Teusö anö makö pasilipa pi topa apa sinomo kutenö , makö pi seheliapalo opati wi , ĩ ma tä thapo pole , Teusö a na ĩ tä totoköö !
60005008	Pö pi hatuka totikiö ! Sai tä sai patanö makö wanipo sinomoö . Öla a waitili salo , makö namo keki nö makö oalöpö , öla lämo ãsoka kua kua wi na ĩ na Sai tä sai pata lämo ãsoka kua kua hö̃töoö . Önö kutenö , pö pi mosawiapalo totihoö !
60005009	' Jesus a pitili ' ĩ na pö pi kuu satimoö ! Jesus a na pö noamamo satimo opa sinomoö ! Jesus a na makö noamamo satimo nö , makö kasiapalo nö , Sai tä sai pata sasupalöheö ! Ĩ tä uli pewö hamö Jesus a thapo naio wi , ĩ töpö pilipai , ĩ töpö pepalo naitia kule . Jesus ma thapo salo , makö pepalo kuati wi na , ĩ na ĩ töpö pewö pepalo kua naitioö . Ĩ ma tä taö waikia kule .
60005010	Teusö a toita apii , a wakala apii , a palimi ipii , ĩ aiki , ' Sanöma töpönö ipa Jesus a thapo kutenö , kamisa toita kuati wi na , ĩ na ĩ töpö toitai , palimi ipii , ĩ na ĩ töpö kua naipasopöö ! ' ĩ na Teusö a pi kuu salo , makö nakalöma . Ĩ anö makö totipali kitäö ! Makö pea tetepo opati mai kitäö ! Makö pepalo matasoö ha , makö pi ipa wi , ĩ anö makö totiapala apati wi , ĩ Teusö anö makö lotetepamani kitäö ! ' Jesus a pitili ' makö pi kuu mapo mai kitä . Makö lotetepamani ha , makö kasiapalo nö , ' Jesus a pitili ' makö pi kuu soatio kuki kitäö !
60005011	Teusö a kaikanamo totio soatiopöö ! A kaikanamo mapo maapököö !
60005012	Jesus a thapo naia totio opa wi , ĩ ipa Silas a na hi waheta sa tä sãököpamani ke . Hototi ipii pätawö . Makö pi topapamanöpö , sa tä sãököpamani ke . Sa ta wäsähe , Teusö anö makö totiapala apati wi , ĩ tä sai a . Teusö anö makö totiapala apa manu kule , Teusö a na pö pälamo ti ! Pö kasiapalo totihoö !
60005013	Hi Papilônia tä uli ha Jesus a thapo wi ĩ töpö kokamo sinomo wi , Teusö anö makö naka kua noai na , ĩ na ĩ töpö naka thaa hö̃tölö noai , ĩ töpö aiki , ' Makö topa soa kule ? ' ĩ na kamakö na ĩ na ĩ töpö kuu kule . Ipa ulu Marcos a hai , ' Makö topa kule ? ' kamakö na ĩ na ĩ a kuu naia kule .
60005014	Makö noimaso nö , makö kokamo nö , makö hanokopasopököö ! Jesus ma thapo wi ĩ makö pi topapalo totio opapököö !
61001001	Simão Pedro sa . Jesus Cristo anö sa simönö noai , ĩ sa . Jesus Cristo a na sa kalipalo sinomo wi ĩ sa . Jesus Cristo ma tälö noai , ĩ makö na hi waheta sa tä simöni ke . Jesus a lö kui , kamakö hai ĩ Teusö a waikiwö . Makö täapa kõo läo noai ĩ a . Jesus a toita apö , a makoka apa sinomoö , ĩ na a kuati kutenö , makö pi hatukupamanöma . Makö pi hatukupamani ha , ' Jesus a pitili ' makö pi kuu kuköma . ' Jesus a pitili ' kamisamakö pi kuu wi , ĩ tä toita apö kui na , ĩ na kamakö aiki , ' Jesus a pitili ' makö pi kuu kua naine , ĩ na ĩ tä toita apö kuö naiwö .
61001002	Teusö a , kamakö hai ĩ Jesus pata tä , ĩ na töpö kui , ĩ ma töpö taö ha , Teusö anö makö totiapala apaö , makö pi topapalama apatii , ĩ na makö kua palasolöpöö !
61001003	Teusö anö makö pasilipa kutenö , Teusö ma pi mönahapama taö öpa sinomoö . Teusö a mömomö toita apii , a wakala apii , a totiatalo opaö , ĩ na Teusö a kua kua wi na , ĩ na makö kua kua naiopö , Teusö anö makö nakalöma . Makö nakalö noai , ĩ makönö ĩ Teusö ma taö öpa kutenö , Teusö a lotetea apöle , ĩ tänö makö lotetea naipasoma . Makö lotetea naipasoma kutenö , ' Ĩ na makö kuatipöö ! ' ĩ na Teusö a kuu ha , ĩ na makö kua totiatalo totiopököö !
61001004	Teusö aiki , ' Makö õsi temöpamani , makö pasilipali , makö lotetepali , kamisanö ĩ na makö thama kuki kitäö ! ' ĩ na Teusö a kuu noai , kamakö na ĩ ta hinimomanöma . Ĩ ta toita sati ipö asawö . Ĩ ta makoka totia asaa . Teusö a kua wi na , ĩ na makö kua naitiopö , kamakö na ĩ ta hinimomanöma . Ĩ ta wäki ha , Teusö a thapo mai , ĩ töpönö wanisala tä thaa pi topa apa sinomoti wi , ĩ tä pi na makö toköpalo opa kuki .
61001005	Önö kutenö , ĩ na makö kuati nö , pö kasiapalo totihoö ! ' Jesus Cristo a pitili ' makö pi kuu wi ĩ tä na toitai ma tä thaa totio wi , ĩ tä kokaköö ! Toitai ma tä thaa nö , pö pi taoapalo naioö !
61001006	Makö pi taoapalo naio nö , wanisala ma tä thaa pi topa tä , ' Naiö ! Wanisala sa tä thati mai kitäö ! ' makö pi kuu ! Ĩ na makö pi kuu hö̃töa kule maaki , makö pea päla nö maaki , pö kasiapalo totio hö̃töoö ! Makö kasiapalo nö , ' Ĩ na makö kuati kuköpöö ! ' ĩ na Teusö a kuu manu kule , ĩ na makö kua toitio hö̃töopöö !
61001007	Ĩ na makö kuati salo , pö noimaso totihoö ! Makö noimaso totio nö , pö pipaso hẽtupaso totihoö !
61001008	Ĩ na makö kua toitio kuköma , kamakö hai Jesus Cristo pata ma tä taö öpa salo , makö tomöpo mi mai kitä . Makö totiatalo opati kuki kitä .
61001009	Ĩ na wa kua mi tä , a mamo höpöpö öpii ĩ a huu makoko toita mi kui na , ĩ na wa huu kua naia totipaso kitä . Pai pamö tä kulati , ai tänö ĩ tä tapa mi kui na , ĩ na wa kua naia totipaso kitä . Wa pi mosawipo mai kitä . Wanisala wa tä thati noai , ĩ tä pi na Teusö anö wa salupalö noai , ĩ tä na wa pi tao mapaso kitä .
61001010	Ipa pö ! Önö kutenö , ' Teusö anö sa sailö nö , sa nakalö noai ĩ sa ' ĩ na makö pi kuu sinomo kuköpö , pö kasiapalo totioö ! Makö kasiapalo totio hö̃tötioma , Jesus Cristo ma hosa mai kitä .
61001011	Ĩ na makö kua hö̃tötioö ha , kamakö hai ĩ pata tä Jesus Cristo anö makö täa konö noai , ĩ anö töpö simöa sinomo piale ha , ĩ ha ĩ anö makö lisia totipamani kitä . Ĩ ha Jesus a kaikanamo mapo mai kitä .
61001012	Teusö sa ta wäsähe , ĩ ma ta taö waikia kule . Kamakö na ĩ pitili sa ta wäsä waikitioma . ' Kamisamakö na ta wäsä waikitio noai , ĩ pitili ta waikiwö haö ! ' ĩ na makö pi kuu sinomoö . Önö kutenö , ĩ ma ta taö waikia kule maaki , ' Tä taö maa kõa hãtopaso matimö ' ĩ na sa pi kuu salo , sa ta wäsä kõatalotii .
61001013	' Sa noma paio mi tä , kamakö na ĩ sa ta wäsä kõataloti wi , ĩ ta hiniamö toitakö . Sa ta wäsä kõataloti mi tä , makö pi motia pätaso matimöö ! ' ĩ na sa pi kuti kule .
61001014	Awai . Tä tetepo totila tä kuno mai , sa nomaso kitä . Kamakö hai ĩ Jesus Cristo pata tä aiki , ' Pedro ai . Tä tetepo totila tä kuno mai , wa nomaso kitäö ! ' ĩ na a kuu totioma .
61001015	Önö kutenö , sa nomaso noai ha sa ta wäsä sinomo noai , ĩ ma ta taö haio soatiopö , huki sa kasiapalo opatii .
61001016	Kamakö hai ĩ Jesus Cristo pata tä lotete epii , ĩ a walo kõo piale , ĩ sama ta katehati noai , ĩ samakö pitilimo opama . Ai töpö pi saimo päo nö , ta wäsäti noai , ĩ sama ta wäsä tolea hö̃töo päo maama . Jesus pata tä kaikanamo toita apii , pili samakö mamonö ĩ sama tä tapa totio nö , sama ta wäsäma .
61001017	Pö̃ Teusö anö pelupö Jesus a wakalapalö nö , ' Jesus a toita apöö ! ' ĩ na samakö pi thamani kipili . Teusö a wakala sati ipii , Jesus a na ĩ a hapalo nö , ' Ipa ulu sa pi ipa sinomo wi ĩ a . Ĩ a na sa pi topa apa sinomoö ' ĩ na a kuu kipili .
61001018	Heuma tä pata hamö Teusö a kuo lasopili hamö , ĩ hamö Jesus Kaikana tä na samakö huu naiopili , ĩ heuma tä pata hamö ta hapalo lasopili , ĩ sama ta hinia naini kipili .
61001019	Önö kutenö , ' Teusö a kai a wäsä sinomo noai , ĩ töpönö ta wäsä noai , ĩ pitili tä sai a totiwö haö ! ' ĩ na samakö pi ku upa waikio kipili maaki , huki ĩ na samakö pi kuu satia apa soatiotii . Teusö ta wäsä noai , ĩ ma ta hini totio wi ĩ tä topa apa . Mumai ha koa taka sii hili kua wi na , ĩ na Teusö ta kua hö̃töa . Tä halu paio mi tä , a sömöka taikiö ! Ma ta hini totioö ha , halu äwäho tä sitikali a hatuka apa soale , ĩ sitikali a kui na ĩ na Jesus a kui , ĩ anö makö õsi wakalapamanö nö , makö pi hatukupamani kitä .
61001020	Sa kuu piale , ĩ ta hini totioheö ! Teusö a kai wäsä sinomo noai , ĩ töpönö Teusö a kai wäsä tä , kama töpö pi saimo pasio päo maama .
61001021	' Kama sa pi tapomo pasio päo wi , ĩ sa ta wäsä pasio päopököö ! ' ĩ na ĩ töpö pi kuu maama . Ĩ töpö õsi na Teusö a õsi kua tolele , ĩ a kalipaloö ha , ĩ töpönö Teusö ta wäsäma .
61002001	Kolo töpö na ai töpönö Teusö a kai a wäsä holisimo tikiliapaloti kua noai na , ai töpönö kamakö na ĩ na Teusö ta wäsä holisimo tikiliapaloti kua kuki kitä . Holisii ta wäsä kuköma , ai töpönö ĩ ta hininö nö , ĩ töpö isi waniho opa kuki kitä . Ta wäsä holisimo wi , Jesus pata tänö ĩ töpö sua konö noai , ĩ töpönö Jesus a kateha nö , ' Jesus a pitili mai kitäö ! ' ĩ na töpö holisi wäoti wi , ĩ na ĩ töpö kuu kitä . Ĩ na töpö kuu ha , ai õsi töpö pea soatio wi , ĩ tä uli ha Teusö anö ĩ töpö simöa pasiki kitä .
61002002	Ta wäsä holisimo sinomoti wi , ĩ töpönö hiopö tä thatala apati ha , ai töpö satehe epii töpönö hiopö tä thatala apa naio kuki kitä . Ĩ töpö holisimo opati ha , ai töpö aiki , ' Jesus ta holisi ipö ' ĩ na ai töpö thaa totia apömani kitä . Jesus ta pitilia apa kule maaki , ĩ na ai töpö kuu hãkikio opa kitä .
61002003	Teusö ta wäsä holisimo sinomo wi , ĩ töpönö noa tä pi ipa päo salo , ta wäsä sinomoö . Holisi ta wäa päkö nö , kamakö na noa tä naka totili kitä . Teusö aiki , ' Ĩ töpö wanisala apati kutenö , ĩ sa töpö peama totio pia salo ' sutu ha Teusö a pi kuu toitio noai , ĩ ta kua soa . Teusö a napalo soatio kutenö , ai õsi töpö pepalo sinomoti wi , ĩ tä uli hamö töpö simöa totiki pia salo .
61002004	Ãju töpönö wanisala tä thaa noai , Teusö anö ĩ töpö toköapama kõo maama . Töpö pea sinomoti wi , ĩ tä uli hamö Teusö anö ĩ ãju töpö simönö nö , mumi mumi tä mötali na töpö õkama titiköma . Waiha Teusö aiki , ' Wanisala wa tä thaa noai , ĩ tä noa na wa pea soatio kitäö ! ' ĩ na sanöma töpö pewö na Teusö a kuu piale , ĩ tä wakala kupo paio mi tä , mumi mumi tä mötali na ĩ ãju töpö titia paia päa kule .
61002005	Sutu ha sanöma töpönö wanisala tä tha apati noai , Teusö anö ĩ töpö toköapama hö̃töo kõo maama . Töpö wanisala apati noai , ĩ töpö hai ĩ tä uli ha tuu õkimomanö nö , ĩ töpö pewö nomamanöma . Noé a , ai 7 töpö , ĩ na töpö kui töpö totiapala sisama . Noé anö Teusö ta wäsä nö , ' Toitai ma tä thaa mi salo ' ĩ na a kuu sinomo noai ĩ a , kama ai 7 töpö , ĩ na töpö kui töpö nasi tupo pasio maama .
61002006	Teusö anö sotoma tili töpö sai pö , komoha tili töpö saipö , ĩ na töpö sai pö kui , Teusö anö ĩ töpö sai pö pewö ĩsia thamanöma . ' Wanisala tä thaa noai , Teusö anö ĩ töpö peama kua noai na , ĩ na huki wanisala tä thaa polai , ĩ na Teusö anö ĩ töpö peama kua hö̃töo kitäö ! ' ĩ na Teusö anö ĩ na sanöma makö pi thama pia salo , sutu ha ĩ na töpö kuati ha , Teusö anö ĩ töpö pewö matamanöma .
61002007	Ló anö toitai tä thaa sinomo noai , Teusö anö ĩ a noama asa nö , a sua kõo sisa asalöma . Ĩ töpönö hiopö tä thaa sinomo opa kutenö , Ló a pi honipama apatimae .
61002008	Ló anö toitai tä thaa sinomoti noai , ĩ töpö na ĩ Ló a pilia naia soa tä , ĩ töpönö hiopö tä tha apati noai , Ló anö ĩ tä hini waikioö , tä taa wania apöpasoö , ĩ na Ló a wani kuati nö , ĩ tä wakala pewö na a õsi salia kuköma .
61002009	Önö kutenö , Teusö a thapo wi ĩ töpö pea tä , Teusö anö ĩ töpö sua taö öpa kõoö . Ĩ na tä kua tä , hiopö tä thaa pasitio wi , Teusö anö ĩ töpö sua pasio kõo mii . Teusö anö ĩ töpö toköapama mi kui na , ĩ na tä kua wi , Teusö anö ĩ tä taö öpaö . Ĩ töpönö wanisala tä tha apati ha , Teusö aiki , ' Wanisala wa tä thaa noai , ĩ tä noa na pe epii wa pea soatio kuki kitäö ! ' ĩ na Teusö a kuu piale , ĩ tä wakala kupo paio mi tä , Teusö anö ĩ töpö uni huölö nö , töpö peamati kule .
61002010	Hiopö tä thaa pi topa apa wi , ĩ töpö aiki , ' Teusö sa hini wani ipö saiö ! ' ĩ na ĩ töpö kuu wi , Teusö anö ĩ töpö peama totio opa pasio kitä . Teusö ta wäsä holisimo sinomoti wi , ĩ töpö pi kilihipo mi . ' Pata sa hö̃tö waikiwöö ! ' ĩ na ĩ töpö pi kuu salo , ai töpö a haö hini mi . Hi tä hẽtu ha töpö kupoli , ĩ töpö a kateha wanisala apatii .
61002011	Teusö ta wäsä holisimo opati wi , ĩ töpö na ãju töpö loteteapalo satia apa kule maaki , ãju töpönö hi tä hẽtu hamö töpö kupoli , ĩ töpö a kateha hiopöa pasio mi . Teusö a na ĩ ãju töpö waloiki nö , ' Ĩ töpö hiopöa apati thaliö ! ' ĩ na ãju töpö kuu mi .
61002012	Uli tä uli hamö salo pö pi moti kui na , ĩ na Teusö ta wäsä holisimo wi , ĩ na ĩ töpö pi moti kuö naiwö . Salo pö pi hatuku mi ipii , ĩ pö nasö sukö nö , ĩ pö sä wi , ĩ tä kua . Teusö ta wäsä holisimo wi , ĩ töpö pi hatukua mi ipö maaki , ai töpö a kateha apa sinomoö . Salo a säpa kua wi na , ĩ na Teusö anö ĩ töpö maa thaa hö̃töpamani kitä .
61002013	Ĩ töpönö ai töpö peama noai , ĩ tä noa na Teusö anö ĩ na ĩ töpö peama thama totiatalo opa hö̃töo kuki kitä . Wakala pa ĩ töpönö wanisala tä thatala apati wi , ĩ tä na kama töpö puko opatii . Kamakö na ĩ töpö iapalo naia tä , ĩ töpö holisimo pi topa apa sinomoti salo , wanisala tä thaa pi kilihi ipö . Ĩ töpönö ai töpö õsi wanisalama tolea apa salo , makö iapalo wi , ĩ tä sai makokopo totio mi .
61002014	Ĩ töpönö ai tiko tä suö talalö nö , a nö thaö pi topa sinomo opaö . Ĩ na ĩ töpö kuati wi , ĩ töpönö wanisala tä thaa mapo mi . Ĩ töpönö ai töpö pi mosawi mi ipii , ĩ töpö mönama sinomoö . Ĩ töpönö wani tä pi ipa sisaö . ' Kamakö wanisala apatiwö ' Teusö anö ĩ na ĩ töpö noa thaa wi tä kua .
61002015	Pili tiso salili ipii , ĩ tiso hamö töpö huu totio mai , pili tiso hanone , ĩ tiso hamö ĩ töpö ekuiki nö , töpö monöti kule . Peoo a hai ĩ pelupö Palaão a hai ĩ tiso ha ĩ töpö huu nömöa kule . Palaão anö wani tä sua pi topa päo wi tä na wanisala tä thama .
61002016	Wanisala tä thaö ha , Palaão a na kapalu a kui na , ĩ na puhu a kui , ĩ a hapalo nö , ' Wanisala wa tä thaa totioma ' a kuuma . Sanöma tä hapalo kuu wi na , ĩ na puhu a hapalo kuu nö kiliaö ha , Palaão anö wanisala tä thaa osemo opati wi , ĩ tä maa kopasoma .
61002017	Maa tuu hikita sinomo noai , ĩ taka na maa tuu weheki , taka hãsitia totiki , ĩ na ĩ tuukö hãsitia kua totia kukö noai na , töpö holisimo opa wi , ĩ na ĩ töpö kua hö̃töo kuki . ' Maa tä hälä pia kuleö ! ' wa pi kuu kule maaki , tiko hamö ipoko tänö ilasi tä saläa lälöma , tä maa hälä mi kui na , ĩ na ĩ töpö kua hö̃töoö . Mumi mumi tä pata kuamö kule hamö , ĩ hamö Teusö anö ĩ töpö hilakö taso pia salo .
61002018	Ĩ töpönö ta wäsä isi waniho opa päo nö , ' Makö pi mosawipamani pia salo , ĩ sa ta hasuluama kuleö ! ' ĩ na ĩ töpö kuu hö̃töa kule maaki , kama töpö pi saimo nö , ta kateha päoö . ' Wa tä thaa pi topale , ĩ wa tä thaö ha , wanisala mai kitä ' ĩ na ĩ töpönö ĩ ai töpö noa thaa sinomoö . Ĩ töpönö ĩ tä thaa pi topa apa wi , ĩ tä hiopöa apöle maaki , ĩ töpö aiki , ' Ĩ tä hiopö pasi mai kitä ' ĩ na kama töpö kuu . Ĩ töpö holisi wäo sinomo wi , ĩ töpönö hiopö tä thaa pi topa apati päo salo , ai töpö mönama apati päoö . Wanisala tä tha apati wi , ĩ tä pi na ai töpö tokömö kua piale , ĩ töpö nakalö nö , ĩ töpö mönama sinomoti päoö .
61002019	Ta wäsä holisimoti wi , ĩ töpö aiki , ' Sa ta wäsäti wi , ĩ ma ta hini salo , wa tä thaa pi topa wi , ĩ wa tä thaapöö ! Ai tänö wa wasu läo wi tä kua mai kitäö ! Ai tänö wa simöa läo mai kitäö ! ' ĩ na ĩ töpö kuu totia kule maaki , hiopö tä thaa wi , ĩ tänö ĩ töpö simöa sinomoö . Pi naka . Toitai wa tä thaa sinomo wi ĩ tänö wa simöa sinomoö ha , toitai wa tä thaa lapa apöpasoö . Ĩ na tä kua tä , wanisala wa tä thaa sinomo pasio wi , ĩ tänö wa simöa sinomoö ha , wanisala wa tä thaa sinomo pasitioö .
61002020	Jesus Cristo pata tänö sanöma makö täapa kõo läo wi , ai töpönö ĩ a taö öpa kutenö , Teusö a thapo pasio mai ĩ töpönö ai töpö õsi samiamati wi , ĩ tä pi na Jesus a taö öpa wi ĩ töpö toköa soa asasolöö . Önö kutenö , õsi samiamati wi ĩ tä pi na ĩ töpö toköa waikisolöma maaki , waiha õsi samiamati wi ĩ tänö ĩ töpö õsi kai sapa kopalotö nö , töpö simöa kõköma , ĩ töpönö hiopö tä thaa satia kõoö ha , ĩ töpö kua sapa kõki ke kutenö , tä wanisala satia apaö . Ĩ töpö kua somatio noai , ĩ tä wanisala apa waikitioma maaki , ĩ töpö kua nömöa kotale , ĩ tä wanisala satia apaö .
61002021	' Ĩ na wa kuaö ha , wa totiatalo opa kitäö ! ' Teusö ta kuu wi , ĩ töpönö ĩ ta hini maama aköna , Teusö anö wani ipii ĩ töpö peama noa kipi . Teusö anö makö noa thaa wi , ĩ ta topa apöle , ĩ töpönö ĩ ta hini waikio noai maaki , ĩ ta hinia maahe nö , töpö sapa kopasoma , Teusö anö pe epii ĩ töpö peama kitä .
61002022	Ĩ na ta kuu wi ta kua : ' Pole a suapaloma ha , ĩ sua sua tä paa pa pole a waloa sapa kõkö solöö . Kusi a sanumoa waikitasoma maaki , samio opa pa a paa kua soataki ' ĩ na ta kuu wi ta kua . Ĩ kökö kua kua wi na , ĩ na ĩ töpönö Teusö ta hini maa kupaso noai , ĩ na ĩ töpö kua kua naioö .
61003001	Makö pi ipa wi ĩ ipa pö ! Kamakö na waheta sa tä simöa waikipali kipili . Huki ai sa tä waheta sãököa kopalö nö , sa tä waheta sãökama simöpa kota päta pia kule . Makö naa hetehea paitamani , makö pi motimo mi , ĩ na makö pi thama pia salo , polakapi waheta sa tökö sãököpalöma .
61003002	Sutu ha Teusö a thapo noai ĩ töpönö Teusö a kai a wäsä sinomo noai , ĩ ma ta hiniti noai , ĩ tä na makö pi motimo maapöö ! Jesus pata tänö makö täa koni wi , ĩ anö kamakö na töpö simönö noai , ĩ töpö kuu noai , ĩ tä taö naio soatiopököö ! Jesus anö ĩ töpö noa thaa noai , ĩ töpönö kamakö na ĩ ta wäsä nömöo noai , ĩ tä na pö pi motöo tihöö !
61003003	Sa kuu piale , ĩ tä na makö pi hatukua soataikiö ! Jesus a huu kõo pia tä , ai töpönö wanisala tä thaa pi topa apa wi , ĩ töpönö ĩ wanisala tä thaa sinomo wi , ĩ töpö hapalo pi wasöa apati kitä . Ĩ töpö hapalo pi wasöa apati nö ,
61003004	' Jesus aiki , “ Waiha hi masita tä uli ha sa huu kõo kitäö ! ” ĩ na a kuuma maaki , a huu kõa mane . Witi hamö ĩ a kua kõa soaköma ? ' ĩ na ĩ töpö kuu nö , ' Kamakö hai ĩ nö patapö töpö noma waikisomaö ! Teusö anö hi masita tä uli thapalö noai , ĩ somi tä sai tä hi masita tä uli kuo soata kuo noai na , ĩ na tä kua kua soatio päoimama matatä ' ĩ na ĩ töpö kupaloö .
61003005	Ĩ na ĩ töpö kupaloti maaki , sa kuu piale , ĩ töpönö ĩ tä taö mapasoma . Pi naka . Sutu upa Teusö a hapalo nö , hi masita tä uli pata , hutu mosökö pata , ĩ na tökö pata kui , Teusö anö ĩ tökö pewö thapalöma . Maa tuu komo ha hi masita tä uli kuo somama . Ĩ na tä kua tä , tä uli hösöka nömöpasoma . Tä uli hösöka nömöpasoma , ĩ tä uli kasö pewö hamö maa tuu pewö kua iotokötasoma . Ĩ na tä kua tä , Teusö anö hi masita tä uli pata thaa waikipalö noai ha , waihakö nömöwö , maa tuu õkimoa nömömanöma . Tuu pata õkimoa nömömanö nö , sanöma töpö nasi pewö pata tupamanöma . Huki töpö hapalo pi wasöa apati wi , ĩ tuu õki pata na ĩ töpö pi motipo pi topa apa päa alu kule .
61003006	
61003007	Ĩ na tä kua tä , masita tä uli pata , hutu mosökö pata , ĩ na tökö pata kui , ĩ tökö pata waniapo mane . Teusö a pinö ĩ tökö pata waniapo maa kule . Huki ĩ na tä kua maa kule maaki , waiha Teusö a hapalo kõköma , koa taka pata simöpalö nö , hi masita tä uli ĩsimani , Teusö a thapo pasio mai , ĩ töpö ĩsia naimani , ĩ na Teusö anö ĩ na tä thama kõo kitä .
61003008	Ipa noi pö ! Sa kuu piale , ĩ tä na makö pi motimoti maikiö ! Teusö pata tä pi aiki , ' Sami mumi mumi tä kui na , ĩ na inama tä satehe epii , 1.000 tä inama kui , tä inama kuö hö̃tö pätawö ' ĩ na Teusö pata tä pi kuu . Ĩ na tä kua tä , ' Satehe epii , 1.000 tä inama kui , tä inama kui na , ĩ na sami tä mumi kuö hö̃töwö ' ĩ na Teusö a pi kuu .
61003009	Ĩ na tä kua tä , ai töpö aiki , ' “ Waiha sa huu kõo kitäö ! ” ĩ na Jesus a kuuma maaki , tä tetepo opa päle ' ĩ na ai töpö pi kuu . Ĩ na ai töpö pi kuu pasia kule maaki , Teusö pata tä na tä tetepo paia mane . Sanöma makö na a pi tapoapaloti päo salo , a opimo päa kule . ' Ipa sanöma töpö pewönö wanisala tä thaa wi , ĩ töpönö ĩ tä hosa haiatalo mi salo . Töpö nomano nö , töpö pepalo pasitio wi , ĩ tä uli na ĩ töpö huu pasio maapöö ! ' ĩ na Teusö a pi kuu salo , Jesus pata tä walo kõo haio mi päwö .
61003010	Ai töpö motio opa pa , a thomömo wi ĩ a walo kua wi na , ĩ na sanöma töpö motio opa kuo hö̃töo pa , ĩ na Jesus pata tä a waloa kua hö̃töa kõköpö , tä wakala kua hö̃töa päle kitäö ! Ĩ na tä kua tä , hi tä hẽtu pata ha pe epii ta pata lalupalo opa lasoa tä , hi tä hẽtu pata ha tökö pata kupoli , ĩ tökö pewö pata maa soatasoö , hutu mosökö pata , hi masita tä uli , ĩ tökö pewö pata ĩsia soatasoö , hi masita tä uli , hii ti , salo pö , ĩ tökö pewö pata maa soapasoö , ĩ na tä uli kua kitä .
61003011	Ĩ tä uli pewö mapo piale , ĩ ma tä taö pole kitä manu kule , Teusö ma thalö nö , toitai ma tä thaa sinomopököö !
61003012	Teusö ma walo taa totio kõoö ! Jesus aiki , ' Ipa ai töpö kasiapalo totio läoö ha , lope epii sa waloa kõki kitäö ! ' ĩ na Jesus a pi kuu manu kule , makö kasiapalo totio hö̃töo läoö ! Jesus a walo kõo piale , ĩ tä wakala kua kõki ha , hi tä hẽtu pata hamö tökö pewö pata kupoli , koa taka patanö ĩ tökö pewö pata ĩsilo nö , tökö pewö pata maa totipaso kitä . Masita tä uli pata , sitikali kökö pewö pata , pili motokö naiwö , pilipoma a naiwö , ĩ na tökö pewö kui , wake wake tä patanö ĩ tökö pewö ĩsiso kitä .
61003013	Ĩ na tä kua totio kitä maaki , Teusö aiki , ' Tute hutu mosökö , tute masita tä uli , ĩ na tökö kui , sa tökö thaa nömöpali kitäö ! ' ĩ na Teusö a kuuma . Teusö ma thapo wi ĩ makö aiki , ' Ĩ pitili ta ' ĩ na makö pi kuu nö , Teusö anö tä uli tutei tä uli thaa nömöo piale , ĩ ma tä taa lätia kule . Ĩ tute tä uli na toitai tä thaa wi ĩ tä kuo soatio kitä .
61003014	Ipa pö ! Önö kutenö , Jesus a walo kõo piale , ĩ tä na makö mamo läa läiki nö , makö kasiapalo läopöö ! Makö kasiapalo läo nö , Jesus a walo kõa tä , ' Wa õsi sami mi , wa õsi ausi ipö waikiwö , kamisa na wa noimo läoö , ai sanöma töpö na wa noimo naioö , ĩ na wa kuati kuleö ! ' ĩ na Jesus ma thama totio hö̃töo läopököö !
61003015	' Sanöma töpönö sa thapo haiatalo mi salo . Ĩ sa töpö sua pi topa kõa kuleö ! ' ĩ na pata tä pi kupaloti salo , a opimo päa kule . Ĩ tä na pö pi motimo tihöö ! Ĩ tä pi tolewö na kamakö hai ĩ noi tä Paulo a wäo hö̃töoma . Teusö anö Paulo a pi taopamanöma , Paulo anö ĩ ta kateha nö , tä waheta sãöka soapalö nö , kamakö na ĩ tä waheta simöa soalöma .
61003016	Ai töpö na Paulo anö tökö waheta sãökama simönö noai , ĩ tökö waheta sãökama pewö na ĩ ta wäsä naioma thali . Paulo anö tä waheta sãököpalö noa thali , ĩ ma tä waheta pewö hini totio maa noa thaliö ! Paulo anö tä waheta simöpalö noa thali , ĩ tä waheta na ai ta kule ĩ tä na , ' Wi na ta kua alu kule taka ? ' ĩ na makö kupalo päo noa thaliö ! Ai töpö pi hatukupo mi ipii , ' Jesus a pitili ' ĩ töpö pi kuu totio mi ipii , ĩ töpönö Paulo a kai hini totio mi kutenö , kama töpö pi saimoa pälasopama thaliö ! Kama töpö pi saimoa pälo nö , Paulo anö tä sãököpalö noai , ĩ töpönö ĩ tä waheta wäsä makokopo maa noa thaliö ! Teusö tä waheta na ai ta kule , ĩ töpönö ĩ ta wäsä makokopo mi nai soatawö . Ĩ ta wäsä makokopo naitio mi kutenö , ĩ töpö peamamo pasio kitä . Töpö pea soatiopö tä uli hamö ĩ töpö huu pasio kitä .
61003017	Ipa pö ! Sa kuuhe , ĩ ma tä taö totia waikia kule . Önö kutenö , pö mosaia totikiö ! Teusö ta hini pasio mai , ĩ töpönö hiopö tä thaa wi , ĩ töpö a hini maikiö ! Ĩ ma tä holisi a hini kuköma , ' Jesus a pitili ' makö pi kuu totio wi , ĩ tä mataso matimöö !
61003018	Ĩ na makö kuati maapöö ! Ĩ na makö kua totio mai , Jesus anö makö totiapala apati wi , ĩ tänö makö pata totisolöpököö ! Kamakö hai ĩ Jesus Cristo pata tänö makö täa koni wi , ĩ ma taö öpöle , ĩ tänö makö pata naioolöpököö ! Jesus a na kamakö pewö aiki , ' Wa totiatalo opawöö ! ' huki ĩ na makö kuu , waiha ĩ na makö kuta kutamo sinomotii , ĩ na makö kuu soatiopököö !
62001001	A haö wi , ĩ Jesus a , ĩ sama wäsä kule . A haö wi , ĩ anö õsi temöama wi , ĩ a . Hi masita tä uli kua paia mi tä , ĩ a kuo somama . Ĩ a kuo soma noai , ĩ sama hini kipili . Ĩ sama tapa kipili . Ĩ sama möö nö , sama höpöa kipili .
62001002	Õsi temöama wi , ĩ a tapamonasoma . Kama temöo soatio noai , pö̃ a na a kuo soatio noai , kamisamakö na ĩ a tapamono nö , ĩ sama tapa nö , kamakö na ĩ sama wäsä kule .
62001003	Ĩ sama tä tapapili , ĩ sama ta hinipili , kamakö na ĩ sama ta wäsä kule . Pö̃ a , pelupö Jesus Cristo a , ĩ na kilii töpö na samakö noia apa kutenö , ' Ĩ töpö na makö noimo naiopököö ! ' ĩ na makö pi thama pia salo , sama ta wäsä kule .
62001004	Samakö pi mönaha totio opa kuköpö , ĩ sama ta wäsä wi , ĩ sa tä sãököpalö nö , kamakö na sa tä simöpa pia kule .
62001005	Jesus Cristo anö ta wäsäpili , kamakö na ĩ sama ta wäsä tolea pia kule . Teusö a pi hatuka apa , a topa apa sinomoö , ĩ na Teusö a kua kutenö , ' Teusö a wakala toita apö ' ĩ na Jesus a kuu kipili . Teusö anö wanisala tä thaa mi kutenö , ' Teusö a na mumi mumi tä kua mai kitä ' ĩ na Jesus a kuu kipili .
62001006	Önö kutenö , mumi mumi tä na wanisala tä thaa wi , ĩ a wani kua wi na , ĩ na kamakönö wanisala ma tä thatima , ' Teusö a na sa noimo totia apa kule ' ĩ na makö kuu kitä maaki , makö pitilimo totio opa hãto mai kitä . Makö holisimo päoö .
62001007	Wakala tä na Teusö a kua sinomo kuo wi na , ĩ na makö kua hö̃töa tä , Jesus a thapo wi ĩ töpö na makö noimo topa apa kitä . Wakala tä na Teusö a kuo sinomo salo , wanisala tä taa wani , ĩ na Teusö a kua wi na , ĩ na makö kua hö̃töa tä , Teusö pelupö Jesus anö makö õsi ausia totipamani kitä . Jesus a iä pö kupasoma salo , wanisala ma tä thaa noai , ĩ tä pewö hosa totilö nö , makö õsi ausia totipamani kitä .
62001008	' Hö . Wanisala sa tä thaa tai mi . Sa wanisala mai kitä ' makö kuu tä , makö mönao sapamoö . Makö pitilimo mi .
62001009	' Awai . Wanisala sa tä thama ' ĩ na makö kuu totioö ha , wanisala ma tä thaa noai , Teusö anö ĩ tä noa täa kõo mai kitä . Teusö a pitilimo opaö , a makoka apaö , ĩ na Teusö a kua kutenö , wanisala ma tä thaa noai , ĩ tä noa täa kõo mai , ĩ wanisala tä pewö hosalö nö , makö õsi ausia totipamani kitä .
62001010	' Wanisala sa tä thaa maa thaliö ! ' ĩ na makö kuu hö̃töo tä , ' Teusö a holisi . Teusö anö sa mönama päoö ' ĩ na makö pi kuu päoö . Ĩ na makö pi kuu nö , Teusö ma hini mi sinomo päwö salo , ' Wanisala sa tä thaa maa thaliö ! ' ĩ na makö pi kuu päoö .
62002001	Ipa ulu pö ! ' Wanisala ma tä thaa maiki ! ' ĩ na sa kuu pia salo , hi waheta sa tä sãököpalö nö , kamakö na sa tä simöpa pia kule . ' Wanisala ma tä thaa maiki ' ĩ na sa kuuhe maaki , wanisala wa tä thaö ha , Jesus Cristo a hapalo läatalo hö̃töo kitä . Wanisala tä thaa mai , ĩ anö makö noama pia salo , pö̃ a na ĩ a hapalo läatalo kitä .
62002002	Kamakö , masita tä uli pewö hamö töpö pilio wi , ĩ töpö solo , ĩ na kamakö pewö wanisala wi , ĩ tä na Teusö a hĩso kule maaki , Teusö a hĩso maa kopamani pia salo , Jesus a säpamonasoma .
62002003	' Ĩ naköö ! Ĩ na wa kuapö ! ' ĩ na Teusö a kuu wi , ĩ ma ta hini totia tä , ĩ tökö sisawö , ' Teusö sa taö ' ĩ na makö kuu sisaö .
62002004	' Ĩ na wa kuapöö ! ' ĩ na Teusö a kuu wi , ĩ wa ta hini mi tä , ' Teusö sa taö ' ĩ na wa kuu kule maaki , wa holisi kuu pätioö . Wa pitilimo mi ipö nö kiliwö .
62002005	Teusö wa kai hini kuköma , Teusö wa pi ipa wi , ĩ wa . Teusö wa kai hini tä , ' Teusö a na sa kuo soatio wi ĩ sa ' ĩ na wa kuu kitä .
62002006	' Teusö a na sa kuo soatio wi ĩ sa ' ĩ na wa kuu manu kule , Jesus a kua noai na , ĩ na wa kua hö̃töopöö !
62002007	Kamisanö makö pi ipa wi , ĩ pö ! ' Ĩ na makö kuapöö ! ' ĩ na Teusö a kuu wi , kamakö na sa tä sãöka pole , ĩ ta tute mai kitä . Somi tä ĩ ma ta hini waikioma . Somi tä sai tä Teusö ma ta hini tä , ' Ĩ na makö kuapöö ! Makö wanihaso mai , makö noimaso totihoö ! ' ĩ na Teusö a kuu wi , somi tä ĩ ma ta hini waikioma .
62002008	Ĩ ma ta hini waikioma maaki , kamakö na ĩ sa ta sãöka pole , ĩ ta tutea hö̃töa . ' Ai wa töpö noimaö ! ' ĩ na Teusö a kuu noai , Jesus Cristo a tapamono nö , ĩ ta makokoa totipalöma . Jesus anö töpö noima totio wi , ĩ tä tamananö nö , ' Ai wa töpö noima totiopöö ! ' Teusö a kuu noai , ĩ ta makokoa totipalöma . Wakala tänö tä uli pewö hatukama kua wi na , ĩ na Jesus hai , ĩ wakala tä sai , ĩ anö töpö pi hatukama hö̃töa waikia kule . Pi motöama wi , ĩ mumi mumi tä mapo waikia kule . Ĩ na tä kua kutenö , Jesus anö ai töpö noima kua noai na , ĩ na makö kua hö̃töoö . Ĩ na Jesus a , kamakö , ĩ na kilii makö kua salo , ' Kamakö na sa tä sãöka pole , ĩ tute tä sai a ' sa kuuhe , ĩ pitili ta .
62002009	Au ai wa tä wanipo tä , ' Sa pi hatukua waikia kutenö , Teusö a na sa topa apa kule ' ĩ na wa hole kuu nö , wa pi motöa soale . Mumi mumi tä na wa kua soale .
62002010	Au ai wa tä noima tä , wa pi hatukua sisaö . Ĩ tä , wakala tä na wa kua sisaa . Wakala tä na wa kua kutenö , wanisala wa tä thaa mai kitä .
62002011	Mumi mumi tä na wa huu tä , wa tä tapa mi kutenö , wa monö kua wi na , au ai wa tä wanipo tä , ĩ na wa kua hö̃töoö . Wa pi hatukupo mai kitä . Mumi mumi tä na wa kua kutenö , wa pi moti ipö .
62002012	Ipa ulu pö ! Makö wanisala wi , Jesus Cristo anö ĩ tä noa thaa waikipalöma kutenö , hi waheta sa tä sãököpalö nö , kamakö na sa tä simöa pia kule .
62002013	Pata pö ! Hi masita tä uli kua paia mi tä , a pata kuo somatio noai , ĩ ma pata taö waikia kutenö , hi waheta sa tä sãököpalö nö , kamakö na sa tä simöpali ke . Hĩsa pö ! A wani wanisala apa wi , ĩ ma utitipamanöma kutenö , kamakö na hi waheta sa tä simöpali ke .
62002014	Ulu pö ! Kamakönö pö̃ Teusö ma taö waikia kutenö , kamakö na hi waheta sa tä simöpali ke . Pata pö ! Masita tä uli kua paia mi tä , a kuo somatio noai ĩ ma taö waikia kutenö , kamakö na hi waheta sa tä simöpali ke . Hĩsa pö ! Makö kasiapalo opa nö , Teusö ma kai a hini sinomoti nö , a wanisala apa wi , ĩ ma wani utitipamanö nö , ĩ na makö kuaö ha , kamakö na hi waheta sa tä simöpali ke .
62002015	Hi masita tä uli ha Teusö a na töpö waio wi , ĩ töpö kua wi na , ĩ na makö kua pi topa maikiö ! Hi masita tä uli ha wanisala tä kuo wi , ĩ ma tä pii maikiö ! Wanisala tä na makö pi wasiso opaö , pili makö mamokönö tä tapa wi ĩ tä na makö pi wasiso opaö , ' Wani sa tä thapo opa asawö . Kama sa pi saimo nö , sa tä thaa taö öpa asa wi ĩ sa ' ĩ na makö pi kuu , ĩ na makö kua pi topa apa tä , Teusö ma uöma mi . Teusö a na töpö waio wi , ĩ ma töpö uöma pasio päoö . Ĩ na tä kuaö ha , hi masita tä uli ha wanisala tä kuo wi , ĩ ma tä pii tä , kamakö hai ĩ pö̃ Teusö ma pii mai kitä .
62002016	
62002017	Hi masita tä uli matasoö , masita tä uli ha wanisala tä na wa pi wasiso opa wi ĩ tä matasoö , ĩ na tä maa kutaso kitä maaki , Teusö a kai a hini wi , ĩ töpö mapo mai , Teusö a na töpö kuo soatio kitä .
62002018	Ipa ulu pö ! Jesus Cristo a huu uöho waikia kule . ' Cristo a huu paio mai ha , Cristo a wanipo opa wi , ĩ a wani huu paio kitä ' ĩ na ma ta kuu hinima . Huki , Cristo a wanipo opa wi , ĩ töpö satehe epii töpö hupalo waikia salo , ' Jesus Cristo a huu uöho waikia kule ' ĩ na makö pi kuu kule .
62002019	Cristo a wanipo wi , kamakö na ĩ töpö kokamo naitioma maaki , ĩ töpö kokamo matasoma . Jesus a thapo naio maama kutenö , ĩ töpö hai , ĩ kamakö pewö kuo maama . Ĩ na tä kuaö ha , ĩ töpö hulasolöma . Jesus a thapo naioma aköna , kamakö na ĩ töpö kua naia soala pi . Ĩ töpö hulasolöma kutenö , ' Ĩ töpö hai , ĩ kamakö pewö mai kitä ' ĩ na makö pi kuu matatä .
62002020	Kamakö na Cristo anö Teusö a õsi kua tolele , ĩ a lisipamanöma kutenö , pitili tä na makö pewö pi moti mi .
62002021	' Pitili tä na ĩ töpö pi moti soa salo , ĩ töpö na waheta sa tä simöpa pia kule ' ĩ na sa pi kuu maama . ' Pitili ma tä taö waikia salo , kamakö na hi sa tä waheta simöpa pia kule ' ĩ na sa pi kuu totioma .
62002022	A holisi wani wäo wi , ĩ a hapalo nö , ' Jesus hai , Teusö anö a simönö nö , a kaikanapalö noai , ĩ a mai kitä ' ĩ na a holisi kutii . Ĩ aiki , Cristo a wanipo opa wi , ĩ a . ' Teusö a hai , ĩ Jesus a hai ĩ pö̃ a mai kitä . Jesus a hai , ĩ Teusö a hai ĩ pelupö a mai kitä ' ĩ na ĩ a holisi kutii .
62002023	' Jesus a hai , ĩ Teusö a ulupö mai kitä ' ĩ na ai tä kuu wi , ĩ anö Teusö a thapo mai kitä . ' Jesus a hai , ĩ Teusö a hai ĩ pelupö a ' ĩ na ai tä kuu wi , ĩ anö Jesus a thapoö .
62002024	Somi tä , pitili ma ta hini noai , kamakö na ĩ ta kuo soatiopököö ! Somi tä , ma ta hini noai , kamakö na ĩ tä kuo soatioö ha , pö̃ Teusö a , Teusö a hai ĩ pelupö a , ĩ na kilii töpö na makö kuo soatio kitä .
62002025	Ĩ töpö na makö kuo soatio wi , ĩ makö na , ' Makö õsi palimipali kitä ' ĩ na Cristo a kuuma .
62002026	Jesus a thapo mai , ĩ töpönö makö mönama pia salo . Ĩ sa töpö a kateha nö , hi waheta sa tä simöpa pia kule .
62002027	Ĩ töpönö makö mönama pia salo maaki , kamakö na Cristo anö Teusö a õsi kua tolele , ĩ a lisipamanöma kutenö , kamakö na Teusö a õsi kua tolele , ĩ a kua soatia . A kua soatia kutenö , ' Ai tänö makö pi hatukupama mi salo ' ĩ na pö pi kuu ti ! Teusö a õsi kua tolele , ĩ anö kamakö õsi na tä pewö a kateha nö , makö pi hatukupama waikia kule . Kamakö õsi na ta kateha wi , ĩ pitili ta . Ĩ na tä kuaö ha , Teusö a õsi kua tolele , ĩ anö ta taöma wi , ĩ ta hini totioheö ! Cristo a na makö kuo soatio naiopököö !
62002028	Ipa ulu pö ! Cristo a na makö kuo soatiopököö ! Cristo a na makö kuo soatioö ha , a tapamo kõa tä , makö pi kiliho mai kitä . Cristo a huu kõa tä , makö pi kiliho mi salo , ' Wi na sa kuapö taköö ! ' makö pi kuu mai kitä . Makö mömo kili läo mai kitä .
62002029	' Teusö anö wanisala tä thaa tai mi . A topa apaö ' ĩ na makö kuu manu kule , wanisala tä thaa mai , a topa apaö , ĩ na ai tä kuaö ha , ' Ĩ a hai , Teusö a hai ĩ pelupö a ' ĩ na makö kuu hö̃töo kitä .
62003001	Pö̃ Teusö anö makö pii totio wi , ĩ tä na pö pi tapotikiö ! Makö pi ipa salo , ' Ipa ulu maköö ! ' ĩ na kamakö na ĩ na Teusö a kuutoö . Kamakö hai , Teusö ulupö makö waikiwö . Teusö a thapo mai , ĩ töpönö Teusö a taö maama kutenö , kamakö taö hö̃töa mi . ' Jesus a thapo wi ĩ töpö hai , ĩ Teusö ulupö töpö ' ĩ na ĩ töpö pi kuu mi .
62003002	Kamisanö makö pi ipa wi , ĩ pö ! Huki Teusö ulupö makö waikiwö . ' Waiha , Teusö tä uli ha ĩ na sa kua kitä ' ĩ na makö kuu tai mi maaki , ' Jesus Cristo a huu kõa tä , Jesus a kui na , ĩ na sa kua hö̃töo kitä ' ĩ na makö kuu taö öpaö . Kamakönö Jesus ma tapa totio kitä . Ma tapa totio salo , Jesus a kui na , ĩ na makö kua hö̃töo kitä .
62003003	Jesus Cristo a hai , hiopö tä thaa tai mi . ' Aitaköö ! Jesus a kui na , ĩ na sa kua hö̃töo kitä ' ĩ na wa pi kuti tä , Jesus anö hiopö tä thaa mi kua wi na , ĩ na hiopö wa tä thaa wani ipö hö̃töo kitä .
62003004	' Ĩ na wa kuapöö ! ' ĩ na Teusö a kuu wi , ĩ wa ta hini mi tä , wa wanisala apa kitä . Ĩ na tä kuaö ha , wanisala wa tä thaa tä , Teusö wa kai a hini mane .
62003005	Sanöma töpönö wanisala tä thaa wi , Cristo anö ĩ tä hosali pia salo , a tapamonasoma . Ĩ anö wanisala tä thaa taö mi . Ĩ na sa kuu wi , ĩ wa tä taö waikia kule .
62003006	Cristo a na wa kua soatia tä , wanisala wa tä thati mai kitä . Wanisala wa tä thati salo , Jesus Cristo wa taa maa noai kitä . Ĩ a na wa pi motöa soale .
62003007	Ipa ulu pö ! Makö mönama pia wi , ĩ töpö na pö pi mosawia totikiö ! Toitai tä thati wi , ĩ a topa apaö . Cristo a topa kua wi na , ĩ na ĩ a topa kua hö̃töoö .
62003008	Somi tä sai tä Sai tä sai patanö wanisala tä thatima , ĩ na a wani kua soatioö . Ĩ na tä kuaö ha , wanisala tä thati wi , ĩ a hai , ĩ Sai tä sai pata hai ĩ ulu a pasiwö . Sai tä sai patanö tä thaa wi , ĩ tä mapamani pia salo , Teusö a hai ĩ pelupö a tapamonasoma .
62003009	Teusö ulupö wa na Teusö a õsi kua tolele , ĩ a kua salo , wanisala wa tä thati mai kitä . Teusö ulupö wa kutenö , au hao a kua wi na , ĩ na wa kua hö̃töoö . Wanisala wa tä thaa pikitio mai kitä .
62003010	' Wanisala tä thati wi , ĩ a hai , Teusö ulupö a mai kitä . Ĩ a hai , ĩ Sai tä sai pata hai ĩ ulu a pasiwö . Teusö ulupö sai lö kui , ĩ na ĩ a kua mai kitä ' ĩ na makö kuupököö !
62003011	Somi tä , kamakö na ta wäsä nö , ' Makö wanihaso mai , makö noimaso totihoö ! ' ĩ na ma ta kuu hini waikioma .
62003012	Kãii a wani kua noai na , ĩ na pö kua ti ! Kãii a waninö Sai tä sai pata thapo noai , ĩ a wani kuoma kutenö , kama hai ĩ poosa a säpalöma . Pepala Kãii a waninö wanisala tä thatii , poosa anö toitai tä thaa asatioma , ĩ na tä kuaö ha , poosa a wanipo nö , a säpalöma .
62003013	Ipa ulu pö ! Jesus a thapo mai , ĩ töpönö makö wanipo tä , ' Häö . Wi na taka ? ' pö pi kuu tihöö !
62003014	Kamakö ai ĩ ma töpö noima salo , ' Sa nomano nö , pea sinomo wi , ĩ hamö sa huu piama maaki , huki Teusö anö sa õsi palimipamanö nö , sa õsi topa ' ĩ na makö kuu kule . Au ai wa töpö noima kutenö , ĩ na makö kuu kitä . Au ai wa töpö noima mi tä , wa õsi palimipo mai kitä . Wa nomano nö , peama sinomo wi , ĩ hamö wa huu kitä .
62003015	Au ai wa tä wanipo opa tä , sanöma tä nomama wi , ĩ nasimö wa . Sanöma tä nomama wi , ĩ a õsi wani palimipo pola nö kuno mai , ĩ a wani nomano nö , a pea hö̃töki kitä matatä .
62003016	Jesus anö makö noima kutenö , makö noama pia salo , a säpamonasoma . A säpamonasoö ha , ' Hãu . Ĩ na Jesus anö makö noima salo , ĩ na a kuama ' ĩ na makö pi kutasoö . Ĩ na tä kuaö ha , ' Ipa sa töpö noima salo , sa töpö noama nö , sa nomaso kitä maaki , ĩ sa töpö noama satimo opa kitä ' ĩ na makö kuu kitä .
62003017	Wani wa tä thapo opa wi maaki , au ai tä honimo opa tä , ' Tä wani honimo pasio päo ' ĩ na wa pi kuu tä , Teusö wa pii mi .
62003018	Ipa ulu pö ! ' Ai sa töpö noima apaö ' ĩ na makö kai kuu päatalo maiki . Makö pitilimo opa nö , ai ma töpö noima apa nö , ĩ ma töpö noamapököö ! Ĩ ma töpö täpäpöö !
62003019	Ĩ na ai ma töpö noima kuköma , Teusö a na makö walo tä , ' Sa pitilimo opa thaliö ! Teusö a na sa kili mi ' ĩ na makö pi kuu kitä .
62003020	' Sa tomöpo mi hãtoakö ' ĩ na makö pi kuu tä , makö õsi pi hatukua maaki , kamakö na Teusö a pi hatukua satia apa . Teusö anö tä pewö taö öpaö . ' Wi na ĩ a kua totioö ? ' ĩ na Teusö a pi kuu mi . Ĩ na tä kuaö ha , ' Teusö a na sa kili mi ' ĩ na makö pi kuu kitä .
62003021	Ipa pö ! ' Sa tomöpo mi ' ĩ na makö õsi pi kuu mi tä , Teusö a na makö kili mai kitä .
62003022	' Ĩ naköö ! Ĩ na wa kuapöö ! ' ĩ na Teusö a kuu wi , ĩ ma ta hini totiatalo opaö , Teusö ma pi mönahapama sinomoö , ĩ na makö kua salo , Teusö a na ma tä nakali wi , ĩ ma tä täli kitä .
62003023	Pi naka . Kamakö na Teusö a hapalo nö , ' “ Teusö a hai ĩ ulu a Jesus Cristo a pitili ! ” pö pi kuu totihoö ! Ĩ na makö pi kuu nö , makö wanihaso mai , makö noimaso totihoö ! ' ĩ na Teusö anö makö noa thaö .
62003024	Makö noa thaa nö , ĩ ai tänö ta hini totiatalo opa tä , Teusö a na ĩ a kuo soatio kitä . Ĩ a na Teusö a kuo soatio hö̃töoö kitä . Kamakö na Teusö a õsi kua tolele , ĩ a totoköma kutenö , ' Kamakö õsi na Teusö a kua soatioö ' ĩ na makö kutii .
62004001	Ipa pö ! ' Teusö sa kai a wäsäti wi , ĩ sa ' ai töpö holisi kuu wi , tä uli pewö hamö ĩ töpö satehe epii töpö hupalo opa waikia kule . Ĩ na tä kuaö ha , ' Teusö a õsi kua tolele , kamisanö ĩ sa thapo salo , sa ta wäsä wi , ĩ Teusö a kai ' ĩ ma ta kuu hini tä , ' Ĩ pitili ta ' ĩ na pö pi kuu soatoolö ti ! ' Teusö a õsi kua tolele , ĩ töpönö ĩ a thapo hãto mane . Teusö a kai a wäsä hãto mane ' ĩ na pö pi kuu paioö ! Töpö wäo wi , ĩ töpö na makö sömöka taa totia paiki nököö !
62004002	Makö sömöka taiki nö , ' Jesus a hai , Teusö anö a simöni wi , ĩ a . Teusö anö a simöni wi ĩ a hai , sanöma tä sai kupasoma ' töpö wäo wi , ĩ na ĩ töpö kuu ha , ' Awai . Teusö a õsi kua tolele , ĩ a kuu wi , ĩ töpönö ĩ ta wäsä nömöa kule ' ĩ na makö pi kuu !
62004003	Ai tä aiki , ' Jesus a hai , Teusö anö a simöni wi , ĩ a mai kitä . Teusö anö a simöni wi , ĩ a hai , sanöma tä sai kupo maa noai kitä ' ĩ na ai tä wani kuu ha , ' Ma . A wäo wi , ĩ anö Teusö a thapo mi salo , sai tä kuu wi , ĩ ta wäsä nömöa pasia päa kule . Teusö a kai a wäsä mane ' ĩ na makö pi kuu ! Cristo a wanipo opa wi , ĩ tä wani wäo paio nö , ' Cristo a hai , ĩ sanöma tä kupo maa noai kitä ' ĩ na tä kuu wi , ĩ ta wäsä nömöa pasia päa kule . ' Cristo a wanipo opa wi , ĩ tä wani huu kitä ' ĩ na ma ta kuu hini waikiopili nökö . Cristo a wanipo opa wi , hi tä uli hamö ĩ a wani huu waikia kule .
62004004	Ipa ulu pö ! Teusö a hai ĩ makö pasiwö . Kamakö õsi na Teusö a kua . Teusö a tai mio wi , ĩ töpö na sai tä sai pata kua pasile , ĩ a pata lotete epö maaki , kamakö õsi na a kule , ĩ a lotete sati ipö . Ĩ na tä kua salo , Jesus Cristo a wanipo opa wi , ĩ ma töpö utitia waikipamanöma .
62004005	Ĩ töpö hai , Teusö a tai mio wi , ĩ ai töpö . Ĩ na tä kuaö ha , Teusö a tai mi ipii , ĩ töpö pi saimo päo nö , töpö pi tapomo kua wi na , töpö wäo wi , ĩ na ĩ töpö pi tapoa hö̃töiki nö , ĩ töpö wäo päoö . Ĩ töpö wäo päo tä , Teusö a tai mi ipii ĩ töpö pewönö , töpö wäo wi , ĩ töpö hini sinomotii .
62004006	Kamakö hai , Teusö a hai ĩ makö pasiwö . Teusö a taö wi , ĩ töpönö makö hini kitä . Teusö a tai mi ipii , ĩ töpönö makö hini pasio mai kitä . Ĩ na tä kuaö ha , Teusö a taö wi , ĩ töpönö makö kai hini salo , kamakö aiki , ' Teusö a õsi kua tolele , ĩ a pitilii , ĩ ma thapo kutenö , ma ta wäsä wi , ĩ pitili ta ' ĩ na makö kuu kitä . Ĩ na makö kuu nö , ' Teusö a tai mi ipii , ĩ töpönö makö kai hini mai , ĩ töpönö sai tä holisimo wi ĩ a wani thapo kutenö , ĩ töpönö ta wäsä wi ĩ holisi tä wani a ' ĩ na makö kuu hö̃töo kitä .
62004007	Makö pi ipa wi , ĩ pö ! ' Ai sa töpö noima apaö ' ĩ na Teusö anö ĩ na makö pi thama pi topa sinomo kutenö , makö noimasopöö ! Ai töpö noima wi , ĩ a hai ĩ Teusö ulupö a . Ai töpö noima wi , ĩ anö Teusö a taö .
62004008	Teusö anö ai töpö noima sinomoti wi , ĩ a . Önö kutenö ai tä waninö ai töpö noima mi ipii , ĩ a waninö Teusö a tai mi .
62004009	Teusö anö , pelupö a na makö õsi palimipamani pia salo , hi masita tä uli ha kama hai ĩ pelupö a sami päla tä , a simöpalöma . A simöpalöma kutenö , ' Teusö anö makö noima apa noa ' ĩ na makö kuu sinomotii .
62004010	Kamakönö Teusö ma noima paila tä kuno mai , Teusö anö makö noima somama . Makö noima soma nö , pelupö a simönöma . Makö wanisalati wi , ĩ tä na kama a hĩso maa kopasopö , Teusö anö pelupö a simönöma . Ĩ na Teusö a kuaö ha , ' Hãu . Ĩ na ai töpö noima wi , ĩ na ĩ tä kuaö ' ĩ na makö pi thamaö .
62004011	Makö noima wi , ĩ ipa pö ! Ĩ na pe epii Teusö anö makö noima apama salo , makö noimaso hö̃töopököö !
62004012	Makö noimaso hö̃töo nö , ai tänö Teusö a tapa maama maaki , makö noimasoö ha , kamakö õsi na Teusö a kua totiki kitä . Makö noimasoö ha , Teusö ma noima totia apöki kitä .
62004013	Kamakö na Teusö anö kama õsi kua tolele , ĩ a totoköma kutenö , ' Teusö a na sa kua soatia . Kamisa na Teusö a kua soa hö̃tötia ' ĩ na makö kuu kitä .
62004014	Kamisamakö aiki , ' Masita tä uli ha sanöma makö pewö kule , ĩ makö täapa kõo läo pia salo , Teusö anö pelupö a simöni kipili ' ĩ na samakö kuu nö , sama ta wäsätii .
62004015	Ai tä aiki , ' Jesus a hai , ĩ Teusö a hai ĩ pelupö a ' ĩ na ai töpö na a kuu ha , ĩ a na Teusö a kutia . Teusö a na ĩ a kua hö̃tötia .
62004016	' Teusö anö makö noima apaö ' ĩ na makö pi kutii . ' Teusö anö makö noima hãto mai kitä ' ĩ na makö pi kuu mai kitä . Teusö anö makö noima sinomoti wi , ĩ a . Kawanö ai wa töpö noimati tä , Teusö a na wa kutia , kawa na Teusö a kua hö̃tötia , ĩ na tä kuaö .
62004017	Teusö anö töpö pewö noima kua wi na , ĩ na ma töpö thama hö̃töoö . Jesus a kua kuati wi na , ĩ na hi tä uli ha ĩ na makö kua kua hö̃töoö . Ĩ na makö kua salo , waiha sanöma töpö na Teusö anö tä makokama läapalo tä , makö kili mai kitä .
62004018	Ai ma töpö noima tä , Teusö a na makö kili mai kitä . Teusö anö ai töpö noima kua wi na , ĩ na ma töpö noima kua hö̃töa tä , makö kili wi ĩ tä maa kopaso kitä . Ai ma töpö noima tomöpo mi tä , makö kilipalo opa nö , ' Teusö anö makö peama hãto kitä ' ĩ na makö pi kuu kitä .
62004019	Teusö anö makö pewö noima paioma kutenö , kamakönö Teusö a , ai töpö , ĩ na töpö kui , ma töpö noima hö̃töoö .
62004020	Ai tä waninö kama hai ĩ ai a wanipo tä , ' Teusö sa noimaö ' ĩ na a kuu kule maaki , a holisimo opaö . Kama hai ĩ ai a tapa pole , ĩ a noima mai maaki , Teusö a tapa mai maaki , ĩ a noima kitä ta o ?
62004021	Pi naka . Kamakö na ĩ na Teusö a kuu : ' Teusö wa noima wi ĩ wa kutenö , au ai wa tä noima hö̃töopököö ! ' ĩ na Teusö a kuu .
62005001	' Jesus a hai , Teusö anö a simönö noai , ĩ a ' makö kuu wi ĩ makö kutenö , Teusö ulupö makö . Pö̃ ma noima wi ĩ makö kutenö , kama hai pelupö ma noima hö̃töo kitä .
62005002	Teusö ma noimaö , ' Ĩ na makö kuapöö ! ' ĩ na Teusö a kuu wi , ĩ ma ta hinia totili , ĩ na makö kua salo , ' Teusö ulupö sa töpö noima wi , ĩ sa ' ĩ na makö õsi kuu kitä .
62005003	Teusö ma noima tä , ' Ĩ na wa kuapöö ! ' ĩ na Teusö a kuu wi , ĩ ma ta hini hö̃töo kitä . Teusö a thapo mai , ĩ töpö aiki , ' Teusö a kai a hini maikiö ! ' ĩ na ĩ töpö ku upa wi maaki , Teusö ulupö makö kupaso noai , ĩ makönö Teusö ma kai a hini satimo opa kitä . Önö kutenö , ' Ĩ na wa kuapöö ! ' ĩ na Teusö a kuu wi , ĩ ma ta hini nö , ' Hö . Wi na sa kuapö ? ' ĩ na makö pi kuu mai kitä . ' Jesus a pitili ' makö pi kuu salo , wanisala tä thaa wi ĩ tä na sanöma makö simöa sinomo wi , ĩ ma tä utitipamani kitä .
62005004	
62005005	Wanisala tä thaa wi ĩ tä na sanöma makö simöa sinomo wi , witi pili anö ĩ tä utitipamani ? ' Jesus a hai , ĩ Teusö a hai ulu a ' ĩ na ai tä pi kuu wi , ĩ anö ĩ tä utitipamani kitä .
62005006	Teusö hai pelupö a hai , Teusö anö a simöni wi , ĩ Jesus Cristo a hilo wi , ĩ a . Ĩ a huoki solö nö , Teusö a kai a wäsä pia tä , maa tuu na a mãi õmamonasoma . A mãi õmamono nö , Teusö a kai a wäsä hötötöpo tä , a säpamono nö , a iä pö kupasoma . Maa tuu na a mãi õmamo sisa maama . A säpamoa hö̃tölo nö , a iä pö kua hö̃töpasoma . Ĩ na Teusö a õsi kua tolele , ĩ a pitilimo opa salo , ĩ na a kuu kule .
62005007	' Teusö a hai , ĩ pelupö Jesus a ' ĩ na Teusö a õsi kua tolele , ĩ na ĩ anö wa pi thamaö . Maa tuu na Jesus a mãi õhomamo noai ĩ tänö , ' Teusö a hai , ĩ pelupö Jesus a ' ĩ na wa pi thama naioö . Jesus a iä pö kupo wi , ĩ tänö , ' Teusö a hai , ĩ pelupö Jesus a ' ĩ na wa pi thama naioö .
62005008	
62005009	Ai sanöma tä aiki , ' Ĩ na tä kuaö ' ĩ na ai sanöma tä kuu ha , ' Pitili ta ' ĩ na makö kuu manu kule , Teusö aiki , ' Ĩ na tä kuaö ' ĩ na Teusö a kuu ha , ' Pitili tä sai a ' ĩ na makö kuu totiopöö ! Pi naka . Ĩ na Teusö a kuu thali : ' Jesus a hai , ĩ ipa ulu a ' ĩ na Teusö a kuu thali .
62005010	' Teusö hai pelupö a pitili ' wa pi kuu salo , ' Teusö anö Jesus a kateha noai , ĩ pitili ta ' ĩ na wa õsi kuu kitä . Teusö wa kai a hini mi salo , ' Teusö a hai , holisi wäo wi , ĩ a ' ĩ na wa pi kutii . ' Jesus a hai , ĩ ipa ulu a ' ĩ na Teusö a kuu noai ha maaki , ĩ wa ta peama kutenö , ' Teusö a hai , holisi wäo wi , ĩ a ' ĩ na wa pi kutii .
62005011	Pi naka . Ĩ na Teusö a kuuma : ' Kamisanö ipa ulu a na makö õsi palimipamanöma salo , kamisa na makö kua soatio kitä ' ĩ na Teusö a kuuma .
62005012	Kawanö Teusö hai pelupö wa thapo tä , wa õsi palimipalo nö , Teusö a na wa kua soatio kitä . Teusö hai pelupö wa thapo mi tä , wa õsi palimipo mai kitä . Teusö a na wa kuo naio mai kitä .
62005013	' Teusö hai pelupö a pitili ' makö pi kuu totio wi , ĩ makö na hi waheta sa tä sãöka kule . ' Sa õsi palimia waikia kule . Teusö a na sa kuo soatio kitä ' ĩ na makö pi thama pia salo , hi waheta sa tä sãöka kule .
62005014	Sa kuu piale , ĩ ma ta taö waikia kule . Teusö anö tä pii wi , ĩ ma tä pii naio salo , Teusö a na ĩ ma tä nakalöma , Teusö anö makö a hini hö̃töo kitä . Ĩ na tä kuaö ha , Teusö a na makö hapalo tä , makö kili mai kitä .
62005015	' Teusö a na makö nakoö ha , makö a hini hö̃töo kitä ' ĩ na makö pi kuu kutenö , ' Teusö a na ma tä nakali wi , ĩ ma tä täli kitä ' ĩ na makö kuu hö̃töoö .
62005016	Au ai tänö wanisala tä thaa wi , ĩ wa tä taa tä , Teusö a na wa hapalopökö . Pi naka . Ai wanisala tä thaa kule maaki , õsi töpö pepalo opa wi tä uli hamö ĩ töpö huu pasio mai , ĩ tä kua hö̃töa , ai tiko wanisala tä thaa wi , õsi töpö pepalo opa wi , ĩ tä uli hamö ĩ töpö huu pasio wi , ĩ tä kua soka hö̃töa , ĩ na tä kuaö . Wanisala tä thaa wi , Teusö a na ĩ tä pewö wanisala maaki , ĩ na tä kuaö . Önö kutenö , ai tänö wanisala tä thaa kule maaki , õsi töpö pepalo opa wi tä uli hamö töpö huu pasio mai , au ai tänö ĩ tä wanisala thaö ha , Teusö a na wa hapalo kuköma , ĩ wanisala tä thaa noai , Teusö anö ĩ a õsi palimipamani kitä . Ĩ na tä kua tä , ai tänö ai wanisala tä aipö öpii tä thaa salo , õsi töpö pepalo opa wi tä uli hamö a huu pasio wi , au ai tänö ĩ tä wanisala thaö ha , ' Teusö a na wa hapalo läatalopököö ! ' ĩ na sa kuu mai kitä .
62005017	
62005018	Teusö ulupö wanö wanisala wa tä thati mai kitä . Teusö hai pelupö anö wa noama apa salo , a wanisala apati wi , ĩ Sai tä sai pata aiki , Teusö anö ĩ a pata õkaköma . Önö kutenö kawa na a pata sapäko mai kitä .
62005019	Teusö a hai ĩ makö pewö pasiwö . Ĩ ma tä taö waikia . A wanisala apati wi ĩ a waninö , Teusö a thapo mai ĩ töpö pewö simöa sinomoö . Ĩ ma tä taö waikia .
62005020	Hi masita tä uli ha Teusö a hai ĩ pelupö a waloiki nö , Teusö a pitilii ĩ ma taö öpapö , makö pi hatukupamanöma . Ĩ ma tä taö naia kule . Teusö a pitilii , ĩ pelupö Jesus Cristo a na makö kua soatioö . Pelupö Jesus a na makö kua kutenö , Teusö a na makö kua naia soataki . Jesus Cristo a hai , Teusö a pitili ipii ĩ a nai soatawö . Ĩ anö makö õsi palimipama wi , ĩ a .
62005021	Ipa ulu pö ! Pö pi mosaikiö ! Tiko tä na pö noamamo mai , Teusö a na pö noamamo totihoö ! Ĩ nakö totiwö .
63001001	Teusö a thapo wi ĩ töpö kokamo sinomo wi ĩ töpö na sa patamo sinomo wi ĩ sa . Teusö anö suö wa sailö noai ĩ wa , au ulu töpö , ĩ na kilii makö na hi waheta sa tä simöpa pia kule . Kamisanö makö pi ipa sai . Ta pitilia apöle ĩ ta taö öpa wi , ĩ töpönö makö pii hö̃töoö .
63001002	Pili makö õsi pewö na ta pitilii ĩ ta kua hö̃töa kule . Kamakö õsi pewö na ĩ pitili ta kuo soatio kitä . Ĩ na tä kua kutenö , kamisamakönö makö pi ipaö .
63001003	Pö̃ Teusö a , pelupö Jesus Cristo a , ĩ na töpö kui töpö holisimo mi . Ĩ töpönö makö pi ipaö . Ĩ töpönö makö pi ipa salo , makö totiapala apaö , makö pea tä , makö pasilipoö , makö pi topapalama apaö , ĩ na ĩ töpö kua kitä .
63001004	Au ulu ai sa töpö huu talalö nö , ' Ĩ töpönö ta pitili ipii ĩ ta hini totio noa ' ĩ na sa pi thamama . Ĩ na sa pi thamaö ha , sa pi mönaha apama . ' Pitili ma ta hinia totilöö ! ' kamakö pewö na ĩ na pö̃ Teusö a kuuma ha , au ulu ai töpönö ĩ pitili ta hinia totia waikilöma kutenö , sa pi mönaha apama .
63001005	Suö ai ! ' Makö pewö noimaso totiopököö ! ' ĩ na sa kuu kule . ' Makö noimasopököö ! ' sa kuu wi , ĩ tute ta mai kitä . Somi sai tä , ĩ ma ta kuu hini somama .
63001006	Teusö ma noimaö , ai ma töpö noimaö , ĩ na makö kua tä , ' Ĩ na makö kuapöö ! ' ĩ na Teusö anö makö noa thaa wi , ĩ ma ta hinia totili kitä . ' Ĩ na makö kuapöö ! Pö noimaso totihoö ! ' ĩ na somi tä , ĩ na ma ta kuu hini waikioma .
63001007	Ai töpö mönama sinomo wi , ĩ tä uli pewö hamö satehe epii ĩ töpö hupalo opa thali . ' Jesus Cristo a hai , ĩ sanöma tä sai kupo totio maama ' ĩ na ĩ töpö kuu thali . Ĩ na ai tä kuu wi ĩ a hai , töpö mönama sinomo wi ĩ a . Cristo a wanipo opa wi ĩ a .
63001008	Pö pi mosawiköö ! Makö pi mosawi mi tä , ai tänö makö mönama matimö . Makö kasiapalo opati nö , pe epii makö kalipalo opatima maaki , ai tänö makö mönama läköma , makö kalipalo noai ĩ ma tä noa pewö täa makoka kõo mai kitä . Makö pi mosawia totia tä , Teusö anö noa tä pewö totoa totia hö̃töki kitä .
63001009	Cristo a kai na ai tä pi wani luluo mai , Cristo a kai a hosa tä , ĩ a waninö Teusö a thapo mi . Cristo a kai na ai tä pi wani lulua apöle , ĩ a waninö pö̃ a thapoö , pelupö a thapoö , ĩ na ĩ a wani kua pasioö .
63001010	Cristo a kai a wäsä mai , tiko ta wäsä wi , kamakö na ĩ a wani talasoö ha , ĩ a wani naka läo maikiö ! ' Kamisa sai pö ha a kuiköö ! ' ĩ na pö kuu ti !
63001011	' Kamisa sai pö ha a kuiköö ! ' ĩ na wa kuu kuköma , tiko ta wäsä wi ĩ a waninö wanisala tä thaa kua wi na , ĩ na kawanö wanisala wa tä thaa kua naio kuki kitä . ' Ĩ a sai pö ha tiko ta wäsä wi ĩ a naka lälöma kutenö , “ Tiko ta wäsä pole , ĩ tä topa waikia kule ” ĩ na ĩ a pi wani kuu hãto alu kuleö ! ' ĩ na ai wa töpö pi thama totio kitä .
63001012	Kamakö na sa ta wäsä pi topa apöle ĩ ta kua apa soa kule maaki , waheta tä na ĩ sa tä sãökati wani ipö . Kamakö na sa hama waloiki nö , kamakö na pili sa kai sainö sa hapalo pi topa toitia kule . Ĩ na sa kua solö ha , ĩ makö pewö pi mönaha apa kuki kitä .
63001013	Suö ai ! Teusö anö au hoosa a sailö noai , ĩ a hai ulu töpö aiki , ' “ Wa topa kule ? ” ĩ na ipa nao a hai pepala na ĩ na wa kuu ! ' ĩ na ĩ töpö kuu kule . Ĩ na pätawö .
64001001	Ipa Kaiu ai ! Pitili wa kai a hini sinomo kutenö , wa pi ipaö . Teusö a thapo wi ĩ töpö kokamo sinomo wi , ĩ töpö na sa patamo sinomo wi ĩ sa .
64001002	Ipa ai ! Teusö a na sa hapalo nö , ' Kaiu a topaköö ! Salia wi , ĩ tä na a noamaö ! Kama õsi sai topa kua wi na , ĩ na kama pili a sai thamaköö ! ' ĩ na sa kuu kule .
64001003	Jesus a thapo wi ĩ ai töpö walokiso nö , töpö wäo nö , ' Teusö a kai a pitilii , Kaiu anö ĩ a kai a hini sinomo nö , a topa apa thaliö ! ' ĩ na kamisa na ĩ na ĩ töpö kuuma ha , sa pi mönaha apama .
64001004	Kamisa na ai töpö hapalo nö , ' “ Ipa ulu pö ” wa kuu wi ĩ töpönö Teusö a kai a pitilii ĩ a kai a hini sinomo nö , töpö topa thali ' ĩ na sa tä kuu hini nö , sa pi mönaha satia apaö .
64001005	Ipa Kaiu ai ! Kawa kule ha Teusö a thapo wi ĩ töpö kule , ĩ wa töpö totiapala apa sinomoö . Ai tiko töpönö Teusö a thapo wi ĩ wa töpö totiapala sinomo naioö .
64001006	Kamisamakönö Jesus sama thapo wi ĩ samakö Teusömo tä ĩ töpö hapalo nö , ' Kaiu anö samakö noima apa thaliö ! ' ĩ na ĩ töpö kuu kipili . Önö kutenö , ĩ töpö pasilia kopalöö ! Au sai a ha ĩ töpö huso tä , kama töpö hai ĩ nii tä mi ha , nii wa tä totoki , kama töpö hai ĩ sitipa kökö mi ha sitipa wa kökö totoki , ĩ na wa kuaö ! Ĩ na wa kuaö ha , Teusö a pi mönaha apa kitä .
64001007	Jesus a wäsä hätäpo pia salo , ĩ töpö hama hulasolöma . Ĩ töpö hama huu piala nö , Teusö a thapo mai ĩ töpö na ĩ töpönö wani tä sua maama .
64001008	Önö kutenö , Teusö ma thapo wi ĩ makönö ĩ ma töpö pasilipopököö ! Ma töpö pasilipalöma , ĩ töpönö Teusö ta pitili ipii ta palamaö , ĩ na tä kua tä , kamakönö Teusö ma ta palama naioö , ĩ na makö pewö kua ösöha kuleö !
64001009	Jesus ma thapo wi ĩ makö kokamo sinomo wi , ĩ makö na ai waheta sa tä simöni kipili maaki , Siótötepisö a waninö ĩ ta hini totio maa noa thaliö ! Ĩ a waninö ai töpö pewö simöa pi topa sai .
64001010	Siótötepisö a waninö sa wanipo nö , pe epii sa kateha wanisala apa nö , a holisi wani wäo sinomoö . A holisi wani hapalo nö , ' Pei . Ĩ na pätawö ' ĩ na a pi wani kuu mai , Jesus a thapo wi ĩ töpö hamamo tä , ' Kamisa sai pö ha pö kuikiö ! ' ĩ töpö na a wani kuu naio mi . Ĩ na a kuu mi tä , ai töpönö ĩ hama töpö naka pi topa pasia kule maaki , ' “ Kamisa sai pö ha pö kuikiö ! ” ĩ na pö kuti tihöö ! ' ĩ na Siótötepisö a wani kuu sinomoö . Ĩ na a wani kuu sinomo nö , ĩ hama töpö naka pi topa wi ĩ töpö na , ' Kamisamakö Teusömo tä , pö Teusömo naio ti ! Pö kokamo naio ti ! ' ĩ na Siótötepisö a wani kuu sinomoö . Önö kutenö , kamakö na sa waloköma , Siótötepisö a wani kuati noai , ĩ sa ta kateha pia salo .
64001011	Ipa Kaiu ai ! Wanisala tä thaa wi , ĩ töpö uöma ti ! Toitai tä thaa wi , ĩ töpö uöma totihoö ! Ai töpönö toitai tä thaa wi , ĩ Teusö ulupö töpö . Wanisala tä thati wi , ĩ töpönö Teusö a taö manai kitä .
64001012	' Temétötiu a lö kui , ĩ a topa apaö ' ĩ na töpö pewö kuu . ' Temétötiu anö tä kai a pitilia apöle , ĩ ta hini totio kutenö , ĩ a pitilimo opa hö̃töoö ' ĩ na töpö pewö pi kuu . ' Temétötiu a topa apaö ' ĩ na sa kuu naioö . Sa kuu wi , ĩ pitili ta . Ĩ wa tä taö waikia kule .
64001013	Kawa na ai sa ta wäsä pi topa wi , ĩ sa ta sãöka pi topa mane .
64001014	' Tä tetepo totio mai ha , Kaiu sa talali kitä ' ĩ na sa pi kuu nö , wa talalo nö , makö hapalo kitä .
64001015	Teusö anö wa pi topamapököö ! Kawa na töpö noimo wi , ĩ töpö aiki , ' Kaiu a na , “ Wa topa kule ? ” ĩ na wa tä sãökatakö nö , ĩ na wa kuu ! ' ĩ na ĩ töpö kuu kule . Kawa kule ha kamakö na töpö noimo wi , ĩ töpö kule , ĩ töpö na , ' “ Wa topa kule ? ” ĩ na João anö tä sãökatakö nö , ĩ na a kuu kule ' ĩ na wa kuu hätäpo totihoö ! Ĩ na pätawö .
65001001	Tiago a hai ĩ poose Jutasö sa . Jesus Cristo anö sa kalipalama sinomo wi ĩ sa . Kamakö hai ĩ pö̃ Teusö anö makö nakalö noai , ĩ makö pi ipa wi , Jesus Cristo anö ĩ makö noama sinomo wi , ĩ makö na hi sa tä waheta simöni ke .
65001002	Teusö a na kamakö a wäsä nö , ' Ĩ töpö na wa pi honipo opa nö , töpö totiapala apatii , töpö pi topapalama apaö , töpö pi ipaö , ĩ na wa kuapököö ! ' Teusö a na ĩ na sa kuu .
65001003	Ipa pö ! ' Teusö anö makö pewö täapa kõo läo wi , ĩ tä pi na sa tä waheta sãököpalö nö , kamakö na ĩ sa tä waheta simöni pia salo ! ' ĩ na sa pi kuu soata tä , ' Ai töpönö ai tiko ta wäsä hãtoa pikia kuleö ! ' ĩ na sa pi kuu nö , ' “ Ai tiko ta wäsä wi , ĩ ta hini pikio tihöö ! Pö kasiapalo totihoö ! Teusö ma thapo wi ĩ makö na Teusö anö pitili tä sai totoa waikikö noai , ĩ ta hini sisaheö ! ” kamakö na sa kuu totio pia salo , kamakö na ĩ sa tä waheta simöa pia kuleö ! ' ĩ na sa pi kuu totioma .
65001004	Kamakö pi aiki , ' Hisa ha ai töpö lisipaso noai , ĩ töpönö Teusö a thapoö ' ĩ na makö pi thama waikioma maaki , ĩ töpö holisimoti päokö . Ĩ töpönö wanisala tä thaa pi topa apati päo salo , ĩ na ĩ töpö kuti päoö : ' Kamakö pewönö wanisala ma tä thaa noai , Teusö anö ĩ tä noa maa waikipamanöma kutenö , huki sa tä thaa pi topa wi ĩ sa tä thaapököö ! ' ĩ na ĩ töpö kutii . Kamakö hai ĩ Jesus Cristo pata tänö makö simöa pasio wi , ĩ töpönö ĩ a kai a peama nö , a hosalöma . Sutu ha Teusö tä waheta aiki , ' Ĩ töpö holisimo opati nö , wanisala tä tha apati wi , ĩ sa töpö peama kitäö ! ' ĩ na Teusö tä waheta kuu waikioma kutenö , huki wanisala tä thaa pasia soatile , ĩ töpö na , ' Makö wanisala apatiwöö ! ' ĩ na Teusö anö ĩ na töpö noa thaa kule . Teusö anö ĩ töpö peama totio kitä .
65001005	Sutu ha esitu tili töpö hai ĩ tä uli na isöhaeu töpö kuo naio noai , Teusö anö ĩ töpö täa konönöma . Ĩ töpö täa konönöma maaki , waiha Teusö a na ĩ ai töpö mamo teteo mai , ĩ töpö aiki , ' Teusö a pitilimo opa nö kiliawö ' ĩ na ĩ töpö pi kuu pasio maa noai , Teusö anö ĩ töpö säpalöma . Ĩ ma tä taö waikia kule maaki , kamisanö makö pi tapomoma pi topa kuleö !
65001006	Ĩ na tä kua tä ' Hisa ha makö kutiki nö , hi tä uli ha makö kalipalo sisaöö ! ' ĩ na Teusö anö ãju töpö noa thaa waikita noai ha , ĩ ai ãju töpönö Teusö a kai a hini totio mi salo , ĩ tä uli hosalö nö , tiko tä uli hamö ĩ töpö hulasolöma . Tiko tä uli hamö ĩ töpö huu ha , Teusö anö söpala ösö totonö ĩ töpö õkapalö nö , hi tä komo ha mumi mumi tä pata kuo pa , ĩ hamö Teusö anö ĩ töpö thaköma . Ĩ töpö thapa kõo mai kitä . Waiha töpö pepalo sinomo opati kuköpö tä uli ha Teusö anö töpö simöpa piale , ĩ tä wakala kupo paio mi tä , mumi mumi tä kuo pa Teusö anö ĩ ãju töpö õkama thaköma .
65001007	Ĩ na tä kua tä , sotoma tili töpö , komoha tili töpö , ĩ töpö sai pö kotö ha ai töpö sai pö kotötömo noai ĩ töpö , ĩ na töpö kui töpö kuo hö̃töoma . Ĩ töpönö hiopö tä thaa nö , kama töpö hai ĩ pusopö töpö na totiwö kuno mai , ai tiko tä suö na töpö mamopaloö , ĩ na tä kua tä , wano töpö pewö maaki , ai wano tä na ai wano tä mamoö , ĩ na töpö kuati noai , ĩ tä noa na Teusö anö töpö peama apama . Koa taka mapo mi ipii , ĩ takanö ĩ töpö ĩsimanöma . Ĩ töpö ĩsimanö noai , ĩ tä na pö pi tapoa totikiö ! Ĩ töpö ĩsima kua noai na , waiha ĩ na Teusö anö ĩ taka patanö ai töpö ĩsima kua nömöo kitä ta pi kuu mai .
65001008	Sutu ha ĩ na töpö kuati kua noai na , ĩ na huki kamakö na töpö wäo holisimoti wi , ĩ na ĩ töpö kuati hö̃töoö . Kama töpö manimo isi waniha päo nö , kama töpönö sami sami tä thaa nö , kama töpö samia sapa kõo päpasoö . Kama töpö samia sapa kõa päpalo nö , ' Teusö anö sa simöa pasitio mai kitäö ! ' ĩ na ĩ töpö pi kuu . Ĩ na ĩ töpö pi kuu nö , ãju töpö a kateha wanisala apatii .
65001009	Ĩ na ãju pata tä Mikeu a kua hö̃töo maama . Mikeu anö Moisés a nomawö täa pi topaalöö , Sai tä sai patanö Moisés a nomawö täa pi topa naia , ĩ na töpö kuati nö , töpö hapalo pi hĩsuha hẽtupasoti tä , Mikeu a hapalo wanisala maama . Sai tä sai pata päsäpa kili ipama . ' Teusö anö wa päsäpa sisapököö ! ' ĩ na Sai tä sai pata na ĩ na Mikeu a kuu päoma .
65001010	Teusö a thapo mai , kamakö na ĩ töpönö ai tiko ta wäsäti pole , ai tä pi na ĩ töpö pi hatukupo pola nö kuno mai , ĩ ta kateha wanisala apa pasitioö . Wani ipii ĩ töpö pi hatuka hö̃töa kule maaki , salo kökö pi hatuku totio mi kui na ĩ na ĩ töpö kuö hö̃töowö . Salo kökönö tä thaa pi topa wi ĩ tä thaa päoö . Kamakö na ai tiko ta wäsäti pole , ĩ na ĩ töpö kua hö̃töoö . Ĩ töpönö tä thaa pi topa wi , ĩ tä thaa päoö . Ĩ tä thaö ha , Teusö anö ĩ töpö peama kitä .
65001011	Ĩ töpö pea totio pasio kitä . Kaĩ anö Teusö a kai a hini totio maa kua noai na , ĩ na ĩ töpö kua nömöoö . Ĩ na tä kua tä , Palaão anö sitipa kökö pi ipa päo salo , wanisala tä thaa päo kua noai na , ĩ na ĩ töpönö sitipa kökö pi ipa päo salo , wanisala tä thaa kua hö̃töo päoö . Ĩ na tä kua tä , Koté a kuati noai na , ĩ na ĩ töpö kua nömötioö . Koté anö Moisés a kai peama asa nö hĩsuaö ha , Teusö anö Koté a peama hö̃töoma . Huki holisi ta wäsä päo wi , ĩ töpönö Teusö a kai peama hö̃töoö ha , Teusö anö ĩ töpö peama totio kitä .
65001012	Makö pi kalä tä , pata u õsimö na maa ma kua hãtoa wi maanö makö pi isi wanihipama kua wi na , ĩ na makö iapaloti tä , ĩ töpö tikilia naia tä , ĩ na ĩ töpönö ĩ na makö isi wanihapala kua hö̃töoö . Makö noimo nö , makö iapalo tä , ĩ töpö iapalo naio nö , ĩ töpö pi kilio mai , ' Kamisa ösö poteha somatasopököö ! ' ĩ na ĩ töpö pi kuu salo , lope epii ĩ töpö iapalo opa asaö . ' Ai töpö wani oio pasio päoö ' ĩ na ĩ töpö pi ku upaö . ' Kamisa pötöpo sisakö ' ĩ na ĩ töpö pi ku upaö . Ipoko tänö ilasi tä hasu hasuma haiatalo opa wi , ĩ tä ilasi kua kua wi na , ĩ na ĩ töpö kua hö̃töoö . Ĩ ilasi tä hasuoö ha , ' Tä uli amisi ipö maaki , maa tä ke mi ipö ' ĩ na sanöma makö kuu kua wi na , ' Häö . Ĩ töpönö ta wäsä kule maaki , sa õsi lotetepo mi ipö sai taköö ! ' ĩ na makö kuu hö̃töoö . Ĩ na tä kua tä , ' Huki ĩ ti na kama mokö lalo kõo pia kuleö ! ' ĩ na makö pi kuu kule maaki , ' Hähä . Mokö lalo kõo mi ipö nö kiliwö ia ! ' ĩ na ĩ tinö makö pi thama kua wi na , ' Ĩ töpö tomöpo mi ' ĩ töpönö ĩ na makö pi thama hö̃töoö . Hikalimoti wi ĩ töpönö hii ti uköpalöma , ti häwäpo kua wi na , ĩ na ĩ töpö kuaö . Teusö anö ĩ töpö peama apa kitä .
65001013	Mötati tuu patanö mosi mosi tä palama kua wi na , ĩ na ĩ töpö kuatii . Ĩ na ĩ töpö kuati wi ĩ töpönö wanisala tä thati nö , ĩ töpönö hiopö tä palamaö . Sitikali a keopo wi , tiko hamö ĩ sitikali a huu keopo kua wi na , ĩ na pitili tä na ĩ na ĩ töpö hanoa kua hö̃töoö . Mumi mumi tä uli ha Teusö anö ĩ töpö simököma , ĩ tä uli ha ĩ töpö kua soatio kitä .
65001014	Sutu ha , somi sai tä , Adão a hai ĩ tolewö Enoki anö ĩ töpö a wäsäma . Ĩ töpö a wäsä nö , ĩ na a kuuma : ' Sömöka taiki nökö . Teusö pata tänö kama hai ĩ ãju töpö satehe kai huu pia salo .
65001015	Töpö satehe kai waloiki nö , sanöma töpö naka soatalö nö , ĩ sanöma töpö pewönö wanisala tä thaa noai , Teusö anö ĩ tä pewö a kateha pia salo . Ĩ tä pewö a kateha nö , Teusö a thapo pasio mai , ĩ töpö na , “ Wanisala wa tä thatii , kamisa na wa hapalo wanisala soatalo opatii , ĩ na makö kuati thaliö ! ” ĩ na Teusö a kuu nö , “ Önö kutenö , töpö pea soatio pasio wi , ĩ tä uli ha pö kua pasikiö ! ” ĩ na Teusö anö ĩ na ĩ töpö noa thaa pia salo ' ĩ na Teusö tä waheta kuu .
65001016	Kamakö na holisi ta wäsäti wi , ĩ töpö hapalo wanisala sinomo opaö . Ĩ töpö pi tomöwö mi ipö . ' Ĩ tä wanisala . Ĩ tä wanisala ' ĩ na ĩ töpö kuu sinomoö . Ĩ töpönö wanisala tä thaa pi topa wi ĩ tä wanisala thaa sinomoö . ' Kamisanö sa tä taö öpa sisaö ' ĩ na ĩ töpö kutii . Ĩ na tä kua tä , ' Ai töpönö sa totiapala apa hö̃töopököö ! ' ĩ na ĩ töpö pi kuu päo nö , ĩ ai töpö na , ' Wa totiatalo opawö ' ĩ na ĩ töpö kuu päoö .
65001017	Ipa noi pö ! Jesus Cristo pata tänö töpö simöa somapalö noai , kamakö na ĩ töpö kuu noai , ĩ tä na pö pi hatukuikiö !
65001018	Ĩ töpönö ta wäkö nö , ' Ĩ tökö pewö pata mapasoö , ĩ tä wakala maa naia soapasoö , ĩ na tä kua pia tä , wanisala tä thaa pi topa apa sinomo pasitio wi , Teusö ma thapo wi ĩ makö na ĩ töpö hapalo pi wasöa apa pasio kitä ' ĩ na Jesus anö töpö simöpa soma noai , ĩ na ĩ töpö kuuma .
65001019	Ĩ töpö hapalo pi wasöa soatalo opatii , ĩ töpönö Teusö a õsi kua tolele , ĩ a thapo mi . Teusö a õsi kua tolele , ĩ anö ĩ töpö simöa mi kutenö , kama töpö pi saimo päo nö , wanisala tä thaa pi topa päo wi , ĩ tä thaa päoö . Ĩ töpönö makö selekea nö hĩsua apöpamani .
65001020	Ipa noi pö ! Jesus ma ta hinia totilö nö , Jesus ma tälö nö , ĩ ma thapo wi , ĩ makö kupasoma . Jesus ma thapo wi , ĩ tä toita sati ipö asawö . Jesus ma thapo wi ĩ makö kupasoma kutenö , ma tä palama sinomoö ! Ĩ na tä kua tä , Teusö a na pö hapalo sinomo kuikiö ! Teusö a na makö hapalo pola tä , Teusö a õsi kua tolele , ĩ anö makö pi hatukua soapamanöpököö !
65001021	Kamakö na Jesus Cristo pata tä pi honipo opa salo , makö totiapala apa kitä . Makö totiapala apa kutenö , makö õsi temöo soatio wi , ĩ makö õsi palimipo wi , Cristo anö ĩ tä totoki kitä . Cristo anö ĩ tä totoa piale , ĩ ma tä möö läo nö , ' Teusö anö sa pi ipawö ' ĩ na makö kuu sinomopököö ! Teusö ma pii hö̃töo soatiopököö !
65001022	Ai töpö aiki pasiwö , ' Kui . Teusö ta pitili hãto mai kitä ' ĩ na ĩ töpö pi kuu wi , ĩ töpö na pö pi honipo totihoö !
65001023	Koa taka pata hili soatio wi , ĩ tä uli ha ĩ töpö huu pia tä , ĩ ma töpö täapa kõo läo nö , ai töpönö hiopö tä thaa pi topa sinomo wi , ĩ töpö na pö pi honipo naioö ! Makö pi honipo päla nö maaki , pö pi mosaia totikiö ! Ĩ töpönö wanisala tä thaa wi , ĩ töpö manu kui , makö samimananö matimöö !
65001024	' Teusö a totiatalo opa asawöö ! ' ĩ na makö kuupö . Teusö a kui na , ĩ na ai pata tä kui , tä kua satia mai kitä . Kamakö täapa kõo läo wi , ĩ a hai , ĩ Teusö a . Jesus Cristo pata tä säpamonasoma kutenö , Teusö anö makö konöma . Cristo ma hosa pia tä , Teusö a lotete epö kutenö , makö pi hatukupama taö öpa läo kitä . Makö pi makokapamani , makö pi mönahapamani , ĩ na Teusö anö makö thama taö öpaö . Önö kutenö , Teusö a wakala apii a kupoli , ĩ tä uli hamö makö toita apö , makö pi topapalo opatii , ĩ na makö kui , Teusö anö ĩ makö waloa komakö laso kitä . Teusö a wakala apö . Ĩ a lö kui , pata tä sai sisawö . A lotete epö . Teusö anö töpö simöa sinomo wi ĩ a . Hi masita tä uli kupo paio mi tä , ĩ na Teusö a kua sinomoti noai , huki ĩ na a kua soaö . Waiha ĩ na a kua sinomo soatio kitä . Kamakö hai ĩ Jesus Cristo pata ma tä thapo kutenö , Teusö a kuati wi , ĩ tä na , ' Aitaköö ! ' ĩ na makö kuupö . Ĩ na ta kua totia kuleö !
65001025	
66001001	Jesus Cristo anö tä hasulupamanö noai , ĩ sa ta wäsä pia kule . Teusö aiki , ' Tä kua piale , ĩ tä na Jesus a na makö kalipalo sinomo wi ĩ pö pi hatukuikiö ! ' ĩ na Teusö a pi kuu salo , Jesus Cristo a na ĩ tä hasulua somapamanöma . Tä hasulua somapamani ha , Jesus Cristo anö kama hai ĩ ãju tä simöpalönö nö , ' Tä kua piale , João a na ĩ ta wäsätöö ! ' ĩ na Jesus a kuuma . Ĩ na a kuu ha , João sa na ĩ ãju tä waloköma .
66001002	Kamisa na ĩ ãju tä waloiki nö , kamisa na tä hasulupamanö solö noai , ai töpö na ĩ sa tä pewö a wäsä kipili . Ĩ sa ta wäsä noai , hi waheta tä na ĩ sa tä pewö sãököki ke .
66001003	Tä kua piale , ĩ tä tetepo totio mai ha , ĩ tä kupo soata pia kule . Önö kutenö , ai töpö na ai wanö ĩ waheta wa tä kateha kuköma , ĩ wa pi mönaha apa kuki kitä . Ĩ Teusö tä waheta katehaö ha , ĩ tä na ai makö sömöka taiki nö , ĩ ma ta hini totiatalo opa kuköma , makö pi mönaha apa naio kitä .
66001004	João sa . Jesus ma thapo wi , Ásia tä uli ha ĩ 7 makö sai pö pata kule ha ĩ makö kokamo sinomo wi , ĩ makö pewö na hi waheta sa tä simöpali ke . Huki Teusö a kutipoli , ĩ a kuo soatio laso noai , waiha hisimö ĩ a huu kõo piale , ĩ Teusö anö makö totiapala apaö , makö pi topapalama apaö , ĩ na Teusö anö makö thama wi , ĩ sa tä pi ipaö . Teusö a õsi kua tolele , kaikana tä lota wi ĩ lotami ti kotö ha ĩ a pata kule , ĩ a patanö makö totiapala naioö , makö pi topapalama apa naioö , ĩ na makö thama wi , ĩ sa tä pii naioö .
66001005	Ĩ na Jesus Cristo anö makö thama naio wi , ĩ sa tä pi ipaö . Jesus Cristo anö pitili toti ipii ĩ ta wäsä wi , ĩ a . Sanöma makö nomasoma , ĩ ai makö temöa konaso kitä maaki , Jesus a temöa kõa somasoma . Sanöma kaikana töpö pewö na a kaikanamo totio opa wi , ĩ Jesus Cristo a . Jesus anö makö pewö pi ipaö . Wanisala ma tä thaa noai , ĩ tänö makö huöpo lototopo opama maaki , Jesus anö makö tholoha kopamanöma . A säpamono nö , kama iä pö haa noai , ĩ tänö makö tholoha kopamanöma .
66001006	Makö uni kusöa kopamanö nö , kama hai ĩ pö̃ Teusö a na makö kalipalo sinomopö , makö pewö kaikana naipalö nö , kamakönö Teusö ma täpä sinomopö , ĩ makö thapalöma . Ĩ Jesus Cristo a na makö pewö aiki , ' Wa totiatalo opa asawöö ! Wa loteteapalo satia apawöö ! ' ĩ na makö kuupö . Ĩ na tä kuapöö !
66001007	Möö nökö . Ilasi tökö na a tikiliki nö , a huu kõo kitä . A huu kõo pole , sanöma makö pewönö ĩ ma tä tapa apa kitä . Hii ti pakalai ti ha a sätäa tä , sokopi anö a tiwöha noai , a huu kõone , ĩ töpönö ĩ tä tapa naio soata kitä . A huu kõa tä , ĩ tä uli pewö hamö töpö pilipai , ĩ a na ĩ töpö pewö ö̃köpalo opa lälaso kitä . Awai . Ĩ na tä kua totio kitä .
66001008	Teusö pata tä lotete epii , ĩ aiki , ' Aupa sa . Ômeka sa naiwö . “ Aupa sa ” ta kuu pole , “ Kolo sa kuo soma noai ĩ sa ” ĩ na ta kuu alu kule . “ Ômeka sa ” ta kuu pasile , “ Ola sa kuo soatio kitä ” ĩ na ta kuu naia kule . Huki sa kutia , sutu upa sa kua somatioma , waiha sa huu kõo , ĩ na sa kuaö ' ĩ na Teusö pata tä kuu .
66001009	Kamakö , João sa , ĩ na makö kui makönö Jesus ma thapo wi ĩ makö . Jesus a na makö pewö koka kutenö , ai töpönö makö peama thama wi na ĩ na sa peama thama naia kule . Kamakö õsi na Jesus a kaikanamo sinomo wi , ai töpönö ĩ makö pewö peamati kule maaki , makö kasiapalo hö̃tötia kule . Teusö sa kai wäsätii , Jesus sa ta wäsätii , ĩ na sa kuati ha , sa peama pi topa salo , mötati tuu ha sanöta Patömosö tä kuo taso pamö sa thakö tasoma .
66001010	Sanöta Patömosö tä uli kuo taso pamö sa kutia tasoa tä , Jesus pata tä hai ĩ tomĩku tä wakala na Teusö a õsi kua tolele , ĩ anö sa õsi simöa toitioma . Sa õsi simöa toitioö ha kamisa noa ha ta hola wi ĩ ta holamö lotete kui na , ĩ na ta hapalo loteteo kuo opama .
66001011	Kamisa na ĩ ta pata hapalo nö , ĩ na ta kuuma : ' Wa tä tapa piale , waheta tä na ĩ wa tä sãökökö nö , tä simöpalöö ! Epesu tä uli , Esömihina tä uli , Péhekamu tä uli , Siasita tä uli , Sahasisö tä uli , Pilatéupia tä uli , Laosiséia tä uli , ĩ na 7 tä uli kulali , ĩ ha Teusö a thapo wi ĩ töpö kokamo hätäpo sinomo wi , ĩ töpö na tä waheta simönöö ! ' ĩ na ta kuuma .
66001012	Ĩ na ta kuu ha , ' Kamisa na ĩ witi pili a hapalo kule ? ' sa pi kuu nö , sa nomöhöa soatalo nö , 7 oto taka wakö pi hĩta thale , ĩ sa taka wakö pi talalöma .
66001013	Ĩ tökö mötali na sanöma tä kupaso noai , ĩ a kui na , ĩ na a kui a huma . Kama hai ĩ haloi ösö lapeo opama . Pili a ami öpaha wäle ha ĩ ha kama hai ĩ haloi ösö halo wäoma . Pili a pesokö na oto toto halukupoma .
66001014	A hunuku ausio opama . Kahaneitu kõiki ausi ipö , nepi tä ausi ipö , ĩ na tökö ausi kui na , ĩ na a hunuku kuoma . Koa taka sii hili kua wi na , ĩ na pili a mamo sii wakö pewö hili kua totioma .
66001015	Pötõosi söpala ösö lö kui , ösö sami hosali pia salo , koa taka na ösö hilälä pa ösö sopia toitaso noai ha ösö hölökö hölökömaö ha , ösö wakalapo opa kua wi na , ĩ na a ami wakala kuo soatama . Satehe epii pola kökö a kuu wi na , ĩ na a hapalo kuoma .
66001016	Kate a poko aminö satehe epii , 7 sitikali kökö kui kökö humöpoö . Poo a namo hẽtutula tä , a poo holelepalöma . Hi tä hẽtu sai ha motokö kua tä , motokö sii wakala apa kuo wi na , ĩ na pili a moikömö wakala kuoma .
66001017	Ĩ sa tä talalö nö , a amiki öpahale ha , ĩ ha sa nomawö kea soasoma . Sa nomawö kea soasoma maaki , kamisa na kate a poko ami walipaiki nö , ' A kili tihöö ! Kolo sa kuo soma noai ĩ sa . Kolo sa kuo noai , ĩ ola sa kuo soatio kitä .
66001018	Sa temö öpii ĩ sa . Sa nomasoma maaki , sa temöa konasoma . Huki sa noma kota mai ha , sa temöo soatio kitä . Sanöma töpö nomasoma , ĩ sa töpö simöa kuki kitä . Õsi töpö kule , ĩ töpö sai pö ha taka lototoa apöle , ĩ sa taka hãkopalö nö , ĩ õsi sa töpö simöa kuki kitä .
66001019	Önö kutenö , huki tä kuati pole ĩ tä , waiha tä kua piale ĩ tä , ĩ wa tä pewö tapa pia wi , waheta tä na ĩ tä pewö sãökököö !
66001020	Kate sa poko aminö 7 sitikali sa kökö humöpo pole , ĩ wa tä talalöhe , ĩ kökö na , “ Ĩ ka pi tä uni ? ” wa pi kuu pole , kawa na ĩ sa ta wäsä hasulupa pia kule . Oto taka sii wakö pi hĩta thale , ĩ 7 taka wakö sii pi kui , wa tökö talalöhe , ĩ sa tökö wäsä hasulupa naio soata pia kule . 7 sitikali kökö kule , kamisanö sa töpö simöta wi ĩ töpö uni . 7 sai kökö pata ha kamisa thapo polai ĩ töpö kokamo sinomo wi , ĩ töpö na 7 sa töpö simöta wi , ĩ töpö uni . 7 koa taka pi hĩtae , 7 sai kökö pata ha sa thapo wi ĩ töpö kokamo sinomo wi , ĩ töpö uni ' ĩ na a kuuma .
66002001	Ĩ na a kuu nö , ĩ na a kuu nömöoma : ' Waheta wa tä sãököpalö nö , epesu tili töpönö sa thapo wi ĩ töpö kokamo sinomo wi , ĩ töpö na ai sa tä simöta wi , ĩ a na ĩ tä waheta simönöö ! Ĩ tä waheta na , ĩ na wa kuu ! “ Kate a pokonö 7 sitikali kökö humöpo pole , koa taka pi hĩtale , ĩ 7 oto tökö mötali ha a huu pole , ĩ a wäo nö , ĩ na a kuu kule :
66002002	‘ Makö kuati noai , ĩ sa tä taö öpa kule . Pe epii makö kalipalo opa thali . ' Päla ' makö kuu mai , makö kasiapalo opa thali . Wanisala tä tha apa wi ĩ ma töpö taa wani . Ĩ na tä kua tä , ai töpö aiki , ' Jesus anö sa simöa sinomo wi ĩ sa ' ĩ na töpö holisi kuu wi , ĩ ma töpö wapa nö , ' Ma . Jesus anö ĩ töpö simöa sinomo wi ĩ töpö mai kitä . Töpö holisimo päoö ' ĩ na ma töpö noa thama .
66002003	Kamisa na , ' Päla ' makö kuu mai , opii makö kasiapalo opa nö , kamakönö sa thapo kutenö , ai töpönö makö pepalama apatima . Makö pepalama apatima maaki , kamisa na , ' Pälaö ! ' makö pi kuu maama .
66002004	Ĩ na makö kuati kule maaki , ' Sami tä na makö tomöpo mane ' sa pi kuu kule . Somi tä kamakönö sa pii kuapili na , huki kamakönö ĩ na sa pii kua totia mane .
66002005	Somi tä , kamakönö sa pi ipapili , ĩ tä na pö pi hatukua totikiö ! Ĩ tä na makö pi hatukuiki nö , ' Häö ! Wanisala sama tä thaa silia apa sai taköö ! ' ĩ na makö pi kuu nö , ĩ wanisala ma tä hosalalö nö , somi tä makö kuatipili na , ĩ na pö kua totio kõoö ! Makö kuatipili na , ĩ na makö kua totio kõo mi tä , kamakö na sa waloiki nö , makö kule ha koa taka pi hĩta thale , ĩ sa taka pi täa konönö kitä .
66002006	Ĩ na makö kua kule maaki , Nikolau töpö kuati pole , kamakönö ĩ ma tä taa wani . Ma tä taa wanine , ĩ tä topa . Nikolau töpö kuati pole , ĩ sa tä taa wani naioö .
66002007	Önö kutenö , ma ta hini pi topale , ĩ makönö ta hinia totilöö ! Ai töpönö Jesus sa thapo wi ĩ töpö kokamo sinomo wi , Teusö a õsi kua tolele , ĩ töpö na ĩ a kuu wi , ĩ ta hinia totilöheö ! Sai tä sai pata na wa palupaso wi , ĩ wa na kamisa aiki , ' Teusö tä uli ha sanöma makö temöpama kõo wi , ĩ tiki öpale , ĩ tiki na thomo thomo salolole , ĩ wa thomo oalöpö ' ĩ na sa kuu kitä ’ ĩ na Jesus a kuu kuleö ! ” ĩ na wa kuu ! ' kamisa na ĩ na Jesus a kuuma .
66002008	Ĩ na a kuu nö , ĩ na a kuu nömöoma : ' Waheta wa tä sãököpalö nö , esömihina tili töpönö sa thapo wi ĩ töpö kokamo sinomo wi , ĩ töpö na ai sa tä simöta wi , ĩ a na ĩ tä waheta simönöö ! Ĩ tä waheta na , ĩ na wa kuu ! “ A kuo somatio noai ĩ a , waikii a kua naine , ĩ a nomasoma maaki , a temöa konaso noai , ĩ na ĩ a kuu kule :
66002009	‘ Makö pepalo opati wi , ĩ sa tä taö öpaö . Wani ma tä thapo maa kule maaki , kamakö na Jesus sanö sa tä totoma wi , ĩ ma tä thapo opa kule . Ma tä thapo opöle , sa tä taö . ' Juteu samakö ' ai töpö holisi kuu wi , ĩ töpönö Teusö a thapo mi ipö . Sai tä sai pata thapo wi , ĩ töpö pasiwö . Ĩ töpönö makö a kateha wanisala apa wi , ĩ sa tä taö .
66002010	Makö pepalo opa piale , ĩ tä na pö kili tihöö ! Pi naka . Sai tä sai patanö wanisala tä na makö wapa pia salo . ' Ĩ töpönö Jesus a hula hãtoki kitä ' a pi kuu nö , titita wi a sai ha ai makö titiki kitä . Makö titia tä , 10 tä mumi na makö pepalo opa kitä . Makö pepalo opa nö , makö nomaso kitä maaki , kamakönö Jesus sa hula tihöö ! Sa hula mi tä , kamakö na kaikana sa hesowa totoki kitä . Makö õsi palimipaso wi , ĩ a hesowa aiki .
66002011	Önö kutenö , ma ta hini pi topale , ĩ makönö ta hinia totilöö ! Ai töpönö Jesus sa thapo wi ĩ töpö kokamo sinomo wi , Teusö a õsi kua tolele , ĩ töpö na ĩ a kuu wi , ĩ ta hinia totilöö ! Sai tä sai pata na wa palupaso wi , ĩ wa nomasoma , waiha ĩ wa ola noma kota mai kitä . Teusö a na wa kuo naio soatio kitä . Õsi töpö pea mapo mai , ĩ tä uli ha ai töpö huu pasio wi , polakapii ĩ töpö noma pi kupasoö ’ ĩ na Jesus a kuu kuleö ! ” ĩ na wa kuu ! ' kamisa na ĩ na Jesus a kuuma .
66002012	Ĩ na a kuu nö , ĩ na a kuu nömöoma . ' Waheta wa tä sãököpalö nö , péhekamu tili töpönö sa thapo wi , ĩ töpö na ai sa tä simöta wi , ĩ a na ĩ tä waheta simönöö ! Ĩ tä waheta na , ĩ na wa kuu ! “ Poo a ola namo hẽtutui a poo po pole , ĩ na ĩ a kuu kule :
66002013	‘ ' Witi ha makö pilia ? ' sa pi kuu mane . Kamakö hai ĩ tä uli ha ai töpö na Sai tä sai pata simöo totio wi , ĩ tä uli ha makö pilia naia kule . Ĩ tä uli ha makö pilia naia kule maaki , ' Jesus a pitili ' ĩ na makö pi kuu sinomo nö , kamakönö Jesus sa hula maama . Sa thapo mapo mai , makö kasiapalo soatia kule . Ãtipasö anö sa kai a wäsä sinomotima kutenö , kamakö kule ha Sai tä sai pata pilile , ĩ tä uli ha Ãtipasö a säpalöma . A säpalöma maaki , kamisa na , ' Päla ' makö kuu maama .
66002014	Ĩ na makö kuati kule maaki , wani ipii makö tomöpo maa soa kule . Sutu ha Palaki a na Palaão aiki , ' Ĩ naköö ! Ĩ na a kuaö ! ' a kuu noai , huki ai makönö ĩ ma ta hini totiatalo opa kule . Ĩ na Palaão a kuuma : ' Isöhaeu töpö na wa hapalo nö , “ Töpö sai töpömo pia salo , ukutupö tökö na töpö noamamo wi , ĩ tökö ukutupö na nii tä totokö noai , ĩ tä nii na makö iapalopököö ! Makö iapalo nö , ai tiko tä suö na makö sapäkäpalopököö ! ” ĩ na wa kuu ! Ĩ na wa kuu ha , isöhaeu töpönö ĩ ta hini nö , wanisala tä tha apa kitäö ! ' Palaki a na ĩ na Palaão a kuuma . Ĩ na a kuu noai , huki ai makönö ĩ nasimö ma ta hini nömöo nö , wanisala ma tä thaa hö̃töa kule .
66002015	Ĩ na tä kua tä , Nikolau töpönö ta wäsä sinomo wi , ai makönö ĩ ma ta hinia naia kule .
66002016	Önö kutenö , kamakö aiki , ' Teusö sa ta hini totio mai , ai tiko sa ta hiniatala silia apa sai taka . Wanisala sa tä thaa pole , ĩ sa tä hosalö nökö o ' ĩ na makö pi kuupököö ! Ĩ na makö pi kuu mi tä , wanisala ma tä thaa wi , ĩ makö na sa wasu huu kitä . Pili sa kai na poo sa holelepali wi , ĩ sa poo wasu kai huu kitäö !
66002017	Önö kutenö , ma ta hini pi topale , ĩ makönö ta hinia totilöö ! Ai töpönö Jesus sa thapo wi ĩ töpö kokamo sinomo wi , Teusö a õsi kua tolele , ĩ töpö na ĩ a kuu wi , ĩ ta hinia totilöö ! Maná tä nii sosale , Sai tä sai pata na wa palupaso wi , ĩ wa na ĩ sa tä nii totoki kitä . Maa ma ausi ipii , ĩ maa ma na tute wa hilo pole , ĩ sa tä sãökökö nö , kawa na sa tä totoki kitä . Wa hilo wi ĩ tä sãököle , ai töpönö ĩ tä taö pasia mai kitä . Kama wa hilo wi , ĩ kama wanö ĩ wa tä taö sisaö ’ ĩ na Jesus a kuu kuleö ! ” ĩ na wa kuu ! ' kamisa na ĩ na Jesus a kuuma .
66002018	Ĩ na a kuu nö , ĩ na a kuu nömöoma : ' Waheta wa tä sãököpalö nö , siasita tili töpönö sa thapo wi , ĩ töpö na ai sa tä simöta wi , ĩ a na ĩ tä waheta simönöö ! Ĩ tä waheta na , ĩ na wa kuu ! “ Koa taka sii hili kua wi na , ĩ na pili a mamo sii wakö hili kua hö̃töo wi , pötõosi ösö hölököpalöma , ösö wakala apö kui na , ĩ na pili a ami huu wi ĩ a ami wakala apö kuö hö̃töi , ĩ na Teusö a hai ĩ pelupö a kui , ĩ na ĩ a kuu kuleö !
66002019	‘ Huki makö kuati pole , ĩ sa tä taö öpa . Ai ma töpö noima apaö , ' Jesus a pitili ' makö pi kutii , Teusö a na makö kalipalo opaö , makö kasiapalo opaö , ĩ na makö kuati pole , ĩ sa tä taö öpa . Kamakönö Jesus sa thapo tute tä , toitai ma tä thama maaki , huki toitai ma tä thaa pala apaimati , ĩ sa tä taö öpa .
66002020	Toitai ma tä thaa pala apa kimati maaki , ' Sami tä na makö tomöpo maa sisata kule ' sa pi kuu kule . Jesapeusoma aiki , ' Teusö sa kai wäsä sinomo wi ĩ sa ' a kuti wi , ĩ ma wasuatala maa kule . Kamisa na töpö kalipalo sinomo wi , Jesapeusoma anö ĩ töpö mönama nö , piliso wanisalai tiso ha töpö simöatii . Ĩ töpö na ta wäsä nö , ' Ukutupö tökö na töpö noamamo wi , ĩ tökö ukutupö na nii tökö totoma noai , ĩ tökö nii na makö iapalopököö ! Makö iapalo nö , ai ma töpö po mane maaki , ĩ ma töpö mamopalamapököö ! ' ĩ na a kutii .
66002021	Jesapeusoma a na , ' Wano töpö sapäkama tihöö ! Ai tiko töpö wano na a sapäko tihöö ! ' ĩ na sa kuu tetea apa waikia kule maaki , ai tiko töpö wano sapäkama pi topa apati salo , sa hini mane . ' Häö . Wanisala sa tä thaa waniwöö ! ' a pi kuu mane .
66002022	Önö kutenö , Jesapeusoma a , ĩ anö wano töpö sapäkama sinomo wi ĩ töpö , ĩ na töpö kui töpö aiki , ' Wanisala sa tä thaa kota mai kitäö ! ' töpö kuu mi tä , Jesapeusoma sa hãsiapakö nö , ĩ sa pilia komakö nö , ĩ a na wano töpö sakapalo pole , ĩ sa töpö pewö peama apa kitä .
66002023	Jesapeusoma a hai ĩ ulu sa töpö sälali kitä . Kama hai ĩ ulu sa töpö säpali ha , sa thapo wi ĩ töpö kokamo hätäpo sinomo wi , ĩ töpö pewö aiki , ' Sanöma makö pi tapotio wi ĩ tä , ma tä pi ipa wi ĩ tä , ĩ na tä kui , Jesus anö ĩ tä pewö taö öpaö ' ĩ na ĩ töpö pi kuu kitä . Makö kuati noai , ĩ sa tä noa totoki kitä .
66002024	Ai siasita tili makönö Jesapeusoma ma kai a hini totiatalo opa kule maaki , ai makönö ĩ ma kai a hini pasio mai , ĩ ai makö kua pasia kule . ' Sai tä kai pata hasulupamanö noai , ĩ ta ' ĩ na ai töpö kuu wi , ĩ ma ta hini pasio maama . Pei . ' Ĩ na pätawö . Kamisanö makö noa thaa kõo mai kitä ' ĩ na sa kuu kule .
66002025	' Masita tä uli ha sa huu kõo paio mi tä , pitili ma ta hini waikio noai , ĩ ta hini totioö ! ' ĩ na makö noa thaa sisa kule .
66002026	Sai tä sai pata na wa palupaso wi , ĩ wanö toitai sa tä thama pi topa wi ĩ wanö ĩ wa tä thama mapo mi ipö tä , kamisanö ĩ wa kaikanapali kitä . Masita tä uli na töpö pilipai , ĩ töpö pewö na ipa hao anö sa kaikanamoma kua noai na , kamisanö ĩ na ĩ wa kaikanamoma thama naio kitä . Kamisa kaikanamo lotete kui na , ĩ na wa kaikanamo lotetea kua naipaso kitä . Söpala ösö lapei ösönö töpö sä wi , ĩ ösö lotete kui na , ĩ na wa kaikanamo wi , ĩ na ĩ tä lotete kupaso kitä . Wa kaikanamo lotete epö salo , ai töpönö wa wanipo sinomo wi , ĩ wa töpö pewö mapamani kitä . Masita hapoka wania kupaso wi na , ĩ na ĩ wa töpö wania thapali kitäö ! Hena tä sai tä sitikali wakala apii , ĩ a sitikali toita apö kui na , ĩ na wa kaikana toita apii wa kupaso wi , kawa na ĩ sa tä totoki kitä .
66002027	
66002028	
66002029	Önö kutenö , ma ta hini pi topa wi , ĩ makönö ta hinia totilöö ! Ai töpönö Jesus sa thapo salo , ĩ töpö kokamo sinomo wi , Teusö a õsi kua tolele , ĩ töpö na ĩ a kuu wi , ĩ ta hini totioö ! ’ ĩ na Jesus a kuu kuleö ! ” ĩ na wa kuu ! ' ĩ na Jesus a kuuma .
66003001	Ĩ na a kuu nö , ĩ na a kuu nömöoma : ' Waheta wa tä sãököpalö nö , sahasisö tili töpönö sa thapo wi , ĩ töpö na ai sa tä simöta wi , ĩ a na ĩ tä waheta simönöö ! Ĩ tä waheta na , ĩ na wa kuu ! “ Teusö a õsi kua tolele , ĩ a pata thapo wi ĩ anö 7 sitikali kökö kui kökö humöpo pole , ĩ na ĩ a kuu kule : ‘ Makö kuati pole , ĩ sa tä taö öpaö . Ai töpönö makö a kateha nö , ' Teusö ma thapo totio wi , ĩ makö waikiwö . Teusö ma kai a hini totiatalotiwö ' ĩ na ĩ töpö kuu kule maaki , Teusö ma kai a hini mi ipö .
66003002	Pö nanöö ! Wani ipii kamakönö sa kai a hini pole , ĩ sa kai hini palaloheö ! Ma tä hinipalaalö mi tä , kamakönö sa kai a hini maa totipaso kitä . Kamakönö sa hulaki kitä . Ipa Teusö aiki , ' Makö kuati wi ĩ tä makokoa maneö ! ' ĩ na a pi kuu ha , kamakö na ĩ na sa kuu kule .
66003003	Önö kutenö , kamakö na Teusö ta wäsä tä , ĩ ma ta hininö noai , ĩ tä na pö pi motöpo tihöö ! Ĩ ma ta hininö nö , ' Wanisala sa tä tha apatipili , ĩ sa tä thaa kota mai kitäö ! ' makö pi kuu ! Makö naa mi tä , makö pi motöla tä a thomömo wi a waloa kua hãtoki wi na , ĩ na makö pi motöa kula tä , ĩ na kamisa waloa kua hö̃töa hãtotaki kitä .
66003004	Ĩ na sa kuu ke maaki , ai sahasisö tili makönö kamakö hai ĩ haloi ma ösökö samima pasio maama . ' Wanisala ma tä thaa pasio maama ' sa kuu alu kule . Ĩ makö topa asa kutenö , haloi ösökö ausi ipii ĩ ma ösökö halolö nö , kamisa solo makö hupalo asatio kitä .
66003005	Sai tä sai pata na wa palupaso wi , ĩ wanö haloi ösökö ausi ipii ĩ wa ösökö haloa naini kitä . Töpö õsi palimi ipii ĩ töpö a hilo wi ĩ tä sãököle , ĩ tä waheta na ĩ wa hilo wi ĩ tä sãöka naine , ĩ sa tä sanöpa mai kitä . Ipa hao a , kama hai ĩ ãju töpö , ĩ na töpö kui töpö na kamisanö wa kateha nö , ' Sa thapo wi ĩ a ' ĩ na sa kuu hoka apa kitä .
66003006	Önö kutenö , ma ta hini pi topa wi , ĩ makönö ta hinia totilöö ! Ai töpönö Jesus sa thapo salo , ĩ töpö kokamo sinomo wi , Teusö a õsi kua tolele , ĩ töpö na ĩ a kuu wi , ĩ ta hini totioö ! ’ ĩ na Jesus a kuu kuleö ! ” ĩ na wa kuu ! ' ĩ na Jesus a kuuma .
66003007	Ĩ na a kuu nö , ĩ na a kuu nömöoma : ' Waheta wa tä sãököpalö nö , pilatéupia tili töpönö sa thapo wi , ĩ töpö na ai sa tä simöta wi , ĩ a na ĩ tä waheta simönöö ! Ĩ tä waheta na , ĩ na wa kuu ! “ A pitilimo opa wi , Teusö anö ĩ a saia asapalö noai , sutu upa Davi a kaikanamo loteteo opa kuo noai na , ĩ na ĩ a kaikanamo lotete epö kuö hö̃töwö . A kaikanamo pole , ĩ ha taka lale , ĩ anö ĩ taka hãkopalöma , ai tänö ĩ taka laa kõo mai kitä . Ĩ na tä kua tä , ĩ anö ĩ taka laa kõköma , ai tänö ĩ taka hãkopa kota mai kitä . Ĩ a kaikananö ĩ na tä kuu wi ta wäsä pia kule .
66003008	‘ Makö kuati pole , ĩ sa tä taö . Pe epii makö loteteapalo totia mane maaki , kamakönö sa kai a hini totiatalo opa thali . Kamakönö sa hosa maama . Kamakö palu ha taka holele , kamisanö ĩ sa taka hãkopali ke . Sa taka hãkoa waikipalöma kutenö , ai tänö ĩ taka laa kõo mai kitä . Ĩ taka na makö lisia totipaso kitä .
66003009	Sa kai a hiniö ! Ai töpö aiki , ' Juteu sa . Teusö sa thapo wi ĩ sa ' ĩ na ĩ töpö kuu kule maaki , Teusö a thapo mane . Sai tä sai pata thapo wi ĩ töpö pasiwö . Kamakö na ĩ sa töpö walomaki ha , ' Teusö anö hi pilatéupia tili töpö pi ipawö ' ĩ na sa töpö pi thama kitä .
66003010	' Makö pepalo opati kule maaki , pö kasiapalo satia apaö ! ' kamakö na sa kuu noai , ĩ ma ta hinia totia apötalöma kutenö , makö kasiapalo hö̃töoma . Makö kasiapalo opama kutenö , waiha kamisanö makö noama hö̃töo kitä . Ĩ tä uli pewö hamö töpö pilipai , ĩ sa töpö wapa kuköma , ĩ töpö pewö pepalo opa wi tä kupaso kitä . Ai töpö pewö pepalo opa kitä maaki , makö noama asa kitä .
66003011	Lope epii sa huu kõo pia kule . Makö pi mosawiki nö , sa kai a hua totilöheö ! Kamakönö sa kai a hini mapo mi tä , Sai tä sai pata na makö palupaso wi , Teusö anö ĩ tä noa totoa piale , ai tänö ĩ tä noa thomöa läo mai kitä .
66003012	Teusömo wi a sai lototomapo wi , ĩ ti pata hĩta kule na , ĩ na Sai wa ta pata peama wi , kamisanö ĩ na ĩ wa thama hö̃töo kitä . Teusömo wi a sai ha ti hĩtale , ĩ ti hĩta kuo soatio kua wi na , ĩ na Teusö a sai pö na ĩ na wa kuo kuo soatio kitäö ! Kawa na ipa Teusö a hilo wi , ĩ sa tä sãökökö kitä . Tute tute Jetusalẽi tä uli ha Teusö a kupoli , ĩ tä uli itho laso pialei , a sai pata hilo pole , ĩ sa tä sãököa naiki kitäö ! Tute sa hilo pole , Jesus sanö kawa na ĩ sa tä sãököa naiki kitäö !
66003013	Önö kutenö , ma ta hini pi topa wi , ĩ makönö ta hinia totilöö ! Ai töpönö Jesus sa thapo salo , ĩ töpö kokamo sinomo wi , Teusö a õsi kua tolele , ĩ töpö na ĩ a kuu wi , ĩ ta hini totioö ! ’ ĩ na Jesus a Kaikana kuu kuleö ! ” ĩ na wa kuu ! ' ĩ na Jesus a kuuma .
66003014	Ĩ na a kuu nö , ĩ na a kuu nömöoma : ' Waheta wa tä sãököpalö nö , laosiséia tili töpönö sa thapo wi , ĩ töpö na ai sa tä simöta wi , ĩ a na ĩ tä waheta simönöö ! Ĩ tä waheta na , ĩ na wa kuu ! “ A wäo piale , ĩ a pitili ipö kutenö , ‘ Awai . Teusö a kuu wi ĩ pitili ta ’ ĩ na makö pi thamaö . Ĩ a pitilimo opa wi , Teusö a wäsä pitilia sinomo opa wi , ĩ a na Teusö anö ĩ tä pewö pata thapamanöma . Masita tä uli ha tä pewö pata kule ĩ tä , masita tä uli hẽtu pata ha tä kule ĩ tä , ĩ tä pewö pata thapamanöma . Pi naka . A pitilimo opa wi , ĩ na ĩ a kuu kule :
66003015	‘ Makö kuati pole , ĩ sa tä taö . Tuu sopii tuu kui na , ĩ na makö kuö mi , tuu ösö holelei tuu kui na , ĩ na makö kuö mi , tuu utiti ipii tuu kui na ĩ na makö utiti kua kule . Kamakönö sa wanipo mane maaki , kamakönö sa pii mi . Sa pii aköna , ' Topa ' sa pi kuu pi . Sa wanipo aköna , ' Ĩ nakö päla ' sa pi kuu pi .
66003016	Sa wanipo mi , sa pii mi , ĩ na makö kuaö ha , maa tuu utiti kui na , ĩ na makö kuö . Ĩ na makö kuö kutenö , maa tuu utitii tuu holelea thapali wi na , ĩ na makö thapali kitä .
66003017	Kamakö aiki , ' Wani sama tä thapo opaö . Samakö honimo mi ipö . Samakö puko opatii ' ĩ na makö kuu kule maaki , makö pi moti ipö . Makö pi tomöwö mi . Makö wanisala . Teusö anö tä totoma wi , ĩ ma tä thapo mi . Toitai ma tä thatala mi kutenö , sinoi töpö kupalo kuati wi na , ĩ na makö kui makö hupalotii . Teusö ma taö totio mi kutenö , makö uni höpöpö öpö .
66003018	Önö kutenö , ĩ na sa kuu kule . ' Oto tä sai toita apö kui na , ĩ na tä kui , kamisanö sa tä totoma wi , ĩ tä täalalöheö ! Ĩ ma tä tälöma , makö honimo mai kitäö ! Kamisa na haloi ösö ausi ipii ösö täa naiananöheö ! Ĩ ösö na makö halotaköma , toitai ma tä thaa kuköma , makö möamö pi kilihio wi , ĩ tä matasoö . Ĩ na tä kua tä , kamisanö pili mamo uni hönöma wi , ĩ nasimö tuu uni sua naiananöheö ! Ĩ ma tuu sulöma , pili makö mamo ha ma tuu kemaköma , makö höpöpö mai kitä ' kamakö na ĩ na sa kuu .
66003019	Sa töpö pi ipa wi , ĩ töpö na , ' Ĩ na makö kua maikiö ! ' ĩ na sa kuu sinomoö . ' Ĩ töpönö wanisala tä thaa kota maapököö ! ' sa pi kuu nö , ĩ sa töpö makokopama sinomoö . Önö kutenö , pö pi tapoa totikiö ! ' Wanisala sa tä hosalö nö , ĩ wanisala sa tä thaa kota wani ipöö ! ' ĩ na pö pi kuu !
66003020	Hini nökö . Pili wa kotopö sai päka holeo pa sa öpataiki nö , ' Sa lisipamanöö ! ' sa kuti kule . Ĩ wa ta hinitalö nö , wa taka hãkotali ha , au sai a päka ha sa lisia soataso kitä . Sa lisia soatalo nö , kawa na sa noimo nö , makö iapalo soata pia kuleö !
66003021	Sai tä sai pata na wa palupaso wi , ĩ wa na , ' Hapo . Kawa solo , kaikana hai ĩ lotami ti kaikana ti na makö loköpöö ! Sai tä sai pata na sa palua totipasoma kutenö , kaikana ti na ipa hao a lole , ĩ ti na ĩ na sa loa kua naikö noai na , ĩ na kaikana ti na sa lole ha , ĩ ti na ĩ na wa loa kua naiköpöö ! ' sa kuu kitä .
66003022	Ma ta hini pi topa wi , ĩ makönö ta hinia totilöö ! Ai töpönö Jesus sa thapo salo , ĩ töpö kokamo sinomo wi , Teusö a õsi kua tolele , ĩ töpö na ĩ a kuu wi , ĩ ta hini totioö ! ’ ĩ na Jesus a kuu kuleö ! ” ĩ na wa kuu ! ' ĩ na Jesus a kuuma .
66004001	Ĩ na Jesus a kuu noai ha , ai sa tä uni tapa kotama . Hi tä hẽtu ha Teusö a kulali , ĩ ha taka holeo wi , ĩ sa taka hãkoa tapama . Ta pata hola lope epö kui na , ĩ na ta pata hapalo lope epö kui , kamisa na ĩ ta pata hapalo waikio noai , kamisa na ĩ ta pata hapalo kõoma . Pi na ta kuuma : ' Hapo . Hisimö a huoki solöö ! Tä kua piale , kawa na ĩ sa tä möma pia kuleö ! ' ĩ na ta pata ha kuuma .
66004002	Ĩ na ta pata ha kuu noai , ĩ tökö soatawö Teusö a õsi kua tolele , ĩ anö sa simöa totioma . Hi tä hẽtu ha Teusö a kulali , ĩ ha kaikana hai ĩ lotami ti hõtopoli , ĩ ti ha ai tä lotioma .
66004003	Maa ma ose noa apii , ĩ jasöpi ma wai hilo wi ĩ ma wai , ai ma wai noa apö nai soatai , ĩ sáhasiu ma wai a hilo kua wi ĩ ma wai , ĩ makö wai wakala apö kui na , ĩ na kaikana tä hai ĩ lotami ti na a lotile , ĩ na ĩ a moikömö wakala kuo hö̃töo soatama . Kaikana ti lotami ti hõtole , ĩ tä tutakö pewö hamö olökö sii ãsokoma . Esömetauta ma wakala kui na , ĩ na ĩ olökö sii wakala kuoma .
66004004	Ĩ kaikana ti lotami hõtole , ĩ ti tutakö pewö hamö ai kaikana tipö satehe epii , tipö hõto ãsokoma . 24 tiki kui tiki hõto ãsokoma . Ĩ tiki ha pata töpö satehe epii , ĩ 24 pata töpö kui töpö lohomoma . Kama töpönö haloi ösökö ausi ipii ösökö haloalalöe nö , pili töpö he na oto hesowa pö sohoalalöe nö , töpö lohomoma .
66004005	Ĩ töpö mötali ha kaikana ti lotami ti hõtole , ĩ ha tä pata sami samimo opaö , ta pata hapalo opaö , sanö ta pata kua naia soataa , tä pata kua apama . Ĩ ti kotö ha 7 asawa tökö wakö sii hilipalo kule . Ĩ 7 asawa tökö wakö sii hilipalo pole , ĩ Teusö a õsi kua tolele , ĩ a uni pata .
66004006	Kaikana tä lole , ĩ hisi hisimö , kosoto tuu kui na ĩ na walala tä pata kui , kötisötau maa makö walala kui na ĩ na tä kui tä walala pata pama . Kaikana ti lotami ti hõtole , ĩ ti kotö ha 4 töpö kui ĩ temö temö töpö öpa ãsokomoma . Ĩ pili töpö mamo kuo opama . Pili töpö kotopö hamö pili töpö mamo sälähä äpö , pili töpö hõo hamö ai töpö mamo sälähä äpö , ĩ na töpö mamo satehe sälähämo opa kuoma .
66004007	Töpö öpatile , ĩ ai a hai , öla a pata kui na , ĩ na ai a pata kuö hö̃töwö , ai a soatawö , paka wano a pata kui na , ĩ na ai a pata kuö hö̃tö soatawö , ai a soatawö lö kui , sanöma tä moikimö kui na , ĩ na ai a moikimö pata kuö nai soatawö , ai a pata nai soatawö lö kui , nonosi a pata katä kua wi na , ĩ na ai a pata mömomö kuö soatawö , ĩ na töpö pata kui töpö pata kuoma .
66004008	Ĩ 4 temö temö töpö öpale , ĩ töpö maiki pewö pata kuo opama . Ai a na 6 maiki kua , ai a na 6 maiki sätäa hö̃töoö , ai a na 6 maiki kua hö̃töa , ai a na 6 maiki kua hö̃töa , ĩ na töpö maiki pata kumoma . Pili töpö maiki hõo pata hamö töpö mamo sälähämo opama . Pili töpö maiki kotopö pata hamö ai tä mamo pata sälähämo opa naio soatama . Ĩ tä wakala pewö pata hamö ĩ töpö pewö pata amamo soatioma . Amamo soatia tä , tä muma konasoö , tä halua konasoö , tä wisa konasoö , tä halua konasoö , ĩ na ĩ töpö pata amamo soatia tä , ĩ na tä wakala hasua kupasoma . Ama ta thaa noai ĩ na ĩ tä ama kua : ' Teusö anö wanisala tä thaa pasio mi ipii ĩ ai . Teusö anö wanisala tä thaa pasio mi ipii ĩ ai . Teusö anö wanisala tä thaa pasio mi ipii ĩ ai . Teusö a lotete hasu upö asai , ĩ ai . A kuo soma noai ĩ ai . A kua nömöa kõone , ĩ ai . A walo nömöo kõo piale , ĩ ai ' ĩ na tä ama kui , tä ama thaa sinomotima .
66004009	Kaikana tä lota wi ĩ ti na kama a lotile , ĩ a temö kuo soatio wi , ĩ a na ĩ 4 temö temö töpö kui töpö amamo tä , ' Wa lotete hasuwö öpö asawö . Wa totiatalo hasuwö öpö asawö . Aitaköö ! Kawanö samakö pewö totiapala apati wi ĩ waö ! ' ĩ na töpö amamo nö , töpö kuu kõatalotima . Töpö kuu kõataloti tä ,
66004010	mötali ha a lole , ĩ a kotö ha 24 pata töpö kui töpö mãi poa soataiki nö , töpö Teusömo nö , ĩ a na töpö pi tapomo opatima . Ĩ kaikana tä pata lotile , ĩ a kaikana tä pata na töpö pi tapomo kuiki nö , ĩ töpö pewönö töpö palupaso noai ĩ töpö hai ĩ kökö hesowa pewö sopo polai , ĩ kökö hesowa pewö hasua soatalalö nö , kaikana tä kotö ha ĩ hesowa kökö pewö paa soataköma . Hesowa kökö paa soatakö nö , ĩ na töpö kuuma :
66004011	' Kamisamakö hai ĩ Teusö a pata ! Kawanö ĩ wa tä pewö pata thalalöma . Ĩ wa tä pewö pata thapa pi topa salo , wa pi tapoa soataiki nö , wa tä pewö pata thapalöma . Ĩ wa tä pewö pata thapa pi topa totio noai , ĩ tä pewö pata kua totia hö̃töa . Önö kutenö , kawa na , “ Kawa Teusö wa lotete hasuwö öpö asawö . Wa totiatalo hasuwö öpö asawö . Wa lotete sati ipö ” ĩ na makö pewö kuupökö ' ĩ na pata töpö kuuma .
66005001	Ĩ na tä kua tä , kaikana lota sinomo wi ĩ ti na kama kaikana tä lotile , ĩ kate a pokonö waheta tä sãökama pi hãsokamai , tä sãökama pi po pole , ĩ sa tä tapama . Tä pi sãökama hẽtutui , ĩ tä ola kõo pa 7 tä sõtikipö sutia kula tä , tä pi sãökama hãsokama po pole , ĩ sa tä talalöma .
66005002	Ĩ tä pi sãökama hãsokama pi po pole , ĩ sa tä talalö nö , ãju tä lotete epii , ĩ sa tä taa nömönanöma . Ĩ ãju tä aiki , ' Waheta tä sutia lototoa päla tä maaki , ai tänö toitai tä thaa sinomo kutenö , ĩ anö sõtikipö tökö hasu hasuma nö , waheta tä hãkopa taö öpa wi , ĩ nasimö ai tä kule kitä ? ' ĩ na lope epii a kuuma .
66005003	A kuuma maaki , ai tä kuo maama . Hi tä hẽtu hamö töpö kule ĩ töpö , hi tä uli ha ai töpö kule ĩ töpö , hi tä komo hamö ai töpö kupokili ĩ töpö , ĩ na töpö kui töpö na a kupalo hätäpo hö̃töoma maaki , tä waheta hãkopalö nö , tä waheta sãököle , ĩ tä möö taö öpa wi , ĩ ai tä kuo maama .
66005004	Ĩ tä waheta hãkopalö nö , tä waheta sãököle , ĩ tä möö taö öpa wi , ĩ ai tä kua mi kutenö , sa ö̃köpalo opatima .
66005005	Sa ö̃köpalo opaö ha , kamisa na ai pata tä aiki , ' A ö̃köpalo tihöö ! Jutá a hai ĩ pelupö tolewö töpö pata kule , ĩ ai a hẽtu hai , kaikana tä Davi a kuo noai , ĩ a hai ĩ ola tolewö tä hai , öla a pata hilo wi , ĩ a palua asa waikipasoma kutenö , 7 sõtikipö tökö sutile , ĩ anö ĩ tökö hasu hasuma taö öpa kitä . Ĩ tökö hasu hasuma hötötöa toitalo nö , tä waheta haposeama taö öpa kitä ' ĩ na ĩ ai pata tä kuuma .
66005006	Ĩ na a pata kuu ha , kaikana tä hai ĩ lotami ti hõtole ha , ĩ ha 4 temö temö töpö öpa ãsokole ha , ĩ töpö hõo ha pata töpö öpa tulekea naine , ĩ töpö mötali ha oweha a okalo wai hõtoa tä , sa wai talalöma . Sa talalö nö , ' Ki a nomaso noai , ki ĩ a hãtoa ? ' ĩ na ĩ oweha a okalonö sa pi thamama . Sonaköpö satehe epii , ĩ 7 sonaköpö kuoma . Ĩ na tä kua tä , pili a mamo lö kui , mamo satehe epii , ĩ 7 pili a mamo kuoma . Pili a mamo hai , Teusö a õsi kua tolele , masita tä uli pewö hamö Teusö anö ĩ a simönö noai , ĩ a uni .
66005007	Ĩ na tä kua tä , oweha a okalo holetaiki nö , kaikana tä lotile , ĩ anö kate a pokonö waheta tä sãökama pi po pole , oweha a okalonö ĩ tä sãökama pi täa soatalöma .
66005008	Ĩ tä waheta sãökama pi täa soatali ha , 4 temö temö töpö , 24 pata töpö , ĩ na töpö kui , ĩ oweha a okalo kotö ha ĩ pili töpö maekonö töpö hĩta thaa soatakö nö , töpö mãi poa soataköma . Söpala ösö toto thata thatamaö ha ama ta thaa sinomo wi , ĩ töpönö ĩ nasimö tökö poma . Oto tökö tasa ose õsimö wai ha pãhi pãhi tä nisamö häläläamö toita apii , ĩ tökö pi po naio soatamae . Ĩ pãhi pãhi tä lö kui , Teusö a na kama hai töpö hapalo wi , ĩ tä uni .
66005009	Ĩ töpönö ama tä tutei tä ama ha thama . Pi na tä ama ha kui tä ama ha thama : ' Kawa totiatalo opa asatio salo , kawanö ĩ waheta wa tä sua taö öpa asa kitäö ! Wa tä sulö nö , sõtikipö tökö sutitile , ĩ wa tökö sõtikipö hãko hãkoma taö öpa asa kitä . Hii ti pakalai ti ha wa pi hĩtaköhe nö , wa säpalöma . Wa säpalö noai , ĩ wa iä pönö sanöma wa töpö täa konöma . Pata töpönö töpö kai kule ĩ töpö , ĩ tä uli pewö hamö töpö hapalo aipii , töpö pewö pata kua apöle ĩ töpö , ai töpö lölöhö , ai töpö usi , ai töpö ausi , ĩ na töpö kui töpö , hi masita tä uli pewö hamö töpö pata pilipai , ĩ töpö pewö pata , ĩ na töpö kui , kawa iä pönö ĩ ai wa töpö täa konöma . Teusö a na wa töpö totoki pia salo , wa töpö täa konöma .
66005010	Wa töpö täa konö noai , Teusö a na ĩ töpö kalipalo sinomopö , ĩ töpönö Teusö a täpä sinomopö , wa töpö täa konöma . Wa töpö täa konö noai , ĩ töpö kaikanamo naio kitäö ! Masita tä uli pewö hamö töpö pilipai , ĩ töpö pewö na ĩ töpö kaikanamo kuki kitäö ! ' ĩ na ama tä kuu wi tä ama ha thamae .
66005011	Ĩ na tä kua tä , sa tä möö kõoö ha , ãju töpö satehe epii sa töpö talalöma . Sitikali kökö satehe epö kui na , ĩ na ãju töpö satehe epii töpö kui , sa töpö talalöma . Kaikana ta pata lole , ĩ tä kotö na ai 4 temö temö töpö öpa tulekele , ĩ tä hõo ha pata töpö öpa tulekea naine , ĩ töpö kotö ha ĩ ãju töpö satehe epii töpö öpa tulekeo naioma .
66005012	Ĩ ãju töpö öpa tulekeo naio noai , ĩ töpö pewönö lope epii ama ta thaa nö , ' Oweha a okalo wai säpalöma kutenö , ĩ töpö pewö na ĩ a kaikanamopöö ! Sanöma töpö , sai töpö , ãju töpö , wani tökö pewö , ĩ na ĩ anö ĩ tökö pewö thapo kuapöö ! A pi mosawi kui na , ĩ na ĩ a pi mosawi kuo soatiopöö ! A lotete kui na , ĩ na ĩ a loteteo kuo soatiopöö ! “ Kawa hai , pata waö ! ” töpö pewö kuupököö ! Ai töpö pewö na wa hasua asapasopöö ! “ Wa totiatalo opati asawöö ” ĩ na kawa na töpö pewö kuupököö ! ' ĩ na ama ta thaa nö , ĩ na ĩ töpö kuuma .
66005013	Ĩ na tä kua tä , sa tä möö nö , hi tä hẽtu ha Teusö a kulali , ĩ ha töpö kupoli ĩ töpö , masita tä uli hamö sanöma töpö kua naine ĩ töpö , ĩ tä uli komo hamö töpö kupokili ĩ töpö , mötati tuu pata ha töpö kule ĩ töpö , ĩ na töpö kui töpönö ama ta thaa wi , ĩ sa tä ama ha hininöma . Pi na tä ama ha kuu wi tä ama ha thama : ' Kama hai ĩ lotami ti na kama kaikana a lotile ĩ a , oweha a okalo , ĩ na töpö kui töpö na , “ Makö totiatalo opati asawöö ! Kamakö hai , ĩ pata maköö ! Ai töpö na makö hasuha asapasopöö ! ” ĩ na töpö pewö kuu soatio kuköpököö ! ' ĩ na ama ta thaa nö , ĩ na ĩ töpö pewö kupalotima .
66005014	Ĩ na töpö kupaloti ha , ĩ 4 temö temö töpö aiki , ' Awai . Ĩ naköö ! ' ĩ na ĩ töpö kuu hö̃töoma . Ĩ na töpö kuu hö̃töoö ha , masita tä uli ha pata töpö maeko hĩta thaa soataiki nö , Teusö a na ĩ töpö pewö pi tapoa soataiki nö , ' Teusö ai . Wa pi ipawöö ! Wa totiatalo opawö ' ĩ na ĩ töpö pi kuu soatasoma .
66006001	Ĩ na tä kua tä , sa mamo tetela tä , sõtikipö tökö sutitile , ĩ 7 tökö kui tökönö tä waheta kasö patetepo ãkököa apöle , oweha a okalonö sami tä hoköpalöma . Ĩ tä hoköpalö noai , ĩ sa tä talalö nö , 4 temö temö töpö kule , lope epii ai tä hapalo kuköma , sanö ta pata klau klaumo kua wi na ĩ na ĩ a hapalo kuu nö , ' Hapo ! ' a kuuma .
66006002	Ĩ na ĩ a kuu ha , sa tä moni möö kuki maaki , kapalu a ausii sa talalöma . Ĩ kapalu a kai huu pole , ĩ anö silaka nai poma . Ĩ a na a palupaso noai ĩ a hesowa totoköma . Ĩ hesowa a , silaka nai naiwö , ĩ na ĩ tökö kai hua kua soasolöö . Ĩ tökö kai hua soatalolö nö , ai töpö peama sinomo pi topa apa kutenö , töpö pewö peama soata tasoma .
66006003	Ĩ na tä kua tä , oweha a okalonö sami sõtikipö tä hoköa waikipalö noai ha , ai sõtikipö tä hoköa nömöa kotalöma . Tä hoköa nömöa kotali ha , sa sömöka taa pasia tä , ai temö temö tä aiki nömöwö , ' Hapo ! ' ta kuuma .
66006004	Ĩ na a kuu tä , ai kapalu a hanahai a huma . Ĩ kapalu a kai huu wi , ĩ kama na ai pata tä aiki , ' Masita tä uli hamö töpö kule , ĩ töpö säpaso totio wi , ĩ wa tä thamaö ! ' ĩ na ai pata tä kuuma kutenö , ĩ anö poo a pata täa soatalö nö , kapalu a kai ekua soataköma .
66006005	Ĩ na tä kua tä , oweha a okalonö polakapi sõtikipö tökö hoköa waikitalö noai ha , ai tä hoköa nömöa kotalöma . Ai tä hoköa nömöa kotali ha , sa sömöka taa nömöa kota tä , ai temö temö tä aiki nömö kotawö , ' Hapo ! ' ta kuuma . Ĩ na ta kuu pa , sa tä moni möö kuki maaki , kapalu a usi ipii sa talalöma . Ĩ kapalu a kai huu pole , ĩ anö soatawö hute wapa wi ĩ tä söpöpo pole .
66006006	Ĩ tä , 4 temö temö töpö mötali ha sanöma tä hapalo kua wi na , ĩ na ta hapalo kuu wi , ĩ sa ta hinima . Ĩ na ta kutima . ' Tä uli oi ipö kutenö , nii tä noa apö . Sami tä wakala na ai tä kalipalo wi , ĩ tä noa na sami kaukösö a kasö wai he wäle ha tötiiku mo kopeke löa he wäa pätalöpöö ! Ĩ na tä kua tä , sami tä wakala na ai tä kalipalo wi , ĩ tä noa na 3 kaukösö a kasö wai he wäle ha tötiiku mo kopeke löa he wäa pätaköpöö ! Tapu tapu tuu , upa mo puu , ĩ na tuu kui tuu wanisalama tihöö ! ' ĩ na ta kuuma .
66006007	Ĩ na tä kua tä , oweha a okalonö ĩ 3 sõtikipö tökö hoköa waikipalö noai ha , ai tä hoköa nömöa kotalöma . Ai tä hoköa nömöa kotali ha , sa sömöka taa nömöa kota tä , ai temö temö a waiki totii aiki , ' Hapo ! ' ta kuuma .
66006008	Ĩ na ta kutasoö ha , sa tä mötaalöma , kapalu a hanei , a kai hupole ĩ a , ĩ na kilii sa tökö talalöma . Ĩ kapalu a kai huu pole , ĩ a na , ' Ai töpö säpa wi ĩ ai ' ĩ na ai töpö kuutoma . Ĩ a na õsi töpö noka naisolöma . Ai tänö ĩ töpö huu pole , ĩ töpö lotetepamani nö , ' Sanöma ma töpö säa hãkikilalöpöö ! ' ĩ na ĩ töpö noa thama . ' Poo kökö , oi oi tä , wasu wasu tä , uli hamö salo pö waitili hupalo wi ĩ pö , ĩ na tökö kui tökönö sanöma ma töpö säa hãkikia totimananöpöö ! ' töpö noa thama .
66006009	Ĩ na tä kua tä , oweha anö 4 sõtikipö tökö hoköa kõo waikitalö noai ha , ai tä hoköa nömöa kotalö nö , söpala ösö matakali tiki kule , ĩ tiki hösöka ha Teusö a na salo a säpalö noai ĩ a totoköpö tä thama sinomo wi , ĩ sa tiki talalöma . Ĩ tiki komo ha ai õsi sa töpö taa nainanöma . Ĩ töpönö Teusö a kai a wäsä mapo mi ipö ha , ai töpönö ĩ töpö säpalö noai , ĩ õsi sa töpö talalöma .
66006010	Lope epii ĩ töpö hapalo nö , ĩ na töpö kuuma : ' Teusö ai . Wa kaikana lotete hasu upö asai , ĩ wa . Wanisala wa tä thaa pasio mi ipö . Wa pitilimo opaö . Wa thapo mai , ĩ wa töpö peama haiatalo mi salo . Samakö säpalö noai , ĩ tä na samakö nö sua haiatala mi salo ' ĩ na lope epii töpö kuuma .
66006011	Ĩ töpö kuu noai , ĩ töpö pewönö haloi ösö ausi ipii ösö täalalöma . Ĩ töpö na , ' Pö silimo tihöö ! Wanai pö kuikiö ! Kamakönö Teusö ma thapo wi , Teusö a na ĩ makö kalipalo kua sinomo wi na , ai töpönö Teusö a thapo naio wi , ĩ na Teusö a na ĩ töpö kalipalo kua sinomo naioö . Makö säa thapalö noai na , ĩ na ĩ töpö säa thaa nömöpali kitä . Ĩ töpö säa hötötöa paio mai ha , pö silimo paio tihöö ! Kamisanö makö pewö nö sua soatali kitäö ! ' ĩ na Teusö a kuuma .
66006012	Ĩ na tä kua tä , sa mamo tetela tä , oweha anö 5 sõtikipö tökö hoköa waikitalö noai ha , ai tä hoköa nömöa kotalöma . Ai tä hoköa nömöa kotali ha , pe epii tä uli pata lakö lakömoma . Tä uli pata lakö lakömonasoma , watata ösö usi kui na , ĩ na pili motokö pata kupasoö , pilipoma pata hai , iä iä tä kui na ĩ na pilipoma pata kupasoö , ĩ na tökö pata kupasoma .
66006013	Ĩ na tökö pata kupo tä , ipoko ta patanö thomo thomo tate epii , thomo siko pata kea kulaso wi na , ĩ na masita tä uli hamö ĩ na sitikali kökö siko pata kea hö̃tösoma .
66006014	Ĩ ha , waheta tä lapeo opama maaki , tä hãsoko hãsokomo nö , tä mapo kua wi na , ĩ na hutu mosökö hãsoko hãsokomo kua nö , ĩ na hutu mosökö maa kua hö̃töpasoma . Ĩ na tä kua tä , maa makö pewö pata öpa pasököki , mötati tuu pata ha sanöta tökö kuo wi , ĩ tökö paa pasököa soataki , pata u ha ai sanöta tökö kuo wi , ĩ tökö paa pasököa naia soataki , ĩ na tä kuama .
66006015	Ĩ na tä pewö kuaö ha , hi masita tä uli pewö hamö töpö pilipai , ĩ töpö pewö tokösolöma . Tä uli pe epii tä uli kule ha töpö kule , ĩ töpö na pata töpö kaikanamo pole ĩ töpö pata , ai tä uli wani ipii tä uli ha ai töpö pilile , ĩ töpö na ai töpö kaikanamo naioö , sotatu töpö na pata töpö kaikanamo wi ĩ töpö , wani tökö thapo opa wi ĩ töpö , töpö lotete epii ĩ töpö , ai tänö noa mi toti ipii töpö kalipalamati wi ĩ töpö pewö , ai tänö ai töpö kalipalama mataso noai ĩ töpö pewö , ĩ na töpö kui töpö tokölo nö , kama töpö sosa paimikö pia salo , maa maka ha ai töpo lukösolöö , maa makö sotehele ĩ makö komo ha ai töpö hiläläki , ĩ na töpö kuköma .
66006016	Ĩ na töpö kuiki nö , maa makö na lope epii töpö lalupalo nö , ' Kamisamakö na maa makö pata keloö ! Kama hai ĩ lotami ti na kama kaikana tä pata lopoli , kamisamakö na ĩ a mamo pata tetea saileö ! Önö kutenö , kamisamakö na maa makö pata läikiö ! Oweha anö samakö hĩsu thaö öpöle , ĩ oweha a na samakö noamaö !
66006017	Sanöma samakönö Teusö sama thapo mai , ĩ samakö na ĩ töpö hĩso opa salo , ĩ töpönö samakö pewö peama piale , huki ĩ tä wakala kuki keö ! Samakö peama piale ĩ tä na kama samakö noao sapao kõo mai kitäö ! ' ĩ na maa makö na ĩ na töpö kuuma .
66007001	Ĩ na töpö kuu waikio noai ha , 4 ãju töpö kui , hi masita tä uli pata hamö ĩ ãju töpö öpa hätähäa apölati , ĩ sa töpö talalöma . Hi masita tä uli pata , mötati tuu pata , hii tiki pewö pata , ĩ na tökö kui tökö pata kuo pa , tä ipokomo maapö , 4 ipoko tökö kui , ĩ ãju töpönö ĩ tökö ipoko pewö huöa lälöma .
66007002	Ĩ sa töpö talalö nö , hena tä sai tä , ki hamö motokö huumö kua totio wi hamö ai ãju tä hösökapo nömönati , ĩ ãju sa tä taa nömönanöma . Teusö a temö öpii ĩ a hai ĩ sãökama tä pi säa patetea wi , ĩ ãju tänö ĩ tä pi humöpoma . Ĩ 4 ãju töpö öpa hätähäa apölati , ĩ töpö na ĩ ãju tä hapalo nö , ' Masita tä uli , mötati tuu pata , ĩ na tökö pata kui tökö pata waniapamanöö ! ' ĩ na Teusö a kuu noai , ĩ ãju töpö na lope epii ĩ ai ãju tä komö nö ,
66007003	' Kamakö hai ĩ Teusö anö töpö kalipalama sinomoti wi , ĩ töpö hũko na sãökama tä ma pi säa patetea paio mai ha , hi masita tä uli , mötati tuu pata , hii tiki pewö pata , ĩ na töpö pewö pata kui , tökö pewö pata wania paio tihöö ! ' ĩ na ĩ ãju tä kuuma .
66007004	Ĩ na tä kua tä , ai tä aiki , ' Pili töpö hũko na Teusö a hai ĩ sãökama tä pi säa patetea waikikö noai , ĩ na töpö kui töpö kua ' ĩ na tä kuu noai , ĩ sa ta hininöma . Satehe epii , 144.000 töpö kuoma . Ĩ töpö lö kui , isöhaeu töpö ola soawö .
66007005	Isöhaeu a hai pelupö Jutá töpö ola hai , 12.000 töpö ola kuoma . Isöhaeu a hai ĩ pelupö Hupẽi töpö ola hai , 12.000 töpö ola kuoma . Isöhaeu a hai ĩ pelupö Kasi töpö ola hai , 12.000 töpö ola kuoma . Isöhaeu a hai ĩ pelupö Asee töpö ola hai , 12.000 töpö ola kuoma . Isöhaeu a hai ĩ pelupö Napötalii töpö ola hai , 12.000 töpö ola kuoma . Isöhaeu a hai ĩ pelupö Manasésö töpö ola hai , 12.000 töpö ola kuoma . Isöhaeu a hai ĩ pelupö Simeão töpö ola hai , 12.000 töpö ola kuoma . Isöhaeu a hai ĩ pelupö Lepii töpö ola hai , 12.000 töpö ola kuoma . Isöhaeu a hai ĩ pelupö Isakaa töpö ola hai , 12.000 töpö ola kuoma . Isöhaeu a hai , ĩ pelupö Sepulõ töpö ola hai , 12.000 töpö ola kuoma . Isöhaeu a hai ĩ pelupö José töpö ola hai , 12.000 töpö ola kuoma . Isöhaeu a hai ĩ pelupö Pẽijamĩ töpö ola hai , 12.000 töpö ola kuoma .
66007006	
66007007	
66007008	
66007009	Ĩ na tä kua tä , töpö satehe epii sa töpö taa nömönanöma . Pata töpönö töpö kai kua hãkikia apöle ĩ töpö , ai töpö lölöhö , ai töpö usi , ai töpö ausi , ĩ na töpö kui töpö , ĩ tä uli pewö hamö töpö hapalo aipii töpö pewö pata kua hãkikia apöle ĩ töpö , hi masita tä uli pewö hamö töpö pata pilipai , ĩ töpö pewö pata , ĩ na töpö kui töpö kule , ĩ ai sa töpö satehe pata talalöma . Ĩ töpö satehe epö salo , ai tänö ĩ töpö wapa tai mio opama . ' Ĩ na kilii töpö kua ' ai tä kuu tai mioma . Haloi ösökö ausi ipii ösökönö ĩ töpö halohoiki nö , ösö hena ola huölö nö , kaikana tä hai lotami ti na Teusö a lole ĩ a pata , ĩ a kotö ha oweha a okalo hõtoa hö̃töa soatale ĩ a , ĩ na töpö kui töpö kuo pa ĩ töpö satehe epii töpö öpahatioma .
66007010	Töpö öpahatiki nö , ' Kaikana tä hai lotami ti na kamisakö hai ĩ Teusö a lole ĩ a pata , ĩ a kotö ha oweha a okalo hõtoa hö̃töa soatale ĩ a , ĩ na töpö kui töpönö samakö täapa kõo läo wi ĩ töpö ' lope epii ĩ na töpö kuuma .
66007011	Ĩ na töpö kuu ha , kaikana tä hai lotami ti na Teusö a lole ĩ a , pata töpö , ĩ 4 temö temö töpö , ĩ na töpö kui töpö kule ha ãju töpö satehe epii töpö öpa ãsokole , kaikana hai ĩ lotami ti kotö ha masita tä na pili töpö moikömö poa mãi hö̃köiki nö , Teusö a na töpö pi tapomoa soatalo nö , ' Teusö a totiatalo opa sai taköö ! ' ĩ na töpö kuuma .
66007012	Ĩ na töpö kuu nö , ' Awai . Ĩ naköö ! “ Ai taköö ! Wa totiatalo opati asawöö ” ĩ na kawa na töpö pewö kuupököö ! Wa pi mosawia sinomo wi ĩ waö ! Kawa na , “ Samakö totiapala apati wi ĩ kawa ” ĩ na töpö pewö kuu soatiopököö ! Ai töpö na wa hasuho asa wi ĩ waö ! Kawa hai , pata wa lotete sati ipii ĩ waö ! Ĩ na wa kua wi na , ĩ na wa kua mapo mai kitäö ! Ĩ na wa kua soatio kitäö ! Ĩ naköö ! ' ĩ na ĩ ãju töpö kuuma .
66007013	Ĩ na ãju töpö kuu ha , kamisa na ai pata tä aiki , ' Toitai tä thaa totio salo , haloi ösö ausii ösö halopo polahai , ĩ witi pili töpö ? Witi hamö ĩ töpö kuamö kua wi ĩ töpö ? ' ĩ na a kuu ha ,
66007014	' Kui . Kawanö wa tä taö ' sa kuu hö̃töoma . Ĩ na sa kuu hö̃töoö ha , pata tä aiki , ' Pi naka . Ai töpönö ĩ töpö peama apati noai ĩ töpö . Kama töpönö oweha a iä pönö kama töpö hai ĩ haloi ösökö salu saluma waikioma kutenö , kama töpö hai ĩ haloi ösökö ausia waikia kule .
66007015	Önö kutenö , kaikana tä hai lotami ti na Teusö a lotile , ĩ ha ĩ töpö öpa tulekeiki nö , wakalai ha Teusömo wi a sai na ĩ töpö kalipaloö , mumai ha töpö kalipalo halutii , ĩ na ĩ töpö kuatii . Kama hai ĩ lotami ti na Teusö a lotile , töpö öpahale , ĩ töpö na ĩ Teusö a kua naia kutenö , ĩ töpö noama sinomotii .
66007016	Ĩ töpö lö kui , töpö oi mi , töpö amisi pasio mi , töpö kua soatio kitä . Pili motokö siinö ĩ töpö hä mai kitä . Ai tä wãkenö ĩ töpö hä naio mai kitä .
66007017	Kaikana tä hai ĩ lotami ti hõtole , ĩ ti mötali na oweha a kule , ĩ anö ĩ töpö thapo kuki kitä . Önö kutenö , maa tuu ola na tuu pokö pokömo wi ĩ tuu koalö nö , töpö õsi temöpo kõo wi , ĩ tuu kuo taso pamö ĩ töpö kai hulasolö kitä . Ĩ tä , Teusö anö ĩ töpö mamo puu pewö sanöa hãsitipamani kitä ' ĩ na ĩ pata tä kuuma .
66008001	Ĩ na tä kua tä , oweha anö 6 sõtikipö tökö hoköa waikipalö noai ha , samii ai tä sõtikipö hoköa kotalöma , Teusö a kupoli , ĩ ha töpö hinio maa pi tetehea toitaso lasoma .
66008002	Teusö a kotö ha 7 ãju töpö öpahale , ĩ sa töpö talalöma . Ĩ töpö na 7 hola wi tökö totoma hätäpoma .
66008003	Ĩ tökö hola wi ĩ tökö totoa hätähäa waikitakö noai ha , pãhi pãhi tä wakö umömaköma , tä nisamö hälälä toita apii , ĩ tä titiköpö , ai ãju tänö oto tä mokota kai waloa nömököma . Söpala ösö tiki matakali kule , ĩ tiki hösöka ha Teusö a na tä totoköpö tä thama sinomo wi , ĩ tiki kotö ha ĩ ãju tä öpatioma . A öpatiki nö , pãhi pãhi tä kua apöle , ĩ tä pãhi täta tätama nö , mokota na tä pãhi titiki nö , Teusö a thapo wi , Teusö a na ĩ töpö hapalo wi , ĩ töpö kai uni tikiliki nö , oto tiki matakali kule , ĩ tä hösöka na ĩ tä pewö thama piama .
66008004	Teusö a na töpö hapalo wi , pãhi pãhi tä na ĩ töpö kai uni tikilila tä , tä wakö umömaköma , ãju tä öpale , ĩ a amiki ha wãkisi tä kule , Teusö a loomö kuo pamö ĩ tä wãkisi pewö ösöamö kua soatasolöö .
66008005	Ĩ tä wãkisi ösöamö kua soatasolö ha , mokota na ĩ pãhi pãhi tä pi täa soatalö nö , söpala ösö tiki matakali hösöka ha koa taka hili pole , ĩ mokota na ĩ koa taka titipaö ha , koa taka lahoa soataköma . Ĩ koa taka lahoa soataki ha , ĩ ãju tänö soatawö , masita tä uli na ĩ tä pi wakö säsäa soataköma . Ĩ koa taka pi säsätaköma , ĩ tökö soatawö , sanö ta pata , sami samimo opa wi ĩ tä pata , tä uli pata lakö lakömo opa wi ĩ tä pata , ĩ na tä pata kua soatasoma .
66008006	Ĩ na tä kua tä , ĩ 7 ãju töpönö 7 hola wi tökö hola piama .
66008007	Ai ãju tänö ai ta hola somaö ha , maa tä komi amatosi pata pälä wi ĩ tä , iä iä tä tikilia , koa taka tikilia naia , ĩ na tä tikilia hãkikia kula tä , masita tä uli na ĩ tä pewö pi pata säsäa soaköma . Ĩ tä pewö pi pata säsäa soaköma , masita tä uli pata ĩsia sätäa pälasoma . Hii tiki , sĩsi tökö , ĩ na tökö kui tökö ĩsia naisoma . Ai sami tä uli ĩsiso , polakapi ai tökö uli ĩsi mi , ai sami hii ti ĩsiso , polakapi ai tiki ĩsi mi , ai sami sĩsi tä ĩsiso , polakapi ai sĩsi tökö ĩsi mi , ĩ na tökö uli pata ĩsia kulasoma .
66008008	Ĩ na tä kua tä , ai ãju tänö ai hola wi ta hola nömöoma . Ta hola nömöoö ha , maa makö wakö pata hili kua wi na , ĩ na tä wakö pata hili kua wi , mötati tuu pata ha ĩ tä pata säsäköma . Tä pata säsäköma , ĩ ta patanö mötati tuu iä pata sätäa asawösököma . Ai sami mötati tuu asawösö pata iäpaso , polakapi ai mötati tuu pata iäpo mi , ĩ na mötati tuu pata iä kupasoma .
66008009	Mötati tuu iä pata sätäa asawösöle , ĩ tänö mötati tuu õsimö pata hamö töpö hupalo wi , ĩ ai töpö satehe epii töpö noma hätähäolasoma . Mötati tuu õsimö pata hamö töpö hupalo wi , ai sami tä pata nomasoö , polakapi ai tä pata noma mi , ĩ na töpö noma kulasoma . Ĩ tökö nömöwö , kutiata kö pata wania hätähäo nömöo soatalasoma . Ai sami kutiata kökö pata waniapasoö , polakapi ai kutiata kökö pata waniapo mi , ĩ na kutiata kökö wania kupasoma .
66008010	Ĩ na tä kua tä , ai ãju tänö ai tä hola wi ĩ ta hola nömötama , asawa tä wakö hili kua wi na , ĩ na sitikali a wakö hili kua wi , ĩ a sitikali wakö hili pola tä , a kepasoma . Ai sami pata tuu pata na a kepasoö , polakapi ai pata tuu pata na a keo mi , ĩ na ĩ sitikali wakö hili kua wi , ĩ na ĩ a sitikali kea kupasoma . Wai tuu ola hamö tuu haapo haapomo sinomo wi ĩ tuu na a kea naipasoma . Ĩ na ĩ sitikali a kea kupasoö ha , pata tuu pata , wai tuu ola , ĩ na tuukö kui tuu koamia hätähäa apöpasoma . Önö kutenö , ĩ a sitikali hai , ĩ Koami a hilo . Ai sami tuukö koamipasoö , polakapi ai tuukö koamipo mi , ĩ na tuu koamia kupasoma . Sanöma töpönö ĩ koami tuu koalalöma , ĩ tuu koaminö töpö satehe epii töpö nomasoma .
66008011	
66008012	Ĩ na tä kua tä , ai ãju tänö ai tä hola wi ĩ ta hola nömöo soatama , pili motokö , pilipoma a , sitikali kökö , ĩ tökö kui , tökö kasö pata sälöma . Ai sami pili motokö kasö säö , polakapi ai pili motokö kasö sä mi , ai sami pilipoma a kasö säö , polakapi ai pilipoma kasö sä mi , ai sami sitikali kökö säö , polakapi ai sitikali kökö sä mi , ĩ na tökö kasö pata säa kuköma . Tökö säkö noai , ĩ tökö pata luta lutamo soata lasoma . Önö kutenö , wakala tä maaki , tä wakala lapeo totio maama . Motokö hẽtupo pia tä , tä pata mumasoö . Mumai ha pilipoma a , sitikali kökö , ĩ na tökö kui tökö sii wakala kuo lapa totio maama . Mötali tä mumi kupo pia tä , pilipoma a , sitikali kökö , ĩ na tökö kui tökö sii lupasoma .
66008013	Ĩ na tä kuati noai , ĩ sa tä taa nö , ösö öpö hamö nonosi a katä polali , ĩ nonosi sa taa nömönanöma . Ĩ na tä kua soata tä , lope epii ĩ nonosi a hapalo nö , ' 3 ãju tökö kui tökönö ta hola piale , masita tä uli hamö sanöma töpö pilipai , ĩ töpö pewönö ĩ ta hininöma , ĩ töpö pea pasiki kitä . Wanisala tökö kilihi ipii tökö kuki kitä . Ĩ töpö na 3 wanisala tökö kui tökö kuki kitä ' ĩ na ĩ nonosi a kuuma .
66009001	Ĩ na tä kua tä , ai ãju tänö ai tä hola wi ĩ ta hola nömöo soatama , sa mamo tetela tä , masita tä uli hamö sitikali a keloe , ĩ a sitikali na masa maka kai lale , ĩ tä hãkota wi , ĩ tä totoköma .
66009002	Ĩ tä totoki ha , ĩ sitikali anö ĩ masa maka kai pata hãkoa läpalöma . Masa maka kai pata hãkoa läpali ha , ĩ masa maka kai pata ha koa taka wãkisi pata sononoa soatama . Hikali a wakö pata umömaköma , taka wãkisi pata kuta kutamo kua wi na , ĩ na tä wãkisi pata kuta kutamo soatama . Ĩ masa maka kai pata ha koa taka wãkisi pata sononoa pole , ĩ taka wãkisi patanö motokö sii lupamani ha , uli pewö pata muma tipöa soasoma .
66009003	Ĩ tä wãkisi mötali pata ha kusuma pö aipö öpii pö kuo opama . Ĩ kusuma pö sutu sutumo seteko soata nö , masita tä uli na pö kepa soatama . Sui tä tisina nini kui na , ĩ na kusuma pö nini kua naipasoma .
66009004	Ĩ kusuma pö na Teusö aiki , ' Sĩsi tä , hii tiki , hikali a na nii tä kule ĩ tä , ĩ na tökö pewö kui tökö pewö wania tihöö ! Sa thapo mai , ĩ töpö hũko na ipa sãökama tä pi säa patetea maa noai , ĩ töpö pewö haikia sisalalöö ! ' ĩ na Teusö a kuu nö ,
66009005	' Ĩ töpö säpa totio tihöö ! 5 kökö pilipoma kui kökö pilipoma na soatiwö , ĩ sanöma töpö peama soatio pätiopököö ! ' ĩ na Teusö anö ĩ kusuma pö noa thama . Ĩ na Teusö anö ĩ kusuma pö noa thaö ha , kusuma pönö ĩ ta hininö nö , ĩ töpö haikia hö̃tölalöma . Ĩ töpö haikilalöma , sui tä nini kui na , ĩ na ĩ kusuma pö nini kuo hö̃töoma .
66009006	Ĩ kusuma pönö töpö haikilalöma , ' Sa nomato soa päoö ' ĩ na töpö pi kuu kule maaki , töpö nomato päha mi .
66009007	Kapalu kökö wasu kai huu piale , ĩ kökö mömomö kui na , ĩ na ĩ kusuma pö mömomö kuo hö̃töoma . Oto hesowa kökö kui na , ĩ na hesowa pö kui , kusuma pö he na ĩ hesowa pö sohoma . Sanöma töpö moikömö kui na , ĩ na ĩ kusuma pö moikömö kuoma .
66009008	Sanöma töpö suö hunuku kui na , ĩ na pili pö kõi kuoma . Öla pö nakökö kui na , ĩ na pili pö nakökö kuoma .
66009009	Sanöma töpönö pili töpö kotopö ha söpala ösö amatosii ösö sätämanö nö , töpö noamo kua wi na , ĩ na ĩ kusuma pö noamamopö , pili töpö kotopö ha söpala ösö amatosi sutitimapomae . Kapalu kökönö ösökö läkäapala wi , ĩ ösökö na sotatu töpö titiki nö , töpö wasu kai huu tä , pe epii ĩ ösökö ami lalupalo kua wi na , ĩ na ĩ kusuma pö maisökö lalupalo kua apa hö̃töoma .
66009010	Sui tä tisina namo kui na , ĩ na ĩ kusuma pö tisina namo kumoma . ' 5 pilipoma kökö kui kökö pilipoma na soatiwö , ĩ pö tisinanö sanöma töpö haikipatipöö ! ' ĩ na Teusö anö ĩ pö noa thama .
66009011	Ĩ kusuma pö na ai tä kaikanamo wi a kuoma . Masa maka pata na töpö kule , ãju tänö ĩ töpö pewö huöpo sinomo wi , kusuma pö na ĩ a kaikanamoma . Ĩ a na , ' Apatõ ' ĩ na epöteu töpö kuu . Köteeku töpö aiki , ' Apolião ' töpö kuu . ' Ai töpö säpa sinomo wi ĩ a ' ta kuu totia alu kule .
66009012	Wanisala tä kilihi ipii , ĩ tä kuo soma noai , ĩ tä hasua waikipaso ke . Wanisala tökö kilihi ipii , polakapii ĩ tökö kuo pia kule .
66009013	Ĩ na tä kua tä , ãju töpönö 5 hola wi tökö hola waikio noai ha , ai ãju tänö ai tä hola wi ĩ ta hola nömöo soatama . Teusö a kule ha oto tiki matakali kule , ĩ tiki matakali kasö tilelea hätähäle ha , ĩ ha ta hapalo hätähäle , ĩ sa ta hinima .
66009014	Ĩ ãju tänö hola wi tä po pole , ĩ a na , ' Eupötaasisö u pata ha 4 ãju töpö kui töpö õkama kulati , ĩ töpö kusöa kopalötöö ! ' ĩ na ta kuuma .
66009015	Ĩ na ta kuu ha , ĩ 4 ãju töpö kusöa kopalö tasoma . Ĩ ãju töpö aiki , ' Pei . Ĩ nasimö tä inama na ĩ nasimö pilipoma kupo piale , ĩ a pilipoma na ĩ nasimö tä wakala kuiki nö , ki ha tä motokö wäto tä , sanöma töpö säa hãkikilalöö ! Polakapi ma töpö säpa mai , sami ma säpali , ai polakapi ma töpö säpa mai , ai sami a säpali , ĩ na töpö pewö säa thaa hãkikia thalalöö ! ' ĩ na Teusö anö ĩ ãju töpö noa thaa noai , ĩ tä wakala na totiwö töpö kusöa kopalöma .
66009016	Ĩ na tä kua tä , sotatu töpönö kapalu kökö kai wasu huu piale , ĩ töpö satehe epö . ' Töpö satehe epii , 200.000.000 töpö kui töpönö kapalu kökö kai wasu huu pia kuleö ! ' tä kuu wi , ĩ sa ta hinima .
66009017	Sotatu töpö , kama töpö hai ĩ kapalu kökö , ĩ na tökö kui sa töpö uni tapama . Ĩ sotatu töpö noamo sapao kõopö , ĩ töpö kotopö na söpala ösö amatosii ösö sätäa , kapalu kökö kotopö ha ĩ söpala ösö amatosii ösö sätäa naia , ĩ na tä thapo opamae . Koa taka pata hanaha kui na , ĩ na ĩ söpala ösökö hanaha kuö , maa ma ose noa apii , ĩ sapiita ma hilo wi , ĩ ma usi kui na , ĩ na ĩ ösökö usi kuö , hösösöpö taka wakö hane kui na , ĩ na ösökö hanö kuö naiwö , ĩ na ĩ söpala ösöpö kumoma . Kapalu kökö he hai , öla kökö he pata kui na , ĩ na kapalu kökö he kui kökö he tikäkämoma . Ĩ kapalu kökö kai na koa taka , koa taka wãkisi , hösösöpö taka wakö pata , ĩ na taka pata kui taka pata nia niamoma .
66009018	Koa taka , koa taka wãkisi , hösösöpö taka wakö , ĩ na tökö wasu kui , kapalu kökö kai na ĩ tökö wasu nia niamo wi , ĩ tökö wasunö sanöma töpö säpalöma . Ĩ tä uli pewö hamö sanöma töpö pilipai , ĩ töpö säa hãkikilalöma . Ai polakapi töpö säpa mai , ai sami a säpali , ai polakapi töpö säpa mai , ai sami a säpali , ĩ na töpö pewö säa hãkikia thalalömae .
66009019	Kapalu kökö kai , pili kökö sina , ĩ na tä kui tä wasu upö . Olö kökö kui na , ĩ na pili kökö sinakö kuoma . Olö kökö he kui na , ĩ na pili pö sina ola kumoma . Ĩ pili pö sinanö sanöma töpö ösö wäsätima .
66009020	Kapalu kökö wasunö sanöma töpö säpa pasio maa noai , ĩ sanöma töpönö wanisala tä thaa noai , ĩ tä hosa maama . ' Sa wanisala sai taköö ! Sai sa töpö thapo pole ĩ sa töpö hosalöpököö ! ' töpö pi kuu maama . ' Ĩ ukutupönö sa pasilipopököö ! ' ĩ töpö pi kuu sinomo wi , ĩ ukutupö hai , oto ukutupö , pötaata ukutöpö , pötõosi ukutupö , maa ma ukutupö , hii ti ukutöpö , ĩ na töpö ukutupö kui , töpö ukutupö thapo pole , ĩ töpö ukutupönö tä tapa mi , ta hini mi , töpö huu mi , ĩ na ĩ töpö ukutupö kua wi töpö ukutupö kua kule maaki , ĩ töpö ukutupö hosa maama .
66009021	Ĩ töpö aiki , ' Sa töpö säpali , sa õkamoö , ai sa töpö po mai maaki , ĩ töpö na sa sapäko sinomo päoö , sa thomömoö , ĩ na sa kua pätiopöö ! Ĩ na sa kua wi , ĩ sa tä hosa mai kitäö ! ' ĩ na töpö pi kuuma .
66010001	Ĩ na tä kua tä , ai ãju tä lotete epii a ithoolö tä , sa talalöma . Ilasi tä na ĩ ãju tä pukosöla tä , pili motokö sii kui na , ĩ na pili a moikimö kuö naiwö , pili he hẽtu ha olö kökö sii tokea naia , koa taka wakö lape kui na , ĩ na pili a kononakö lape kuö nai soatawö , ĩ na ãju tä kui , sa tä talalöma .
66010002	Ĩ ãju tänö waheta tä hãsoko hãsokomo sinomo wi , ĩ tä waheta sãökama pi kusöpalö nö , tä sãökama pi wai poma . A ithopaiki nö , mötati tuu pata na kate a konona öpapaki , masita tä uli na pasiwö , hai a konona öpa pasipaki , ĩ na ĩ ãju tä öpa pakata kupakö kölöma .
66010003	Ĩ na a kupaiki kölö nö , lope epii öla kökö pata komö lalupalo kui na , ĩ na ĩ ãju tä komö lalupalo kuoma . Lope epii a komö lalupalo opa noai ha , sanö ta pata satehe epii , ĩ 7 ta pata kui , ta pata klau klaumo pola nö , ta pata hapalo hö̃töoma .
66010004	Ĩ ta pata hapalo pole , ĩ tökö soatawö ĩ sa tä moni sãökököma maaki , hi tä hẽtu ha Teusö a kulali , ĩ ha ai sa ta hinima . Sa ta hini noai , ĩ na ĩ ta kuuma : ' Ĩ 7 sanö ta pata kuu noai , ai töpö na ĩ ta hasulupama hãto tihöö ! Wanaikiö ! Ĩ töpö kai a sãöka hãto tihöö ! ' ĩ na ta pata kuuma .
66010005	Ĩ na tä kua tä , mötati tuu pata na ãju tä konona öpapaki , masita tä uli na pasiwö , ai a konona öpa naipaki , ĩ na ãju tä kupakö noai , ĩ sa talalö noai , hi tä hẽtu hamö ĩ ãju tä poko totokö nö ,
66010006	ĩ na a kuuma : ' Teusö a noma mi ipii ĩ anö hutu mosökö pata , masita tä uli , mötati tuu pata , ĩ na tökö pata kui , ĩ tökö pewö thapalö noai , ĩ tökö na ĩ tä pewö kule , ĩ tä thaa naipalö noai , ĩ Teusö a patanö sa hini kutenö , sa kuu piale , ĩ ta pitili . Sa holisimo mi . Pi naka . Tä tetepo mai kitä .
66010007	Ãju töpö satehei , ĩ 6 töpönö hola wi tökö hola waikio noai ha , ai ãju tänö ta hola tä , Teusö a kai wäsä sinomo noai , Teusö anö ĩ töpö kalipalama sinomo noai , ĩ töpö na Teusö aiki , “ Sa tä thama piale , huki sanöma makönö ĩ ma tä tai mi ipii , waiha ĩ sa tä thama kitäö ! ” Teusö a kuu noai , waiha ĩ tä thama totio kitä . Ĩ ãju tänö ta hola tä , ĩ tökö soatawö , Teusö anö ĩ tä thama kitäö ! ' ĩ na mötati tuu pata na ãju kate a konona öpapaki , masita tä ha hai a konona öpapaki , ĩ na a öpa pakata kupakö kölö noai , ĩ na ĩ a kuuma .
66010008	Hi tä hẽtu ha Teusö a kulali , ĩ ha ta hapalo noai , ĩ sa ta hini noai , kamisa na ĩ ta hapalo kõoma . Ta hapalo nö , ' Mötati tuu pata na ai a konona öpaa , masita tä ha ai a konona öpaa , ĩ na ãju tä öpa pakata kulati , ĩ a na a hulolöö ! Ĩ ãju tänö tä waheta sãökama kusösama pi wai po pole ĩ tä waheta tälötöö ! ' ĩ na sa noa thama .
66010009	Ĩ na sa noa thaö ha , sa hulolö nö , ĩ ãju tä na , ' Mi waheta tä sãökama pi wai totopa ' sa kuu ha , ' Ika . Tä tälöö ! Hi wa tä waheta tätalö nö , tä waheta oa soatalöö ! Wa tä waheta oalöma , pili wa niipö hamö tä koami ipö maaki , pili wa kai na puu misa keteti kui na , ĩ na tä waheta ketetia kua apöpaso kitäö ! ' a kuuma .
66010010	A kuu ha , sa tä waheta täa soatalö nö , sa tä oalöma . Sa tä oa tä , pili sa kai na puu misa keteti kui na , ĩ na tä waheta ketetia kua apöpasoma maaki , sa tä sualöma , ĩ tökö soatawö sa niipö õsi koamia apöpasoma .
66010011	Ĩ na tä kua tä , ' Teusö wa kai wäsä kõo wi , wa kua kopasopököö ! Teusö wa kai wäsä kõo nö , pata töpönö töpö kai kua hãkikia apöle ĩ töpö , ai töpö lölöhö , ai töpö usi , ai töpö ausi , ĩ na töpö kui töpö , töpö hapalo aipö hãkikii ĩ töpö pewö pata , kaikana töpö , ĩ na töpö kui töpö pewö a katehaö ! ' ĩ na sa noa thama .
66011001	Ĩ na tä kua tä , kamisa na wapa wi ti totopöma . Ti totopöma , ' A hulolöö ! Ĩ wapa wi ĩ tinö Teusömo wi ĩ wa tä uli wapa tasopököö ! Ĩ hakö soatawö söpala ösö tiki matakali kule , ĩ tiki hösöka ha Teusö a na tä totoköpö tä thama sinomo wi , ĩ wa tiki wapa naia soatalöö ! Ĩ a sai pata ha töpö Teusömo wi ĩ wa töpö wapa naio soataaö !
66011002	Sika sika sai pata na tä wapa naio tihöö ! Teusö a thapo pasia mane , ĩ töpö na ĩ sika sika tä totoa pasia waikikömaö ! Teusömo wi ĩ a sai kotö pata ha ai kökö sai hö̃kököa apöle , ĩ hamö Teusö a thapo pasia mai , ĩ hamö ĩ töpö hulolö nö , ĩ tä uli hamö ĩ töpö hupalo hätäpo pasitio taso kitä . Ĩ hamö töpö hupalo soatia tasoa tä , ai pilipoma matasoö , 10 tökö mumi hasua kutasoö , polakapi tä mumi hasua kotasoö , ĩ na tä mumi hasua kutasoö .
66011003	Sa kai wäsä sinomo wi , ĩ polakapi töpö mömomö pi wanitalopö , töpö haloi ösökö sĩti ipii ĩ ösökö na kama töpö halo kitä . Ĩ ösökö na töpö halole , ĩ sa töpö simöpali kitäö ! Sa töpö simöpalöma , sa kai a wäsä soatia tä , 3 inama tökö , ai tä inama mötalipo kõa , ĩ na tökö inama kui tökö inama hasua kupaso kitä . Ĩ 1.260 tökö mumi kui tökö mumi hasua kupaso kitä ' ĩ na kamisa na ĩ na tä kuuma .
66011004	Ĩ tä uli pewö hamö sanöma töpö pewö pilipai , ĩ töpö na Teusö a kaikanamo wi , ĩ a kotö pata ha polakapi olipa tiki öpale , Teusö a kai wäsä sinomo wi , ĩ töpö uni . Ĩ hamö polakapi koa taka sii pi hĩtale , Teusö a kai wäsä sinomo wi , ĩ töpö uni nai soatawö .
66011005	Ai töpönö ĩ töpö peama pi topale , Teusö a kai wäsä wi , ĩ pili töpö kai na koa taka pata nia niamo nö , ai töpö ĩsia soatamani kitä . Awai . Ai töpönö ĩ polakapi töpö peama pi topa apa wi , ĩ töpö nomaso kitäö !
66011006	Ĩ töpönö Teusö a kai a wäsä soatia tä , ĩ töpönö maa tä häläma maapö , ĩ töpönö hutu mosökö päka pata kasu taö öpa kule . Maa tuu pewö pata iäpama taö öpa naia kule . Masita tä uli hamö ĩ töpönö wasu wasu tä thapa pi topa tä , wasu wasu tä thapa taö öpa naia kule .
66011007	Ĩ polakapi töpönö Teusö ta wäsä mataso noai ha , maa maka pata ha sai tä kuo noai , ĩ töpö na ĩ sai tä höla apa läo kitä . Ĩ a namo kea läiki nö , ĩ töpö peama totio nö , ĩ sai tänö ĩ töpö säa totipali kitä .
66011008	Töpö säa totipalöma , hii ti pakalai ti ha kama töpö hai ĩ pata tä säpalö noai , ĩ tä uli mötali pata hamö piliso kua mötalilati , ĩ tiso hamö ĩ töpö nomawö paalati kitäö ! Ĩ tä uli hamö töpö pililati , ĩ töpö wanisala apa kutenö , ĩ nomawö töpö patile , ĩ Sotoma tä uli hilo päoö . Ĩ Esitu tä uli hilo naio päoö .
66011009	Hi tä uli pewö hamö töpö pilipai , ĩ töpö satehe epii töpönö ĩ töpö nomawö paale , ĩ töpö nomawö möti kitä . Pata töpönö töpö kai kua hãkikia apöle ĩ töpö , hi tä masita tä uli pewö hamö töpö pata pilipai , ĩ töpö pewö pata , töpö hapalo aipö hãkikii ĩ töpö pewö pata , ai töpö lölöhö , ai töpö usi , ai töpö ausi , ĩ na töpö kui töpö , ĩ na töpö kui , ĩ satehe epii töpönö ĩ töpö nomawö paale , ĩ töpö mötii . 3 tökö wakala kui tökö wakala na ĩ töpö nomawö möö soatioö . Ĩ töpö möö soatia tä , ai tä wakala na nömö kõwö tä motokö hẽtupasoö . Ĩ töpö nomawö möti pole , ĩ töpö aiki soatawö , ' Ki töpö nomawö patilia tihöö ! ' ĩ na töpö kupaloö .
66011010	Teusö a kai wäsä sinomoti wi , ĩ polakapi töpö sä nö topali ha , hi tä uli pewö hamö töpö pilipai , ĩ töpö pi mönahapalo opa kitä . Ĩ kama polakapi töpönö Teusö ta wäsä sinomoö ha , Teusö a thapo mai ĩ töpö pepalo opati noai , ĩ tä maa waikia nö topasoma kutenö , ĩ töpö pewö pi mönahapalo opa kitä . Töpö pi mönahapalo opa salo , noa mi wani töpö totoma hẽtupaso soa päatalo opa kitä .
66011011	Teusö a thapo mai ĩ töpönö ĩ polakapi töpö nomawö paale , ĩ töpö möta mötamati tä , 3 tökö mumi kui tökö mumi hasua kutalo nö , tä motokö hẽtupo kõa tä , töpö temöto kõo wi , Teusö anö ĩ tä hẽasi kemanö nö , ĩ töpö nomawö paale , ĩ töpö kai na temöto kõo wi ĩ tä hẽasi titiköma , töpö temöa kõo soatasoma . Teusö anö polakapii ĩ töpö hĩso uköa komanöma . Ĩ töpö hĩso uköa komani ha , töpö öpa kõo soatasoma . Töpö öpa kõo soatasoö ha , ai töpönö töpö möti noai , pe epii ĩ töpö pewö kilia apösoma .
66011012	Ĩ na tä kua tä , ĩ polakapi töpönö Teusö a kai wäsä sinomo wi ĩ töpö öpa kõo soatalo nö , hi tä hẽtu hamö ta pata komöpolali , ĩ ta pata hinia kõo soatalömae . Ĩ na ĩ ta pata kuu lasoma . ' Hapo . Pö huo kõki solöö ! ' ĩ na ta pata kuu lasoma . Ĩ na ta pata kuu lasoö ha , ilasi tä pata hamö töpö tikilia kõa soapölöma . Ai töpönö ĩ töpö wanipo sinomoti noai , ĩ töpö mamo tetela tä , ilasi tä na ĩ töpö tikiliki nö , hi tä hẽtu hamö töpö kõa soasolöma .
66011013	Ĩ tökö nömö soatawö , pe epii masita tä uli pata lakö lakömo nömöo soatama . Tä uli pata lakö lakömo opaö ha , ĩ tä uli kulati , ĩ a sai pewö pata wania hãkikia totipasoma . 10 sai pö kulati , ĩ ai a sai wania pasoö , ĩ sai pö kotö na ai 10 sai pö kulati , ĩ ai a sai wania kõo naia soapasoö , ĩ na töpö sai pö wania hãkikia kulasoma . Tä uli pata lakö lakömoa apöso noai , ĩ tänö ai töpö satehe epii , 7.000 töpö kui töpö säpasoma . Töpö nomapo naio soata mai , ĩ töpö kilia apölo nö , hi tä hẽtu hamö Teusö a kupoli , ĩ a na ĩ töpö aiki , ' Wa kilihia apa nö kiliawöö ! Kawa hai , ĩ pata wa waikiwöö ! ' ĩ na ĩ töpönö Teusö a noa thama .
66011014	Polakapii Teusö anö sanöma töpö peama pi kua waikipasoma . Ĩ töpö peama nömöo piale , ĩ ma tä taa nökö .
66011015	Ĩ na tä kua tä , ãju töpönö 6 hola wi tökö hola waikio noai ha , ai ãju tänö ai tä hola wi ĩ ta hola nömöo soatama . Ĩ ta hola tä , hi tä hẽtu ha Teusö a kulali , ĩ ha lope epii ai töpö hapalo lasoma . Töpö hapalolö nö , ' Masita tä uli pewö hamö töpö pilipai , ĩ töpö sanöma na kaikana töpö kaikanamo noai , huki kamakö hai ĩ Teusö Kaikana tä , Teusö anö a saia asapalö noai ĩ Cristo a , ĩ na töpö kui , ĩ töpö sanöma na ĩ töpö kaikanamo nömöo totio wi , ĩ tä kupaso keheö ! Teusö a kaikanamo mapo mai kitäö ! ' ĩ na töpö kuuma .
66011016	Ĩ na tä kua tä , Teusö a kotö na kaikana töpö lota wi , ĩ tiki na satehe epii , ĩ 24 pata töpö lole , ĩ pili töpö maekonö ĩ töpö hĩta thaa soataiki nö , masita tä na töpö moikömö hö̃köa soataiki nö , Teusö a na töpö pi tapoa soataiki nö ,
66011017	' Teusö ai . Aitaköö ! Kawa hai , pata waö ! Kawa lotete sati ipö . Sutu ha wa kuoma maaki , huki wa kua soa kule . Wa lotete epö salo , huki kawanö ai wa töpö simöa kolo kua kuköma .
66011018	Masita tä uli pewö hamö töpö pilipai , ĩ töpönö wa thapo mai , ĩ töpö na wa hĩso nö , ĩ wa töpö peama pia wi , ĩ tä kupaso ke . Õsi töpö na , “ Makö temö tä , wanisala ma tä tha apati noai , ĩ tä na sa kateha pia kuleö ! ” wa kuu pia wi , ĩ tä kua naipaso ke . Önö kutenö , wa thapo mai ĩ töpö hĩso opaö . Ĩ na tä kua tä , wa thapo asa noai , ĩ töpö na noa wa tä totoa piale , ĩ tä kua naipaso ke . Wa kai wäsä sinomo noai , kawa na ĩ töpö kalipalo sinomo noai ĩ töpö , au ai töpö pewö , pata töpö , töpö patamo pasio mai ĩ töpö , ĩ na töpö kui töpö pewönö wa kai a hini totiatalo opa noai ĩ töpö , ĩ na töpö kui töpö pewö na noa wa tä totoaki kitä . Ĩ na tä kua tä , masita tä uli pewö hamö töpö kule , ai töpönö ĩ töpö peama noai , huki kawanö ĩ töpö peama hö̃töa pia kuleö ! ' töpö mãi pole , ĩ pata töpö kuuma .
66011019	Ĩ na tä kua tä , hi tä hẽtu hamö Teusömo wi ĩ a sai kupoli , ĩ a sai hãkopasoma . Ĩ a sai hãkopasoö ha , Teusö anö töpö noa thaa noai , maa makö patete ha ĩ tä sãöka noai , tiki holotoi tiki õsimö ha ĩ makö sãökama titile , ĩ sa tiki talalöma . Ĩ tökö soatawö , tä pata sami samimo opaö , ta pata lalupalo opaö , sanö ta pata klau klaumo opaö , tä uli pata lakö lakömopalo opaö , pe epii maa tä komi amatosi pata päläpalo opaö , ĩ na tä kuama .
66012001	Ĩ na tä kua tä , hi tä hẽtu hamö uni tä aipö öpii tä tapamo kuköma . Ĩ uni tä lö kui , ĩ suö tä . Kama hai ĩ haloi ösö hai , ĩ pili motokö sii . A ami öpahale , ĩ tä komo ha pilipoma a kuoma . Ĩ suö tä he na kaikana tä hai ĩ hesowa a sohopo kule . Ĩ a hesowa sohopo pole , ĩ hesowa na 12 sitikali kökö kui kökö sitikali tikäkämoma .
66012002	Kama hai ĩ ulu a wasu kua kutenö , pe epii a ninio opa nö , a lalupalo opa kule .
66012003	Ĩ na tä kua tä , hi tä hẽtu hamö ai uni tä aipö öpii tä tapamoa konasoma . Ĩ tä uni hai , ĩ olö kökö pata kui na ĩ na tä kuoma . Ĩ olö kökö hanahai ĩ kökö pata . 7 kökö he pata kui kökö he pata kuoma . Pili kökö he pata na 10 pili kökö sonaköpö pata kui tä pata tikäkämo opama . Ĩ pili kökö he pewö pata hamö kaikana tä hai ĩ hesowa a kui na ĩ na hesowa pö kui pö hesowa sohopo opama .
66012004	Pili kökö sina patanö , hutu mosökö kasö pata hamö sitikali kökö pata hõtetea hãkikipalölöma . Ai polakapi kökö hõtetepa mai , ai sami a hõtetepali , ai polakapi kökö hõtetepa mai , ai sami a hõtetepali , ĩ na sitikali kökö pewö hõtetea thapalöma . Ĩ na kökö pewö hõtetea hãkikipalölö nö , masita tä uli na soatawö ĩ kökö sitikali pewö pata säsäa soaköma . Ĩ kökö sitikali pewö pata säsäa soakö nö , suö tä sipinapi kotö na ĩ kökö olö pata opia soataköma . Ulu tä thatali ha ĩ kökö patanö ulu tä ositi oa läa soatali pia salo , suö tä kotö na kökö pata opia soatakö solöma .
66012005	Ĩ na tä kua tä , hi masita tä uli hamö sanöma töpö pilipai , ĩ töpö pewö na a kaikanamo lotetepo opa piale , pöpönö anö ĩ wano ose wai thapali , ĩ tökö soatawö , pöpönö a kua pasia haia päla tä maaki , ai tänö kama hai ĩ ulu a ositi wai sua pasia soatalö nö , kama hai ĩ lotomi ti na Teusö Kaikana tä lopoli , ĩ hamö ulu a ositi kai wai waloa soatakö lasoma .
66012006	Pöpönö a lö kui , olö kökö pata na a kili salo , poke tä uli hamö pöpönö a hua hö̃töa soasolöma . 3 inama tökö , ai tä inama mötalipo kõa , ĩ na inama tökö kui tökö inama matalo nö , Teusö anö ĩ suö tä noama soatio pia salo , poke tä uli ha ai tä uli titia õsimöne , ĩ tä uli na suö tä noamapö , Teusö anö ĩ tä uli thakö noai , ĩ tä uli hamö ĩ suö tä simöa pasilöma . Ĩ tä uli hamö Teusö anö ĩ suö tä noama soatia tä , satehe epii , 1.260 tökö mumi kui tökö mumi hasuki pia salo .
66012007	Ĩ na tä kua tä , hi tä hẽtu hamö töpö opaso lasoma . Ãju tä Mikeu a , kama hai ĩ töpö simöta sinomo wi ĩ töpö pewö hö̃töwö , ĩ na tä kua tökö hö̃töwö , olö kökö pata , kama hai ĩ töpö simöta sinomo wi ĩ töpö hö̃töwö , ĩ na töpö kui töpö opaso lasoö .
66012008	Ĩ töpö opasolö nö , ĩ olö kökö patanö ĩ töpö peama maama . Ĩ olö kökö patanö ĩ töpö peama mi ha , hi tä hẽtu hamö tä uli kupoli , ĩ olö kökö pata , ĩ olö kökö patanö kama hai ĩ töpö simöta sinomo wi ĩ töpö , ĩ na töpö kui , ĩ tä uli hamö ĩ töpö kupalo totio kotio laso maama .
66012009	Ĩ olö kökö pata pe epii ĩ olö kökö pata hosa soalöma . Ĩ olö kökö pata hai , sutu ha ĩ olö kökö õsi ha Sai tä sai pata kukö noai , ĩ olö kökö pata . Ĩ Sai tä sai pata hai , Diabo , Satanasö , ĩ na ĩ a pata hilo kua kua . Ĩ a patanö sanöma töpö pewö mönama sinomo wi , ĩ a . Ĩ a pata , kama hai ĩ töpö simöta wi ĩ töpö , ĩ na töpö kui , masita tä uli hamö ĩ töpö pewö säsähäa soataköma .
66012010	Ĩ na tä kua tä , hi tä hẽtu hamö ta hapalo polahali , ĩ sa ta hinia soatalöma . Ĩ ta hapalo nö , ' Teusö anö sanöma töpö täapa kõo läo wi , huki ĩ tä wakala kupaso keö ! Teusö anö Sai tä sai pata hosalöma kutenö , “ Teusö a Kaikana apö kutenö , a lotete epö ” ĩ na samakö pi thama ke . “ Teusö anö Cristo a saipalö noai , ĩ anö ai töpö pewö simöa taö öpaö ” ĩ na Cristo anö samakö pi thama ke . Teusö a kupoli hamö , Jesus a thapo naio wi , ĩ hamö Sai tä sai patanö ĩ töpö namo simöa sinomoti laso wi , ĩ hamö ĩ a walo walomo sinomotiilö nö , “ Ĩ töpönö wanisala tä thaa pasitio thaliö ! ” ĩ na Teusö a na wakalai ha a kuu , mumai ha a kuu , ĩ na Teusö a na a kuta kutamo sinomo noai , huki ĩ a hosali keö ! ' ĩ na ta pata kuuma .
66012011	Ĩ na ta pata kuu nö , ' Jesus a hai , ĩ oweha a okalo a hilo wi , ĩ a nomasoma kutenö , Jesus a thapo naio wi , ĩ töpönö oweha a okalo iä pönö Sai tä sai pata peama totio opamaö ! Ĩ töpönökö nai soatawö Cristo ta pitili ipii ĩ ta wäsä naio soatio wi , ĩ tänö a peama totio opamaö ! “ Cristo sa thapo asaö ha , ai töpönö sa säpali kitä maaki , Cristo sa hosa mai kitäö ! ” ĩ na ĩ töpö kuumaö !
66012012	Önö kutenö , hutu mosökö pata ! A pi mönahaikiö ! Hi tä hẽtu hamö makö pilia pasile , ĩ pö pi mönaha naikiö ! Masita tä uli pata ! Mötati tuu pata ! Makö pi mönapo pasio mai kitä . Kamakö na Sai tä sai pata walokö solöma . Wanisala tä thaa wi ĩ tä mapamanöpö tä wakala atepa apa waikia wi , Sai tä sai patanö ĩ tä taö öpa hö̃töa waikia kutenö , a hĩso opa kuleö ! ' ĩ na ta pata kuuma .
66012013	Ĩ na tä kua tä , olö kökö pata aiki , ' Teusö anö hi masita tä uli na sa säsäa pikikö noa ' ĩ na a pi kuu salo , wano ose wai thapalö noai , ĩ suö tä nasö täa soalölöma .
66012014	Ĩ suö tä na ĩ a hua haia soasolöma maaki , poke tä uli na Teusö anö ĩ suö tä hai ĩ tä uli thakö noai , ĩ tä uli kuomö kuo taso pamö ĩ suö tä katäamö kulasolöpö , nonosi a pe epii a maiki pata polakaa , ĩ na nonosi a maiki pata kui , ĩ suö tä na Teusö anö ĩ a maiki pata totoa haikö tasoma . Ĩ poke tä uli hamö ĩ suö tä hai ĩ tä uli thaa naiki taso noai , ĩ tä uli hamö ĩ suö tä walokö tasoma , Teusö anö nii tä na ĩ suö tä pasilipo kitä . Teusö anö ĩ suö tä pasilipo soa tä , 3 inama tökö , ai tä inama mötalipo kõa , ĩ na tökö inama kui tökö inama hasupaso kitä . Ĩ tä uli hamö olö kökö pata walo haio taso mai kitä .
66012015	Ĩ na tä kua tä , suö tä noa hamö ĩ olö kökö pata huu haioolö nö , ĩ olö kökö kaiki pata na soatawö pata u kui na ĩ na maa tuu kui tuu pata holelea soatama . ' Ĩ tuu õki pata hamö ĩ suö tä kaläsolöpököö ! ' ĩ na ĩ olö kökö pi pata kuu nö , ĩ suö tä noa hamö soatawö ĩ tuu pata holelea soatalöma .
66012016	Ĩ tuu holelea soatalöma maaki , masita tä uli patanö ĩ suö tä pasilipo läoma . Ĩ masita tä uli kai pata kaka läpalo nö , olö kökö patanö maa tuu holelepali wi , ĩ tuu pewö pata suha läalöma .
66012017	Ĩ tuu pewö pata suha läali ha , ĩ suö tä na olö kökö pata hĩsua apa soatalo nö , ĩ suö tä tolewö ulupö töpö na ĩ olö kökö wasu pata hua tolea soasolöma . Teusö anö sanöma makö noa thaa wi , suö tä tolewö ulupö töpö pewönö ĩ ta hini totio nö , Jesus anö ta wäsä noai , ĩ ta hini pitilia totio opa kutenö , ĩ töpö na olö kökö wasu pata hua tolea soasolöma .
66013001	Kökö pata hua tolea soalolö nö , mötati tuu kasö pata hamö maka maka tä pata paa katölati , ĩ tä maka maka pata hamö ĩ olö kökö pata waloa soataikitö nö , ĩ hakö soatawö kökö pata öpa soatakö tasoma . Ĩ na tä kua tä , mötati tuu komo pata na sai tä kutioma , a helupo tä , sa talalöma . Ĩ sai tä na 10 a sonaköpö kuoma . 7 a he kuoma . Ai a sonaköpö na ai a hesowa , ai a sonaköpö na ai a hesowa , ai a sonaköpö na ai a hesowa , ĩ na kökö sonaköpö sohopo kuama . Ĩ a he pewö na Teusö a kateha wanisala wi ĩ tä sãökama sälähämoma .
66013002	Sai sa tä tapa noai , öla tulu wi a pata kui na , ĩ na a kuoma . Ĩ sai pili tä ami lö kui , täpä a ami pata kui na , ĩ na usu a ami pata kui , ĩ a ami pata kui na , ĩ na ĩ sai tä ami kuoma . Öla kitanani a pata kui na ĩ na öla leão a pata kui , ĩ a kai pata kui na , ĩ na ĩ sai tä kai kuoma . Olö kökö patanö ĩ sai tä lotetepamanö nö , ' Hi kaikana tä hai ĩ lotami ti na a loikiö ! Wa loiki nö , ai töpö na a kaikanamo totioö ! ' ĩ na olö kökönö ĩ sai tä noa thama .
66013003	Ĩ na tä kua tä , sami sa he pata möö nö , ' Sami a he pata säa hãtopalöma ' ĩ na sa pi kuuma maaki , ĩ uno uno tä pewö pata häa totia waikia koiki nö , a he temöa waikia konaso noai , ĩ sa he pata tapama . Hi masita tä uli pewö hamö töpö pilipai , ĩ töpönö ĩ sai tä talalö nö , ĩ sai tä na ĩ töpö pi lulua apöki nö , ĩ sai tä na ĩ töpö pewö nokapalo opama .
66013004	Ĩ sai tä na olö kökö pata aiki , ' Pata a kupaloö ! Ai wa töpö simöa sinomopöö ! ' ĩ na a kuu ha , ĩ olö kökö pata na ĩ töpö pewö aiki , ' Kawa hai , kamisamakö hai ĩ pata wa sai a hilo kuleö ! ' ĩ na töpö kutima . Sai tä na soatawö , ' Kawa hai , kamisamakö hai ĩ pata wa sai ' ĩ na töpö pewö kupalo naitioma . Ĩ na töpö kuu nö , ' Hi sai tä lotete kui na , ĩ na ai tä lotete kui tä kule kitä ta o ? Ĩ witi pili anö hi a pata säpö , ĩ witi pili a lotetei a kua ? Ma . Ai tä kua mai kitä ' ĩ na ĩ töpö pewö kupalotima .
66013005	Ĩ na tä kua tä , ĩ sai tä aiki , ' Pata sa sai ' ĩ na a kuu nö , Teusö a kateha wanisala totio opatima . Ĩ na a hapalo wanisala apama maaki , ' Ĩ na a hapalo kuu tihöö ! ' ĩ na Teusö a kuu maama . ' 3 inama tökö , ai inama mötalipo kõa , ĩ na tökö inama kui tökö inama ha a kaikanamo päopöö ! 42 pilipoma kökö na a kaikanamo sisapököö ! ' ĩ na Teusö a pi kuuma .
66013006	Ĩ sai tä patanö Teusö a , hi tä hẽtu hamö Teusö a kupoli ĩ tä uli , ĩ tä uli ha töpö kua kupoli ĩ töpö , ĩ na töpö kui , ĩ sai tä patanö ĩ töpö pewö a kateha hiopöa apama .
66013007	Teusö a pata hai ĩ töpö na sai tä wasu kai pata ekuiki nö , töpö peama totiopö , olö kökö patanö sai tä pata simököma . Ĩ sai tä pata simökö nö , ' Masita tä uli pewö hamö töpö pilipai ĩ töpö pata , pata töpönö töpö kai kua hãkikia apöle ĩ töpö , töpö hapalo aipö hãkikii ĩ töpö pewö pata , ai töpö lölöhö , ai töpö usi , ai töpö ausi , ĩ na töpö kui töpö , ĩ na töpö kui töpö pewö pata na a kaikanamoö ! ' ĩ na ĩ olö kökö patanö sai tä noa pata thama .
66013008	Ĩ na sai tä noa pata thaö ha , sai tä pata na ĩ töpö pewö pi tapoiki nö , ' Wa totiatalo opa asatiowöö ! Kawa hai , pata wa sai ' ĩ na töpö kuu kitä . Teusö anö hi masita tä uli thaa paio mai ha , sanöma töpö õsi palimipo wi , ĩ töpö a hilo wi , ĩ tä sãöka waikikö noai , oweha a okalo säpalö noai , ĩ anö ĩ tä waheta sãökama thapo wi ĩ tä waheta na töpö a hilo wi , ĩ tä sãököa pasia mane , ĩ töpö aiki , ' Ĩ sai tä pata totiatalo opa asatiowöö ! ' ĩ na ĩ töpö pewö kuu .
66013009	Sa kai a hini pi topa salo , ma ta hininököö !
66013010	' Titita wi a sai ha wa titiki kitäö ! ' Teusö a pi kuu ha , wa titia totiki kitäö ! Ĩ na tä kua tä , ' Poo anö ai tänö wa säpali kitäö ! ' a pi kuu ha , poo anö wa säa totipali kitäö ! Önö kutenö , Teusö ma thapo wi ĩ pö kasiapalo totioö ! ' Teusö ta pitili ' ĩ na pö pi kuu totioö !
66013011	Ĩ na tä kua tä , masita tä uli na ai sai tä hösökapo tä , sa tä talalöma . Kahaneitu a sonaköpö kui na ĩ na polakapi sonaköpö kui , a sonaköpö kuoma . Ĩ na a sonaköpö kuoma maaki , olö kökö pata hapalo kui na , ĩ na a hapalo kuu totioma .
66013012	Ai sai tä kuo soma noai , ĩ a pata loteteo opa kuo noai na , ĩ na hi a lotete kuö toti ipö nai soatawö . Ai sai tä mamo tetela tä , sai tä kua nömöne , ĩ anö ai töpö simöa toitioma . Ĩ anö sai tä kuo soma noai , ĩ a na sanöma töpö pewö pi tapomoma nö , ' Ĩ sai tä nomaso noai , ĩ uno uno tä pewö pata häa totia waikia kõkö noai , ĩ a hai , ĩ pata tä sai ' ĩ na sai tä kua nömöne , ĩ sai tänö töpö pi thamama .
66013013	Sai tä kua nömöne , töpö kilima wi , ĩ anö ĩ tä aipö öpii tä thalö nö , ĩ anö töpö kilima sinomotima . Satehe epii ai töpö mamo tetela tä , hi tä hẽtu pata hamö koa taka pata hili pola tä , koa taka pata kemanö nasoma .
66013014	Ĩ sai tä lotetepamanöma kutenö , sai tä kuo soma noai , ĩ a mamo tetela tä , sai tä kuo nömöne , ĩ anö sanöma töpö pewö mönamanöma . Masita tä uli pewö hamö töpö pilipai , ĩ töpö pewö mönamanöma . Ĩ töpö pewö na ĩ sai tä aiki , ' Poo anö sai tä tusälöma maaki , a noma totio maa noai , ĩ a ukutupö thapalöö ! “ Ĩ sai tä hai ĩ pata tä sai ” töpö pewö kuupö , a ukutupö thaköö ! ' ĩ na a kuuma .
66013015	Ĩ na tä kua tä , ĩ töpönö ukutupö tä thakö noai ha , sai tä kuo nömöo noai , ĩ a lotetepamani ha , ĩ sai tänö sai tä kuo soma noai , ĩ a ukutupö hĩso uköa komanöma , ĩ a ukutupö hapalopö , a ukutupö temöa konasoma . Ĩ a ukutupö na ai töpö aiki , ' Ĩ a ukutupö hai , pata tä sai ' ĩ na ĩ ai töpö kuu pasio mai , ĩ töpö säpalöpö , a ukutupö temöa konasoma .
66013016	Sanöma töpö pewö , pata töpö , ai töpö patamo mai ĩ töpö , wani tä thapo opa wi ĩ töpö , wani tä na töpö honimo wi ĩ töpö , noa mi töpö kalipalamati wi ĩ töpö , noa mai ai töpö kalipalama pasio mai ĩ töpö , ĩ na töpö kui töpö pewö na ĩ sai tä ukutupö aiki , ' Ai tänö kate makö poko ami na tä sãökököpöö ! Pili makö hũko na tä sãököa naiköpöö ! ' ĩ na töpö noa thama .
66013017	Ĩ na töpö noa thaa noai , ĩ tä na , ' Pälaö ! ' töpö kuu wi , ĩ töpö poko na sai tä hilo wi ĩ tä sãökama kua mi , pili töpö hũko na ai tä sãökama kua mi , ĩ na tä kua kutenö , nii tä sua mi , wani tä täa mi , noa tä na ai töpö na wani tä totoa mi , ĩ na tä kua kuki kitä . Tä sãököle , ĩ sai tä hilo wi ĩ tä sãököa kule . Sai tä hilo wi ĩ tä sãöka mi tä , sai tä numetu tä sãköa pasia kule .
66013018	' Wi na sai tä numetu sãökama kuö ? ' ĩ na wa pi kuu kule maaki , wa pi hatuku upö tä , wa pi tapoa totiki nö , wa tä taö öpa kitä . Sanöma tä numetu tä sãökama kule , ĩ sanöma tä numetu . Ĩ tä sãökama kule , ĩ 666 a hilo .
66014001	Ĩ na tä kua tä , Sião makö ha oweha a okalo hõtolati , ĩ sa taa nömönanöma . Ĩ a na satehe epii ĩ 144.000 töpö kui töpö öpaha naioma . Ĩ oweha a , kama hai ĩ pö̃ Teusö a , ĩ na tökö kui tökö a hilo wi , ĩ pili töpö hũko ha ĩ tökö sãökama sälähämoma .
66014002	Ĩ sa tä taa nö , hi tä hẽtu hamö ta pata hapalo pole ĩ sa ta hinima . Ta hapalo pole , pola pö pata satehe epii pola pö a hinio kua wi na ĩ na ta hinio kuama . Sanö ta kuu wi na ĩ na a kuuma . Söpala ösö toto thata thatamaö ha ama ta thaa sinomo wi , ĩ ama ta kui na , ĩ na ta hapalo pole , ĩ na ĩ ta hapalo kuuma .
66014003	Kaikana tä hai ĩ lotami ti na kaikana tä lole ĩ a , 4 temö temö töpö , 24 pata töpö , ĩ na töpö kui töpö kotö ha ĩ 144.000 töpö öpapalotima . Töpö öpapaloti tä , ama ta tutei ama ta thama . Masita tä uli ha ĩ 144.000 töpö kua tä , Teusö anö ĩ töpö nö läpo nö , töpö täa kõa läa asalö noai , ĩ töpönö ĩ ama ta hua totiatalo opa asama .
66014004	Tiko töpö suö na ĩ töpö mamoatalo maama kutenö , ĩ töpö õsi ausio opa sinomotima . Oweha a okalo huatalo pamö ĩ töpö nokapalo sinomo wi , ĩ töpö . Sanöma töpö satehe epii maaki , Teusö anö ĩ töpö sokapalö nö , töpö täa kõa läa asalöma . Teusö a na salo kökö , nii tökö , ĩ na tökö kui tökö totoma soma kua noai na , ĩ na Teusö a , oweha a okalo , ĩ na töpö kui töpö na , ĩ na ĩ töpö totoma soma kua hö̃töoma .
66014005	' Ĩ töpö holisi ' tä kuu wi ĩ tä kuo maama . Wanisala tä thaa mai , töpö totiatalo opa sinomotima .
66014006	Ĩ na tä kua tä , ösö hamö ai ãju tä katä polali , ĩ sa talalöma . Masita tä uli pewö hamö töpö pilipai ĩ töpö pata , ai töpö lölöhö , ai töpö usi , ai töpö ausi , ĩ na töpö kui töpö , töpö hapalo aipö hãkikii ĩ töpö pewö pata , pata töpönö töpö kai kua hãkikia apöle ĩ töpö , ĩ na töpö kui töpö pewö pata na ĩ ãju tä wäo pia kule . Ta topa apöle ĩ ta mapo mai , ĩ ta wäsä pia kule .
66014007	Lope epii ta wäsä nö , ĩ na a kuuma : ' Sanöma töpö pewö na Teusö anö tä makokama läapalo pia kuleö ! Önö kutenö , Teusö a na pö pi kilihia totikiö ! “ Teusö a lotetea satia apawöö ! ” pö kuu ! Hutu mosökö pata , masita tä uli , mötati tuu pata , wai tuu ola pewö , ĩ na tä kui , Teusö anö ĩ tä pewö thapalö noai , ĩ a na makö pi tapoa totiki nö , “ Teusö a hai , pata tä sai ” ĩ na pö pi kuu totihoö ! ' ĩ na ĩ ãju tä kuuma .
66014008	Ĩ ãju tä kuu soma noai , ĩ tä noa ha ai ãju tä hapalo nömöoma . A hapalo nö , ' Papilônia tä uli wania totia waikipaso keö ! Papilônia tili töpönö ai sanöma töpö pewö na kama töpö hai ĩ wasu wasu tuu koamananömaö ! Ĩ wasu wasu tuu hai , sami sami tä tha apa wi , ĩ tä uni ' ĩ na ãju tä hapalo nömöo noai , ĩ na ĩ a kuuma .
66014009	Polakapi ãju töpö hapalo waikio noai ha , ai ãju tä nömöwö , ' Sai tä , sai tä ukutupö , ĩ na tökö kui tökö na ai tä aiki , “ Aitaköö ! Kawa hai , ipa pata wa sai ” ĩ na ai tä kuu nö , “ Pili sa hũko ha sai tä hilo wi tä sãökama sutimaköö ! Pili sa hũko ha tä sãökama sutima mi tä , pili sa ami na tä sutia pasimaköö ! ” ĩ na ai tä na ĩ na a kuu naio wi ,
66014010	Teusö anö ĩ a peama naio soata kitäö ! Sai tä na , “ Kawa hai , ipa pata wa sai ” a kuu noai , ĩ anö Teusö a hai ĩ wasu wasu tuu koali kitä . Mokota a na Teusö anö wasu wasu tuu sino sai pata lökö noai , ĩ tuu koali kitä . Wasu wasu tuu hai , Teusö a hĩso opa wi ĩ tä uni . Teusö a hai ĩ ãju töpö , oweha a okalo , ĩ na töpö kui töpö mamo tetela tä , wasu wasu tuu koalö noai , koa taka , hösösöpö taka wakö , ĩ taka kui takanö pe epii ĩ töpö husi pepalo opa kuki kitä .
66014011	Ĩ takanö ĩ töpö husi pepalo opati wi , ĩ taka wãkisi mapo mai ha , ĩ taka wãkisi sonoka soatioö . Sai tä , sai tä ukutupö , ĩ na tökö kui tökö na , “ Kawa hai , ipa pata wa sai ” ĩ na ai töpö kuu wi ĩ töpö , “ Sai tä hilo wi , kamisa na ĩ tä sãökama sutimaköö ! ” ĩ na ai töpö kuu naio wi ĩ töpö , ĩ na töpö kui , wakalai ha töpö pepalotii , mumai ha töpö pepalotii , ĩ na ĩ töpö kua sinomotii ' ĩ na lope epii ĩ na ĩ ãju tä kuuma .
66014012	Ĩ na töpö kua kutenö , Teusö ma thapo wi ĩ makö kasiapalo totio asapököö ! Teusö anö makö noa thaa wi ĩ ma ta hini totioö , Jesus ma hosa mai , ĩ na makö kua wi makö kasiapalo totiopököö !
66014013	Ĩ na tä kua tä , hi tä hẽtu hamö ai ta hapalo nömöne , ĩ sa ta hinima . Ĩ na ta kuuma : ' Sa kuu piale , ĩ tä sãökököö ! Jesus pata tä thapo wi ĩ töpö nomasoma , ĩ töpö pi mönaha apa kitä . Teusö a õsi kua tolele , ĩ aiki naiwö , “ Awai . Ĩ pitili ta ” ĩ na a kuu nö , “ Masita tä uli ha ĩ töpö kalipalo nö , töpö pepalo opati noai , ĩ tä matasoma kutenö , ĩ töpö pi mönaha apa kitä . Teusö a na ĩ töpö kalipalo noai , ĩ töpö na Teusö anö noa tä totoki kitäö ! ” ĩ na Teusö a õsi kua tolele , ĩ na ĩ a kuuma ' ĩ na ĩ ta kuuma .
66014014	Ĩ na tä kua tä , sa tä möö nö , ilasi tä ausii ipii sa tä talalöma . Ĩ ilasi tä hösöka na sanöma tä kui na , ĩ na tä kui tä looma . Kaikana tä hai ĩ oto hesowa a kui na , ĩ na hesowa a kui a hesowa sohopoma . Ĩ na tä kua tä , poo a toloko namo opii a poo poma .
66014015	Ĩ na tä kua tä , Teusömo wi a sai na ai ãju tä looma , a atutasoma , ilasi tä hösöka na sanöma tä kui tä lopoli , ĩ tä na lope epii ãju tä komöma . A komö nö , ' Huki masita tä uli pewö hamö tökö kupai , ĩ tökö sua hätäpo kõpö , huki ĩ tä wakalaö ! Ĩ tä wakala kutenö , mi poo a toloko kai hulolö nö , tökö päsä nö , tökö sua hätäpoö ! ' ĩ na ĩ ãju tä komö kuuma .
66014016	Ĩ na a kuu ha , ilasi tä hösöka na sanöma tä kui tä lopoli , ĩ anö poo a toloko kai hulolö nö , masita tä uli pewö hamö tökö kupai , ĩ tökö päsä nö , ĩ tökö sua hätäpoma .
66014017	Ĩ na tä kua tä , hi tä hẽtu hamö Teusömo wi a sai kupoli , ĩ a sai na ai ãju tä kuoma , a atua nömöpaso laso noai , ĩ sa taa nömönanöma . Ĩ anö ai poo a toloko namo opii , a poo po naioma .
66014018	Ĩ na tä kua tä , söpala ösö matakali hösöka ha Teusö a na tä totoköpö tä thama sinomo wi , ĩ ösökö matakali hĩta thale ha ai ãju tänö koa taka thapo asa wi , ĩ ha a kule , ĩ a hulasolöma . A hulolö nö , ãju tänö poo a toloko namo opii a poo po pole , ĩ a na lope epii a komö nö , ' Upa mopö tatea apa waikia kuleö ! Au poo a toloko namo opii , ĩ wa poo tälö nö , hi masita tä pewö hamö upa mopö kule , ĩ wa mopö pito pälalö nö , mopö pewö sototolalöö ! ' ĩ na a komö kuuma .
66014019	Ĩ na a kuu ha , ĩ ãju tänö poo a kai huu nö , mopö pito paotilalö nö , mopö kopeketa wi , ĩ a hapoka kai pata na mokö pewö pata titiköma . Upa mo kopekeama wi ĩ tä hai , Teusö a hĩso opa wi , ĩ tä uni .
66014020	Sai pö sika hamö ĩ hapoka a pata kuoma . Ĩ hapoka a na ãju tänö upa mokö pewö pata titiköma , ĩ upa mopö pewö pata kopekea totikö noai ĩ tä iä pata lösa nö , kapalu a hõtoa tä , kapalu a olai pata wäle ha , ĩ ha tuu õki iä pata wäoma . Pai pamö tuu õki pata kaläsolöma . Pai pamö , 300 kilômetötu tä kuo taso pamö tuu õki pata wäkö tasoma .
66015001	Ĩ na tä kua tä , hi tä hẽtu hamö uni tä pata aipö öpii , sa tä uni pata talalöma . Ĩ tä patanö sa pi wi na takömoa totia apömanöma . 7 sanöma töpö peama pi kupaso pia salo , ãju töpö huma . Ãju töpö satehei , 7 töpö kui töpö huma . Sanöma töpö na Teusö a hĩso salo , ĩ töpö peama pole , ĩ tä mapo pia manu kule , ĩ ãju töpönö sanöma töpö peama mapo pia kule .
66015002	Ĩ na tä kua tä , walala patete pata kui na ĩ na mötati tuu pata kui , ĩ mötati tuu pata na koa takapö hilipalo hãkikio opöle , ĩ sa tä talalöma . Ai sai tä , ai sai tä ukutupö , ai sai tä na 666 tä sãökama sätäle , ĩ na töpö kui , sanöma töpönö ĩ töpö peama noai , ĩ sanöma sa töpö taa nömönanöma . Mötati tuu pata kui na , ĩ na walala patete pata kui , ĩ a walala kotö pata na ĩ töpö öpaiki nö , söpala ösö toto höpö höpöma nö , ama ta thaa wi , Teusö anö ĩ töpö na ĩ nasimö toto totokö noai , ĩ toto thama kai öpatiomae .
66015003	Ĩ toto thama kai öpatikehe nö , Teusö anö Moisés a kalipalama sinomo noai , ĩ Moisés a hai ĩ ama ta thamae . Oweha a okalo hai ĩ ama ta thaa naio soatama . Ĩ na ĩ ama ta kuoma : ' Teusö pata tä ! Wa lotetea satia apa wi , ĩ wa . Ĩ wa tä pewö thaa taö öpawö . Wa pi mosawi ipii ĩ wanö wa tä thaa wi , ĩ tä na , “ Kilatiha ! ” ĩ na samakö pi kuu . Kaikana töpö pewö na kama wa kaikanamo satia apaö . Wa pi kuu wi ĩ tä makoka apaö . Ĩ ta pitili ipö .
66015004	Toita toti ipii , ĩ kawa sisawö . Teusö a pata ! Kawa na samakö pewö kili ipa kitä . “ Teusö a hai , pata tä sai . A pata totiatalo opawö ” ĩ na samakö pewö kuu kitä . Kawanö toitai wa tä thaa makoka apa sinomo opa wi , ĩ tä tapamo kutenö , kawa na kaikana töpönö kama töpö hai ĩ töpö kai waloki kitä . Töpö waloiki nö , kawa na ĩ töpö pi tapoa totiki nö , “ Teusö ai . Pata wa sai ” töpö kuu kitä ' ĩ na ama ta thaa nö , ĩ na töpö kuuma .
66015005	Ĩ na tä kua tä , sa mamo tetea tä , hi tä hẽtu ha Teusö a kulali , ĩ ha Teusömo wi a sai kupoli , ĩ a sai õsimö ha sai a kai kule ha Teusö a walo walomo sinomo wi , ĩ a sai kai hãkopasoma .
66015006	Ĩ a sai kai hãkopasoma tä , ãju töpö satehei , 7 töpö kui töpönö 7 sanöma töpö pewö peama pi kupo piale , Teusömo wi a sai na ĩ ãju töpö kuoma , töpö atupoma . Sinanu ũko wai ausi ipii ĩ nasimö haloi ösönö töpö halohoiki nö , töpö atupoma . Ĩ haloi ösöpö pewö wakala apama . Oto tä hauhui oto tökö halehepomae .
66015007	Ĩ na tä kua tä , 4 temö temö tökö kui tökö kuo noai , ĩ ai sami tänö ĩ 7 ãju töpö na 7 oto tökö tasa totoa hätähäaköma . Teusö a temöo soatio wi , ĩ a hĩso opa wi , ĩ tuu pi totoaköma .
66015008	Teusömo wi ĩ a sai õsimö hamö , Teusö a möamö toita apii , a lotete epii , ĩ na Teusö a kui , ĩ Teusö a kule ha wãkisi tä pata sonoko sonokomo opama . Ĩ 7 ãju töpönö 7 sanöma töpö pewö peama pi kupo paio mi tä , Teusömo wi a sai ha ai töpö lisiatalo paio mai kitä .
66016001	Ĩ na tä kua tä , 7 ãju töpö na Teusömo wi ĩ a sai na ta pata hapalo pole , ĩ sa ta pata hini ipama . Ta pata hapalo nö , ' Pei . Teusö a hĩso opa wi , 7 tasa tökö na tuu pi kule , masita tä uli pewö hamö ĩ tuu pi lösa hätäpoheö ! ' ĩ na ta pata kuuma .
66016002	Ĩ na ta pata kuu ha , ai ãju tänö tasa tä kai hulolö nö , masita tä uli ha ĩ tuu lösa soatama . Ĩ tuu löpalöma , sai tä hilo wi , ai töpö na ĩ tä sãökama sätäle , ĩ sai tä ukutupö na ĩ töpö pi luluo nö , ĩ tä ukutupö na töpö pi tapoati noai , pe epii ĩ töpö walakasöpöa apölasoma . Ĩ walakasö tänö ĩ töpö ninio opama .
66016003	Ĩ na tä kua tä , ai ãju tänö kama hai tasa tä na tuu kule , ĩ mötati tuu pata na ĩ tuu löa nömököma . Ĩ tuu löa nömököma , maa tuu pata kuoma maaki , sanöma tä nomasoma , tä iäpö kui na , ĩ na tuu pata kupasoma . Ĩ na tuu pata kupasoma , ĩ mötati tuu pata hamö kökö pewö hupalo wi ĩ kökö pewö pata nomasoma .
66016004	Ĩ na tä kua tä , ĩ polakapi ãju töpönö tuu löa waikikö noai ha , pata tuu pewö pata , wai tuupö ola hamö maa tuupö haapo wi ĩ tuupö , ĩ na tuupö kui tuupö pewö hamö ai ãju tänö kama hai ĩ tuu löa hätähäaköma . Ĩ tuu löa hätähäaköma , ĩ maa tuupö pewö pata hai , iä iä tuu sino pewö pata kupasoma .
66016005	Ai ãju tänö tuupö pewö pata thapo wi , ĩ a hapalo tä , sa ta hinima . Ĩ na a kuuma : ' Teusö ai . Huki wa kua wi , sutu upa ĩ wa kuo soatama . Wa totiatalo opatiwö . Wa makoka apatiwö . Ai wa töpö peama wi , ĩ tä wanisala mai kitä .
66016006	Wa thapo wi ĩ töpö , wa kai wäsä sinomoti wi ĩ töpö , ĩ na töpö kui , ai töpönö ĩ töpö säpati nö , töpö iä hamatima kutenö , huki ĩ töpö na iä iä wa tuu koamanöma . Au töpö säpati noai , ĩ tä noa ' ĩ na ĩ ãju tä kuuma .
66016007	Ĩ na tä kua tä , söpala ösökö matakali ha ta hapalo pole , ĩ sa ta hinima . ' Teusö ai . Kawa hai , ĩ pata wa . Wa lotete sati ipö asawö . “ Makö wanisala apawöö ! ” wa kuti wi ĩ pitili tä sai a . Ĩ ta makoka apa ' ĩ na a kuuma .
66016008	Ĩ na tä kua tä , ĩ 3 ãju tökö kui tökönö kama töpö hai ĩ tuu löa waikipalö noai ha , ai ãju tänö pili motokö na kama hai ĩ tuu löa nömököma . ' Pili motokö koa takanö sanöma töpö hämananöpöö ! ' ĩ na Teusö anö a noa thama .
66016009	Ĩ na Teusö anö a noa thaö ha , ĩ pili motokö koa takanö ĩ töpö pewö hämananöma . Ĩ töpö pewö hämanani ha , ĩ töpö pewönö Teusö a wai ipama . ' Tuu löpalöö ! ' ĩ na Teusö anö ãju töpö noa thaa noai , ĩ töpö na , ' Häö . Samakö hiopöa apati salo ' ĩ na ĩ töpö kuu maama . ' Teusö a hai , pata tä sai sisawöö ! A totiatalo opatii ! ' ĩ na ĩ töpö kuu maama .
66016010	Ĩ na tä kua tä , ĩ 4 ãju tökö kui tökönö kama töpö hai ĩ tuu pi löa asa waikipalö noai ha , kaikana tä hai ĩ lotami ti na sai tä lotile , ĩ ti na ai ãju tänö kama hai ĩ tuu löa nömököma . Kama hai ĩ tuu löa nömöpalöma , ĩ sai tänö sanöma töpö simöa sinomo wi , ĩ tä uli pewö pata muma soasoma . Ĩ tökö soatawö , pe epii ĩ sanöma töpö nini ipö salo , kama töpö ãka wötöo opa kõoma .
66016011	Pe epii töpö nini , pe epii töpö walakasöpö , ĩ na töpö kuö salo , Teusö a na töpö hapalo pi wasöa apama . Pe epii ĩ töpö pepalo opa kule maaki , wanisala tä thaa noai , ĩ tä hosa maamae .
66016012	Ĩ na tä kua tä , ĩ 5 ãju tökö kui tökönö kama töpö hai ĩ tuu pi löa asa waikipalö noai ha , Eupötaasisö tuu pata hamö ai ãju tänö kama hai ĩ tuu löa nömököma . Kama hai ĩ tuu löa nömöpalöma , ĩ tuu pata wehea soatasoma . Motokö huumö kua hena wi hamö ĩ tä uli hamö kaikana töpö huimi , ĩ töpö hai ĩ piliso kupasopö , ĩ tuu pata wehea läpamanöma .
66016013	Ĩ na tä kua tä , ai sai töpö õsi kua tolele , ĩ 3 töpö kui sa töpö talalöma . Ĩ sai töpö õsi kua tolele , ĩ töpö pewö samio opama . Plõa plõamö a möamö kui na , ĩ na töpö kuoma . Olö kökö kai pata na ai plõa plõamö a holepasoö , ĩ na tä kua tä , sai tä kai pata ha ai plõa plõamö a holepasoö , ĩ na tä kua tä , a wäo holisi ipii , ĩ a kai na ai plõa plõamö a holepasoö , ĩ na tä kuama .
66016014	Ĩ plõa plõamö kökö holepaso noai , ĩ kökö hai , sai töpö õsi kua tolele , ĩ töpönö tä aipöama apa sinomo wi ĩ kökö . Teusö a lotete sati ipii ĩ a huu kõo wi , ĩ tä wakala ateo waikia manu kule , Teusö a thapo polai , ĩ töpö na ĩ sai töpönö kaikana töpö kai wasu ekuki pia salo , masita tä uli pewö hamö ĩ kaikana töpö kulati , sai töpönö ĩ töpö kokamoma tasoma .
66016015	Jesus aiki , ' Pö sömöka taikiö ! Ai töpö pi motila tä thomömo sinomo wi ĩ a huu kui na , ĩ na ai töpö pi motila tä , ĩ na sa huu kuaima pia salo . Wa mamo läapalo totia asale , ĩ wa pi mönaha apa asapaso kitäö ! Au haloi ösökö na wa mamo läapalo totia mi tä , au haloi ösökö thomönönöma , atu hamö hoka apa pa sinoi wa huu kili ipa kitäö ! ' ĩ na Jesus pata tä kuu kule .
66016016	Ĩ na tä kua tä , epöteu töpönö Ahamasietõ tä uli a hila noai , ĩ tä uli hamö sai töpö õsi kua tolele , ĩ töpönö kaikana töpö pewö wasu kokamoma tasoma .
66016017	Ĩ na tä kua tä , 6 ãju tökö kui tökönö kama töpö hai ĩ tuu pi läa asa waikipalö noai ha , hi tä hẽtu hamö ai ãju tänö kama hai ĩ tuu löa nömöpalö lasoma . Ĩ tuu löa nömöpalö lasoma , hi tä hẽtu hamö Teusömo wi a sai kupoli , ĩ a sai õsimö na kaikana tä hai ĩ lotami ti hõtopoli , ĩ ti na ta loiki nö , pe epii ta pata hapalo lasoma . Ta pata hapalo nö , ' Pei . Ĩ sa tä pewö thama waikio keheö ! ' ĩ na ta pata hapalo kuu lasoma .
66016018	Ĩ na ĩ a kuu matalolö nö , tä pata sami samimo opaö , ta pata hapalo opaö , sanö ta pata klau klaumo opaö , uli pata tölöko opaö , pe epii tä uli pata lakö lakömo opaö , ĩ na tä kuama . Pe epii tä uli pata lakö lakömo kua noai na , ĩ na nö patapö töpö kua soa tä , ĩ na tä uli pata kua wi ĩ nasimö tä kuo maama . Sutu ha pe epii tä uli lakö lakömo wi tä kuo paio maama . Sutu ha tä uli pata lakö lakömo hö̃töo waikioma maaki , tä uli lakö lakömo nömö kõo noai , pe toti ipii ĩ tä uli pata lakö lakömo pi kiliha satia totio opama .
66016019	Pe epii tä uli pata lakö lakömo opa nö , sai pö kua apöle , ĩ tä uli pata kakapalo nö , polakapi tä uli asawösö , sami ai tä uli asawösö , ĩ na 3 tä uli asawösö kupasoma . Ĩ na tä kua tä , hi masita tä uli pewö hamö sai pö hö̃kökö öpii sai pö kupai , ĩ sai pö pewö pata waniapasoma . Ĩ na tä kua tä , Papilônia tä uli na Teusö a pi tapoa naia soataiki nö , pe epii a hĩso opöle , kama hai ĩ tasa tä na ĩ upa mo puu wasui tuu pi kule , papilônia tili töpö na ĩ tuu pi totoköma .
66016020	Ĩ na tä kua tä , maa tuu mötali ha sanöta tökö kule , ĩ tökö pewö pata , maa makö pewö pata , ĩ na tökö kui , tökö pata tapamo maa totia apöpasoma .
66016021	Ĩ na tä kua tä , maa tä komi amatosi pata päläma . Ai maa ma pata pei , 40 kilu ma hute pata kui na , ĩ na maa töpö komi pata kui , sanöma töpö hösöka na ĩ maa töpö komi hute pata päläma . Sanöma töpö na pe epii ĩ maa töpö komi pata päläö ha , pe epii ĩ sanöma töpönö Teusö a wai kolola apamae .
66017001	Ĩ na tä kua tä , 7 ãju töpönö 7 tasa tökö po pole , kamisa na ĩ ai ãju tä waloikiso nö , ' Hapo . Suö tä wanisala totii , ĩ a patanö wano töpö sapäkama sinomo wi , ĩ sa möma pia kule . Ĩ suö tä hai , sai pö pata pe epii pö sai pata na töpö wanisala apii töpö kule , ĩ tä uni . Satehe epii pata u kule , ĩ tuu kasö pata hamö ĩ sai pö kua kule . Teusö anö ĩ suö a peama pia salo . A peama wi , kamisanö kawa na ĩ sa tä möma kitä .
66017002	Masita tä uli pewö pata hamö töpö kaikanamo totio wi , suö tä na ĩ töpö pewö sapäkopalo opama . Masita tä uli pewö hamö töpö kupai , ĩ suö anö ĩ töpö lululö nö , wasu wasu tuu koamananöma . Ĩ tuu koamanani ha , ĩ kaikana töpönö pe epii sami sami tä thaa totiomae . Hiopö tänö töpö pewö polemopalo opama ' ĩ na ĩ ãju tä kuuma .
66017003	Ĩ tä , Teusö a õsi kua tolele , ĩ anö sa õsi thama toitioma . Sa õsi thama toitioö ha , ĩ ãju tänö sa kai hulolö nö , poke tä uli hamö samakö walokö tasoma . Samakö waloikitö nö , sai tä pata aipö toti ipii , a pata hanaha toti ipii , ĩ na a pata kui , a hõo pata na ĩ suö a tikätile , ĩ sa tä talalöma . Ĩ sai tä lö kui , a he satehe epö . 7 tökö he kuoma . 10 a sonaköpö kuoma . Ĩ sai tä pewö na Teusö a kateha wanisala wi tä pewö sãököoma .
66017004	Kaikana töpö hai ĩ haloi ösö hanaha kui na , ĩ na haloi ösö kui ösö na ĩ suö tä haloma . Pe epii oto totokö halepoma . Maa makö ose toita apii , noa apii , makö ose halepo naioma . Ĩ suö tänö oto tä mokota poma . Ĩ mokota na suö tänö sami sami tä thaa noai , ĩ sami sami tä lahoa totila tä , mokota ha tä pi poma .
66017005	Pili a hũko ha kama hilo wi ĩ tä sãököoma . Ĩ tä sãököle , ĩ na ta kuu alu kule : ' Papilônia tä uli . Suö töpönö wano töpö sapäkama wi ĩ pöpönö a . Sami sami tä thaa soma wi ĩ a pata ' ĩ na a hilo kua wi tä sãökama . Ĩ wa hilo sãökama möö nö , ' Wi na ta kuu totia kule ? ' wa pi thama kitä .
66017006	Ĩ suö sa möö ha , Teusö a thapo wi ĩ töpö iä pönö ĩ suö a polemo opama . ' Jesus a pitili ' ĩ na ĩ töpö kuu totio nö , Jesus a hosa wanio opama kutenö , Teusö a thapo pasio mai ĩ töpönö ĩ töpö säpalöma . Töpö säpalö noai , ĩ töpö iä pönö ĩ suö a polemo opöle , ĩ sa tä talalö nö , pe epii sa pi honipo opama .
66017007	Sa pi honipo opaö ha , ĩ ãju tä aiki , ' Wi na wa pi kuu salo wa pi honipo ke ? Pi naka . Sai tä hõo ha suö tä tikäle ĩ a , ĩ sai tä aipö öpii , a he satehe epii , 7 a he kuo wi , 10 a sonaköpö kua naine ĩ a , ĩ na tökö kua wi , kawa na ĩ sa tökö pewö ha kateha hasulupa pia kule .
66017008	Sai wa tä hanaha pata talalö noai , ĩ a pata temöo opama maaki , a nomasoma . A nomasoma maaki , maa maka talo opii taka pata hamö a wani hemopo kõo pia kule . A wani hemoa kopasoma tä , a wani maa kopamani kitä . A mapamo kõo paio mai ha , masita tä uli pewö pata hamö Teusö a thapo mai ĩ töpö kule , ĩ töpönö sai tä talalö nö , ĩ töpö pewö pata kilia apöso kitä . Teusö anö hi masita tä uli thaa paio mai ha , sanöma töpö õsi palimipo wi ĩ töpö a hilo wi , ĩ tä sãöka waikikö noai , ĩ tä waheta na ai töpö a hilo wi , ĩ tä sãökama kua pasia mane , ĩ töpö kilia apölo nö , “ Kilatiha ! Ĩ sai tä nomasoma maaki , a wani kua kõa pikia sai palohe taköö ! ” ĩ na ĩ töpö kulaso kitäö ! ' ĩ na ãju tä kuuma .
66017009	Ĩ na a kuu nö , ' Pi naka . Ĩ wa tä taö pi topa apa salo , makö pi tapoa totiki nö , makö pi hatukuo opapököö ! Pili he satehe epii , 7 pili a he kule , ĩ 7 heuma tökö uni . Ĩ heuma tökö kule ha suö a loa kule . Ĩ na tä kua tä , ĩ 7 a he kule , ĩ 7 kaikana töpö uni naiwö .
66017010	Ĩ 7 kaikana töpö kuo noai , ĩ ai 5 töpö kaikanamo maa waikitasoma . Ai sami a kaikanamo kule . Waiha ai kaikana tä kupasopö ai a kua soa kule . Ĩ a kaikanapalo nö , ĩ a kaikanamo teteho mai kitä .
66017011	Sai tä kuo noai , ĩ a nomasoma maaki , a temöa kõo pia kule . Ĩ a temöa kõa tä , a kaikanamo nömöo pia kule . Satehe epii , ĩ 7 kaikana töpö kuo noai , ĩ sai tä hai , ĩ ai kaikana tä naiwö . A kaikanamo waikioma maaki , a kaikanamo kõo pia kule . A kaikanamo kõo kitä maaki , ai tänö a kaikanamo maa haipamani kitä .
66017012	10 wa tökö sonaköpö talalö noai , ĩ tökö hai , ĩ kaikana töpö hö̃töwö . Ĩ töpö kaikanamo totio paio mai kitä maaki , waiha sai tä solo , hototi ipii töpö kaikanamo päo pia salo .
66017013	Ĩ kaikana töpö noa thaso hẽtupaso nö , sai tä na , “ Kamisamakö kaikanamo kua wi na , ĩ na kawa kaikanamo kua nömöo sisapöö ! Kamisamakö lotete epii ĩ samakö kua wi na , ĩ na wa kua nömöo sisapöö ! ” ĩ na töpö kuu kitä .
66017014	Ĩ na tä kua tä , ĩ töpö kokamo nö , oweha a okalo wanipo nö , töpö wasu ekuki kitä . Töpö wasu ekuki kitä maaki , oweha a , oweha a na töpö nokapalo sinomo wi ĩ töpö , ĩ na töpö kui töpönö ĩ wasu töpö peama totio kitä . Oweha a hai , pata tä sai pasiwö . Töpö kaikana apii ĩ töpö pewö na a simöo totio wi , ĩ a . Pata töpö pewö na a simöo totio naio wi , ĩ a . Oweha a na töpö nokapalo sinomo wi , Teusö anö ĩ töpö saia asapalöma . Ĩ töpö pitilimo opaö . Ĩ töpönö Teusö a thapo matalo mi ipö ' ĩ na ãju tä kuuma .
66017015	Ĩ na a kuu nö , kamisa na ĩ ãju tä hapalo soa pa , ĩ na a kuuma : ' Suö tänö wano töpö sapäkama sinomo wi , satehe epii pata u kule , ĩ tuu kasö pata hamö ĩ suö tä loopili , ĩ pata u pewö hai , ĩ sanöma töpö uni . Pata töpönö töpö kai kua hãkikia apöle ĩ töpö pewö pata , hi masita tä uli pewö hamö töpö pata pilipai , ĩ töpö pewö pata , ai töpö lölöhö , ai töpö usi , ai töpö ausi , ĩ na töpö kui töpö , töpö hapalo aipö hãkikia apöle , ĩ töpö pewö pata , ĩ na töpö kui , pata u pewö hai , ĩ töpö uni .
66017016	Sai tä , 10 sonaköpö tökö , ĩ na tökö kui wa tökö talalö noai , ĩ töpönö ĩ suö a wanisala totii ĩ a wanipo opa kitä . A wanipo opa nö , suö a hai ĩ wani tä pewö sua hötötöa totialalö nö , ĩ a suö oalö nö , koa takanö a ĩsimani kitä .
66017017	Ĩ töpö õsi na Teusö a kalipaloma kutenö , kama Teusö anö suö tä thama pi topa wi , ĩ na ĩ töpönö ĩ suö tä thama totioma . “ Suö ma tä peama nököö ! ” ĩ na Teusö anö ĩ töpö pewö pi thamama . Ĩ töpö noa thaso nö , ĩ sai tä na , “ Pei . Kamisamakö kaikanamotima maaki , huki kawa kaikanamo sisaaö ! Wa pasilia hö̃töpali kitäö ! ” ĩ na ĩ töpönö ĩ a noa pata thama . Teusö a kuu noai , ĩ na töpö kua tolea nömöopö , tä kuama .
66017018	Ĩ suö wa talalö noai ĩ a hai , sai pö pata pe epii pö sai na töpö wanisala apii töpö kule , ĩ töpö uni . Masita tä uli pewö hamö kaikana töpö kule , ĩ töpö na suö a kaikanamo satia apa wi , ĩ suö a ' ĩ na ĩ ãju tä kuuma .
66018001	Ĩ na tä kua tä , ai ãju tä kaikanamo toti ipii , ĩ a ithoa nömöpaköma . Kama pili a pewö wakala apö kutenö , masita tä uli pewö pata wakala kölöma .
66018002	A ithopolalö nö , a komö lasoma . A komö nö , ' Pei . Huki Papilônia tä uli pewö pata mataso ke . Ĩ tä uli pewö pata wania totipaso keheö ! Huki ĩ tä uli na salo pö pewö hiopö öpii pö katä wi , ĩ pö huu sisaa . Sai töpö wani hupalo opa sisaa ' ĩ na ãju tä kuu kai itho lasoma . Ĩ na tä kuu kai ithopaiki nö ,
66018003	' Papilônia tili töpönö ai sanöma töpö pewö na kama töpö hai wasu wasu tuu koamananöma . Ĩ wasu wasu tuu hai , sami sami tä tha apa wi , ĩ tä uni . Masita tä uli pewö hamö töpö kupai , ĩ papilônia tili töpönö ĩ töpö pewö lulualalö nö , wasu wasu tuu koamananöma . Tuu koamanani ha , pe epii sami sami tä thaa totiomae . Masita tä uli pewö pata hamö töpö kaikanamo totio wi ĩ töpö , papilônia tili töpö , ĩ na töpö kui töpönö hiopö tä tha apamae . Pe epii papilônia tili töpönö wani tökö pi ipa sinomoti ha , ĩ töpö na wani tökö totoma sinomo wi , pe epii ĩ töpönö sitipa kökö suatima ' ĩ na ĩ ãju tä komö kuu lasoma .
66018004	Ĩ na tä kua tä , hi tä hẽtu ha Teusö a kulali , ĩ ha ai ta pata hapalo pole , ĩ sa ta hinima . Sa ta hini noai , ĩ na ta kuu lasoma : ' Ipa ai pö ! Mi hamöö ! Mi tä uli na pö pilio tihöö ! Mi töpönö pe epii hiopö tä tha apa wi ĩ töpö na pö pilio koka naio tihöö ! Makö kua tikilia naia tä , makö pepalo naio matimöö !
66018005	Ĩ töpönö pe epii wanisala tä tha apatima kutenö , ĩ wanisala tä pata lö kui , hutu mosökö palökö pata hamö ĩ wanisala tä pata sutuho he wäo lasoma . Ĩ töpönö wanisala tä tha apati noai , ĩ tä na Teusö a pi motipo mai kitä .
66018006	Ĩ töpönö makö peama thama noai na , ĩ na töpö peama thama hö̃töoö ! Wani ipii töpö peama päo tihöö ! Pe epii töpö peama totio soataaö ! Kama töpönö wasu wasu tuu thata sinomo opa noai , ĩ a hapoka a na ai tuu wasu sati ipii tuu thaa kulaha totiki nö , ĩ töpö na tuu koama sapa kõpöö !
66018007	Ĩ töpö aiki , “ Pe epii sa puko waikia kule . Sa totiatalo opa waikia kule . Kaikana tä suö kua wi na , ĩ na sa kua hö̃töa kule . Suö watii suö kua wi na , ĩ na sa kua pasio mai kitäö ! Sa ö̃kö mai , sa kua soatio kitäö ! ” ĩ na töpö pi kuu pole , ĩ tä noa na pe epii ĩ töpö peama totihoö !
66018008	Ĩ na ĩ töpö pi kuu wi , ĩ tä hĩsuwö na pe epii wanisala tä waloa totoki kitä . Wasu wasu tä , noma soato wi ĩ tä , töpö ö̃köpalo opati wi ĩ tä , oi oi tä pata , ĩ na tä kui ta pata waloa soataki kitä . Tä pata waloa soataköma , koa taka patanö ĩ töpö pewö ĩsiso kitä . Teusö anö ĩ töpö peama wi , ĩ a pata lotete epö kutenö , ĩ na tä thama kuki kitäö ! ' ĩ na ta pata hapalo kuu lasoma .
66018009	Ĩ na tä kua tä , ĩ papilônia tä uli ĩsimanöma , masita tä uli pewö pata hamö kaikana töpö kupai , ĩ töpönö ĩ wãkisi tä pata sonoka talalö nö , töpö ö̃köpaloa apölaso kitä . Papilônia tili töpönö hiopö tä na ĩ kaikana töpö lululö noai , ĩ töpö kaikana ö̃köpalo opa kitä .
66018010	Koa taka pata na töpö kili salo , pai pamö töpö öpatiki nö , ' Kilatiha ! Papilônia tili töpö pata loteteo opama maaki , lope epii ĩ töpö pata peama apa soatama ' ĩ na ĩ kaikana töpö kupaloma .
66018011	Papilônia tä uli ha töpö kule , ĩ töpö na wani tä totoma nö , sitipa kökö sua sinomoti noai , ĩ töpö ö̃köpalo naisoma . Ĩ tä uli wania nö satipasoö ha , ' Witi ha ai wani ma tökö totoma kotapö ? ' töpö pi kuu salo , töpö pewö pata ö̃köpaloa apölasoö .
66018012	Ĩ papilônia tili töpö na wani tökö totoma sinomo noai , ĩ na ĩ wani tökö kuoma . Oto tä , söpala ösö wakala apii ösö noa apii , ĩ pötaata ösö hilo wi ĩ ösökö , maa makö ose wai noa apii ĩ makö wai , masulu kökö noa apii , ĩ petola kökö a hilo wi ĩ masulu kökö , haloi ösö ausi toita apii , ĩ liniu ösö kui ĩ ösökö , haloi ösö hanaha toita apii ĩ ösökö , suö tä haloi ösö walehe toita apii ĩ ösökö , haloi ösö hanaha aipö sati ipii ĩ nasimö ösökö , hii ti nisamö toita apii ĩ ti , elepãsi pili a hĩso atho pata ha tökö namo pata kule , ĩ tökö pata totipalö nö , wani tökö ose toita apii tökö thapa sinomo wi ĩ nasimö wani tökö , hii tiki noa apii ĩ tiki , söpala ösö hanaha toita apii , ĩ pötõosi a hilo wi ĩ nasimö wani tökö , söpala ösö sai amatosi toti ipii ĩ nasimö tökö wani , maa ma ösö takaka toita apii , sai a thaa wi ĩ nasimö makö wani ,
66018013	nii tä häläläamö totipa apa wi ĩ nasimö tökö , mötati tä , paki tä , tuu nisamö toita apii ĩ tuu , ai tuu nisamö toita apii tuu hönöma wi ĩ tuu , upa mo puu , tapu tapu tuu toita apii , ĩ aseisi tuu hilo wi ĩ tuu , tötiiku mo , ĩ mo kopeke , paka kökö , oweha kökö , kapalu kökö , kapalu kökönö ösökö saiapala wi ĩ ösökö , noa mai ha sanöma töpö kalipalotipö ĩ töpö , ai sanöma töpö , ĩ na tökö kui , papilônia tili töpönö ĩ nasimö tökö sua sinomotima .
66018014	Papilônia tili töpö na wani tökö totoma sinomo wi , ĩ töpö aiki , ' Papilônia tili pö ! Wani tä toita apii wani tä na makö pi wasiso opati noai , ĩ wani tä pewö matasoma . Oto tä , ai wani tä toita apii ĩ wani tä , ĩ na tökö kui ma tökö thapo opa noai , ĩ tökö kua kota mai kitäö ! Matasomaö ! ' ĩ na töpö pi honi kuu kule .
66018015	Ĩ töpönö papilônia tili töpö na sitipa kökö sua sinomo opa noai , ĩ tä uli wakö pata umö totile , ĩ koa taka pata na töpö kili salo , ' Samakö pepalo naio matimöö ! ' töpö pi kuu nö , töpö öpa häwäikitö nö , töpö lalupalo opa nö , töpö ö̃köpalo opa soaso kitä .
66018016	Töpö ö̃kö pola nö , ' Häö ! Töpö pepalo opa noa ' töpö kuu nö , ' Papilônia tä uli toita apa saiopiliö ! Haloi ösö ausi toita apii , haloi ösö hanaha toita apii , haloi ösö na oto toto toita apii toto sutio wi ĩ nasimö haloi ösökö , maa makö ose noa apii ĩ makö , petola masulu , ĩ na tökö kui tökö kuo opa kipiliö ! ' töpö kuu kitä .
66018017	Ĩ na töpö kuu nö , ' Wani tä kuo opa kipili maaki , lope epii wani tökö pewö maa soatasoma ' töpö kupalo opa kitä . Ĩ na tä kua tä , mötati tuu mötali hamö kutiata pöpönö ösökö pata kai huu sinomo wi ĩ töpö , ĩ kutiata ösökö na töpö kalipalo sinomo wi ĩ töpö , ĩ ösökö na töpö pi pata huti pole ĩ töpö , ĩ kutiata ösökö thapo wi ĩ töpö , ĩ na töpö kui töpö pewö mamo huu tolehaö ha wãkisi tä pata talalö nö , töpö kili hö̃töo salo , pai hamö ĩ töpö pi kaläa pola nö , töpö lalupalo opama . Töpö lalupalo nö , ' Häö ! Ki tä uli toita apa kuohe na , ĩ na ai tiko tä uli toita apö kui ai tä uli kuo maa noai kitäö ! ' töpö kuuma .
66018018	
66018019	Ĩ na töpö kuu nö , töpö pi honipo opa salo , kama töpönö sopo osi humönö nö , kama töpö he hamö sopo osi hulaka sapamo kõo nö , töpö ö̃köpalo pola nö , töpö lalupalo opa nö , ' Häö ! Töpö pea apa noa . Kutiata pöpönö ma ösö pata thapo wi , ĩ makö pewönö papilônia tili töpö na wani ma tä totomati nö , pe epii sitipa ma kökö sua sinomo topa apa kipiliö ! Ĩ tä uli ha wani tä kuo opa kipili maaki , lope epii ĩ tä uli wania totia apa saipalohe taköö ! ' ĩ na töpö pi honihi kuuma .
66018020	Ĩ tä uli waniapasoma kutenö , hi tä hẽtu hamö makö kupoli , makö pi mönahapököö ! Teusö anö makö simöa sinomo wi ĩ makö , Teusö ma kai wäsä sinomo wi ĩ makö , Teusö ma thapo wi ĩ makö pewö , ĩ na pö kui pö ! Papilônia tili töpönö makö peamati noai , ĩ tä noa na Teusö anö ĩ töpö peama hö̃töoma salo , makö pi mönahapököö !
66018021	Ĩ na tä kua tä , ai ãju tä lotete epii ĩ anö maa ma pe epii , sini mo kopekepama sinomo wi ĩ ma pata kui , ĩ ma pata söpölö nö , mötati tuu mötali ha ĩ ma pata kepamanöma . Ma kepamanö nö , ĩ na a kuuma : ' Papilônia tä uli ! Ĩ maa ma pata kepama thamae na , ĩ na lope epii wa thama hö̃töo kitä . Papilônia wa sai pata tapamo kota mai kitä .
66018022	Kawa kule ha ama ta hinio kota mai kitä . Söpala ösö toto höpöa nö , ama ta thaa wi ĩ töpö , thola ösö hola wi ĩ töpö , ai hola wi tä hola wi ĩ töpö , ĩ na töpö kui töpönö ama ta thaa sinomo noai , ĩ ama ta hinio kota mai kitä . Hii tiki , söpala ösökö , ĩ na tökö kui tökö na papilônia tili töpö kalipalo sinomo noai , ĩ na ĩ töpö kua kota mai kitä . Maa ma patanö sini mo kopekeama wi ĩ ta hinio kota mai kitä .
66018023	Papilônia tä uli ! Kawa kule ha koa taka sii hilipalo opa noai , ĩ taka hilipalo kota mai kitä . Töpö husopö too sinomoö ha , töpö lalupo peheliapalo sinomotima maaki , ta hinipo kota mai kitä . Masita tä uli pewö hamö wani tä sua sinomo wi töpö kua apa kule maaki , papilônia tili makönö wani tä pata sua satia apama . Makö õkamo nö , sanöma ma töpö pewö mönamanöma . Önö kutenö , makö maa totipaso kitä ' ĩ na ĩ ãju tä kuuma .
66018024	Teusö a kai wäsä sinomo noai ĩ töpö , Teusö a thapo wi ĩ töpö , masita tä uli pewö hamö töpö kupai ĩ töpö , ĩ na töpö kui , papilônia tili töpönö ĩ töpö sälalö nö , töpö iä hamananö noai , ĩ tä noa na Teusö anö ĩ töpö peama hö̃töoma .
66019001	Ĩ na tä kua tä , hi tä hẽtu hamö satehe epii töpö hapalo kua wi na ĩ na ta pata hapalo kui , sa ta pata hinima . Ĩ na ta pata kuuma : ' Aleluia . “ Teusö a totiatalo opawöö ! ” makö pewö kuupököö ! Teusö anö makö täapa kõo läo wi ĩ a . A toita apii , a wakala apii ĩ a . Teusö a lotete epö sisawö . Ĩ na kamakö hai ĩ na Teusö pata tä kua wi ĩ a .
66019002	“ Makö wanisala apawöö ! ” Teusö a kuu wi ĩ pitili tä sai a . Ĩ ta makoka apa . Suö tänö wano töpö sapäkama hätäpo wi , Teusö anö ĩ suö tä namo simököma . Teusö anö kama hai ĩ töpö kalipalama sinomo wi , ĩ suö tänö ĩ töpö säpalöma kutenö , Teusö anö ĩ suö tä peama apa hötöoma ' satehe epii töpö hapalo noai , ĩ na ĩ töpö kuuma .
66019003	Ĩ na töpö kuu nö , lope epii töpö hapalo kõo nö , ' Aleluia . Teusö a totiatalo opawöö ! Suö tä hai , ĩ Papilônia tä uli uni hai , ĩ tä uli matasoma . Papilônia tä uli wakö pata umöso noai , ĩ koa taka wãkisi pata mapo mai , ĩ koa taka wãkisi pata sonoka soatia ' ĩ na töpö kuuma .
66019004	Ĩ na töpö kuu ha , kaikana tä hai ĩ lotami ti na Teusö a lole , ĩ a kotö na 24 pata töpö , 4 temö temö töpö , ĩ na töpö kui töpö Teusömo pia salo , töpö mãi pohama . Ĩ töpö mãi pohaiki nö , Teusö a na töpö pi tapoa totiki nö , ' Awai . Ĩ naköö ! “ Teusö a totiatalo opawöö ! ” makö pewö kuupököö ! ' ĩ na töpö kuuma .
66019005	Ĩ na tä kua tä , kaikana tä hai ĩ lotomi ti ha ta hapalo pole , ĩ na ta kuuma : ' Kamakö hai ĩ Teusö a na , “ Wa totiatalo opawöö ! ” ĩ na makö pewö kuupököö ! Teusö a na makö kalipalo sinomo wi ĩ makö , pata makö , patamo totio mai ĩ makö , ĩ na sanöma makö kui makö pewönö Teusö ma kai a hini totio opa wi ĩ makö hai , “ Teusö wa totiatalo opawöö ! ” makö kuu ! ' ĩ na ta kuuma .
66019006	Ĩ na ta kuu ha , sanöma töpö satehe epii töpö hapalo kua wi na ĩ na ta hapalo kua wi sa ta hinima . Pola a pata pe epii a pola pata kuu wi na , ĩ na a hapalo kuuma . Sanö ta pata klau klaumo opa kua wi na ĩ na ta hapalo wi ĩ na ta kuuma . Ta hapalo nö , ĩ na ta kuuma : ' Aleluia . “ Teusö a totiatalo opawöö ! ” makö pewö kuupököö ! Kamakö hai ĩ Teusö pata tä lotete sati ipii ĩ a hai , ĩ kaikana tä sai .
66019007	Makö pi topai , makö pi mönaha apöpököö ! “ Teusö pata tä hai , ĩ a totiatalo opawö ” makö kuupököö ! Oweha anö kama hai pusopö a täa pia salo , makö kokamoö , makö iapaloö , ĩ na makö kua pia kuleö ! Ĩ na tä kua tä , kama hai pusopö a pewö husoa hötötöa waikisomaö !
66019008	A haloköpö , napä ũko haloi ösö kui na , ĩ na liniu ösö haloi kui , ĩ pusopö anö ĩ ösö täa waikilömaö ! Ĩ haloi ösö sami mi ipö , ösö ausi ipö , ösö wakala apö , ĩ na ösö kui ösö tälömaö ! ' ĩ na ta kuuma . Ĩ liniu ũko haloi ösö hai , Teusö a thapo wi ĩ töpönö toitai tä thaa wi , ĩ tä uni .
66019009	Ĩ na tä kua tä , kamisa na ĩ ãju tä aiki , ' Sa kuu pole , ĩ tä sãökököö ! Oweha a okalo , kama hai pusopö a , ĩ na töpö kui töpö supasolaso tä , ai töpö na , “ Hapo ! Makö iapalo naiosoö ! ” tä kuu noai , ĩ töpö pi mönaha apa kitä ' ĩ na ĩ ãju tä kuu nö , ' Sa kuuhe , ĩ Teusö a kai pitili ipii ĩ ta ' ĩ na a kuuma .
66019010	Ĩ na a kuu ha , ĩ ãju tä na , ' Wa totiatalo opawöö ! ' ĩ na sa kuu pia salo , ĩ ãju tä ami öpahale ha , ĩ ha sa mãi poa soataköma . Sa mãi poa soataki ha , ' Ĩ na a kua tihöö ! Wa mãi poiki nö , “ Wa totiatalo opawöö ! ” Teusö a na ĩ na a kuu sisaaö ! Kawa , ai töpönö Jesus a thapo naio wi ĩ töpö , ĩ na makö kui , Teusö a na makö kalipalo kua wi na , ĩ na Teusö a na ĩ na sa kalipalo kua naioö . Jesus anö ta wäsä noai , ĩ ma ta hini pitilia totia apöle , ĩ makö kui na , ĩ na sa kua naioö ' ĩ na ĩ ãju tä kuuma . Jesus anö ta wäsä noai , ĩ ma ta hini pitilia totia apöle , Teusö a kai wäsä sinomo wi , ĩ töpönö ĩ ta wäsä tolea nömöo sinomoö .
66019011	Ĩ na tä kua tä , hutu mosökö palökö pata ha taka hãkopoli ĩ sa taka hãkoa taa nömönanöma . Ĩ sa taka hãkoa tapa tä , kapalu a ausii a tapamonasoma . Ĩ kapalu a hõo na a tikäiki nö , kapalu a kai huu sinomo wi ĩ a na , ' A pitilimo opa wi ĩ a . Teusö a kai hiniatala sinomo opa wi ĩ a ' ĩ na töpö kuu . A kaikanamo makoka apati wi ĩ a . Wanisala tä mapamanöpö , a wasu kai hutii .
66019012	Pili a mamo hai , koa taka ãka kui na , ĩ na pili a mamo kuoma . Pili a he na kaikana tä hai hesowa kökö satehe epii kökö hesowa sohoma . Kama a hilo wi , kama na tä sãökama sätäo noai , ai töpönö ĩ tä hila tai mio opama . Kamanö ĩ ta hila taö öpa sisama .
66019013	Iä iä tä na kama hai ĩ haloi ösö kãköma , ösö iäo opama . ' Teusö a kai ' ĩ na a hilo kuoma .
66019014	Hi tä hẽtu hamö sanöma töpö satehe epii töpö kupoli , kapalu a kai huu wi ĩ a na ĩ töpö nokasolöma . Ĩ töpö nokapalo pole , ĩ töpö hai ĩ liniu ũko haloi ösö sami mi ipii , ösö ausi ipii , ĩ na ösökö kui ösökö haloalalöhe nö , kapalu kökö ausi ipii ĩ kökö hõo ha töpö tikäkäiki nö , töpö nokaalöma .
66019015	A haloi ösö iäo opa noai , ĩ a kai ha poo a namo opii a poo ola he salehepasoma . Ĩ a poonö hi masita tä uli pewö hamö kaikana töpö kule ĩ töpö , ĩ kakana töpönö töpö kai pilio wi ĩ töpö , ĩ na töpö kui töpö pewö peama totioma . Ĩ töpö na poo a thapo pole , ĩ a kaikanamo lotetea apa kitä . Pe epii Teusö a lotete epii , wanisala tä na ĩ a hĩso opa wi , ĩ kaikana tänö ĩ tä möma kitä . Upa mo kopekemanö nö , hapoka a pata na ĩ mo puu lösa thama wi na , ĩ na Teusö a thapo mai , ĩ na ĩ töpö thama hö̃töo kitä . A kaikanamo lotetea apa wi , ĩ anö ĩ töpö peama totio kitä .
66019016	Kama hai ĩ haloi ösö lapei ösö na ĩ na tä sãökama sätäle , pili a wakö na tä sãökama sätäa naine , ĩ na tä sãökama kuu : ' Kaikana töpö pewö na a kaikanamo satia apa wi ĩ a . Pata töpö na ĩ pata tä sai sati ipö asawöö ! ' ĩ na tä sãökama kuuma .
66019017	Ĩ na tä kua tä , pili motokö hösöka na ai ãju tä öpapoli , ĩ sa tä talalöma . Ösö hamö salo pö katäpalo polali , ĩ salo pö pewö na lope epii ĩ ãju tä komö nö , ' Hapo . Teusö anö makö iapalama pia kuleö ! Makö iapalopö pö kokamosoö !
66019018	Hapo . Kaikana töpö pata , pata töpönö sotatu töpö simöa sinomo wi ĩ töpö , sotatu töpö , kapalu kökö , kapalu kökö kai huu sinomo wi ĩ töpö , sanöma töpö pewö , ai töpö noa mi kalipalama sinomo wi ĩ töpö , ai töpö noa mi kalipalama mai ĩ töpö , töpö patamo wi ĩ töpö , töpö patamo pasio mai ĩ töpö , ĩ na töpö pewö pata kui töpö oalalösoö ! ' ĩ na salo pö katä wi , ĩ töpö na ĩ na ĩ ãju tä komö kuuma .
66019019	Ĩ na tä kua tä , sai sa tä tapa waikio noai ĩ sai sa tä taa kõo nömönanöma . Hi masita tä uli pewö hamö töpö kaikanamo wi ĩ töpö pewö , ĩ kaikana töpönö wasu töpö kai huu sinomo wi ĩ töpö , ĩ na töpö kui sa töpö taa nainanöma . Kapalu a hõo na a tikäle ĩ a , ĩ anö kama hai ĩ wasu töpö kai huu wi ĩ töpö , ĩ na töpö kui töpö na ĩ kaikana töpö wasu ekuköpö , töpö kokamo pole , ĩ sa töpö talalöma .
66019020	Ĩ na tä kua tä , ĩ sai tä lototoa lämaköma . Teusö ta wäsä holisimo opa sinomo noai , sai tä mamo tetela tä ĩ anö aipö tä kilihi ipii tä thama sinomoti noai , ĩ a lototoa läa naimaköma . Ĩ anö aipö tä kilihi ipii tä thama sinomoti salo , ai töpö mönama apatima . Sai ta hilo wi , ai töpö na ĩ tä sãökama sätäamakö noai , ĩ töpö aiki , ĩ sai tä ukutupö na , ' Aitaköö ! Wa totiatalo opawöö ! ' ĩ na ĩ töpö kuu noai , ĩ töpö mönama apatima . Ĩ na tä kua tä , ĩ sai tä , Teusö ta wäsä holisimo opa sinomo noai ĩ a , ĩ na töpö kui töpö temö soa tä , kosoto tuu pata ha koa taka , hösösöpö taka wakö , ĩ na taka kui taka hili pole , ĩ taka na töpö temö soa päla tä maaki , ĩ töpö säsäköma .
66019021	Ĩ na tä kua tä , kapalu a ausii a hõo ha a tikäo noai , ĩ a kai ha poo a lisipaso noai , Teusö a thapo mai ĩ töpö wasu ekukö noai , ĩ a poonö ĩ töpö sälalöma . Ĩ töpö sälalö noai , ĩ töpö sãi na salo pö katä wi ĩ pö pewö ösö potehea totipasoma .
66020001	Ĩ na tä kua tä , hi tä hẽtu hamö ai ãju tä kupoli , ĩ a itho lasoa tä , kamisanö ĩ sa talalöma . A itho laso noai , ĩ anö masa maka kai lototomaköpö tä , söpala ösö toto hute epii ĩ toto , ĩ na tökö kui tökö poma .
66020002	Ĩ tökö po nö , ĩ ãju tänö olö kökö pata huölö nö , kökö pata õka soatalöma . Ĩ olö kökö pata hai , sutu ha ĩ olö kökö õsi ha Sai tä sai pata kukö noai , ĩ olö kökö pata . Ĩ Sai tä sai pata hai , Diabo , Satanasö , ĩ na ĩ a pata hilo kua kua . Ĩ olö kökö pata õka soatia tä , inama tökö satehe epii , 1.000 tökö inama kui , tökö inama hasupasoma .
66020003	Ĩ ãju tänö Sai tä sai pata õkapalö nö , masa maka pata hamö a säsäköma . A säsäkö nö , ĩ taka lakö nö , taka lototoa soatamaköma . 1.000 tökö inama kupo paio mi tä , hi masita tä uli pewö hamö sanöma töpö pilipai , Sai tä sai patanö ĩ töpö mönama maapö , masa maka ha ĩ a pata säsäköma . Masa maka ha ĩ a õkama wani säsäköma maaki , waiha , 1.000 tökö inama kui tökö inama matalo nö , wani ipii a pata kusöa kõo paipali kitä . Tetepo mai ha a pata peama sapa kõo soata kitä .
66020004	Ĩ na tä kua tä , ai kaikana tä hai ĩ lotami sa tiki taa nömönanöma . Ĩ tiki ha töpö lotile , ĩ töpö na Teusö aiki , ' Ma tä makokama lätopököö ! ' ĩ na Teusö a kuuma . Ĩ na tä kua tä , Jesus ta wäsäö , Teusö a kai a wäsäö , ĩ na ai töpönö ta wäsä kuaö ha , ĩ töpö olai päpalö noai , ĩ õsi sa töpö taa nainanöma . Sai tä , sai tä ukutupö , ĩ na tökö kui tökö na Teusö a kai wäsä noai ĩ töpö aiki , ' Ipa pata töpö sai ' ĩ na ĩ töpö pi kuu pasio mai , ' Teusö a hai , pata tä sai asawö ' ĩ na töpö pi kuu noai ĩ sa töpö talalöma . Kama töpö hũko ha sai tä hilo wi ĩ tä sãökama sätäa mi , kama töpö ami ha tä sãökama sätäa mi , ĩ na tä kuoma . Ĩ töpö temöa kono nö , satehe epii , 1.000 tökö inama kui tökö inama na Cristo anö ĩ töpö kai kaikanamo naitioma .
66020005	Ai töpö nomaso noai , ĩ töpö temö kõo paio maama . Ĩ 1.000 tökö inama mataso noai ha , ĩ töpö temöa nömöa konasoma . Ĩ 1.000 tökö inama kui tökö inama kolo kupo tä , Cristo a solo töpö kaikanamo naio piale , ĩ töpö temöa kõa somaso kitä .
66020006	Ĩ töpö temöa kõa somaso wi ĩ töpö pi mönaha apa kitä . Teusö a thapo mai ĩ töpö noma sapa kõa pasiso kitä maaki , töpö temöa kõa somaso wi ĩ töpö noma kota mai kitä . Teusö a na ĩ töpö õsi sokapo mai kitä . Ĩ töpönö Teusö a , Cristo a , ĩ na kilii töpö täpä sinomo kitä . Satehe epii , 1.000 tökö inama kui tökö inama na Cristo anö ĩ töpö kai kaikanamo naitio kitä .
66020007	Ĩ na tä kua tä , ĩ 1.000 tökö inama kui tökö inama maa toitalo nö , masa maka pata ha Sai tä sai pata õkama titipokili , ĩ a lisia kopamani pia salo .
66020008	A lisia kopamani ha , hi masita tä uli pewö hamö töpö pilipai , ĩ kokö tili töpö , makokö tili töpö , ĩ na töpö kui , Sai tä sai patanö ĩ töpö pewö mönama pia salo , a huu hätäpoti kitä . A huu hätäpoti pamö töpö lulua hätäpoti nö , töpö wasu kai huu pia salo , töpö kokamomati kitä . Maa u kasö ha maka maka tä hãsiti katöle , ĩ maka maka tökö satehe kui na , ĩ na ĩ töpö satehe kuö .
66020009	Masita tä uli hamö ĩ töpö wasu hulolö nö , Teusö a thapo wi ĩ töpö na ĩ töpö walokö tasoma . Töpö waloikitö nö , sai pö pata na Teusö a thapo wi ĩ töpö kuahale , Teusö anö ĩ töpö sai pö pi ipa wi , ĩ töpö sai pö kule ha ĩ wasu töpö waloikitö nö , sai pö sika hamö ĩ töpö lämo ãsokatima . Töpö lämo ãsoka soatia tä , Teusö anö koa taka pata kemanöma , ĩ wasu töpö pewö ĩsisoma .
66020010	Ĩ na tä kua tä , Sai tä sai patanö töpö mönama apati noai , koa taka pata na ĩ a säsäki kitä . Sai tä , Teusö ta wäsä holisimo opa sinomo noai ĩ a , ĩ na töpö kui töpö temö soa tä , kosoto tuu pata ha koa taka , hösösöpö taka wakö , ĩ na taka kui taka hili polati , ĩ taka na töpö temö soa päla tä maaki , ĩ töpö säsäa waikikö noai , ĩ taka na Sai tä sai pata säsäa nömököma , koa taka patanö ĩ töpö peama mato mai kitä . Mumai ha , wakalai ha , töpö pea soatioö . Waiha töpö pea mapaso wi tä kua mi . Töpö pea soa pätioö .
66020011	Ĩ na tä kua tä , lotami ti ausi pata na kaikana tä pata lotile , ĩ sa tä talalöma . Masita tä uli , hutu mosökö pata , ĩ na tökö uli pewö pata kui , ĩ kaikana tä pata na ĩ tökö kuo naioma maaki , ĩ tökö pata tokösolöma . Tökö pata tokösolö noai , tökö tapa kõo maama .
66020012	Töpö patamo wi ĩ töpö , töpö patamo mai ĩ töpö , ĩ na töpö kui töpö nomaso noai , ĩ lotami ti kotö pata ha ĩ töpö öpahale , ĩ sa töpö öpa talalöma . Ĩ tä , waheta tökö hãkopalöma . Tökö hãkopalö nö , Teusö anö töpö õsi temöa waikipamanö noai , ai tä waheta na ĩ töpö a hilo sãököa sätäle , ĩ tä waheta hãkoa naipalöma . Ĩ tökö waheta na sanöma töpö pewö kuati noai , ĩ tä sãököoma . Lotami ti na kaikana tä lotile , ĩ a patanö ĩ tä sãökama möö nö , ai töpö hosali , ai töpö täa kõa asali , ĩ na a pata kuatima . Hiopö tä thati noai ĩ töpö hosali , ai töpönö toitai tä thati noai , ĩ töpö pewö täa koni , ĩ na kaikana tä hai ĩ lotami ti na a lotile , ĩ na ĩ a kuama .
66020013	Mötati tuu pata ha töpö nasi tupaso noai ĩ töpö , ai õsi töpö pewö , ĩ na töpö kui , kaikana tä hai ĩ lotami ti ha a pata lotile , ĩ a pata na ĩ töpö pewö waloköma . Ĩ ha ĩ töpö pewö waloköma tä , ĩ töpö pewö kuati noai , ĩ kaikana tänö ĩ tä pewö möö totio nö , ai töpönö hiopö tä thati noai ĩ töpö hosa pasili , ai töpönö toitai tä thati noai ĩ töpö täa kõa asali , ĩ na a pata kuama .
66020014	Kosoto u mötali pata na koa taka pata hili soatile , ĩ taka pata na Teusö a thapo maa noai ĩ õsi töpö pewö säsäa pasiköma . Teusö a na ĩ töpö õsi koonö mi kutenö , ĩ koa taka pata hai , töpö noma konaso wi ĩ koa taka pata .
66020015	Teusö anö töpö õsi temöa kõo waikipamanö noai , waheta tä na ĩ töpö a hilo sãököle , ĩ tä waheta na ai töpö a hilo sãököa sätäa mane , ĩ koa taka pata na ĩ töpö säsäköma .
66021001	Ĩ na tä kua tä , hutu mosökö tute , masita tä uli tute , ĩ na tökö kui sa tökö talalöma . Hutu mosökö , masita tä uli , mötati tuu pata , ĩ na tökö pata kui tökö pata tapamo soma noai , ĩ tökö pewö pata tapamo maa kopasoma . Ĩ tökö pewö pata maa totiköma .
66021002	Ĩ na tä kua tä , Teusö a hai sai pö pata , Jetusalẽi tä uli a hilo wi , ĩ pö sai pata tutei , hi tä hẽtu hamö ĩ pö sai pata kuo laso wi , pö sai pata ithopaso lasoma . Töpö supasolasopö , suö tänö haloi ösö toita apii ösö halopo wi , ĩ ösö toita kui na , ĩ na Jetusalẽi tä uli toita kuoma .
66021003	Ĩ tä uli itho lasoa tä , kaikana tä hai lotami ti ha lope epii ta haa tä , sa ta hinima . Ĩ ta pata haa nö , ' Huki sanöma töpö na Teusö a pilio naio wi , huki tä kua kuleö ! Ĩ töpö na Teusö a pilia naiki kitäö ! Ĩ töpö hai , ĩ Teusö a hai ĩ töpö kupaso kitäö ! Ĩ töpö na Teusö a kuo naio totio kitäö !
66021004	Ĩ töpö na Teusö a kuiki nö , ĩ töpö mamo puu pewö sanöpali kitäö ! Nomaso wi tä kua kota mai kitäö ! Tä kua soma noai tä pewö maa totia waikitasoma kutenö , ĩ töpö pi ota apa haio wi ĩ tä , ö̃kö wi ĩ tä , ninia apa wi ĩ tä , ĩ na tä kui tä kua kota mai kitäö ! ' ĩ na ta pata kuuma .
66021005	Ĩ na tä kua tä , kaikana tä hai ĩ lotami ti na a lotile , ĩ aiki , ' Huki ĩ sa tä pewö tutepa totia kuleö ! ' ĩ na a kuu nö , kamisa na a hapalo nö , ' Sa kuu pole , ĩ pitili tä sai a . “ Teusö a kuu wi , ĩ tä holisi mi ” wa pi kuupököö ! Ĩ na wa pi kuu nö , sa kuu pole , ĩ tä pitili kutenö , tä sãökököö ! ' ĩ na a kuuma .
66021006	Ĩ na a kuu nö , ' Huki ĩ sa tä pewö thama waikio keheö ! Aupa sa . Ômeka sa naiwö . “ Aupa sa ” ta kuu pole , “ Kolo sa kuo soma noai ĩ sa ” ĩ na ta kuu alu kule . “ Ômeka sa ” ta kuu pasile , “ Ola sa kuo soatio kitä ” ĩ na ta kuu naia kule . Ola tuu na maa tuu haapo polali , ĩ tuunö töpö õsi temöpama sinomo wi , ai tä amisi ipii tä na ĩ sa tuu noa mi koamani kitä .
66021007	Kawa na Sai tä sai pata läo läatalo kule maaki , Jesus wa hosa mai , Sai tä sai pata na wa palupalo nö , wa kua tä , toitai tä na Teusö sanö wa täpäli kitä . Sa tä totoa piale , ĩ na ĩ tä kuö : Kamisa hai , au Teusö sa kuki kitä . Kawa hai , ipa ulu wa kupasoö .
66021008	Töpö kilipalo sinomo wi ĩ töpö , Teusö a hosa wi ĩ töpö , hiopö tä thaa wi ĩ töpö , ai töpö säpa wi ĩ töpö , tiko tä suö nö thaa wi ĩ töpö , töpö õkamo wi ĩ töpö , “ Teusö anö sa pasilipo sinomo wi ĩ a ” ĩ na töpö pi kuu mai , “ Hi ukutupö tänö sa pasilipo pasio wi ĩ tä ukutupö ” töpö pi kuu pasio wi ĩ töpö , töpö holisimo wi ĩ töpö , ĩ na töpö kui , kosoto tuu pata ha koa taka , hösösöpö taka pata , ĩ na taka pata kui , ĩ taka pata hamö ĩ töpö pewö säsäki pia salo . Ĩ töpö noma sapa konaso kitä ' ĩ na Teusö a kuuma .
66021009	Ĩ na tä kua tä , 7 tasa tökö na 7 sanöma töpö pi peama kupaso wi , 7 ãju töpönö ĩ tuu wasu pi po pole , ĩ ai ãju tä waloikiso nö , kamisa na ĩ na a kuuma : ' Hapo . Oweha a okalonö pusopö a täa piale , kawa na ĩ sa möma pia kuleö ! ' ĩ na a kuu ha ,
66021010	Teusö a õsi kua tolele ĩ anö sa pi thamaö ha , maa makö ösö öpii makö hemo pata hamö ĩ ãju tänö sa kai hemopasoolöma . Sa kai hemopaloolö nö , Teusö a hai ĩ Jetusalẽi tä uli mömama . Hi tä hẽtu pata hamö Teusö a kupoli , ĩ ha ĩ tä uli kuo laso noai , ĩ tä uli ithopasoma .
66021011	Teusö a möamö wakala kui na , ĩ na ĩ a sai möamö wakala pata kuoma . Maa ma noa apii , ĩ ma wakala sii hili hilimo kua wi na , jasöpi ma walala apii ĩ ma sii hili hilimo kua wi na , ĩ na ĩ tä uli wakö sii pata hili hilimo kuama .
66021012	Ĩ pö sai kolo pewö pata hokolo ösöo opama . Lisito wi , 12 thaka taka holeo kuoma . Ĩ thaka taka kasö pewö hamö 12 ãju töpö öpaha hätähämo läoma . Ĩ thaka taka hẽtu pewö hamö isöhaeu töpö ola hilo noai , ĩ 12 töpö pata kui , töpö a hilo wi , ĩ tä sãökama pewö sätäo hätähoma .
66021013	Ĩ tä uli kule , ĩ a sai pewö pata hokolole , ĩ tä na thaka taka pö holele , motokö huumö kua hena wi hamö ĩ hamö 3 taka holeamö kua , motokö wisamö kuto wi hamö , ĩ hamö 3 taka holeamö kua hö̃töa , ai tä hẽtu hamö 3 taka holeamö kua hö̃töa , ĩ ai tä hẽtu hamökö hö̃töwö 3 taka holeamö kua hö̃töa , ĩ na tä kuoma .
66021014	Tä hokolole , ĩ tä komo ha 12 maa makö kui , makö patilia komoa kule . Ĩ makö hõo totoha hatukua soale , ĩ ha oweha a okalonö 12 töpö simönö noai , ĩ ma hõo ha ĩ töpö a hilo wi tä sãökama sälähäa hätäha kule .
66021015	Kamisa na ãju tä hapalo noai , ĩ anö oto tä hii ti poma . Ĩ tinö sai pö kua wäa totile ha , ĩ ha tä wapaö , thaka taka pewö wapa hätäpoö , sai pö hokolo wi ĩ tä pata wapaö , ĩ na tä wapa kuapö ti poma .
66021016	Sai pö öpa he wäo pa , ĩ ha 4 tökö kasö kui tökö kasö pewö wäo ösöho totio opa hö̃töoma . Ĩ tinö ĩ ãju tänö ĩ tä uli kasö pata wapa kuköma , ĩ tä uli kasö pata lapa apa tasoma . 2.200 kilômetötu tä uli kasö hẽtu pata wäo tasoma . Ĩ na tä kua tä , masita tä uli na sai a lape kui na , ĩ na sai pili a sika pata ösöo opa naio soata lasoma .
66021017	Ĩ tä uli pewö pata wapapalö nö , ĩ ãju tänö tä wapa sinomo wi ĩ tinö tä pata hokolole , ĩ tä pata wapa nömöpalöma . Ĩ tä pata wapa nömöpalö noai , ĩ tä pata hauhuo opama . 64 metötu ta pata kuoma . Sanöma töpönö tä wapa thama wi na , ĩ na ĩ ãju tänö tä wapa thama hö̃töoma .
66021018	Ĩ tä pata hokolole , maa makö noa apii , jasöpi makö a hilo wi , ĩ makönö tä pata hokoloma . Ĩ tä uli hai , oto tä sino pata kuoma . Ĩ oto tä uli lö kui , teia tä wakala kui na ĩ na ĩ pö sai pewö pata möamö kumoma .
66021019	Tä pata hokolole , ĩ tä pata lototopö , komo hamö maa mapö kule , mapö toita apö , mapö noa apö , ĩ na mapö kui mapö kua komoa . Ai ma hai , ĩ jasöpi ma , ai ma hai ĩ sapiita ma , ai ma hai ĩ akata ma , ai ma hai esömetauta ma ,
66021020	ai ma hai sahatoonika ma , ai ma hai saahasiu ma , ai ma hai kötisoolitu ma , ai ma hai petiilu ma , ai ma hai topaasiu ma , ai ma hai kötisoopötasu ma , ai ma hai jasĩtu ma , ai ma hai amesiisöta ma , ĩ na mapö a hilo kui mapö kua komoa .
66021021	Tä pata hokolole , ĩ tä pata na thaka takapö holele , ĩ 12 thaka takapö holelea . Ĩ thaka takapö lahale , ĩ takapö pewö hamö petola mapö pewö kua hätähäa . Ai taka na sami ai ma , ai taka na sami ai ma , ai taka na sami ai ma , ĩ na ĩ takapö pewö na ĩ na tä pewö kua . Ĩ tä uli mötali pata na piliso hasule , ĩ oto tiso sino . Teia tä wakala kui na , ĩ na ĩ piliso pewö kuö .
66021022	Ĩ tä uli ha Teusömo wi ĩ sa sai tapa maama . Teusö pata tä lotete sati ipii ĩ a , oweha a okalo , ĩ na töpö kui , ĩ sai pö pewö pata hamö ĩ töpö kua waikia kutenö , Teusömo wi ĩ sai kuo maama .
66021023	' Pili motokö siinö tä wakalapöö ! Pilipoma a siinö tä wakala halupöö ' tä kuu wi tä kua mai kitä . Teusö a wakalanö ĩ tä uli wakalamapo sisaö . Oweha a okalonö ĩ tä uli wakalamapo naio soataö .
66021024	Ĩ tä wakala na ĩ tä uli pewö hamö sanöma töpö pilipai , ĩ tä wakala na töpö pewö huu hätähäwö . Hi masita tä uli hamö kaikana töpö pewö pata kule , ĩ tä uli hamö ĩ kaikana töpönö wani töpö kai waloki pia salo .
66021025	Ĩ tä uli ha wakalai ha ĩ pö sai päka hãko soatioö . Mumi mumi tä kua mi ipö kutenö , ĩ pö sai päka laa mai kitä .
66021026	Hi masita tä uli pewö hamö töpö pilipai , ĩ tä uli ha ĩ töpönö kama töpö hai ĩ wani töpö kai walopa sinomo pia salo . Ĩ töpö walopa nö , ' Hi tä uli toita apöö ! ' töpö kuu kitä .
66021027	Ĩ tä uli na sami sami tä kai lisipo mi , hiopö tä thaa sinomo wi ĩ töpö lisipo mi , töpö holisimo wi ĩ töpö lisipo mi , ĩ na ĩ tä uli hamö ĩ na tä kuaö . Oweha a okalo hai ĩ tä waheta na töpö õsi temöpamanö noai , ĩ töpö a hilo pole , ĩ tä sãökama kule . Teusö a hai ĩ sai pö pata ha ĩ töpö lisipo sisaö .
66022001	Ĩ na tä kua tä , kamisa na ĩ ãju tänö pata u patanö sanöma töpö õsi temöpama sinomo wi , ĩ tuu möma nömöoma . Maa ma möamö walala apii ma möamö wakala kui na , ĩ na ĩ pata tuu möamö kuö . Kaikana tä pata hai lotami ti na Teusö a , oweha a okalo , ĩ na töpö kui töpö lotile , ĩ hamö ola tuu kuamö kua .
66022002	Ĩ Teusö tä uli mötali pata ha piliso hasule , ĩ piliso mötali ha ĩ tuu hasua . Ĩ tä uli mötali pata ha tuu hasule , ĩ tuu kasö ha sanöma töpö õsi temöapama wi ĩ tiki öpaa . Ai tä pökatö masi hẽtu ha sanöma töpö õsi temöapama wi ĩ ai tiki öpa pökatöa hö̃töa soata lasoa . Ĩ tä inama pewö hamö 12 ĩ ti mokö lalo lalomo pi kupasoö . Ai pilipoma kuta tä , ai mokö lalo , waiha ai pilipoma kuta tä , ai mokö lalo kõo , pilipoma kökö pewö hamö ĩ na ĩ mokö lalo lalomo kua sinomo opatii . Sanöma töpö pewö toa konasopö , ĩ pili tiki hena .
66022003	' Wanisala wa tä thaa noai , ĩ tä noa na wa peama kitäö ! ' ĩ tä uli na Teusö a kuu wi tä kua mai kitä . Kaikana tä pata hai lotami ti na Teusö a , oweha a okalo , ĩ na töpö kui töpö lotile , ĩ tä uli ha ĩ lotami ti pata hõtoa kule . Ĩ hamö Teusö anö töpö kalipalama sinomoti wi , ĩ töpö Teusömo soatio kitä .
66022004	Ĩ töpönö Teusö a moikömö tapa soatio kitä . Ĩ töpö hũko ha Teusö a hilo wi ĩ tä sãökama sätäa .
66022005	Ĩ hamö mumi mumi tä kua kota mai kitä . Teusö pata tänö ĩ töpö wakalapama sinomo kutenö , ' Ipa koa sa taka sii hilimanöpököö ! ' ĩ töpö kuu mai kitä . ' Motokö sii wakala haia kotamaköö ! ' tä kuu wi tä kua mai kitä . Teusö a solo ĩ töpö kaikanamo soatio kitä . Töpö kaikanamo mapo mai kitä .
66022006	Ĩ na tä kua tä , kamisa na ĩ ãju tä aiki , ' Sa ta wäsä pole , ĩ pitili tä sai a totiwa . “ Ĩ pitili tä sai a totiwahaö ! ” töpö pewö pi kuupököö ! ' ĩ na a kuuma . Ĩ na a kuu nö , ' Teusö a kai wäsä sinomo wi , ĩ töpö na Teusö pata tänö kama õsi kua tolele ĩ a totoma wi , ĩ Teusö anö kama hai ĩ ãju tä hai , ĩ kamisa hai , ĩ sa simöpalö nö , “ Sa thapo wi , ĩ töpö na wa hulolö nö , huki tä kua piale , ĩ töpö na ĩ tä mömaö ! ” ĩ na Teusö anö sa noa thamaö ! ' ĩ na ĩ ãju tä kuuma .
66022007	Ĩ na tä kua tä , Jesus aiki , ' Pi naka . Lope epii sa huu kõo pia kuleö ! Hi waheta tä na sa kai sãökama kule , ĩ wa ta hini totio wi , ĩ wa pi mönaha apa kitä ' ĩ na Jesus a kuuma .
66022008	Joãö sanö ĩ sa tä pewö a wäsähe , ĩ sa tä hinii , ĩ sa tä tapaö , ĩ na sa kuama . Ĩ sa tä hinii , ĩ sa tä tapaö , ĩ na sa kua nö , kamisa na ãju tänö ĩ tä pewö pata möma noai , ĩ kama pili amösökö öpahale ha , ĩ tä kotö ha pili sa maeko hĩta thaiki nö , sa mãi poiki nö , ĩ ãju tä na , ' Pata wa saiö ! Wa totiatalo opa asawöö ! ' sa moni kuu ke maaki ,
66022009	' Naiö ! Ĩ na kua tihöö ! Kamisa kotö na wa mãi po maikiö ! Kawa , au töpönö Teusö a thapo naio wi ĩ töpö , Teusö a kai a wäsä sinomo wi ĩ töpö , hi waheta tä na Teusö a kai sãökama kule , ĩ ta hini totio wi ĩ töpö , ĩ na makö kui , Teusö a na makö kalipalo sinomo kua wi na , ĩ na sa kua hö̃töo wi ĩ sa . Teusö a na wa mãi poiki nö , “ Wa totiatalo opawöö ! Pata wa saiö ! ” ĩ na Teusö a na ĩ na wa kuu sisaaö ! ' ĩ na ĩ ãju tä kuuma .
66022010	Ĩ na a kuu nö , ' Hi tä waheta na Teusö a kai sãökama kule , “ Ĩ na tä kua pia kuleö ! ” ĩ na tä sãökama kuu pole , ĩ na ĩ tä kua totiopö tä ateo waikia kuleö ! Önö kutenö , ĩ ta sosamapo tihöö ! Ĩ tä pewö a wäsä hasulua totihoö !
66022011	Wanisala tä thaa wi ĩ anö wanisala tä thaa soatiopököö ! Sami sami tä thaa wi ĩ anö sami sami tä thatati pasiopököö ! Toitai tä thaa wi ĩ anö toitai tä thaa soatio asapököö ! Teusö a na ai tä ausipamonaso wi , ĩ a ausio soatio asapököö ! ' ĩ na ĩ ãju tä kuuma .
66022012	Ĩ na tä kua tä , Jesus aiki , ' Pi naka . A sömöka taikö . Lope epii sa huu kõo pia kuleö ! Makö kuati noai , ĩ makö na ĩ sa tä noa totoki pia salo , ĩ sa tä noa kai huu pia kuleö !
66022013	Aupa sa . Ômeka sa naiwö . Kolo sa kuo soma noai ĩ sa . Ola sa kuo soatio kitä . Sa kua kõhone ĩ sa .
66022014	Ai tä aiki , “ Hii ti mokö oalö nö , töpö õsi temöo wi ĩ sa mokö oa pi topa kuleö ! Teusö tä uli hokolopoli , ĩ ha thaka taka holepoli , ĩ taka ha sa lisipo pi topa kupoliö ! ” ĩ na ai tä pi kuu salo , kamanö kama hai ĩ haloi ösö uni salupalöma , wanisala tä hosalöma , ĩ a pi mönaha apa kitä .
66022015	Ĩ tä uli atu pata hamö ai töpö kuo pasitio pia salo . Sami sami tä thati wi ĩ töpö , õkamoti wi ĩ töpö , hiopö tä thati wi ĩ töpö , ai töpö säpa wi ĩ töpö , “ Teusö anö sa noama wi hi ĩ a ” ĩ na töpö pi kuu mai , “ Hi tä ukutupönö sa noama pasio wi , hi ĩ tä ukutupö pasiwö ” töpö pi kuu wi ĩ töpö , töpö holisimo opati wi ĩ töpö , töpö holisi wäo wi ĩ töpö , ĩ na töpö pewö kui töpö lisipo pasio mai kitä .
66022016	Makö Teusömo pia salo , makö kokamo sinomo wi ĩ makö pewö na Jesus sanö ipa ãju sa tä simöpalö nö , “ Sa ta wäsä pole , ĩ töpö na ĩ ta wäsä tolea nömöo kölöö ! ” ĩ na ipa ãju sa tä noa thama . Kaikana tä Davi a hai , ĩ sa ola . Tä halu wakalaalö pamö sitikali a wakala apii sitikali a kupoli , ĩ kamisa waikiwö ' ĩ na Jesus a kuuma .
66022017	Teusö a õsi kua tolele ĩ a , peanopö anö pusopö a täa piale ĩ pusopö a , ĩ na töpö kui töpö aiki , ' Hapo ' ĩ na töpö kuu . Ĩ wa ta hini pole , ' Hapo ' wa kuu naiopö . Wa amisi ipii , wa huoki solöpököö ! Maa tuunö töpö temöo soatio wi , Teusö anö noa mi ĩ tuu totoma wi , ĩ wa tuu täa pi topa tä , wa huoki solöpököö !
66022018	Hi tä waheta na Teusö a kai wäsä pole , ' Ĩ na tä kua totio pia kuleö ! ' tä kuu wi , ĩ ma ta hini pole , ĩ makö na ĩ na sa kuu kule : ' Hi waheta tä na ta wäsä waikila tä , ai wanö ai tiko wa ta wäsä sätäa naiköma , Teusö anö wa peama apa kitä . Teusö anö sanöma töpö peama piale , hi waheta tä na ĩ ta wäsä pole , ĩ töpö peama kua piale na , ĩ na Teusö anö wa peama kua naio kitäö ! Wa pi saimo päo nö , wa ta wäsä sätäa naioö ha , Teusö anö wa peama naio kitäö !
66022019	Ĩ na tä kua tä , hi waheta tä na Teusö a kai wäsä pole , ai wanö ai wa tä uni sanöa kopali ha , “ Hii ti mokönö sanöma töpö temöo soatio kitäö ! ” ĩ na hi waheta tä sãökama kuu wi , ĩ wa ti mokö oa pia wi , Teusö anö ĩ tä uni sanöa kõa hö̃töpali kitä . “ Teusö tä uli na ĩ töpö lisipasopököö ! ” ĩ na tä sãökama kuu naio wi , ĩ tä uli na wa lisipo piale , ĩ tä uni sanöa kõa naipali kitä ' ĩ na sa kuu kule .
66022020	Tä kua totio piale , Jesus anö ĩ ta wäsä pole , ĩ aiki , ' Awai . Lope epii sa huu pia saloö ! ' ĩ na ĩ a kuu kule . Ĩ na tä kuapöö ! Jesus a pata ! Lope epii a huoki solöö !
66022021	Jesus pata tänö makö pewö noa mi totiapala apa wi ĩ sa tä pii totia kule .