# language_name_wals:	Daga
# language_name_glotto:	Daga
# iso639_3:	dgz
# year_composed:	NA
# year_published:	1974
# mode:	written
# genre_broad:	non-fiction
# genre_narrow:	religion
# writing_system:	Latn
# special_characters:	NA
# short_description:	Text of the Parallel Bible Corpus: Mayer, Thomas & Michael Cysouw. 2014. Creating a Massively Parallel Bible Corpus. Proceedings of the International Conference on Language Resources and Evaluation (LREC), Reykjavik, 3158-3163.
# source:	http://pngscriptures.org/dgz/copyright.htm
# copyright_short:	© Wycliffe Bible Translators, Inc.1974, 2004
# copyright_long:	Print publisher: Wycliffe Bible Translators<br>Electronic publisher: PNG Bible Translation Association<br>Translation by:<br>Wycliffe Bible Translators<br>This translation is made available to you under the terms of the Creative Commons Attribution-Noncommercial-No Derivative Works license. In addition, you have permission to port the text to different file formats, as long as you don't change any of the text or punctuation of the Bible.<br>Pictures included with Scriptures and other documents on this site are licensed just for use with those Scriptures and documents. For other uses, please contact the respective copyright owners.<br>You may share, copy, distribute, transmit, and extract portions or quotations from this work, provided that:<br>You include the above copyright information and that you make it clear that the work came from http://pngscriptures.org/.<br>You do not sell this work for a profit.<br>You do not make any derivative works that change any of the actual words or punctuation of the Scriptures.<br>Permissions beyond the scope of this license may be available if you contact us with your request. If you want to revise a translation, use a translation in an adaptation, or use a translation commercially, we will relay your request to the appropriate copyright owner.
# sample_type:	whole
# comments:	The first two digits of the identifier refer to the book, the next three digits to the chapter, and the last three digits to the verse. See Mayer & Cysouw (2014) for a list of book identifiers.

40001001	Iesu Keriso ani sibabasi mega anenen onin e taueniwa , ap gapan Eibaraam naewa mega yan ge yan onamuin ene Devit yanen . Devit naewa mega yan ge yan onamuin ene Iesu yanen .
40001002	Eibaraam orup Aisik baraen , Aisik orup Diekap baraen , Diekap orup Diuda tase gwani den semon .
40001003	Diuda orup Peres ge Sara semon inamu Teima , Peres orup Esiron baraen , Esiron orup Ram baraen ,
40001004	Ram orup Aminadap baraen , Aminadap orup Nason baraen , Nason orup Salomon baraen ,
40001005	Salomon orup Boas baraen inewa Reap . Boas orup Obet baraen inewa Rut , Obet orup Diesi baraen ,
40001006	Diesi Ayop Devit baraen , Devit Yuraya kwapuraewa naise , gapan Solomon baraen ,
40001007	Solomon orup Reaboam baraen , Reaboam orup Abaidia baraen , Abaidia orup Esa baraen ,
40001008	Esa orup Diosapat baraen , Diosapat orup Dioram baraen , Dioram orup Usaya baraen ,
40001009	Usaya orup Diotam baraen , Diotam orup Eas baraen , Eas orup Esekaya baraen ,
40001010	Esekaya orup Manasa baraen , Manasa orup Emon baraen , Emon orup Diosaya baraen ,
40001011	amba Diosaya orup Diekonaya , gwani wai den semon . Wam ame gapan at Babilon nagirewa tauan at Isurero nagirewa up tamon at muga ewagai sia entan amon .
40001012	At Babilon nagirewa up tamon amone , at muga gan wanumune amba sia entan ewagai onamone , gapan Diekonaya orup Siatiero baraen , Siatiero orup Serababero baraen ,
40001013	Serababero orup Abiut baraen , Abiut orup Elayakim baraen , Elayakim orup Eso baraen ,
40001014	Eso orup Sedok baraen , Sedok orup Akim baraen , Akim orup Eliut baraen ,
40001015	Eliut orup Eliesa baraen , Eliesa orup Matan baraen , Matan orup Diekap baraen ,
40001016	Diekap orup Diosep baraen . Diosep Meri memewa amba Meri Iesu inewa . Amba Iesu Meri potap yanen , me God wa watu eneni Keriso , God om enuni apanewa .
40001017	Ap gapan , Eibaraam ani sibabasi mega yan ge yan onamuin ene amba Devit yaneni ameme iragi aonagaet pusi nawan degede ( 14 ) amba Devit ani sibababasi mega yan ge yan onamuin ene amba at Babilon nagirewa tauan at Isurero nagirewa up tamon amone ameme iragi aonagaet pusinawan degede ( 14 ) amba at Babilon up tamon amone nagirewa ame ani sibabasi mega yan ge yan onamuin ene amba Keriso yaneni ameme iragi aonagaet pusinawan degede ( 14 ) .
40001018	Iesu Keriso anenen yaneni guturewa mam , Me inewa Meri apan Diosep ganganasen dere naine mutapen , go namu tobot ya tane gapan , Meri mek anuni Guewa Posewa Woup Seni amun mega gapan bagup tan .
40001019	Diosep me apan kakae tamanawa menan Meri umam ya anupen menan karaua ae veat anun , menan me imup ununke uon ae veat anu taiwandin .
40001020	Go mame anuiwandini , Diosep enok ineni gapan God anea mega da taue anega dien , “ Diosep apan Devit ani sibabaseawa , Meri wara naitapen menan pa gega ak , tap ya anu , iwa dim da me potap digumin taniwa ame Guewa Woup Seni amun mega gapan tan .
40001021	Me orup apan baraepi , amba ge yaua Iesu diai , iwa waenapan mega koewa muga anu ae vepen menan taueta . ”
40001022	Ayop God nop mega namu wani mame iragi tan tavewa venasen ame God no oise waiwandini apanewa gamup anega wan ,
40001023	Waenoro ini denawa bagup tapi , amba orup apan baraepi , me yaua Imanuero diain , ( Imanuero gueguewa ame God den inanup wandia ) .
40001024	Menan , wam ame Diosep enok ine kandae yon wandeni gapan Ayop anea mega anen dieni di tan . Ap menan me waen Meri naisen .
40001025	Go mu dere wainan da ya inane go mondi iniwanumune aiwandin eni orup apan yanen . Amba Diosep orup ame yaua Iesu dien .
40002001	Apan Erot ayop tani wamewa Iesu at Diudia pa sewa Betiriem gapan yanen . Iesu yaneni ewap , buanae batnagine nagirewa upi , wam dotouini arige gapan Ierusalem tauan amba singui waenapan inamup anega wayawamon ,
40002002	“ Diu nagire ayop egawa da mapa yaneni amba ? Nu buanae , me paua mega da , wam dotouini gapan yawatoni menan wa taragaset wa onanton . ”
40002003	Ayop Erot , amba Ierusalem pa nagirewa den , oit ame anune gapan mu seke tane amba gop anune .
40002004	Ap menan , Ayop Erot pirisi bawarewa ge waenapan iup wadidiamuine nagirewa munan wan tauane . Me singui anega wayawamon , “ Mesaya yanat mega at ambe gapan yanapen wane ? ”
40002005	Mu gare anega wadiane , “ At Diuda pa Betiriem gapan yaneta . Iwa God nop mega watagaet waiwandini apanewa ok ap anega sen ,
40002006	Go e , Betiriem nagirewa , at Diuda gapan , sewa sewa iragi gapan pa sewa ega epara da uon , go amun ega wandia , iwa e yaumakayap Ayop da taueta , me ne waenapan nega , Isurero nagirewa , kwayup tamota . ” Mu ayop Erot ap anega wadiane .
40002007	Boge ayop Erot buanae batnagine nagirewa karaua venamu wan tauane , iwa wam ansena buanae erewa muga da yawane anupen menan , singui wayawamon .
40002008	Ap anuni amba , ayop Erot buanae batnagine nagirewa Betiriem watu enamoni gapan anega diamon , “ Aisen , amba orup ame yoa yambuni tan . Yop tan en me yawanewa menawaet onaen oit wadianegen , amba ne den ange tauap me wa taragasep . ”
40002009	Erot nop ame wan anune ewap mu di amon , amba buanae wam dotouini gapan sia yawane . Ap menan mu daramumu wan aton aigap da anune . Buanae ame namumup di aiwandin yao nau amuiwanumune amba Iesu ambagan wandeni arewa taueni aigap yonen .
40002010	
40002011	Pa gwanap unum amon , mu orup inewa Meri dere yawamon amba omanimup enun wa taragasene . Boge mu momorap muga watapan amba yan garaet muga muga Iesu wanane . Yan ame agim gwayayame den yananagaetawa amba dagin irinewa amba oma ose tutu denawa . Puraput ame garewa muga baware .
40002012	Entane , ayop Erot ine ya amopen menan tagigirewa God enoga wadiamoni menan negin ugupe gapan ewagai at muga sia amon .
40002013	Mu amone ewap , Ayop God anea mega da Diosep inap enoga taue anega wadien , “ Ge ao yona , orup ine dere tambumo , tap aisen , aipa at Idip gapan waniene , ne wadiaepen amba sia onaen iwa ayop Erot orup togurep boepen menan yoa tapen taiwan . ”
40002014	Menan Diosep ao yon wande , orup ine dere tambumo mum oap at Idip di amon .
40002015	Mu ap mepe di wanumuin ene Erot bop tan amba sia ewagai onamone . Ma venaseni menan God noa watagaet waiwandini apanewa wani tavewa tauen . Me gamup God anega wan , Otuna at Idip gapan wa oitapen tau aeta .
40002016	Wam ame Ayop Erot buanae batnagine nagirewa amatamu taiwandin mu negin ugup amone oisewa anuni ugu gangan naen . Menan ita nagire megawa wa oimon orup apan otu kamontua en muga derewa amba gauarapewa den , pa Betiriem amba mainepe den iragi guritamen . Buanae batnagine nagirewa wataget buanae ere venaseni gapan anune menan mu Iesu yaneni wamewa wadiane ayop Erot anuni gapan me orup guritamepen menan en muga om tan .
40002017	Ap gapan , watageta apanewa Dierimaya , God no oise waiwandini tavewa tauen . Me anega wan ,
40002018	Pa sewa Rama gapan unuk da anuivin , irip turup waiwanum . Watageta waen Reisero dugup mega naewa , munan irip waiwan , amba imua to aramepen menan umap uon , iwa naewa mega gase borit wane .
40002019	Ayop Erot boeni ewap , at Idip gapan , Ayop God anea mega da Diosep enoga die anega wan ,
40002020	“ Ge ao yona , orup ine dere tambumo amba at Isurero ak , orup togurapen tane nagirewa gaseget borit wane , ” ap anega wan .
40002021	Menan Diosep yon wande , orup ine dere tambumo , at Isurero di amon .
40002022	Wam ame Erot otua , yaua Akelaus , mamewa uewa ware at Diudia gapan ayop tan . Ap oisewa Diosep anuni menan me at ame aepen tani tap anun . God enoga tagigit manega wadien anun , ‘ Mapa ya wainge . ’ Ap menan totnage at Galili arige aen .
40002023	Ap mepe tauane , pa sewa bawarewa Nasaret gapan wanumone . Menan God no oise watagaet waiwanumune nagire nop muga tavewa tauapen menan ap mepe om inen . Nop muga ame Iesu menan anega wan , Waenapan pa Nasaret apanewa diain .
40003001	En arugataet uon tani ewap , Dion , dup iamuini apanewa , at Diudia pua at kaimewa gapan taue opata anega waiwandin ,
40003002	“ E inak koewa taiana ae vean , imuya entanen iwa God toemu mega amunewa inayap tauapen taiwan , ” ap anega wan .
40003003	Mame gapan , watageta apanewa Aisaya , God nop oit mega waiwandini tavewa manega tauen , ame anega wan , Apan da pua , at kaimewa gapan , opata anega waiwandin . Ayop nuga negin mega wa tarasen , wat tamanamene amba tauep . Ap anega wan .
40003004	Dion wanup mega man kameru etua gume den eniwandin , amba berip mega , man etua paniwandin . Me taba paki ge onaro naiwandin .
40003005	Pa Ierusalem nagirewa amba at Diudia iragi ge kaum Diodan asepa gan mapa gan nagire den Dion ine tauan .
40003006	Mu da da koewa muga vesiwanumune nagirewa kaum Diodan gapan dup iamuiwandin .
40003007	Wam ameme anu tumat dugupewa yaua Parisi ge Sadusi nagirewa aruga Dion dup iamopen menan ine tauane go Dion anega diguguramon , “ Guegue ega mokare seram naewa umap ! E darinaya da enuni gapan tap anu , dup iaet wa , amba God wae wae nemoro mega tawa aisepen taiwanin ?
40003008	Koewa ega yamu entanet wane , garewa inak tamanawa gapan yambuni ta aisiwanian .
40003009	Ek mondi anega ya wane , ‘ Nu omayan baewa Eibaraam menan God atonunu anuiwan , ’ ap ya wane . Wapena anun , e Eibaraam naewa megenat wane ya umap , iwa God Eibaraam naewa mega upi gwat ma wapi di venat mutain .
40003010	Wapena anun , endi mame di oma visiwa , gurini apanewa nugusepen nauase wandia . Oma da da tavewa kakaewa ya iamopi gure ireta .
40003011	E koewa ega anu ae veana menan kaum gapan dup iaivin . Go apan da ne evinap oniwan , me God Guewa Woup Seniwa ge oma yamewa merao gapan dup iaiwandata . Me baware , ne uon , me pusi okomewa tambupen menan ne umanap uon .
40003012	Me iman taue oma makewa bongameta , makewa kakaewa ai bongame mek mini siwandata amba pokewa mek mini siwandata . Makewa kakaewa tambu ae dugupa eneta go pokewa yaibobot oma meraovewa gapan uatamep yagimota . ”
40003013	Amba Iesu at Galili ae ve , Dion dup iapen menan kaum Diodan onen .
40003014	Go Dion anu yave Iesu dup ya iat anuni menan , anega dien , “ Ge dimen inanap tauaan ? Ne piup apanewa , ge gare dup ianegepo umap . ”
40003015	Go Iesu gare wadien , “ Wam endiwa menan dup ianegewa umap . Nu ap tata God ayamat mega di tait . ” Iesu ap wani , Dion umap wan .
40003016	Menan Dion Iesu dup ien . Dup ieni boge Iesu kaum ae ve kwatata ao dotoueni . Amba kiman ase watapen , boge God Guewa Woup Seniwa nenip bairantan mini kimani visiwandin Iesu wapip wanden .
40003017	Amba nop da kimani anega tauen , “ Ma ne otun iragenawa , ne menan anu gurinawa , me gamup ne imuna ae meare tau aen , ” nop ap anega kimani tauen .
40004001	Boge God Guewa Woup Seni Iesu nau pua aen , Seitan pusi warup tayawapen menan .
40004002	Taba uon sinunu in doreni wam ge mum apane dere uon tani ewap me enup aren .
40004003	Seitan , pusi warup taini apanewa , me inap taue anega wan , “ Ge God Otua wanigewa , gwat ma diamo taba buredi venat musep na . ”
40004004	Go Iesu gare anega wan , “ God nop mega ok anega seane , Waenapan inak muga ibariwa taba naine megenat uon , go God nop waini gapan inak wariwanum , ” ap anega wan .
40004005	Boge Seitan sia nau pa sewa Ierusalem dot ae ware God Paewa aigarip aigap iragenawa gapan baraen ap mepe yaoyao yonen .
40004006	Seitan anega dieni , “ Ge God Otua wanigewa , map mepe bup ta wa kugunak aipa piupa wanik , iwa God nop mega ok anega seane , God wap anea mega upi taue , genan kwayupaga yaentuk ta naugep vitai , Anea nanimup di warak nauge vise pia bat gimagain , pusiga agima ya en manamai . ”
40004007	Seitan ame wani Iesu gare wadien , “ Ne ap ya tain , iwa God nop mega ok anega seane , Ayop gega God irewa yawapen menan ya nanamasewa . ”
40004008	Sia Seitan Iesu wat naue tunup ideve aigapewa dot ae , boge piup at at iragi toemu kakae guragut muga muga ewasen .
40004009	Ewase Iesu anega dien , “ Ge iak poe inanap ta wa taragat nimanegewa , toemu mame iravi genain , ” ap anega wan .
40004010	Go Iesu gare anega dien , “ Seitan , ae venek , asira ak ! God nop mega ok anega seane , Nu Ayop nuga God megenat wa taragaset , ayamat mega taivinait . ”
40004011	Boge Seitan Iesu ae ve aen , amba anea tauan Iesu wat agoasen .
40004012	Wam ame ewap , Ayop Erot ita mega nagirewa Dion , waenapan dup iamuini apanewa , waran gwat nokap baraene . Iesu oit ame anuni gapan , me ewagai at Galili sia aen .
40004013	Me at Galili taueni , me pa sewa mega Nasaret gapan ya wanden go ae ve aen pa sewa da , kaum awan etope , yaua Kaponiam gapan iniwandin . At ame dugup Sebulon ge Naptali arik muga aen .
40004014	Ap venaseni gapan God nop mega watagaet waiwandini apane Aisaya wani tavewa tauen . Aisaya ok anega sen ,
40004015	At Sebulon ge at Naptali , negin aen awan bawarewa tauiniwa , kaum Diodan asepa gan , at Galili ian ugupe aruga wanumuine arewa .
40004016	Waenapan ameme imu pose mum tauen iniwanumune , ganat baware yawain . Bop guewa inamup wandini nagirewa , ganat inamup taueta . Aisaya ok anega sen .
40004017	Wam ame use aeniwa , Iesu opata mega erewa wan , “ Koewa ega gapan imuya entan tan , toemu kimaniwa onen mananiwan . ”
40004018	Iesu kaum awan Galili etop ap aiwandini , me apan tase gwani dere yawamon , Saimon , yaua dawa Pita , amba me gwaniwa Anduru . Mu ia muga kauma uariwanum , mu meo dawane taine nagirewa .
40004019	Iesu anega wan , “ Ewanap onaen , ta ewaepen gapan e waenapan dawane tan . ”
40004020	No utap , mu ia muga ae vean amba me ewap amon .
40004021	Ap mepe use amonewa , me tase gwani derewa sia yawamon , yaumua Diemis ge Dion , ame apan Sebedi otu waiwa . Mu kabum muga gwanap ia muga nadi waran tata kakayat taiwanunum . Amba Iesu venamu wan .
40004022	Ap gine tutup kabum muga ge mamamua ae vemon amba Iesu ewap amon .
40004023	Iesu at Galili iravi tau ge tau aen . Diu nagirewa iup anuine paewa gwanap wadidiam wandin . God toemu mega Oise Kakaewa opata gapan waiwandin . Amba waen apan enkana ankana nagirewa amba vek gine ugup ugup iragi wat inakam mumiwandin .
40004024	Me ap taiwandini oisewa , at Siria iragi senare tau aen . Menan waenapan vek muga ugup ugup iragi tambumon me inap tauane . Ame ugu vegaek baware anuine nagirewa , airampu wa guguramoniwa , wam wam gapan vek daram daram taine nagirewa , amba pusi nani itani waniwa , me iragi wat inakam mumen .
40004025	Waenapan arugataet at ugup ugup gapan tauane ewap amuiwanumun . At ugup ugup ame yaumua , at Galili ge at Diudia amba pa sewa yaua Pa Aonagaet , amba pa sewa Ierusalem , amba kaum Diodan asepa gan wanumuinewa .
40005001	Wam da , Iesu waenapan to iamene yawamo , menan me dot ae tunup nawanep ae wanden . Me wadiamot megawa inewa tauan iamene .
40005002	Amba me opata mega manega wan ,
40005003	“ Guewa gapan dai momeni nagirewa , God wat aipakam mumiwan , toemu kimaniwa amun megawa iravi mugawa di .
40005004	God wat aipakam megawa , irip turup waine nagirewa mugawa , iwa mu wabibigam mumeta .
40005005	Imua ae bigaren taine nagirewa , God wat aipakam megawa wariwanum , iwa mu piup ma yon borain .
40005006	Waenapan tamana tapen menan , imu pose kanda mutane taine nagirewa , God wat aipakam mega munep umamup tamota .
40005007	Waenapan munan bagu sisi anuine nagirewa , God wat aipakam mumeta , God gare munan bagu sisi anuta .
40005008	Potamu nenengawa nagirewa , God wat aipakam mega wariwanum , evi amba mu God yawain .
40005009	God menan nonup baigan barine nagirewa , God wat aipakam mega mu inamup , iwa God otu waiwa diamota .
40005010	God menan inak tamana taine nagirewa , wa koeragam mumiwanumune menan , God wat aipakam mumiwan , toemu kimaniwa amun megawa iravi mugawa di .
40005011	Waenapan nenan nipep diae wa koeragam imaepi nop koewa ugup ugup inayap aopan wapi ame gapan aton anun amba God wat aipakam imaeta .
40005012	Menan daramuya wap , aton tan , iwa kiman gapan garewa ega arita . Ap mini , e umayap , wataget God no oise waiwanumune nagirewa wa koeragam mumane . ”
40005013	Iesu sia anega wan , “ Taba siuran den natawa dansewa da di , ap mini sia e piup ma siuran megawa , go siuran dansewa mega ni nen sepiwa , e anenen tane amba dansewa sia wata ? Ame umap uon , siuran ame denanu mini ae damagep , waenapan tau gagap amuin .
40005014	E piup ma ganat megawa . Sewa baware da awana tune gungunu ya wanumoin go pa iravi aroga yaviwanumain .
40005015	Apan dun mega ire ware karaua unup ninokap ya baraeta . Go dun aroga baraepi ame gapan waenapan pa gwanape iravi ganat muneta .
40005016	Ap umap , ganat ega waenapan inamup ganase wap , ame gapan mu kakaewa ega taianawa yavepi mamaya kimani wandini mu wa taragatain . ”
40005017	Iesu sia wan , “ Iup namua amba God noa waiwanumune nagire nop muga den , ise wat mutapen menan ya tauan , ap ya anu nimanegene . Go nop muga tavewa mega tauapen menan tauan .
40005018	Ne tave di wadiaivin , wam da piup ge kiman aiwandan uon tata go namu God iup mega iravi , semu otu koentu den , aiwandan tavewa mega iragi taitamep amba uon tata .
40005019	Ap menan orup ansena iup namua semu otu koentu to paise yone ae evene wai iup namua to paitapen wadiamopi , mu toemu kimaniwa gwanap nutu uoni nagirewa diamoin , go mu da da iup namua ayamase ta amba waenapan iup mame wadiamopi mu toemu kimaniwa gwanap mu bawarewa nagirewa diamoin .
40005020	Ne ma kaimakaet wadiaivin . E God menan inak tamana taiana ame Parisi nagirewa ge iup wadidiaine nagirewa tat muga garawasepiwa e toemu kimaniwa tauai go e ya tanewa e ya tauai . ”
40005021	Iesu sia wadidiamon , “ Waenapan watageta nagirewa wane guturewa e anuyan . Ame mam , Apan da ya togura boep . Go waenapan da togurep boepiwa , me ware wanene paewa gapan tauain . Watagaet ap anega wane .
40005022	Go ne sia aigap wadiaivin , e da da evenae wai inamup gari gangan anunewa , ap gapan wanene tae itan enapen tain . Sia , evenae da kaimakaet nipep anega dianewa , ‘ Ge dantaga uon di ! ’ Ap gapan kansoro nagirewa namumup wanene taepen menan yonai . Amba waenapan da bumbawam nagirewa diamonewa , ap gapan oma merao arewa aisepen taiwanin .
40005023	Ap menan , God Paewa gwanap , puraput sine watarewa gapan , puraput gega yan tapen anua go evenaga da inap ta koeragamean ap me anua ,
40005024	menan puraput gega God ya wana , ap mepe ae ve , go evenaga baigane ta amba sia onak , yan garaet gegawa God wan .
40005025	Evenaga da koewa gega menan wanene tagepen anupi , menawaet ni gwane ae amupen , wat nauge wanene paewa tauepi tawa . Negina wa nengamene uon tap . O uon wandepiwa , wanene i apanewa nanip bat gimageta amba wanene i apane punip nagirewa nanimup bat gimagain , mu waregep gwat nokap bat gimagain .
40005026	Tave di waivin , ge ya tau agai , wanene garewa mega iragi taitamewa amba tau agai , ” ap anega wan .
40005027	Iesu sia wadiamon , “ Waenapan watageta nagirewa wane guturewa e anuyan . Ame , Togane tapatap ya tane . Wataget ap anega wan .
40005028	Go ne nop ewakewa wadiaivin , orup da waen yave , imua gapan wainan gogo den tat anupiwa ame gaset wainan gogo waen ame den tan .
40005029	Menan yamaga nutup nauge aep koewa tawa , ae ma warup aipa uat ena aep . Etuga semua da wakaumawa ame kakae di , iwa ap ya tawa ge tawaga uruga oma meravewa gapan uat enagain .
40005030	Amba naniga nutup wat nauge ae koewa tapiwa , to ketnak aipa uat ! Naniga ame wakaumeawa ame kakae iwa ap ya tawa ge tawaga uruga oma meravewa gapan uat enagain . ”
40005031	Iesu sia wadiamon , “ Watageta nagirewa anega wane , Apan ansena da waen mega ae veat anupi , waenewa ae vea vea ogewa waenewa se wanep . Ap anega wan .
40005032	Go ne endi aigap sia wadiaivin , apan ansena da waenewa union ae ya veta , go waenewa apan dawa den aeni menan ae vepiwa , ame umap . Go waenewa union ae vepiwa memewa ta pariseni gapan waen ame apan dawa naiseni togane tapatap di tata , amba naiseni apanewa ap anega den sia di . ” Ap anega wan .
40005033	Iesu sia wadidiamon , “ Watageta nagirewa anega wane , e den anuyan , Agi ega ya to paitane , go Ayop inap agi wayana , wat natan om gapan taiwanian . Watageta mu ap wane .
40005034	Go ne ewake wadidiaivin , evenae wai munat wa agiat mumane nop ega tavewa mu anupen menan tanop ya tone . Kiman amun mega gapan den tanop ya tone iwa kiman God wandini arewa .
40005035	Amba piup amun mega gapan den tanop ya tone iwa piup mame , God pusiwa amuini arewa . Pa sewa Ierusalem , God wandini arewa , amun mega gapan den ya tone iwa pa sewa ame Ayop bawarewa God pa megawa .
40005036	Amba iaya gapan tanop ya tone iwa ap tane iaya gumewa daiton da pomponu go pumpuni ya entan tata , ap menan iwa dimen iaya gapan tanop toi .
40005037	Menan agi tavewa wandepiwa , tave di wapen , amba agi tave uon wandepiwa ame uon di wapen . Ame use aigapewa da sia wawa , ame Seitan arok wana taueta . ”
40005038	Iesu sia wadiamon , “ Watageta nagirewa anega wane , e anuyan . Apan da evene yame make warupepi , gare yone evenewa yame make warupep . Evene no done to bunaepi , gare yone evenewa no done to bunaep . Mu ap anega wan .
40005039	Go ne sia aigap wadiaivin , waenapan da inagap koewa tapi garewa ya tane . Orup da nawanegap togepi gare ya ta go nawanega yamu entane sia togep .
40005040	Amba apan da enu yawage wa wanup gega aigape warupe , wanup gauarape menan den wapiwa , goandage ya anu den sia wan .
40005041	Apan da wandap aepen anuni , ge ik mega yongotu ago ta aget wapi go ge wandap wat ak .
40005042	Apan ansena inagap mup wapi di wan amba puraput gega mondi wariwandan evi sia genat wapi goandage ya wa . ” Ap anega wan .
40005043	Iesu sia wadidiamon , “ Watageta nagirewa anega wane anuyan , Pa maineyape nagire munan anu guran , amba anavi ega tandayat muman . Watageta nagirewa ap anega wan .
40005044	Go ne sia aigap wadiaivin anavi ega munan anu guran . Amba ta koeragam imaine nagirewa munan God inap mup wan .
40005045	Ame tanewa , e Mamaya kimaniwa otu waiwa . Iwa me wapi wam mega kakaewa koewa nagirewa dere aigamup ganase waiwandata , amba ugin watu enep tamanawa taine ge gegerawa taine nagirewa aigamup visiwandata .
40005046	Waenapan imumu potamu inayap warepi ame e gare mugenat munan anu guranewa , ap gapan God wat aipakam mega ya warai . Iwa koewa taine nagirewa mu den ap anega di , mu evene wai den muk gare gare baigan taiwanum .
40005047	Amba evenak waigawa mugenat gaunamu tawa , piup gueguewa taine om daiton di taiana , aigapewa da uon . Iwa ya anu tumasine nagirewa mu ap anega di , evene wai den muk gare gare taiwanum .
40005048	Ap menan kakaevet tan , e Mamaya kimaniwa kakaevet taini mini . ”
40006001	Iesu sia wadidiamon , “ E God menan kakaewa tanewa waenapan yawaepen menan ya tane , iwa waenapan yawaepen menan tanewa , Mamaya kimaniwa garewa da ya eneta .
40006002	Guegue ame mam . Kayakayawan taine nagirewa puraput munapen tanewa , pum upunan opata gapan upine ya wadiamone , ame da wa da ta taine nagirewa ap mini ya tane . Mu yaumu ao warapen menan iup anuine paewa ge negin gagap ap anega taiwanum . Ne tave di wadiaivin , mu garewa mugawa uruga piupa gase warane .
40006003	Go wam ame kayakayawan nagirewa wan dim dim da munanewa , evenae wai oit ame den ya anupen menan tan .
40006004	Ap menan taiana oisewa karaua wandep amba Mamaya kimaniwa imuya yaviniwa garewa ega aroga eneta . ”
40006005	Iesu sia wadidiamon , “ Amba wam ame God inap mup tapen tanewa , da wa da ta taine nagirewa mini ya tane ! Mu atonu den iup anuine paewa gwanap , pa pa nambaya den , waenapan yawamopen menan apan apane den aopan aopan mup taiwanum . Ne tave di waivin , mu garewa muga uruga di warane .
40006006	Go wam ame mup tapen tanewa , pa ega ega gwanap unuk aisen tonan boran , amba Mamaya ya yavianawa inap mup wan . Me mup ega karaua imuya potaya gapan waiana ame yavini gapan garewa eneta .
40006007	Amba wam ame e God inap mup tapen tanewa , ya anu tumasine nagirewa mini mup memo mawagamen ya waiwanian . Mu aopan anega anune , ‘ Nu nononga wata God nuga anuta . ’
40006008	E ap umap ya tane , iwa Mamaya imuya asigip tan ap menan mup ega me imua namu anun amba evi waiwanin .
40006009	Ap menan mup manega wan , Mamanua kimani , yauga ao warat genan ayamat taivinain .
40006010	Toemu gega amunewa inanup tauiwandan . Kimani anuan taiana mini piup gapan ta nuningan .
40006011	Taba nuga wam wam nuningawa endi den nun .
40006012	Koewa inanup taine anuton ae vivin menan , koewa nuga anu ae ve .
40006013	Dim dim da pusinup ya warup naune age . Koewa Taini Apanewa ya mananepen menan ise wataningan .
40006014	Wam ame waenapan da koewa inagap tapi , ge koewa mega anu ae veawa , ge Mamaga kimaniwa koewa gega anu ae veta .
40006015	Go waenapan da koewa muga anu ae ya veawa , ge Mamaga kimaniwa koewa gega anu ae ya veta . ”
40006016	Iesu sia wadiamon , “ Wam ame God menan , sinunu in dorawa , da wa da ta taine nagirewa mini ya ta ameme yawaget gegawa nawanega gaip ya top , ginak namuk ya tam davep , da wa da ta taine nagirewa mini ya ta . Nop nega mondi uon anun di waivin . Da wa da ta taine nagirewa garewa mugawa uruga piup gapan gase waran .
40006017	Go wam ame sinunu in dorawa , ginak namuk bigi wat amba onaro iagap den wat .
40006018	Ame menan waenapan iragi ge sinunu in doringianawa ya yavep , go Mamaga da ya yavinewa megenat yawagep , dim da karaua taingianawa garewa gega me di geneta . ”
40006019	Iesu sia wadiamon , “ Piupa ek ingane enan kwan puraput diri gagap ya se dorane , ap mepe wan dim dim puakaeta amba denip eneta , koe tata , amba ap mepe den up nagirewa benak unum amo up tain .
40006020	Go God menan anuiwaniampina garewa ega aupa kimani diri gagap se dorane . Ao mepe wan dim dim ya puakaeta amba denip ya eneta , koe ya tata , amba ap mepe up nagirewa benak unum amo up ya tain .
40006021	Kwan puraput ega wandini arewa , imuya ap mepe wandeta . ”
40006022	Iesu sia wadiamon , “ Yamaya ame etuya dun megawa . E yamaya kakae wandepiwa , e etuya uruga ganat bararaeta .
40006023	Go e yamaya koerage tapiwa , e etuya uruga sisip tau aeta . Boge e ganat inayapewa ame sisip tau aeta . Ap menan ganat ega sisip wandepiwa , sisip ame sisip aigap iragenawa , uni gware den . ”
40006024	Iesu sia wadiamon , “ Amba nao apane da aritawa mega dere wanumopiwa , ame gauaramup nao ya taiwandata iwa aritawa mega dawa imua waren amba dawa imua ya wat kakayasen . Da noa wareta , amba da tandayaseta . God ge moni dere dere om daiton tambu tapen umap uon , daiton warai dawa wakaumai . ”
40006025	Menan Iesu wadiamot mega anega wadiamon , “ Ap menan ne wadiaepena anun , inak ega menan gop ya yagiai wandan . Inak ega warapen menan taba ge kaum ambagan tam na na amba etuya okomewa ambagan tam ena ena ap menan gopewa ya anune . Iwa inak wariana ame ibariwa , go taba ame gauarap . Amba sia etuya ame ibariwa go etuya okomewa ame gauarap .
40006026	Nenip guegue muga yao anun . Taba naewa ya veriwanum , den daupam tane dugupa ya eniwanum go God kimaniwa taba muga muniwan . Amba God anu gurat mega inanup ame aigap amba den me anu gurat mega nenip inamup ame gauarap , ap menan gop ya yagiep taiwanian .
40006027	E da da inak ega ya wakaumepen menan gop anuiwaniampina ame kakae uon . Gop ap anunewa , pia nonongantuk sia ya waniai .
40006028	Amba dim menan gan gorogot gope anuiwanin ? Rarema yanine ame ase anun . Mu nao ya taiwanum amba wapimu menan ya anuiwanum .
40006029	Go wapena anun . Ayop Solomon kakae guragut mega arugataet go me en wanup kakaewa rarema ame enini umap da ya eniwandin . Rarema mega ame aigap iragen .
40006030	Ap den sia , God unawat ame kwayupe tainiwa go wam konintu da i apane dayup taue to baraep kurat wapi amba ireta . Menan God unawat kwayup taini apanewa enan den taiwan . Ap menan sisi kwayup aigap di ta eneta . Kaiwan , e God inap otu da anu tumasiana nagirewa .
40006031	Menan e gop anu anega ya wane , ‘ Nu taba dim da nait ? ’ o ‘ kaum amba nait ? ’ o ‘ gan gorogot dim da panait ? ’
40006032	God tandayasine nagirewa wan dim dim mame iragi nanamu amuiwanum , amba wan dim dim ame munan anuiana , e Mamaya kimaniwa me asik tan .
40006033	Go namu , God toemu mega ge inak tamanawa megawa , yoa tan , amba wan dim dim mame iragi amba den sia eneta .
40006034	Ap menan imanawa gope endi ya anune . Tauepi amba itan mega anun . Endiwa mega endi anun amba imana megawa mek mini imana amba anun . ” Iesu ap anega wan .
40007001	Iesu sia wadiamon , “ Waenapan wanene uniunion ya tamone , ap tane , God iman gare wanene taeta .
40007002	Menan wanene upine tamoa , God gare ap umap wanene taeta , amba om enua , om ame sia enueta .
40007003	Iwa dimen evenae wai koewa muga otu kamontu , kaiko umap , yamamupe toborini yawayan waiwanin ? Go koewa ega ek mini den , kaiko baware oma ni koni mini , yamayap toborini ek ingane ya yawayan waiwanin ?
40007004	Amba ge kaiko evenaga yamap wandini warupapen menan anega diai , ‘ Enda , kaiko yamagap warupapen taian . ’ Go baware yamagap toborini ya yavingi ? Ame iwa dimen ap anega taingi ?
40007005	Ge da wa da ta taiana apanewa . Koewa gega baware oma nikoni mini yamagape namu warup , yangut ta kakayase , amba evenaga kaiko yamape amba warup .
40007006	God nop mega kakaewa da waenapan koeragewa ya munane , iwa mu okoi mini entan ewagai sia arayain . Ap umap sia God nop oit mega kakaewa da waenapan koeragewa ya munane iwa mu tuan mini pusip am kukutnage sia entane age getao semu semu se aeta . ”
40007007	Iesu sia wadiamon , “ Mup gapan God wayawane me gare eneta . Amba imutuan anune gare me ewaeta . Amba sia tonan mega ken ken tone gare enan watapeta .
40007008	Iwa waenapan da da God inap pot pot mup waiwanumampina ame garewa di warain . Dim da yoa taiwanumampina ame tautanain . Amba tonan mega ken ken toiwanumampina ame munan watapeta .
40007009	Ap mini sia , e ansena da otu waia taba buredi menan mup wapi e gare agim munai go ? Ae , ap anega uon .
40007010	Amba mu meo menan mup wapi e gare mokare munai ? Ae , ap anega uon .
40007011	Ap menan e koevet iragen go otu waiawa kakaewa garaet munapen asigiap di , go e taiana otu kamontu . Iwa Mamanu God kimaniwa garaet kakaewa aigap tainiwa , ap menan da da God inap mup wainewa me kakae guragut yan aiman ta muniwan .
40007012	Menan waenapan e inayap dim dim da tat anuianawa , e mu inamup , ap umap sia tan . Iwa apan Mosis iup namua seni amba God noa waiwanumune nagire wane guegue muga ameme di . ”
40007013	Iesu sia wadiamon , “ God tuni tonanewa kampon kamponawa ame unuk aisen . Iwa negin pepetawa amba sensenawa , negin ame aeniwa , merao arewa tauen , amba waenapan arugataet negin ap amuiwanum .
40007014	Go inak neginewa ame kaimake den amba tonan otu koentu gapan tauiniwa , ame tau aeni inak arewa tauen , amba waenapan agiap mugenat negin ame taniwanum . ”
40007015	Iesu sia wadidiamon , “ God oit mega tave uoni waine nagirewa munan agun anun . Mu baigan mane sip umap inayap tauain , go mu potamup anan okoie wasipen mini .
40007016	Ganongae tavewa mokot ya ieta . Amba ipuni tavewa baip ya ieta . Menan oma tavewa iamuini ame ire yao anuiana mini , e waenapan iramu muga mu tat muga gapan yao anuianawa .
40007017	Ame umap , oma kakaewa iragi tave iamuini kakaevet , go oma koewa tave iamuini koevet .
40007018	Ap umap oma kakaewa , tavewa koevet ya iamota , amba oma koeragewa tavewa kakae ya iamota .
40007019	Oma da da tavewa kakaewa ya iamopi i apane gure ireta .
40007020	Menan God oit mega tave uoni waine nagirewa tat muga muga gapan iramu yao kakayatait . ”
40007021	Iesu sia wadiamon , “ Orup da da , ‘ Ayop nega , Ayop nega ’ ap anega dianegepi , mu uruga toemu kimaniwa ya unum amoin , go da da Mamana kimaniwa ayamase tainewa , mugenat at ap me tauain .
40007022	Wanene uiwa wamewa gapan , waenapan arugataet inanap anega wain , ‘ Ayop nega , Ayop nega , amun gega gapan God oisewa wadidiamuinton amba airampu wa oimoton tau amon amba kiman paua baware ge kiman yo paua mega ugup ugup tainton . ’
40007023	Go ne aroga di diamoin , ‘ E ne asiginap uon . E asira aisen , e koewa taiana nagirewa ! ’ ”
40007024	Iesu sia wadiamon , “ Ap menan da da nop nega ma iragi anu waren tayao wareyao gapan barainiwa , ame gapan i guine dena pa mega bonawan aigap tuni umap .
40007025	Ugin visen , ningoe tauen amba taik tawak taue pa ame naseni go ya beuren , iwa sewa mega bonawan gapan di ene kakayasen .
40007026	Go da da nop nega anu waren go tayao wareyao gapan ya barainiwa , ame i guine uoni apanewa pa mega upun gapan tuni umap .
40007027	Ugin visen , ningoe tauen amba taik tawak taue pa ame naseni amba unuke den beure geare orare enun . ” Iesu ap anega wan .
40007028	Wam ame wan dim dim mame iragi Iesu waitameni , to iam baware ame anuiwanumune imumu yon wanden wa taragasene .
40007029	Iwa me wadidiamoni oisewa ame iup wadidiamuine apanewa mini da uon , go aroe amunu den wadidiamuini apane da mini .
40008001	Wam ame , Iesu tunup arigewa gapan aoma vise taueni , waenapan to iam baware da me ewap amon .
40008002	Apan daiton da vek bo'o wareni taue me namup omanip enu amba anega wan , “ Ayop , gek anua gapan , tanege ne kakae tap . ”
40008003	Iesu naniwa endimase amba apan wareni , anega dien , “ Ne anuivin , kakae ta ! ” No utap vek bo'o gamupewa siran taran amone me inakaen .
40008004	Boge Iesu apan anega dien , “ Endi inak mame inagap tana oisewa waenapan da ya wadiamo noga botakamian . Amba tamana age pirisi ine taua vek gega uon tani yavep . Yavepi watageta apane Mosis vek mame inak warepi gaunewa garaet God inap wanapen diagepi , ge wan . Garaet ame wanawa , ap gapan waenapan yawage anuin , ame vek gega uon tan . ”
40008005	Wam da , Iesu pa Kaponiam aen . Pa Kaponiam unugeniwa , ita yame apanewa da , mainap taue ago wanapen menan singui anega tayaven ,
40008006	“ Ayop , ne nao nega apanewa pa gapan etua in wanden amba koevet wat yapiwan . ”
40008007	Iesu gare wadien , “ Ne ongep amba wat inakamain . ”
40008008	Wani go ita yame apanewa gare anega wan , “ Ayop negawa , ne wan menan pa nega tauapan taingi , go ya taua iwa ne koerage . Go nop gega amunu den megenat wawa nao nega taini apanewa inakaeta .
40008009	Iwa ne , ayop nega den , apan upinewa epara muga gauarap waingina apanewa amba den ita nagire upi gauaranapewa nona wariwanum . Da ak diapena di aeta . Da onak diapena di oneta . Da nao ma ta diapena di tata . Ap menan ge wawa , ne nao nega tainiwa di inakaeta . ”
40008010	Wam ame Iesu nop ap anuni , me no kap wan , to entaneni boge waenapan aruga evip onamone nagirewa anega diamoni , “ Ne wapena anun , anu tumat nimanegeni apane ma miniwa da at Isurero gapan ya yawan !
40008011	Sia wapena anun , Diu uon ian ugupe nagirewa aruga at at iragi wam dotoueni amba wam geareni taue toemu kimaniwa gapan wanumoin . Omayan baewa Eibaraam ge Aisik ge Diekap taba tanam nain .
40008012	Toemu kimaniwa dugup megawa ame e Diu nagirewa di , go upi ya anu tumasiwaniana menan God sisipu aipa uat imaeta . At ame gapan irip wa asi kitonak wanumain . ”
40008013	Iesu nop ame wani ita yame apanewa inap sia wadien , “ Ge ak . Anu tumat nimanegeana menan ap umap nao gega taini apanewa inakaeta , ” ap anega wan . Wam airase ame Iesu wani omewa gapan nao mega apanewa inakaen .
40008014	Wam ame Iesu Pita paewa unuk aeni , ap mepe , Saimon Pita tapunewa vek ato itanigaet tan , parata eragi gagap iniwandin yaven .
40008015	Iesu naniwa wareni gapan boge vek amun ame torot wan . Menan Pita tapunewa ao yone Iesu taba mega tunu wanen .
40008016	Amba wam augariwandiniwa , airampu waramoni nagirewa aruga tambumon me inap tauane . Iesu nop mega amunugaet waiwandini gapan airampu up oimon tau amon amba vek ugup ugup nagirewa iravi wat inakam mumen .
40008017	Mame tani gapan God noa wataget waiwandini apane Aisaya nop anenen wani tavewa tauen . Aisaya anega wani , Me megenat vek ato enkana angkana nugawa me wa pakisen .
40008018	Amba Iesu waenapan arugataet enpanane yawamoni menan me wadiamot megawa kaum awan asepa gan amopen diamon .
40008019	Boge ap mepe iup wadidiamuini apane da Iesu ine taue anega wadien , “ Wadianiana apanewa , ne ge ewagap ongep ap at at agingawa den yona ivingat anuivin . ”
40008020	Iesu gare anega wan , “ Ewatap piup nokap wande wande arewa den amba nenip dugup muga oma onep den wandia , go Kimani Vitana Apanewa wagat wanige iana bare bare arewa da uon , menan ne evinap ongepen menan kaimake den . ”
40008021	Wadiamot mega da me inap anega dien , “ Ayop negawa , namu angep mamana boepi tup amba ongain . ”
40008022	Go Iesu gare wadien , “ Mamaga etua ae ve evinap onak . Ya anu tumat taine nagirewa vemone mu bonigawa di tumop . ”
40008023	Boge Iesu kabum gwanap dotouen wadiamot mega den amon .
40008024	Amba taik aritavet da aroe den awan gagap tauen , kaum namara ao yon wanden kabum gwanewa no dotouepen tan . Go Iesu aup iniwandin .
40008025	Ap menan , watu enamot nagirewa amon Iesu wa kandasen anega wan , “ Ayop , nu nonan napen taiwan ! ”
40008026	Wane me gare wadiamon , “ E anu tumat ega ne inanap otu kamontu . Iwa dimen tawa taiwanin ? ” Boge Iesu kaimakaet ase diamo wani gapan taik ge kaum doak ame tom wa ae bigaren .
40008027	Mu ap yawane tarage singui anega wane , “ Akae , apan ma dime dena da ? Me wani taik ge kaum nop mega anune wariwanum , ” ap anega wan .
40008028	Wam ame asepa gan kaum eto yamunewa at yaua Gadara tauane . Apan dere ameme waenapan borit waine kaimewa sine arewa gapan me inap tauane . Mu anan taiwanumune menan , waenapan da negin ame ya amuiwanumun .
40008029	Iesu ine tauane nop baware anega wan , “ Iesu , God otua , nu inanup dim da tat anu tauaan ? Evi amba ta koeragam nimanewa oisewa anutoni go endi namu ta koeragam nimanai ? ” Ap anega wane .
40008030	Mu mainamup tuan arugataet , taba naiwanumune yawamon .
40008031	Airampu Iesu inap kayawantuk anega wane , “ Ge up oine tau anetawa , watu enane tuan potamup unuget . ”
40008032	Iesu gare anega wan , “ A , umap , tau aisen ! ” Iesu anega wani gapan , airampu apan ae vean tau amon tuan potap unumon . Unumone tuan togana serarat vitan kauma geamon none namon .
40008033	Tuan kwayup taine nagire yawamone tap serarat amon , pa sewa bawarewa tauan , oit mame iragi wadidiamone , apan dere airampu waramone oitamu den wan .
40008034	Boge pa sewa bawarewa uruga Iesu yawapen tauane . Amba wam ame Iesu yawane , mu kaimakaet anega diane , “ Enda , ge at nuga ae ve ak . ”
40009001	Iesu kabum gagap dotoue , kaum gamu to ketnage ase pa mega tauen .
40009002	Amba apan upi , pusi nani itani wani apanewa da eragia baraen waran tauan . Amba Iesu mu anu tumat muga me inap aritavet tane yaveni menan Iesu vek apanewa inap anega wan , “ Apan negawa , ne koewa gega anun ae viangin . ”
40009003	Mame gapan , iup wadidiamuine nagirewa upi muk ingane anega wane , “ Apan ambe da tauen , nop God mini ta wat wan taiwan ? ”
40009004	Singui muga , Iesu imua anuni menan gare wayawamon , “ Iwa dimen imuya potaya gapan anu koeam nimanek wanin ?
40009005	Ne nop daitonawa wana vek apanewa koewa mega anu ae viangin , o nop derewa ame manega wapena , ao yone aep , kaimake dena ansenawa ?
40009006	Go e asigip taepen menan , Kimani Vitana Apanewa piupa waenapan koewa muga anu ae vepen menan aro amun warana ame endi to ewayain . ” Amba Iesu vek apanewa sia anega dien , “ Ne endi diagiangin , ao yon eragi gega wat pa ak ! ”
40009007	Wani boge no utap , ao yon wande eragi mega ware , boge pa mega aen .
40009008	Ame gapan to iamene nagirewa mame yawane , potamu tap bararaen , amba God wa atonasen , iwa aro amun ma miniwa , God waenapan muneni menan .
40009009	Ap mepe Iesu ap use aiwandini , me apan da yaua Matiu yaven , me moni bogamine paewa gwanap ae wanden . Iesu me anega wadien , “ Evinap onak . ” Boge Matiu ao yon wande me ewap aen .
40009010	Amba Iesu wa ewamot mega den Matiu pa mega gapan taba naiwanumune . Ap mepe moni bongamine ge koewa taine nagirewa tauan den tanam wanumone .
40009011	Parisi nagirewa upi mame yawane menan , Iesu wa ewamot mega singui tayawamon , “ Iwa dimen wadiaet egawa moni bongamine amba koewa taine nagirewa den tanamon taba naiwan ? ”
40009012	Iesu nop muga anuni gare anega wan , “ Vek nagirewa nuat apanewa menan anu guriwanum go kakaewa nagirewa nuat apanewa menan ya anuiwanumun .
40009013	Go aisen anuan sese tan , God wani tavewa anu kakayasen . God anega wan , Man toyan nenan iriana menan ne ya anuivin go Imuya potaya waenapan inamup warapen menan anuivin . ” Iesu God nop mega semu ame wani sia wadiamon , “ Menan ne muk ingane kakaewa anune nagirewa munan ya tauan , go koewa taine nagirewa imu posewa ge inak muga entan tapen menan tauan . ”
40009014	Wam da apan Dion , waenapan dup iamuini apanewa , wa ewamot megawa Iesu ine tauan singui wayawan , “ Iwa dimen nu amba Parisi nagirewa den , God menan pot pot sinunu in dorivin amba God inap mup waivin . Go wadiamot gegawa God menan sinunu in ya doriwanum ? ”
40009015	Iesu gare anega wan , “ Naine mutat i apanewa barip mega gapan wandepiwa me evene waiwa sinunu in ya dorain , iwa aton anuiwanum . Go wam evi da tauepiwa , naine mutat i apanewa waseam wat nau amopiwa , wam ame gapan sinunu in dorain , bagu sisi anupi menan . ” Ame wani tavewa naine mutat i apanewa Iesu me di .
40009016	Amba iup namua ge iup ewakewa guegue mega wadiamopen menan Iesu maibe gapan manega wan , “ Waenapan wanup namua bebep wapi nadi warapen men semu ewakewa ya wabenagep . Wabenagepi ewakewa den koe tata amba wanup gine daiton uon , da vevera da kaimake den menan bebep baware wata .
40009017	Guegue da sia mam . Apan da kaum wain ewakewa man etu namua kaum menan taginamene gwanap ya wa damagep . Damagepi kaum mek tutut wapi etua tuk wata amba kaum wa damagep etua den koe tata ! Menan kaum wain ewakewa man etua ewakewa gapan damagep , ap tata dere dere kakaevet di wanumoin . ” Iesu ap anega wadiamon .
40009018	Me nop mame waiwandini newap , Diu nagire ayop muga da ine taue amba namup omanip enu anega wan , “ Ne orana gaset boen . Go age naniga aigap barae , me inakaep . ”
40009019	Wani boge Iesu yone apan evip aen , wadiamot megawa den amon .
40009020	Waen da en aonagaet pusinawan dere vek ewatop taiwandin . Iesu ap aiwandini gapan waen ame garivi taue wanup mega ginewa inasen .
40009021	Waen mek ingane anega anuni , ‘ Ne wanup mega gine otu da megenat inatapenawa , ne inak warain , ’ ap anega anun .
40009022	Inaseni Iesu to entane waen yave anega wadien , “ Orana , gop ya anu . Anu tumat nimanegeana menan inak wariagi . ” Amba wam koni otu ame gapan waen ame inakaen .
40009023	Ap ewap Iesu Diu nagire ayop muga ame pa mega unugeni viriko upuniwanumun , amba to iam baware ame nop gede gede waiwanumune yawamon .
40009024	Me anega diamon , “ Ae vean tau aisen . Orup waen ma bop ya tan go aup iniwan . ” Ap wani menan waenapan verea kaura tan top wane .
40009025	To iam baware ame wa oimon nambae vitane ewap , Iesu orup waen ine ae nanip waren , boge ao yon wanden .
40009026	Mame tani oisewa wasenamene at gine ame senare tau aen .
40009027	Iesu at ame ae ve , ap use aiwandini , apan dere yame borat mutanewa me ewap amon , ven anega kaimakaet waiwanumun , “ Apan Devit naewa , nunan baguk sisi anu . ”
40009028	Iesu ae pa gwanap unuk aeni gapan , mu inap tauan , amba Iesu singui anega tayawamon , “ Ne amun nega gapan wat inakam imaepen men anu tumat nimanek wanin go ? ” Mu gare wane , “ E , Ayop nugawa nu ap menan di anuivin . ”
40009029	Boge me yamamu inase amba anega wan , “ Yamaya yangut tat anu tumat tayana menan e inak itai . ”
40009030	Me ap wani gapan mu yamamu kakae sia tan yawan . Amba Iesu tagigit kaimakaet anega diamon , “ Orup da mame asik tapi tawa agun yao anun . ”
40009031	Go mu tau amonewa , me oisewa at ame iragi wa sesenamene .
40009032	Mu tau amuiwanumune newap , apan da nop ya waini iwa airampu potap wandeni menan waran Iesu ine tauan .
40009033	Iesu airampu ame wa oisen tau aeni , boge apan ame nop wan . Menan to iam baware ame tarage anega wane , “ Manegawa anenen ? Nu ma miniwa namu at Isurero gapan da ya yawaton . ”
40009034	Go Parisi nagirewa nipep anega wane , “ Airampu bawarewa mugawa Seitan amun mega Iesu waneni gapan Iesu airampu upi wa oimuiwandin tauane amuiwanum . ”
40009035	Iesu pa sewa bawarewa amba otu koentua iragi tau ge tau aen , iup anuine paewa gwanap kiman toemu mega Oise Kakaewa wadidiam wandin amba vek ato engkana angkana nagirewa gine ugup ugup wat inakam mumiwandin .
40009036	Me waenapan arugataet yawamoni imu pose munan anu guren . Gop anune iwa mu ago muga uon , ame man sip kwayup taini mini kwayup tamuini apane da uon , nutumu uon amba itan bagu sisi wariwanumun .
40009037	Boge me wadiamot mega anega wadiamon , “ Yawan . Maup inin geraget taiwan go daupam taine nagirewa otu agiap da .
40009038	Ap menan maup Ayopewa inap mup wan amba me daupam tata nagirewa watu enamop , bongamepen amop . ” Iesu ap anega wan .
40010001	Iesu wadiamot mega aonagaet pusinawan dere munan wan tauane , amba aro amun mega vek nagirewa wat inakam mumapen amba airampu wa oimopen menan munen .
40010002	Watu enamot mega nagirewa yaumua mam . Namu iragen Saimon ( yaua dawa Pita ) , amba gwaniwa Anduru amba Diemis ge gwaniwa Dion , mu dere apan Sebedi otu waiwa .
40010003	Pilip amba Batolomio amba Tomas ge Matiu ( me moni bongamini apanewa ) amba Diemis , apan Alopias otua , amba Tadias .
40010004	Upine den ame , Saimon ( at daitonawa nagirewa munan anu waini apanewa ) amba Diudes Iskeriot ( Iesu omine evi wapi apanewa ) . Watu enamot mega nagirewa yaumua ameme .
40010005	Apan aonagaet pusinawan dere mame , Iesu nop den pusiga pan pan tamo amba watu enamo , anega wadiamon , “ Diu uoni ian ugupe nagirewa yaumakamup ya tau aisene o ian Sameria pa sewa mugawa da ya unugene .
40010006	Mu ae vemon go pa Isurero nagirewa inamu aisen iwa mu man sip mini pua amone .
40010007	Aisen oit ma opata gapan wan , ‘ Kiman toemu mega di mananiwan , ’ anega wadiam wadiam aisen .
40010008	Vek nagirewa wat inakam muman , borit wanewa sia inak muse yon wanumot wane mu da da etu sitat kakae tap , airampu waramoniwa wa oimone tau amop . E garaet warayana menan e gare garaet wat agoat muman .
40010009	Ap aisene , moni agim make tutup gine ugup ugup ya tambune ,
40010010	ap ega menan ik enagun da ya enane , en wanup daiton daiton megenat tambun . O pusia okomewa o kaipat den ae sean mondigataet di aisen . Iwa dim da da menan bambam tanewa waenapan enepi e waran .
40010011	Pa sewa ansena da e unugenewa , baigan apane ap mepe yoa tayawan tanane amba pa mega gapan wanien ene amba sia aisen .
40010012	Pa ame unugenewa , gaun munan iramu yawamon .
40010013	Pa ame baigan amba ago nagirewa wanumopiwa , nonup ega pa ame gapan wandep . Go mu ya waup imaepiwa , God inap mup wa , God wat aipakam mega mu inamup ya wandep .
40010014	Waenapan ansena da ya waup imaepi o nop ega ya anupi pa muga ame ae vean aisen , koewa muga ae bat munapen menan pusia atabobo toninigamen aisen , ame tane yam tatak munapen .
40010015	Ne tavewa di wadiaivin . Nop nega mondi uon anun di waivin . God wanene mega wamewa gapan , pa sewa da da e ya waup imaene , koewa tane pa sewa Sodom ge Gomora nagirewa God wanene mega arita warane omewa mini ya yawain go pa ameme baware iragen yawain . ” Iesu ap anega wan .
40010016	Iesu sia wadidiamon , “ Wapena anun , e man sip otua ame baigan mane umap watu enaivin go waenapan anan eyaoe wasipen umap nimakamup waniai . Ap menan mokare Dimat asik mega mini tan amba nenip bairantan ugu wat museni mini wanien .
40010017	Waenapan tamu gop agun anun , iwa mu tambue amo wanene paewa taue amba iup anuine paewa gwanap gaut gapan gurayain .
40010018	E ne dugup nega nagirewa menan , wanene taepen menan ayop bawarewa nagire ugup ugup namup tam nauyae amoin . Mame gapan , oitana wadidiamone Diu uon ian ugupe nagirewa den anupen menan .
40010019	Go wam ame e tambuepiwa , dim da o anenen wawa menan gop ya anune . Iwa wam ame nop wapen tanewa God nop dim da enep di wai .
40010020	Menan ame e nop ega da uon , go e Mamaya Guewa nop e gamuyap waiwandata .
40010021	Ap wamewa gapan , tase gwani gare gare omine wap borit wain , amba ine mame wai muk orup mugawa omine wain , amba otu waiwa ugu gangan ine mame inamup tain , ap tapi gapan upi taue ine mame guramo boniga semoin .
40010022	Waenapan iragi nenan tandayat imayain , go e da tumban amun ae yonanewa , wam verisiwa gapan e inak warai .
40010023	Wam ame at daiton gapan wa kokoeragam imaepi , ae vean , tap serarat at da ugup aisen . Ne tave di wadiaivin , God No Oise Kakaewa wadiamopen menan e at Isurero sewa muga iragi ya tauitamai , go namu Kimani Vitana Apanewa tauain .
40010024	Wadiamot nagirewa wadidiamuine mugawa paina ya yamasep , amba nao nagirewa ayop mugawa paina ya yamasep .
40010025	Menan anut yoa taine nagirewa wadiat mugawa mini tap , amba nao nagirewa bawarewa mugawa mini tap . Ne dugup da ayopewa Bieseboro , yaua dawa Seitan , koerage eboewa dianegene menan dugup nega nagirewa , wagup koerage aigap sia diamoin . ”
40010026	Iesu sia wadidiamon , “ Ta koeragam imaine nagirewa tamu ya tane . Endi dim dim iravi ukum umane evi amba God aroga watapeta . Amba endi dim dim iravi gungunu tainewa evi amba yao anuin .
40010027	Dim da ne sisip gapan karaua wadiaena , e aroga wam ganasewa gapan waenapan wadiamon . Amba dim da simura darinayap wadiaena , e namboya aroga wadiamon .
40010028	Mu da etuya togurep boepi menan tamu ya anune iwa guaya den ya togurain . Go God tawa taiwanian iwa etuya ge guaya dere dere oma meravewa gapan wa koeragam mumeta .
40010029	Muguap dere garewa ame agim make dendeniwa daiton gapan une taiwanum . Go ame daiton da Mamanua God ya anuini gapan pia ya geare boeta .
40010030	Amba ap mini sia , me enan aigap anuini menan iae gumewa daiton daiton iae bonewa gapan me iragi batnak itamen .
40010031	Ap menan dim dim menan tap ya anune . Iwa God yamap muguap aruga ame bawarewa da uon go e God yamap bawarewa di . ”
40010032	Iesu sia wadiamon , “ E da da oit negawa waenapan wadiamonewa , gare ne Mamana kimaniwa e ne wa ewamot nagirewa diain .
40010033	Go e da da waenapan namup tandayat nimanegenewa , Mamana kimaniwa namup waboborayain . ”
40010034	Iesu sia wadidiamon , “ Ne nonup piupa wat onge tauat ya anun , go ne nonup ya waran ongen go ita anan wat tauan .
40010035	Ne nop nega anu tumasepen o ya anu tumasepen menan mame otu dere notatae wain amba ine ore dere notatae wain , amba e wagini dere anu tumasepen o ya anu tumasepen men den notatae wain .
40010036	Menan e anavi ega aigap iragenawa ame e dugup ega daitona nagirewa di .
40010037	Orup da me ine mame o otu wai go ore wai munan bumaga tantan anun amba nenan otu koentu anuiwandapinawa , ame ne wadiamot nega da uon .
40010038	Menan orup da ne wadiamot nega tat anupiwa , namu me mek dim da anuini tandayase , ae di vep , amba ne yauna menan , pot poraet ugu vegaek bagu sisi anu , evinap oniwandan .
40010039	Amba orup da da muk inak mugawa menan anu gurane tainewa , ame inak muga wakaumain , go orup da da mu inak muga nenan anu gure wakaumepiwa , mu inak kakaewa tautanain . ”
40010040	Iesu sia wadiamon , “ Waenapan da da waup imaepiwa ne den waupanegain . Amba da da waupanegepiwa , ame Mamana watu enanegeni den waupain .
40010041	Apan da yone evenewa God nop mega waini menan waupepiwa , me God nop mega waini apanewa , ame garewa mega om daiton God inap wareta . Amba sia apan da yone evenewa God menan kakaewa taini menan waupepiwa me God menan kakae taini apanewa , ame garewa mega om daiton God inap wareta .
40010042	Amba waenapan da da kaum kasigawa use wa ewamot nega nutu uoni da wanepiwa , ne tave di wadiaivin , ne inap anu bambamat da uon , orup ame garewa mega kimani wareta . ” Iesu ap anega wan .
40011001	Iesu wa ewamot mega aonagaet pusinawan dere nop pusi pan pan tamon uon tani ewap , me ap mepe use sia ae , sewa arugataet , at Galili gapan , tau ge tau ae opata wadidiam wandin .
40011002	Wam ame , Dion , waenapan dup iamuini apanewa , gwat nokap wandeni gapan , Keriso anenen taiwandini oisewa anun . Menan wadiamot megawa upi watu enamon Iesu ine tauan .
40011003	Amba Iesu inap singui anega wayawan , “ Nu amase taintoni Keriso ge me di go gare apan da ugup tauapen amase tait ? ”
40011004	Iesu gare wadiamon , “ Ewagai sia aisen , anenen yao anuiwaniana Dion wadian .
40011005	Yame borat mutane nagirewa sia yangut taiwanum , pusiwa wabeberugaseni nagirewa ap sia amuiwanum . Vek bo'o nagirewa sia inak musiwanum , darine borat mutane sia anuiwanum . Bop tane nagirewa sia inak mutane yon wanumuiwanum . God No Oise Kakaewa kayakayawan taine nagirewa wadidiamuivin .
40011006	Waenapan ne dim dim wa taingina menan ya tandayat nimanegepiwa aton anuiwanumain , ” Iesu ap anega wadiamon .
40011007	Boge , Dion wadiamot megawa sia entan amone . Ap gapan , Iesu Dion oisewa ap mepe wanumune nagirewa anega wadiamon , “ Dion yawapen menan at kaimewa aiseana , dim da yawat anuyan ? Taik unawat payagameni tawagewa yawapen aisean go ?
40011008	Ame uon wandepi e dim da yawapen menan aisean ? Apan da wanup ganganataet eneni yawapen menan aisean go ? Anun , wanup kakaewa enine nagirewa ame ayop yau taneni pa muga gapan ininewa , go at kaimewa gapan da uon .
40011009	Go endi e dim da yawapen men pua aisean ? God nop mega waini apanewa da yawapen aisean go ? E , ap me di . Wapena anun . Tave di Dion apan ap me di go me aigap iragenawa .
40011010	Ap menan wataget God Dion oisewa wani ok anega seane , Wapena anun . Ne oit nega wapi apanewa namu watu enapen , negin genan wa taraseta . Ok ap anega sean . ”
40011011	Iesu sia anega wan , “ Menan ne wadiaepena anun , waenapan iragi yanane yaumakamup Dion megenat aigap . Go kiman gueguewa iup ewakewa gapanawa ame , evi amba God toemu mega gapan orup da God navewa otu kamontu iragena tapi , watat aigapewa wareta , go Dion me gauarap wandeta iwa Dion iup namua gapan taueni apanewa .
40011012	Wataget Dion dup iam wandini wamewa gapan onin eni endi mame tauen , piup nagirewa upi God toemu mega amunua kaimakaet nanamasep yon borapen menan anun .
40011013	God nop mega wataget waiwanumune nagirewa , apan Mosis den , God dim evi tapi noa waiwanumun ene amba Dion tauen .
40011014	Menan watageta nagirewa Elaidia sia tauat wane , apan ame Dion , ma me di . Nop mame anu tumat tai go ?
40011015	Menan darinaya den wandepi , ae anun . ”
40011016	“ E Diu nagirewa inat waniet ega gueguewa dim da umap ? E orup otu iamene kae taine umap . Mu toga uaren gare gare ise ma anega waiwanum ,
40011017	‘ Nu sinao enan toivin go e tarep ya taiwanin . Nu urae angingin enan waivin go irip turup ya waiwanin ! ’
40011018	Tavewa ame mam , Dion waenapan dup iamuini apane yoneni God men taba virip viwandin kaum wain da ya nan . Ap tani menan e noyam anega wayan , ‘ Airampu da potap wandia . ’
40011019	Ap anega wayan , go ne Kimani Vitana Apanewa tauana taba kaum wain den naingin menan anega noyam wayan , ‘ Apan ase yawan ! Me taba paututuma naiwan amba kaum wain pot pot naini menan bumbawam taiwan . Amba den moni bongamine ge inak koewa taine nagirewa evenan tamon . ’ E ap anega wayan , go God nop mega tavewa di wandia . God dim da da me waenapan gamumup ta oniwandini ame God anuini taine nagirewa mu wa ewamoin . ”
40011020	Amba Iesu pa ugup ugup nop kaimakaet diamon . Iwa namu inamup ae kiman paua baware ugup ugup wa taiwandin yawane go koewa muga ae ya veane .
40011021	Iesu itan baware inamup tauepi oisewa namu manega wadiamon , “ Kaiwan , pa Korasin Diu nagirewa , kaiwan , pa Besaida Diu nagirewa , itan baware yawai . Iwa yaumakayap yo baware taingina go ame Diu uoni nagirewa pa Taya ge pa Saidon ya yawan . Yawapo koewa muga ae ve yamu entanepo bagu sisi magunewa wara wanumopo . Go e yo baware taingina yawayan go imuya potaya ya entanean .
40011022	Menan God wanene mega wamewa gapan , pa Taya ge pa Saidon nagirewa itan yawain go e itan baware iragen yawai .
40011023	Den ian Diu nagirewa pa Kaponiam gapan . Ek anuyan taiana gapan kiman dot aitai go ? Ae , ya dot aitai go God merao arewa gapan uatam imaeta . Iwa yo paua ame e inayap taingina watageta pa Sodom nagirewa ya yawan . Yawapo God pa muga ya wat momagepo .
40011024	Wapena anun . God wanene mega wamewa gapan , pa Sodom nagirewa itan yawain go e itan baware iragen yawai . ”
40011025	Wam ame gapan Iesu Mamewa inap mup anega wan , “ Maman , ge piup kiman ayopewa . Ne gaun inagap waiangin , iwa anut bawarewa nagirewa nop maibe tavewa anuine nagirewa den nop gega ya anu awapen men karaua baraean , go ok ya tane nutu uoni nagirewa nop gega wa ewamoan .
40011026	Tave di , Maman , ap venasepen menan atonu den anu taan . ”
40011027	Iesu sia anega wan , “ Ne Mamana dim dim iragi nanin gwanap sen . Amba ne God otua ame waenapan da asigimup ya tanegene go Mamana megenat ne me Otua asigip tanegen . Amba sia waenapan da Mamana ya asigimup tane go ne , me Otua , ne negenat asigip tan . Ap menan ne Mamana guegue megawa waenapan da da ta ewamot anupena di ta ewamoin . ”
40011028	Iesu sia anega wan , “ Ne inanap onaen , iragi itan ega ega baware tambu panop to onai wanian garia yaveni , menan iragi wagat enain .
40011029	Ne panop nega waran amba inanap anu awan , iwa ne ayamat bibiga taina apanewa , ap gapan e guaya wagat tautaneta .
40011030	Ne panop nega itani den uon go bemta . ”
40012001	Diu pura muga bawarewa wamewa gapan da , Iesu nao egak da , maup taue wandeni , ame berip aiwandin . Wadiamot mega den amon , enup aramoni menan mu taba uit verane maup taue wandeni makewa kukunagen tavewa nane .
40012002	Ame gapan , Parisi nagire upi yawamo anega wan , “ E iwa dimen pura bawarewa iup nuga paina yamat wanin ? ”
40012003	Iesu gare anega wadiamon , “ Wataget da apan Devit evene wai den enup aguguramon tane oisewa ok gapan e iravi batnak anuyan .
40012004	Devit evene wai den , enup aguguramoni menan God Paewa unuk amon amba God men taba buredi tugu seane , ian pirisi mugenat nainewa , ame iup mega den go mu tambu nane .
40012005	Den apan Mosis iup namua seni batnagean go uon ? Nop ame anega waiwan , wagat wamewa gapan pirisi God Paewa gwanap nao tainewa menan mu wagat wamewa iup mega to paisiwanum . Go mame gapan God yamap mu koewa da ya tane .
40012006	Go wapena anun . God Paewa baware , go aigap iragenawa mame endi tauen .
40012007	God watagaet ok seni tavewa e anu kakayasean go uon ? God anega wan , Man nenan iriana menan ne ya anuivin go Imuya potaya waenapan inamup warapen menan anuivin , ap anega wan . Nop ma tavewa da e asik tapo , wadiamot negawa koerage ya diamopo amba uniunion ya diguguramopo .
40012008	Iwa ne Kimani Vitana Apanewa pura bawarewa ayopewa menan ne dim da umap wapena , ameme di . ” Iesu ap anega wan .
40012009	Iesu at ame ae ve , amba iup anuine paewa gwanap unuk aen .
40012010	Apan da , naniwa nutup parakaeni , ap mepe den wanden . Iup wadidiamuine ge Parisi nagirewa den Iesu enu yave wapen anune menan singui wayawan , “ Iup nuga anenen waiwan ? Apan da wagat wamewa gapan vek apane da wat inakamepi ame iup to paiseta go uon ? ”
40012011	Me gare wadiamon , “ E ansena da man sip ega , wagat wamewa gapan , urata gearepiwa , pan warup barai go uon ?
40012012	Man menan anuiana otu koentu go waenapan munan anuiana ame aigap iragen . Ap menan apan da wagat wamewa gapan inak kakaewa da tapi ame iup paina ya yamasiwan . ”
40012013	Boge me apan die anega wan , “ Naniga endimat . ” Menan me endimat anuni boge naniwa dawa mini kakae tan anun .
40012014	Go Parisi nagirewa pa ae ve amone amba Iesu to boniga baraet wan nopewa paniwanumun .
40012015	Iesu togurapen oisewa waiwanumune anuni menan , totnage at ame ae ve aen . Waenapan aruga me ewap amon . Me vek nagirewa mugawa iravi wat inakam mumen .
40012016	Ap tani oisewa tagigire diamon me oisewa da ya wapen .
40012017	Menan watageta God no oise waiwandini apanewa Aisaya wani tavewa tauen . God Aisaya gamup anega wan ,
40012018	Mame ne nao nega apanewa , ma ne om enunawa , me menan anu gurinawa , amba imuna ae bigarin aton anuinawa . Ne Guana me aigap barain amba me amun nega gapan , ian ugupe nagirewa wat inakam mumapena nopewa wadidiamota .
40012019	Me notatae ya wata o kaimakaet negin gagap ve ya wata .
40012020	Gaian gua kwekwerawa ya to imokameta , amba dun otu koentu yagiriniwa me ya wa gureta , ap mini nutu boeni nagirewa , ya wa koeragam mumeta o diguguramota . Go tayaviwandan amba nop tamanawa gapan , koewa garao mumeta .
40012021	At at iravi , piup mame gapanawa , anu dao muga me inap tain .
40012022	Waenapan upi naumon Iesu inap tauan , apan da yame borasen nop ya wainiwa , iwa me airampu potap . Iesu apan ame wat inakameni , me yangut ta nop wan .
40012023	Waenapan iravi ap yawane gapan seke tan tarak anega wan , “ Iesu me Devit naewa Keriso go ? ”
40012024	Go Parisi nagirewa , ap anune gapan , nipep anega dian , “ Airampu bawarewa mugawa , yaua Bieseboro , amun waneni gapan me airampu up oimuiwandin tau amuiwanum . ”
40012025	Go Iesu mu imumu gapan dim da anune mek anuni menan anega wadiamon , “ Toemu da da engirit wangirit ta waiwanumampina dumari amoin . Amba sia dugup da todum wadum taiwanumampina mu iragi ora amoin .
40012026	Menan ne Seitan ago megawa wandepo ap gapan airampu mega wa oisepenawa ame Seitan toemu mega endumeta , ap gapan toemu mega uon di tata .
40012027	Ne airampu Bieseboro aroewa gapan wa oitapo dugup ega nagirewa airampu wa oimop tau amopi amun da muneni gapan taiwanum ? Bieseboro munen go ? Ek wadiamot ega ap anega diguguramopo mu gare ebo diaepo .
40012028	Uon , ne God Guewa amun neneni gapan airampu wa oimuivin . Ap taina menan God toemu mega amunewa inayap tauen .
40012029	Seitan me aro apane mini da . Menan up apane anenen amba aro apane paewa unuge amba kwan puraput mega tambuta ? Up tat anupiwa , me namu aro apane ware damiga pane barae amba kwan puraput tambuta . Ap mini ne Seitan aroewa yamasen . ”
40012030	Iesu sia wan , “ Waenapan da da me imua inanap ya wandiniwa , orup ame tandayat nimanegen taiwan . Amba sia orup da ya tananegen nao ya tainiwa , ame ne nao nega wa koeragamiwan .
40012031	Nop nega mondi uon anun di waivin . God waenapan koewa muga ge wawa koko muga taine iragi anu ae veta .
40012032	Amba orup da da Kimani Vitana Apanewa inanap nop koevet wapiwa , God koewa mega ameme anu ae veta . Go orup da da God Guewa inap notatae koevet ta wapiwa , God koewa mega ame anu ae ya veta , ame wam endiwa amba wam eviwa den anu ae ya viwandata . ”
40012033	Ap me menan Iesu Parisi nagirewa inamup sia anega wan , “ Oma kakaewa , tavewa kakaewa iamota , amba oma koeragewa , tavewa koeragewa iamota . Ap gapan oma daiton daiton tavewa iepi irewa mega gapan gapan yavinewa .
40012034	E iae guine itap atap mokare mini taianawa , anenen amba nop kakaewa gamuyap venaseta ? Ame uon di . Iwa koewa kakaewa imu pose no dotouen arasiniwa gamup nomu gapan nop waiwanum .
40012035	Menan , apan kakaewa , wan dim dim kakaewa mega imu pose gapan enen waboren wandini tambun taiwan , amba apan koerage , wan dim dim koerage imu pose enen waboren wandini tambun taiwan .
40012036	Go ne wadiaivin , wam uiwa gapan da da nop koe koevet wane garewa wanene warain .
40012037	Iwa wam uiwa gapan e nop ega kakaewa koewa diaepi omewa gapan wanene taeta . ”
40012038	Boge Parisi upi ge iup wadidiamuine nagirewa den me inap anega wane , “ Wadianet nugawa , kiman yo mega da ta nu yawat anuivin . ”
40012039	Wane go Iesu gare wadiamon , “ E yo ugup ugup paua mega yawat anuyan waiwanin iwa inak ega koevet iragen , ya anu tumat nimanegiwanin ! Go kiman paua mega da ya enain go Diona yo paua mega megenat yawai .
40012040	Iwa Diona wam yampo ge mum yampo meo bawarewa da bagup wande en , ap umap Kimani Vitana Apanewa piup nokap wam yampo ge mum yampo wanigain .
40012041	Menan Nineva nagire e endi iniana nagirewa den yone digugurayain iwa apan Diona opata wadidiamoni gapan pa Nineva nagirewa koewa muga ae vean imumu wat entanen . Diona apan bawarewa di , go apan da Diona aigap wandini mapa wandia !
40012042	Watageta ayope Solomon nop dima mega baware anupen men ayop waen da yaua Siba at wandap onen . Solomon anut mega baware go apan anut baware iragenawa da endi taueni wandia go nop mega ya anuiwanin . Ap menan God wanene taepi wamewa gapan ayop waen Siba ame e endi iniana nagire den yone diguguraeta . ”
40012043	Iesu nop da sia wan , “ Airampu apan potap taue aen , at darakawa arewa none enu wande wande arewa yop taiwandin go da ya yaven . Ya yaveni menan
40012044	anega anun , ‘ Ne pa nega namu wanigena ap menan sia entan angain . ’ Ae taueni apan ame posewa kakae , pa tarase dim dim sese kakayat taine mini yaven .
40012045	Menan sia ae airampu koerage iragenawa nani yamunaet yamu dere tanam tauen boge apan potap unum wanumon . Namu airampu daiton wandeni gapan anan otu da taiwandin go evi aruga potap unumone gapan airampu anan aigap iragen taiwanumun . Ap umap , wam uiwa gapan , e Diu nagirewa , inak koewa gapan iniana menan itan baware ame yawai . ”
40012046	Iesu iam baware ame inamup nop waiwandini newap , me inewa ge gwani waiwa pa garip yoniwanumun , Iesu inap nop wapen amase taiwanumune .
40012047	Orup da Iesu anega wadien , “ Inaga ge gwanik waiga yawagepen menan tauane , itapa pa garip yoniwanum . ”
40012048	Go Iesu gare wadien , “ Inana ge gwanin wainawa da ? ”
40012049	Boge Iesu wa ewamot mega inamup nani piru enumo amba anega wan , “ Ne inana ge gwanin waina mame di !
40012050	Waenapan da da ne Mamana kimaniwa nop mega anune amba gueguewa tainewa ame ne inanawa amba gwanin wainawa . ”
40013001	Wam ame daiton gapan Iesu pa ae ve ae kaum awan etop wanden .
40013002	Waenapan arugataet nop mega anupen menan tauan enpanane . Ap menan Iesu kabum gwanap dotou ae wanden , amba waenapan gerata yonan .
40013003	Nop aruga maibe gapan anega wadidiamon , “ Apan da oma makewa mega verapen menan aen .
40013004	Nao mega gapan uasiwandin , upi negina geamon , waenapan aigap amu tau amon amba boge nenip tauan enun nan .
40013005	Amba makewa upi agim gagap geamone ap mepe piup baware uon . Oma makewa tuk tak wan serarat yanan ,
40013006	kai warane go wam dotouini gapan , serarat kurat wan , iwa visimu bobou .
40013007	Makewa upi ganongae berip geamone amba kai waran go gaian yan doran umamon boge borit wane .
40013008	Amba makewa upi piup kakaewa gapan geamon . Ame yanan dorane tavewa iamoni arugataet mek arugataet da iam ge iam tan . Tavewa apane nani yamunaet ( 100 ) o apane yampo ( 60 ) , o apane daiton aonagaeta mini aigap iamon .
40013009	Darinaya den wandepi nop nega anun ! ”
40013010	Iesu wadiamot mega ine tauan singui anega wayawan , “ Iwa dimen waenapan inamup maibe gapan diamuingi ? ”
40013011	Me gare anega wan , “ God toemu mega karaua wandini tavewa watap enen gase di yawayan anuiwanin go waenapan upinewa inamup uon .
40013012	Iwa nop nega anune taine nagirewa God tavewa aigap aruga muneta . Go ya anune taine nagirewa nop otu da anune taine den sia waseamota .
40013013	Waenapan upinewa menan maibe gapan megenat wadiamuivin . Ap wadiamuingina iwa mega ame mu yangut tain go ya yao awain . Amba mu anuin go ya anu awain .
40013014	Mu inamup iravi taitamene menan watageta apane Aisaya wani tavewa tauen . Aisaya anega wan , Mu aigap aigap di anuin go da ya di anu awain . Mu aigap aigap di yawain go da ya di yao awain .
40013015	Iwa waenapan mam potamu gware den , menan imumu borat musiwanum . Amba darinamu gware den menan ya di anuiwanum , amba yamamu borasen . Menan mu da anu ave ave umap uon . Iwa mu yamamu gapan yavepi amba darinamu gapan anupi , amba imumua gapan anu kakayasepi , menan inanap onamop wat inakam mumapena tawa taiwanum .
40013016	Wataget , God noa waiwanumune nagire amba kakaewa taine nagirewa den endi e dim dim yavisiana yawapen menan taiwanumun go mu da ya yawane . Amba endi dim dim da anuisiana anupen menan taiwanumun go mu da ya di anune . Go God wat aipakam imaeni menan e yao aviwanin amba anu aviwanin ! ”
40013017	
40013018	Iesu sia anega wan , “ Oma makewa uaseni maibewa tavewa wadiaepena anun .
40013019	Makewa negina geamone guegue ame , waenapan God toemu mega oisewa anuiwanumun go mu ya anu aviwanumun menan Seitan tauen nop oit ame potamupe up taiwan .
40013020	Amba makewa piup baware uon gwat aigap geamone gueguewa ame , waenapan nop ere anune atonu den anun .
40013021	Go koni ame gapan mu visimu ae ae umap uon koni bobou otu da megenat aen menan potamup ya waren . Go evi amba pusi warup inamup taueni gapan mu aro muga uon tan menawaet inak wakaumane .
40013022	Amba sia makewa ganongae berip geamone gueguewa ame , waenapan nop anun go piup itan megawa o aton megawa o moni puraput imumu waren menan God inap imu pose ya waren amba kiman inak mega kakaewa da inamup ya venasen menan tavewa da ya iane .
40013023	Amba makewa piup kakaewa gapan geamone gueguewa ame , waenapan nop anu kakayasene . Bumagamu totanen anu warane ayamase yaentuk mantuk taiwanumune ae ya vene , menan inak muga tavewa mega kakaevet apane nani yamunaet ( 100 ) o apane yampoa ( 60 ) o apane daiton aonagaetawa ( 30 ) tavewa dim da vereni aigap ien aewan . ”
40013024	Iesu maibe da sia wadiamon , “ Toemu kimaniwa guegue ame manega , apan da makewa kakaewa nao mega gapan veren .
40013025	Mum tauen amba waenapan iravi aup iniwanumune newap , anavi mega da taue gaian berip vere aen .
40013026	Tavewa iam wanumune wamewa gapan , nao nagirewa gaian den yanane ire yawane .
40013027	Menan piup i apanewa ine tauan anega wan , ‘ Bawarewa nugawa , ge naewa kakaewa aia nao gega gapan veraana go anenen amba gaian den yanane ? ’
40013028	Me gare wadiamon , ‘ Anavi nega da tan . ’ Wani mu singui sia wayawan , ‘ Ge wa , nu anet gaian ame ae ma bunait ? ’
40013029	Me gare anega wan , ‘ Ae , uon , iwa gaian koewa bunaepen tane newap kakaewa den bunawai .
40013030	Ae veane biroto yane aiwandan , e maup matagamepen wamewa tauep . Wam ame gapan maup matagamepi nagirewa ne anega diamoin , namu omaya irapen gaianewa bunaen itapu panan amba omaya iran . Boge kakaewa tambun tobot tan onaen dugup nega gwanap sean . ’ ”
40013031	Iesu maibe noa da sia anega wadiamon , “ Toemu kimaniwa guegue manega , apan da oma baip makewa ware ae nao mega gapan veren .
40013032	Oma baip makewa ame otu koentu iragenawa go kai ware entanen oma baware iragen tan . Menan nenip tauan dugup muga oma ame naniwa gapan iragi waramone . ”
40013033	Maibe da sia anega wadiamon , “ Toemu kimaniwa amun mega buredi tutut waini mini , ame waen da , buredi tutut wapen menan atagin mini potap wa damage kwaviro tan amba iravi tutut wan . God toemu mega amunewa ap anega . ”
40013034	Iesu nop ugup ugup iravi maibe gapan waenapan wadidiamon . Gutut o nop da aroga da ya wadiamon go maibe gapan megenat waiwandin .
40013035	Ap menan God noa wataget waiwandini apanewa , dim da anenen wani tavewa tauen . Me Iesu oisewa anega wan , Ne nona maibe gapan watapain , Ap gapan anut dim dim iravi piup ta venaseni wamewa gapan , gungunu wande oniwandini , ne wat matagamain . Ap anega wan .
40013036	Iesu waenapan ae vemo pa gwanap aeni gapan . Wadiamot megawa ine tauan anega wane , “ Gaian egagawa maibewa anenen waan wadiane anut . ”
40013037	Iesu gare anega wan , “ Apan oma makewa kakaewa vereni ame Kimani Vitana Apanewa .
40013038	Egak ame piup mam amba makewa kakaewa ame God toemu mega nagirewa . Amba gaian yaninewa ame Seitan otu waiwa .
40013039	Anavi gaian taue vereni ame Seitan . Maup ame wam verisiwa , amba daupam taine nagirewa ame God anea megawa .
40013040	Menan wam verisiwa gapan gaian bunave omaya irain .
40013041	Gueguewa ame , Kimani Vitana Apanewa anea nega watu enamoin . Tauepi toemu nega gwanap koewa ta parisine nagirewa bongam mumain .
40013042	Bongam mumepi oma meraovewa gapan uatam mumain , ap mepe irip turup wa amba asi kitonak wanumain .
40013043	Go inak tamanawa taine nagirewa Mamanua toemu mega gapan , ganat muga wam mini wa ganatamain . Darinaya den wandepi nop ma anun . ”
40013044	Iesu sia wadidiamon , “ Toemu kimaniwa guegue ame kwan puraput karaua egaga tu umine umap . Wam da , apan kwan puraput ame yao matagameni , me menawaet karaua uap sia umen . Boge me atonu den aen amba kwan puraput megawa iragi ase une ta , amba agim make ame gapan egak ame une tan . Iwa kwan puraput karaua wandiniwa ame kakaewa mega aigap iragen . Menan kwan puraput karaua umeni den megawa . ”
40013045	Iesu sia wadidiamon , “ Toemu kimaniwa dim yan kakaewa une tata anune yoa taine umap .
40013046	Wam ame daiton kakaewa da tautanen go garewa arita iragen . Menan me ae kwan puraput mega iragi une taitamen amba agim make ware yan kakaewa ame une tan . ”
40013047	“ Toemu kimaniwa ame ia umap , awana ae antap ene amba meo gine ugup ugup upain .
40013048	Meo upane no dotoueni , meo upine nagirewa ia warupane gerata aen . Boge mu ae wanumon amba bongamen meo kakaewa kaepot gapan enan , go meo koewa aipa uatamen .
40013049	Wam uiwa tauepi ma mini da venaseta . Anea taue koewa kakaewa yan semota .
40013050	Amba koewa taine nagirewa oma meraovewa gapan uaseta , ap mepe irip turup wa amba asi kitonak wanumain . ”
40013051	Iesu ameme wadidiamoni singui wayawamon , “ Ne iravi wana anu aviwanin go ? ” Mu gare wane , “ E , nu gase anuton . ”
40013052	Menan Iesu sia wadiamon , “ Nop nega guegue ame da da Diu nagirewa iup namua anu kakayase evi amba nop nega anu kakayasepi ame kakae guragut namua ge kakae guragut ewakewa dere den tambuine mini . ”
40013053	Iesu maibe noa wan uon tani at ame ae ve aen .
40013054	Me pa sewa mega , Nasaret , taueni gapan , iup anuine paewa gwanap wadidiamon . Menan waenapan no i kap wane amba nipep anega wan , “ Apan ma dima ge yo paua mame aroewa iragi ambagan waren ?
40013055	Go me pa tuini apane otua mo . Inewa yaua Meri . Amba gwani wai apan Diemis , Diosep , Saimon ge Diudes .
40013056	Amba domare wai iravi nu den inivin . Me mondi pa otua megenat , go dima arita ge yo paua ugup ugup iragi ma amba waren taiwan ? ”
40013057	Menan mu anu koeam Iesu inap anune . Go Iesu gare wadiamon , “ God no oise waini apane viripe ya taine ame pa sewa megawa amba mek pa mega gwanap wanumuine nagirewa mugenat . ”
40013058	Ame menan ap mepe yo paua arugataet ya tan iwa mu anu tumat muga da uon .
40014001	Wam ame gapan , ayop Erot , at Galili ayopewa , Iesu oisewa anuni ,
40014002	amba me gauarape megawa anega diamon , “ Iesu yo paua ugup ugup taiwandini iwa me dup iamuini apanewa Dion di , bop gapan sia yon wanden taiwan ! ”
40014003	Erot ap anega wani iwa wataget Erot gwaniwa Pilip waenewa yaua Erodias up ta naisen . Erot up ta naiseni menan Dion anega diguren , “ Narawagawa waraana iup paina yamasean . ” Ap anega wani menan , Erot ita nagirewa diamon , ‘ Dion waran gwat nokap baraene . ’
40014004	
40014005	Erot Dion to boniga baraet anun go waenapan tamu anuni iwa mu Dion God no oise waini apanewa da anune .
40014006	Erot yaneni wamewa baripe gapan , me wainewa Erodias orewa yone , Erot evene wai den tarep munan waren . Erot tarep ame yaveni me aton aritavet anun .
40014007	Menan waenoro ame inap kaimakaet wa agiasen , dim da menan anu wapi di ta wanat wan .
40014008	Menan inewa , Erodias , me orewa wadieni gapan , orewa anega wan , “ Dion waenapan dup iamuini apanewa iwa to nugut sera gapan barao ma nen , endi ma me di ! ”
40014009	Erot waenoro ame mup mega wan anuni bagu sisi anun . Go evene wai barip men tauane yamamup waenoro wanat wa agiaseni menan Dion iwa to nugusepen wan .
40014010	Boge ita nagirewa watu enamon gwat noke tauan , Dion mege gamu to ketnagene .
40014011	Dion i bonewa sera gapan baraen wat onamon , waenoro ame wanane , waenoro wat ae inewa ine taue wanen .
40014012	Dion wadiamot mega tauan etua wat amon urata tun . Tune amon Iesu oit wadian .
40014013	Dion boeni oisewa anuni gapan Iesu totnage kabum ware awan Galili to nuguse , waenapan uoni are aen . Go waenapan oisewa anune menan pa sewa gapan pusimup ewap amone .
40014014	Iesu kabum gapan asepagan taue , gerata enaseni gapan waenapan arugataet to iamene yawamon . Iesu munan bagu sisi anuni menan vek muga muga wat inakam mumen .
40014015	Mum gine di taiwandini gapan , wadiamot megawa ine tauan anega wan , “ At ma waenapan uoni arewa , amba wam gaset gearen mum di tauapen taiwan menan waenapan to iam baware mame watu enamot amo , taba upi pa gwanap muk muk une ta nap . ”
40014016	Go Iesu gare wadiamon , “ Mu ya amop . E taba da munane nap . ”
40014017	“ Ae , nu anenen munait ? Nu taba nuga inanupe buredi magamene nani yamunaet amba meo dere mugenat . ”
40014018	Ap anega wane Iesu sia wan , “ Tambu onaen , mapa nenan . ”
40014019	Amba Iesu waenapan iragi unawat gagap wanumopen diamon . Amba Iesu taba buredi magamene nani yamunaet amba meo dere den ame tambu kiman ao yave , God inap gaun wan , amba paise paise ta waenapan taba munapen men , wa ewamot megawa munen .
40014020	Waenapan iravi taba tavewa nane bagumu bim wan . Nane ewap , wadiamot megawa semua bongamen kaenat aonagaet pusinawan dere enane no dotouen .
40014021	Apan ap mepe taba tavewa nane arugataet 5000 umap , waen orup den batnagetawa aigap den sia .
40014022	Amba Iesu wadiamot megawa kabum gagap kaum etop asepagan namu amop amba me evi aet wan . Amone , Iesu waenapan to iam baware ame watu enamon amone .
40014023	Amba God inap mup wapen menan tunup arigewa dot aen . Mum gine me megenat ap mepe wanden .
40014024	Go kabum gaset awan bumagewa gapan aen , keta yon wanden iwa taik taue kabum nasiwandin gapan .
40014025	Mum igoe dena gapan Iesu munan kaum awan gagap pusip ap oniwandin .
40014026	Wam ame wadiamot megawa awan gagap ap oniwandin yawane , mu tap baware anun anega wane , “ Ma guagup da tauia . ” Amba ta den senao vebobop wane .
40014027	Menan gine tutup Iesu menawaet anega wan , “ Ma ne , tap ae vean gop ya anune . ”
40014028	Wani Pita gare anega wan , “ Ayop negawa , ge tavewa wanigewa wa , ne awan gagap ongep . ”
40014029	“ Umap di , onak . ” Iesu ap wani menan Pita kabum ae ve , awana geare , ap pusip awan gagap Iesu tanapen onen .
40014030	Go Pita taik eparaewa yaveni menan tap ta kauma aipa di unuk aiwandin , menan wawa sisi tan , “ Ayop inak nen ! ”
40014031	Boge menawaet , Iesu Pita ma warupeni anega dien , “ Ge anu tumat gega ne inanap kaimake den uon , iwa dimen anu bambam taingi ? ”
40014032	Amba mu kabum dotouane gapan taik tom wan .
40014033	Kabum gwanap wanumone nagirewa iravi Iesu wa taragasen anega wane , “ Tavewa di , ge God otua . ”
40014034	Mu awan ame gamu to nugusene boge at Generaset gerata enasene .
40014035	Pa nagirewa Iesu ire yawane sep at at watu enamon vek nagirewa iravi tam onamot wan .
40014036	Mu Iesu wanup mega gine siwa inasepen menan mup wane , orup da da wanup mega ginewa inatanewa iragi inak mutane .
40015001	Wam ame gapan Parisi nagirewa amba iup wadidiamuine nagirewa den pa Ierusalem gapan tauan amba Iesu singui wayawane ,
40015002	“ Iwa dimen wadiamot gegawa omayan baewa guturewa iup mega to paisiwanum ? Mu God menan namu nanimu bigi ya warane amba taba naiwanum . ”
40015003	Iesu gare wadiamon , “ E iwa dimen gutut ega ayamase tapen men God iup mega paina yamasiwanin ?
40015004	God anega diaen , ‘ Inae mamae virimu tan amba da da mamewa o inewa ta koeragamepi ame togurep di boep di . ’
40015005	Go e ugup anega waiwanin , Apan da da ine mame anega wadiamopi , ‘ Nu enat wa agiat imaetoni ya enait nu God wanait . ’ Ap anega wapi ine mame virimu ya taiwanum , go e umap waiwanin .
40015006	Menan e gutut ega ayamase tapen menan God nop mega ayamase ya taiwanin .
40015007	E da wa da ta taiana nagirewa . Watageta apanewa Aisaya tave di wan . Me God no oise gapan enan manega wan ,
40015008	Waenapan iravi nomu gapan viripana den taiwanum , go imumu potamu ne inanap ya wariwanum .
40015009	E wa taragat nimanegepen menan umap uon , iwa gutut ega ek anuiana gapan wadiamuiana menan . Aisaya enan ap anega wan . ”
40015010	Iesu waenapan munan wan tauane anega wadiamon , “ Wapena anun . Di anu kakayasen .
40015011	Waenapan taba ugup ugup naine gapan imumu God yamap bigip ya taiwan . Go dim da no utap aoma tauiniwa , ame gapan imumu bigip taiwan . ”
40015012	Iesu ame wani menan wadiamot mega ine tauan anega wane , “ Parisi nagirewa nop mame waana gunat wane ge asik taan ? ”
40015013	Iesu gare wan , “ Waenapan iragi da da oma naewa Maman kimaniwa ya vereniwa me visiwa den ae ma bunaeta .
40015014	Parisi nagirewa ae vemon ! Mu yamamu borat mutane nagirewa mini . Yame boraseni apanewa evene yame boraseniwa wat nau aepi dere dere urata geamoin . ”
40015015	Pita singui wayaven , “ Maibe waana ame wan dim dim imunu wat bigiminiwa ame tavewa wa ewan . ”
40015016	Iesu sia wan , “ E da ya anu kakayat wanin ?
40015017	Iwa dimen asik ya tayan ? E asigiap , waenapan taba ugup ugup naine ni etavewa gapan wande amba tau aeta .
40015018	Go wan dim dim ame noa gapan aoma tauini ame imu pose gapan tauiwan ap me gapan imuya God yamap wabigimiwan .
40015019	Imuya potaya gapan koewa ega anuyan taiwanin . Koewa ega guegue ame koewa tapen , togurep boepen , wainan gogo tapen , up tapen , evenae wae oise aopan ugup wapen , amba nuaroro wapen .
40015020	Menan iravi mame gapan wabigim imainiwa , go nania bigi ya warayan amba taba tambuyan naianawa , ap gapan God yamap ya bigim imaeta . ”
40015021	Iesu at ame ae ve pa Taya ge pa Saidon arigewa aen .
40015022	Aeni at Keinan waen da ap mepe ininiwa Iesu ine taue ve uma anega wan , “ Ayop nega , apan Devit naewa , bagu sisi nenan anu ! Ne orana airampu potap wandini gapan vek baware taiwan . ”
40015023	Iesu nop da gare ya wan . Menan wa ewamot mega tauan Iesu inap anega wan , “ Waen ma wa oise aep , iwa pot pot ewanup yonen mup waiwan . ”
40015024	Go Iesu gare anega wadiamon , “ God ne Isurero nagirewa munan watu enanegen , iwa Isurero nagirewa mu man sip pua amone umap . Go waen mame at ugupe waene da . ”
40015025	Iesu ap anega wani go waen ame taue me namup omanip enu anega wan , “ Ayop , ago nen ! ”
40015026	Iesu waen ame gare maibe gapan anega wadien , “ Orup otu taba muga eyao ya munait , ame kakae uon . ”
40015027	Wani waen ame gare wan , “ E , ayop negawa , ge tave di waingi . Go pa i apane taba watara naini semua geamuine eyao den naiwanum . ”
40015028	Boge Iesu gare anega wan , “ Ge kaimakaet anu tumat nimanegeana menan , oraga menan anuana genan di tain . ” Amba me orewa wam airase ame gapan inakaen .
40015029	Iesu sia ae , kaum Galili etop tau aiwandin eni amba togan dore ae wanden .
40015030	Waenapan arugataet ine tauan . Engirit wangirit nagirewa , pusi nani tom tam wane nagirewa , yame borat mutane nagirewa , no borat mutane nagirewa , aruga upi den aian tauan Iesu namup daum enun . Me iragi wat inakam mumen .
40015031	Wat inakam mumeni menan waenapan tarak wan . No borat mutane nop waiwanumune , pusi nani tom tam wane nagirewa sia kakae tane , yame borat mutane nagirewa sia yangut taiwanumun . Ap yawane menan waenapan mu Isurero God mugawa wa taragasene .
40015032	Amba Iesu wadiamot mega munan wan tauane anega wadiamon , “ Ne waenapan ma munan bagu sisi anuivin . Mu tanamo wanigen wam yampo gaset uon tan amba endi taba da ya nane . Wapimu negina torot wapi tawa menan , mondi enup agut ya watu enamot anuivin . ”
40015033	Wadiamot mega singui anega wayawan , “ Nu taba amba tambut umanup tap amba to iam baware ma watumoit , at ma kaimewa arewa mini , taba da uon ? ”
40015034	Ap wane Iesu singui wayawamon , “ Taba buredi animpo inayap wanumam ? ” Mu gare wane , “ Nu buredi nani yamu dere amba meo otu kamontu upi den . ”
40015035	Iesu to iam baware ame diamon piupa ae wanumon .
40015036	Boge me taba buredi meo den tambu amba God inap gaun wani , paise paise ta wadiamot mega munen amba mu waenapan munane .
40015037	Mu iragi nane umap tamon amba Iesu wadiamot megawa semua bongamen kaenat nani yamu dere enane no dotouane .
40015038	Apan ap mepe taba nane arugataet 4000 umap go waen ge orup ya batnagene .
40015039	Iesu to iam baware ame watu enamoni ewap , me kabum dotoue amba at Magadan aen .
40016001	Parisi ge Sadusi nagirewa upi Iesu ine tauan pusip warup yawapen menan mup anega wan , “ Ge aro kimaniwa paua da ta nu yawat anuivin . ”
40016002	Me gare wadiamon , “ Mum gine tauepi , e anega wai , ‘ Imana at tarasep umap di wandeta , iwa endi kiman gwane popo sirot wan dendeni tan . ’
40016003	Amba mumaget , e anega wai , ‘ Endi ame ugin taueta , iwa kiman gwane irok kambu ene wa guguren . ’ E piup ge kiman gwanewa guegue mega anenen venasini yawa wat mega , ame asigip tayan . Go God endi dim dim da tainiwa ya anu aviwanin .
40016004	Koewa tane God tandayasine nagirewa aro kimaniwa paua da yawat anuiwanum . Go God noa wataget waiwandini apane Diona paua mega megenat wa ewain . ” Iesu ap wani ae vemo tau aen .
40016005	Wam da mu awan gamu to nugusen amone ame Iesu wadiamot megawa taba buredi napen menan imumu borat mutane menan ya tambun .
40016006	Ame gapan , Iesu anega wadiamon , “ Agun anun , Parisi ge Sadusi nagirewa koewa muga anu kakayasen . Guegue muga ame buredi tutut wapen menan atagin potap enine mini . ”
40016007	Mu nop ame waran amba yaumakamup baraen wawa mutan amba anega wan , “ Mame wani iwa nu taba buredi da ya tam onantoni menan waiwan . ”
40016008	Mu imumua dim da anune ame Iesu anuni menan anega wan , “ E anu tumat ega otu koentu , iwa dimen taba buredi ya warat waiwanin ?
40016009	E ya di anu aviaisi . Ne namu buredi magamene nani yamunaet gapan apan aruga 5000 munan nane amba semua bongameana kaenat animpo enayan ? Asigip tayan go uon ?
40016010	Amba evi buredi magamene nani yamu dere gapan apan 4000 munan nane amba semua bongameana kaenat animpo enayan ?
40016011	Menan iwa dimen nop nega ya anu kakayat wanin ? Ne taba buredi menan ya waivin . Buredi tutut wapen menan atagin mini enine ap umap Parisi ge Sadusi nagirewa guegue muga agun anupen menan waivin ! ”
40016012	Me ap wani gapan , wadiamot mega di anu awan . Me buredi tutup wapen menan atagin mini enine menan ya wan go Parisi ge Sadusi nagirewa nop muga wadidiamuine menan agun anupen diamon .
40016013	Wam da Iesu pa sewa yaua Sisaria Pilipai arigewa gapan taueni , wadiamot mega singui ta wayawamon , “ Waenapan ne Kimani Vitana Apanewa ne da dianek wanum ? ”
40016014	Mu gare anega wane , “ A , ge Dion waenapan dup iamoni apane diagiwanum . Waenapan upi ge watageta God noa waiwandini apane da , ame Elaidia o Dieremaya o apan dawa diagiwanum . ”
40016015	Menan Iesu mu inamup singui anega wayawamon , “ Umap , go e ne da dianegiwanin ? ”
40016016	Saimon Pita gare anega wan , “ Ge God mega wa watu enageni Keriso . Ge God yaibobot wandini Otua . ”
40016017	Pita ap wani Iesu gare wadien , “ Saimon , apan Dion otua , God wat aipakam mega ge inagap iwa ma aroga waingiana ame apan da ya wadiagen , go ne Mamana kimaniwa wadiagen .
40016018	Wapena anu . Ge yauga Pita ( gueguewa ame gwat bonawan ) , amba gwat ma gagap ne dugup nega tuin . Amba bop aroewa dugup negawa ame ya toboreta .
40016019	Toemu kimaniwa tonane tumtumewa ne genian . Ge dim da piupa panawa , kiman gapan den paneta amba dim da ge piupa vetawa kiman gapan den veseta . ”
40016020	Iesu ame ap anega wani wadiamot mega kaimakaet sia diamon , “ Ne God mega wa watu enanegeni Keriso waenapan ya wadiamone . ”
40016021	Iesu wam ame use aeni nop ere watape wa ewamot mega aroga anega wadiamuiwandin , “ Ne Ierusalem angep . Ap mepe waenapan dimae waine nagire amba pirisi bawarewa ge iup wadidiamuine nagire den nanimup ugu vegaek bagu sisi baware anu tanain . Amba toguranegep bonigatain . Toguranegep bonigasepena amba wam yampoa God amun mega gapan inak nigat yon wanigain . ”
40016022	Ap anega wani menan Pita Iesu nau asira ae amba digure anega wan , “ Ayop , ap ya di venasep ! Mu ap anega toguragepen tapi God watanamota . Ge nop ap mini ya wa . ”
40016023	Iesu entane Pita anega diguren , “ Ge Seitan mini , tau garinap ak . Ge oma ibariwa mini namuna boringi go God wan dim dim mega iagap ya baraingi , go apan iak guine gapan waingi . ”
40016024	Amba Iesu wadiamot mega anega wadiamon , “ Orup da inanap onat anupiwa , namu me mek dim da anuini tandayase , ae di vep , amba ne yauna menan , pot poraet ugu vegaek bagu sisi anu , bop mega ware evinap oniwandan .
40016025	Amba orup da da muk inak mugawa menan anu gurane tainewa , ame inak muga wakaumain , go orup da da mu inak muga nenan anu gure wakaumepiwa , mu inak kakaewa tautanain .
40016026	Amba sia , orup da piup puraput mega iravi tambu inak yaibobot mek wa koeamepi o wakaumepi , ame tavewa uon ! Me garewa om dim da gapan inak yaibobot sia une ta wat naseta ?
40016027	Wam uiwa gapan , ne , Kimani Vitana Apanewa , Mamana kakae guragut mega ganasewa warap amba anea mega den tauapena amba waenapan kakaewa koewa taiwanumune garewa muga muga munain .
40016028	Ne tave di wa agiat imaivin . E da da mapa yoniana ya borit wai Kimani Vitana Apanewa toemu nega den tauapena yawanegene amba borit wai . ”
40017001	Wam nani yamu daiton uon tani Iesu God inap mup wapen menan apan Pita , Diemis ge gwaniwa Dion tambumo mugenat tunup bawarewa da dot amon .
40017002	Ap mepe namumup yawane Iesu etua ugup entanen . Me gine namua wam mini ganase wan amba wanup mega pomponu ganase wa tau aen .
40017003	Yawane boge watageta apane Mosis ge Elaidia venat mutan Iesu den nop waiwanumun .
40017004	Pita Iesu inap anega wan , “ Ayop nugawa , nu ge den mapa wanin antoni menan ame kakae di . Menan ge anua pa namdat otu da yampo tumoit . Daiton gegawa da Mosis megawa da Elaidia megawa . ”
40017005	Pita nop mame waiwandini irikup pomponu aigamup taue , waboboramon amba mu irikup potap wanumon . Nop da irikup potap anega tauen , “ Ma ne Otun iragenawa , da ne menan anu gurinawa , me inap atonua anuivin . Nop mega anun ! ”
40017006	Iesu wadiamot mega nop ame anune gapan tap aritavet anun ap menan gine namu piupa to kukutnagene .
40017007	Iesu taue inatamo anega wan , “ Ao yonan tap ae vean . ”
40017008	Wam ame mu yangut ao tane , mu yawane apan upi uon Iesu megenat .
40017009	Tunup gapan mu vit onam wanumune , Iesu no botakam mume anega wan , “ Dim da venasen yawayana oisewa waenapan da ya wadiamone . Ne Kimani Vitana Apanewa bonigasep sia inak nigasepena amba wadiamon . ”
40017010	Wadiamot mega singui anega wayawane , “ Iwa dim men iup wadidianine nagirewa apan Elaidia namu tauep amba Mesaya evi tauat waiwanum ? ”
40017011	Iesu gare anega wadiamon , “ Tave di , Elaidia namu di taue negin wat tamanameta .
40017012	Go wapena anun . Elaidia gaseget namu tauen . Waenapan ire ya yawane menan koewa inap tat anune gapan di tane . Negin ame gine daiton gapan Kimani Vitana Apanewa den ta koeragam nimanegep ugu vegaek bagu sisi anu tanain . ”
40017013	Ap wani gapan , wadiamot mega anu awane ame inamup Dion dup iamuini apanewa menan waiwandat anun .
40017014	Tunupa vit onamone gapan , iam iam da potap tauane , ap mepe apan da Iesu ine taue amba namup omanip enu anega wan ,
40017015	“ Ayop , otuna menan bagu sisi anu ! Airampu da potap wandia seke take taiwan vek baware anuiwan . Wam wam omaya geariwan o kauma geariwan .
40017016	Ne wa ewamot gega inamup waran tauan go mu ya wat inakamene . ”
40017017	Ap wani Iesu gare wadiamon , “ Akae , koewa taiana nagirewa , ya anu tumat nimanek wanin . Ne wam animpo mini tanae wanigepen amba anu tumat tai ? Orup ame wat onaen . ”
40017018	Wat tauane gapan Iesu airampu kaimakaet diguren , amba airampu orup ae ve tau aen , orup boge inakaen .
40017019	Amba wadiamot mega karaua Iesu ine tauan singui wayawan , “ Iwa dim men airampu wa oitatoni go ya tau aen ? ”
40017020	Iesu gare wadiamon , “ Iwa anu tumat ega otu kamontu . Ne tave di wadiaivin . E anu tumat ega baip makewa otu kamontua mini wandepiwa e tunup ma , mapa ao yone asepa aet wane , ame di aeta . Menan anu tumat nimanegene gapan dim da men wanewa di venaseta . ” Iesu ap anega wan .
40017022	Wam da , Iesu wadiamot mega den at Galili tau ge tau amuiwanumune gapan me anega wadiamon , “ Kimani Vitana Apanewa anavi waranege apan upi nanimu gwanap bat nimanegain .
40017023	Mu ne toguranegep bonigasepena amba wam yampoa God aro mega gapan inak nigat sia yon waingain . ” Amba wadiamot mega bagu sisi baware anu tanane .
40017024	Iesu ge wadiamot mega pa Kaponiam tauane ewap , God Paewa menan moni bongamine nagirewa Pita inap tauan singui anega wayawan , “ Wadiaget gegawa God Paewa menan moni siwan go uon ? ”
40017025	Pita gare anega wan , “ E , me den di siwan . ” Pita ap anega wani amba pa unuk aen , boge Iesu namu iragen Pita inap singui anega wayaven , “ Saimon , ge dim da anuingi ? Piup at at ayopewa ansena moni muga sinewa ? At i nagirewa siwanum o ian ugupe at ame wanumuine nagirewa mugenat siwanum ? ”
40017026	Pita gare wan , “ Ugupe nagirewa mugenat siwanum . ” Iesu gare wan , “ E , tave di . Menan at i nagirewa ya siwanum . Menan nu ya seapen iwa nu God toemu mega nagirewa .
40017027	Go God Paewa moni bongamine nagirewa gunat inanup ya anupen menan ge age kaum awan gapan kimai gega uat . Meo erewa warupawa noa watapa ap mepe gwat make da yawai . Wat age moni bongamine nagirewa mun , ap gapan garewa nuga ta . ” Pita Iesu anenen wani gapan di tan .
40018001	Wam ame gapan Iesu wa ewamot mega ine tauan anega wayawan , “ Toemu kimaniwa potap nu orup ansena da baware iragenawa ? ”
40018002	Menan Iesu orup otu da menan vene wan taue yaumakamup yonen .
40018003	Amba anega wan , “ Ne tave di wadiaivin , e orup otu menawaet anu tumasine mini imuya ya wat entanenewa , toemu kimaniwa ya tauai .
40018004	Ap menan waenapan da da orup otu mini muk inga ingane wat otutamepi , toemu kimaniwa gwanap mu baware iragena di tain .
40018005	Amba mu da da orup otu ma miniwa ne yauna gapan waupepi ne den waupanek wanum . ”
40018006	Iesu sia anega wan , “ Go orup otu ma umap anu tumat nimanegene go ta pariset apane koewa ta ewamopen menan naumo amopi , ap gapan ta pariset apane ame itan baware yaveta . Menan namu me waenapan upi wa parit mumepi tawa menan gwat itani dena megap pansine puimani pakit uasep borit wapi ame umap di .
40018007	Kaiwan , piup nagirewa pot pot koewa ugup ugup pusimup wariwan . Menan waenapan koewa tapen menan pusia di warup yawain , go kaiwan ta pariset apanewa . ”
40018008	“ Ge nanigawa o pusigawa wat nauge ae koewa tapiwa , to ketnak aipa uat ! Ap tom wapi gomunaet inak arewa ageawa ame kakae , iwa ge koewa ya veawa ge tawaga uruga yaibobot omae meravewa gapan uat enagain .
40018009	Amba ge yamaga wat nauge ae koewa tapiwa , aoma wa totnak aipa uat ! Ameme yamaga yamunaet inak arewa ageawa ame kakae , iwa ge koewa ya veawa ge tawaga uruga oma meravewa gapan uat enagain . ”
40018010	Iesu sia anega wan , “ Agun anun orup da anu koeam anu tumasini otua ma mini ya tamop . Ame wadiaena iwa kiman gapan orup ame anea mugawa pot pot Mamanu kimaniwa namup yoniwanum .
40018011	Kimani Vitana Apanewa God negin mega wakaumene nagirewa imumu wat inakam mumapen men tauan .
40018012	Orup da ge , inagap man sip gega apane nani yamunaet ( 100 ) wanumopiwa , wam da man sip daiton wakaumewa , ge man sip upinewa 99 pua ae vemo , daitona ame yoa agai .
40018013	Wapena anun . Man mega daiton ame yavepi aton baware anuta go upinewa ya kaumeni , munan aton otu koentu anuta .
40018014	Ame gine daiton , e Mamaya kimaniwa anut megawa ame anu tumasini otua ma miniwa da ya wakaumat anuiwan . ”
40018015	Iesu sia wadidiamon , “ Tatae gwani koewa da tapiwa , me koewa mega vetavet tapen menan , karaua age koewa mega yamap wa ewat , ap mepe dere yaumakayap egenat . Me nop gega anupi ame gapan ge evenaga koewa gapan gaset wat entanaan .
40018016	Go ya anupi , evenaga daiton o dere upi mugenat tambu sia aisene koewa mega mu den anup . Iwa God nop mega gapan inak kakaewa ge koewa om warapen menan orup daiton megenat ya wata go orup dere yampo den yao anu wap .
40018017	Go e inayap tanda ta ya anut anupiwa , Iesu dugup mega nagirewa me koewa mega wadiamone anup . Go orup ame nop muga den tanda ta ya anupiwa , e me inap ya anu tumasini otua mini taiwanian . ”
40018018	“ Ne tave di wadiaivin , e dim da piupa pananewa , kiman gapan den paneta amba dim da e piupa vetanewa kiman gapan den veseta .
40018019	Sia wapena anun . E dere piup ma gapan dimen da anune umap tap menan mup wanewa ame ne Mamana kimaniwa me ta eneta .
40018020	Menan dere o yampo nenan tobot ta yauna gapan mup wapiwa ne ap mepe mu den inamup wanigain . ” Iesu ap anega wan .
40018021	Pita Iesu ine taue singui wayaven , “ Ayop , evenana wam ame koewa inanap tapiwa , koewa mega wam animpo anu ae veain ? Anu se dorapen wam nani yamunaet nani yamu dere go ? ”
40018022	Iesu gare wadien , “ Ne wadiagivin , wam nani yamunaet nani yamu dere uon , go wam wam anu ae vingan . ”
40018023	“ Koewa anu ae vepen noa anu awapen menan gutut ma gapan toemu kimaniwa guegue da wadiain . Ayop da nao mega taine nagirewa moni puakewa garewa entan sia wanapen menan wan .
40018024	Me taitamepen taiwandini gapan , apan da moni puakewa mega arugataet iragen sia wanapen menan namup wat onamon .
40018025	Koni ame gapan me garewa tata umap uon , menan ayop ame anega wan , ‘ Orup ma amba waenewa ge otu waiwa den amba kwan puraput muga iragi une ta amba garewa taitamep . ’
40018026	Ayop mega ap anega wani menan nao mega tainiwa ame omanip enu anega wan , ‘ Ayop negawa , wabibigam nimanek amba garewa iravi taitamain . ’
40018027	Ap wani gapan ayop mega bagu sisi anun garewa mega iravi anu ae ve ya taitamepen menan vesen tau aen .
40018028	Nao apane namua ame tau aeni gapan , me nao mega daitonawa da taneni . Evenewa ame , me inap garewa otu kamontu yogup tan go ya taitamen . Menan megap ware kaimakaet anega dien , ‘ Garewa nega nen . ’
40018029	Nao taini dawa ameme omanip enu anega wan , ‘ Wabibigam nimanek amba ewagai sia genain . ’
40018030	Go nao taini apane namua ame bagu sisi ya anun go evenewa gwat nokap barae garewa mega wanepi amba tau aet wan .
40018031	Nao taine nagire upine , inak koewa mame tan yawane , ap menan bagumu koe tan amon oisewa ame ayop muga wadian .
40018032	Menan ayop ame nao taini apanewa namua menan ven wan . Taueni anega diguren , ‘ Ge nao nega koerage taiana apanewa . Mup inanap waana ne garewa nega inagapewa ae vean .
40018033	Ne inagap bagu sisi anuna mini iwa dimen ge nao gega daitonawa menan bagu sisi ya anuan ? ’
40018034	Menan ayop apane gari gangan naen nao taini apanewa namua ame gwat noke watu enen , tone etua vege aritavet anun , amba garewa iragi taitamepi amba tau aet dien .
40018035	Gutut ame ap umap sia , evenae wai da koewa muga potayap den anu ae ya veanewa , Mamana kimaniwa garewa ega ega ap umap di eneta . ”
40019001	Iesu nop mega ameme wan uon tani , at Galili ae ve ae amba at ginewa Diudia kaum Diodan asepagan dotou aen .
40019002	Waenapan aruga me ewap amon , amba ap mepe me wat inakam mumen .
40019003	Ian Parisi nagire upi ine tauan pusi warup tap Iesu nop ebo wapen menan singui wayawan , “ Apan da waenewa tandayase ae vepiwa iup nuga paina yamaseta go ? ”
40019004	Iesu gare anega wan , “ God nop mega batnagean go uon ? Ame ere mangan God piup kiman tan venat mutane gapan apan ge waen tamon .
40019005	Iwa mame menan apan ine mame ae vemo ae waen da naisepi gapan , dere tobot tap etumu daiton entaneta .
40019006	Ap gapan mu mini mini sia ya wanumoin go endi mu daiton . Ap menan God tobot tamoni gapan waen apan da seu ya enumop . ”
40019007	Parisi nagirewa nop ap anune gapan sia anega wayawan , “ Ame umap , go iwa dimen apan Mosis iup anega sen , ame apan da waenewa ae veapen ogewa warepi gapan me , ok ame aroewa gapan , waenewa watu enep aeta ? ”
40019008	Iesu gare anega wan , “ E imuya gware den ! Mosis waen ae vemopen umap wani iwa e imuya gware dena menan , go erewa gapan God ap anega da ya anun .
40019009	Sia wapena anun , apan ansena da waenewa union ae ya veta , go waenewa ame apan dawa den aeni menan ae vepiwa , ame umap . Go union i uon , waenewa tandayat ae ve ae , amba waen da ugup naisepiwa ame gapan togane tapatap di tata . ”
40019010	Ap anune menan Iesu wadiamot mega me inap anega wane , “ Inak map anegawa waenapan yaumakamup venat wandapinawa ame kakaewa ya naine nisinampen . Menan mondi goroa waninetawa ame umap di . ”
40019011	Iesu gare wadiamon , “ Nop mame waenapan iravi ya wat natain , ame kaimake den go da da God wa watumoni mugenat anu tain .
40019012	Iwa upi burumu pokaet , mu ap anega ine wai potamup yanane , upinamu ap anega apan nanimup tum tamone o siget warane , amba upi toemu kimaniwa menan goroa mondi wanumoin . Apan da da nop ma warat anupi warep . ”
40019013	Amba , waenapan upi otu waiwa bawarewa amba amapewa den Iesu naniwa iamup seapen menan tambun onamone , go wadiamot megawa diguguramon watanamone .
40019014	Go Iesu orup otua munan anega wan , “ Orup otua ae vemone , nenan onamop , ya watanamone , iwa God toemu mega orup otua ma miniwa mugawa . ”
40019015	Wam ame , me naniwa iamup seni , amba me ap mepe ae vemo aen .
40019016	Wam ame gapan tamaru da taue Iesu inap singui anega wayaven , “ Wadianet kakaewa , ne map anenen tap amba yaibobot inagewa yon borain ? ”
40019017	Iesu gare wadien , “ A , dimen ne apan kakaewa dianegingi ? Orup kakaewa da uon go God megenat kakae . Ge inak yaibobot unuget anua , God iup mega ayamase di ta kakayat . ”
40019018	Apan ame gare wan , “ Iup ansena da ? ”
40019019	Iesu gare anega wan , “ Orup da ya togura boep . Wainan gogo ya taingan . Up ya taingan . Evenaga koewa da tani yawaana ame ebo aopan , ugup ya enu yawa waingan . Inaga mamagawa ayamase ta muningan . Amba gek ingane genan anuiana mini , evenak waigawa munan anu guringan . ”
40019020	Apan tamaru ame anuni sia anega wan , “ Ne iup mame waran iravi ta ongingin endi mame tauen . Ne da ya di taingina ame dim da ? ”
40019021	Iesu gare anega wan , “ Ge inak gega tamanagaet di waniget anua age wan dim dim gegawa iragi ase une ta moni ame wara amba kwan purapuse uoni nagirewa mun . Amba ge kiman kakae guragut megawa aupa evi amba warai . Ap tawa amba ewanap onak . ”
40019022	Apan tamaru ame , nop ame anuni gapan bagu sisi den aen , iwa kwan puraput mega arugataet .
40019023	Iesu wadiamot mega anega wadiamon , “ Ne tave di wadiaivin , puraput nagirewa God toemu mega unuk amopen ame inamup kaimake iragen !
40019024	Man bawarewa da , kainok ninoke gapan unuk tau aepen tapi ame umap uon . Ap umap , kwan purapuse dena apane da , God toemu mega unuk aepi ame den umap uon di , go kaimakewa mega aigap iragen . ”
40019025	Wadiamot mega nop ame anune gop baware anun anega wane , “ Akae , God toemu mega unugepen kaimakewa da di , ap menan da inak ewakewa ware kimani unugeta ? ”
40019026	Iesu kem kem yawamo gare anega wan , “ Waenapan muk ingane aro muga tainewa gapan ya unugain , go God inap kaimake den uon menan dim dim tat anuini mek di tata . ”
40019027	Amba Pita Iesu anega wadien , “ Ge anu . Nu dim dim nuga iragi ae veat evigap onanton . Garewa dim warait ? ”
40019028	Iesu sia anega wan , “ Ne tave di wadiaivin , wam uiwa gapan wan dim dim iragi entan tapi gapan Kimani Vitana apanewa ayop watarewa nega gagap oya oyae den ae wanigepena e aonagaet pusinawan dere wadiaet nega nagirewa ayop watarewa ega ega gagap waniai . E Isurero nagire dugup ega ega aonagaet pusinawan dere kakaewa koewa muga wanene tamoi .
40019029	Ap gapan da da nenan anu gure , pa o tase gwaniwa o domare waiwa o mame waiwa o ine waiwa o otu waiwa o nao mugawa , ae vemopi , ap omewa apane nani yamunaet mini aigap sia garewa warain amba inak yaibobot den tautanain .
40019030	Menan waenapan endi evi yonine nagirewa , wam ame gapan , namu yonain . Amba endi namu yonine nagirewa , wam ame gapan , evi yonain . ”
40020001	Iesu wadiamot megawa anega wadiamon , “ Toemu kimaniwa guegue ame ma mini , piup i apanewa da mumaget ese goe den ae apan nao tapen menan tambu watu enamon ame egak mega gapan nao tapi moni munapen diamon .
40020002	Mu nop gare gare wane gapan me moni yaua denarias daiton wam daiton menan munat wa amba nao watu enamon .
40020003	Wam nawanenupe wareni upi une gare gare taine arewa gapan mondi yoniwamune yawamon .
40020004	Me anega diamon , ‘ E den sia aisen nao nega tan amba dim da tane tamanaepiwa ne garewa ega enain . ’
40020005	Wani mu nao amon . Amba wam ianupe wareni amba sia wam airase yampoa wareni gapan ap mepe gine daiton tan , ame upi sia tambu me nao mega tapen watu enamon .
40020006	Amba uiwa me sia aeni upi mondi di yoniwanumune yawamon . Menan singui tayawamon , ‘ E iwa dimen wam ma uruga mondi dim da ya tayan yonayan iwanin ? ’
40020007	Mu gare anega wane , ‘ Iwa waenapan da nao ya nunane . ’ Menan mu inamup anega wan , ‘ E den sia aisen , egak nega gapan nao tan . ’
40020008	Wam ame mum gine taueni , nao i apanewa taue gauarape mega die anega wan , ‘ Nao nagire venamu wa tauep garewa muga muga mun . Uiwa tauane nagirewa gapan muna aen e ere tauane nagirewa inamup tauep . ’
40020009	Nao nagirewa tauane garewa muga munen , ame gapan wam uiwa nao tauane nagirewa namu garewa muga muga denarias daiton tambune .
40020010	Ap menan namu nao tapen watu enamoni nagirewa , anega anun , ‘ Nu namu tauatoni menan garewa aigap sia tambuit , ’ ap anega anune . Go garewa muga om daiton ame megenat tambune .
40020011	Ap menan nao i apane inap gunat anun anega wan ,
40020012	‘ Uiwa tauane nagirewa wam koni daiton megenat nao tane go garewa nuga om daiton . Go nu wam baware aranen amun gatok arat pit taton . ’
40020013	Go nao i apane gare wadiamon , ‘ Oru ma , ne koewa da inayap ya tan . Nu mumaget agi watoni moni garewa denarias daiton enat waton .
40020014	Ega ega waran aisen . Ne eviwa namua gine daiton munat anuivin ame ne negenat .
40020015	Ne moni nega dim da tat anupena di tain ame ne negenat di e ya watananegene . Uiwa tauane nagirewa baware munana menan e anu koeam mumiwanin go ? ’ ”
40020016	Amba Iesu nop uiwa anega wan , “ Ap menan , namu wadiena ameme di , endi evi yonine nagirewa , wam ame gapan , namu yonain . Amba endi namu yonine nagirewa , wam ame gapan , evi yonain . ”
40020017	Iesu pa Ierusalem dot aiwandini gapan , wadiamot mega aonagaet pusinawan dere neginaet anega wadidiam aiwandin ,
40020018	“ Wapena anun . Nu pa Ierusalem dot anivin , amba Kimani Vitana Apanewa waranege amo pirisi bawarewa amba waenapan iup wadidiamuine nanimu gwanap bat nimanegain amba toguranegepen noa panain .
40020019	Diu nagire waranege Diu uoni nagirewa nanimu gwanap bat nimanegain . Diu uoni nagirewa nipep dianege wa koeragam nimanegain . Giton en ananege amba wagu gapan tonek wanumain . Amba toguranegep bonigatain go wam yampoa gapan inak nigat sia yon wanigain . ”
40020020	Amba Iesu wa ewamot mega , tase gwani dere , Diemis ge Dion , inamu den Iesu ine tauane . Inamua omanip enu dim da menan anuni mup wan .
40020021	Iesu waen ame wayaven , “ Ge dim da menan anuingi ? ” Waen ame gare wan , “ Otun waina dere mam , toemu gega amunewa warawa gapan mu den bawarewa tap amba mainaga nutup gapan da senip gapan ae wanumop . ”
40020022	Go Iesu gare wan , “ E dim da da asik ya tayan amba mup waiwanin . Ne bagu sisi kaumewa napena e den nai go ? ” Mu gare anega wane , “ E , nu den nait . ”
40020023	Menan Iesu sia wan , “ Tave di e nai , go mainena nutup o senip gapan ya ve enapen waniai . At mame muna muna Mamana tata kakayat ta muneni nagirewa mugawa . ”
40020024	Iesu wadiamot mega aonagaeta upine nagirewa , mup mame oisewa anune gapan tase gwani derewa inamup ugu gangan mutan .
40020025	Go Iesu munan wan tauane anega wadiamon , “ E asigiap , ian ugupe nagirewa bawarewa muga tamu taiwanum amba gauarapewa wagup warapen menan inamup tayaviwanum .
40020026	Go e ap anega ya tai . Da me yaumakayap bawarewa tat anupiwa me nao ega taini apanewa entanep .
40020027	Amba da me namu yonat anupiwa , me nao kaimakaet enan tap .
40020028	Ap umap sia Kimani Vitana Apanewa piup nagirewa ta warit imaepen tauan e ta warit nimanegepen ya tauan . Menan bop tapena waenapan koewa muga garewa mega iravi warain . ” Iesu ap anega wan .
40020029	Iesu wa ewamot mega tanamo pa Dieriko ae ve aiwandini , to iam baware da me ewap den amuiwanumun .
40020030	Apan dere yame borat mutane negin etop wanumone , ame mu Iesu tau aiwandini oisewa anune menan mu ve anega wan , “ Iesu watageta apane Devit naewa , bagu sisi nunan anu ! ”
40020031	Namu onamone nagirewa anega diguguramon , “ Nop ae vean , ” go mu uma sia anega wan , “ Apan Devit naewa , bagu sisi nunan anu ! ”
40020032	Iesu ame anuni menan , ae yone mu inamup anega wayawamon , “ Ne inayap dim da tat anuiwanin ? ”
40020033	“ Ayop nugawa , yamanu watap nuna , yangut tat anuivin . ”
40020034	Iesu bagua munan anu amba naniwa yamamup inatamon . Gine tutup mu yamamu i pak wan yangut tan amba me ewap amon .
40021001	Iesu , wadiamot megawa den , pa Ierusalem maniwanumune gapan , mu pa namu tauan at ame Oma Olip Yanane Tunupewa . Ap mepe wadiamot dere watu enamo
40021002	anega diamon , “ Pa sewa namunupe uta aisen tauanewa , use tauan man donki amba me otua da den damiga taumone yawamoi . Man dere ame vetamon , tam onaen , mapa tauan .
40021003	Ap mepe , orup da yawae singui anega wayawaepiwa , ‘ E dim da taiwanin ? ’ Gare manega wan , ‘ Ayop nuga , man donki mame munan wan tauaton . ’ Amba orup ame , ap anupi gapan , menawaet man ame nenan watu enamota . ”
40021004	Iesu ap anega wani ame nop dim da watageta God no oise waiwandini apanewa da wani tavewa tauen . Me manega wan ,
40021005	Ierusalem nagirewa inamup anega wai , ‘ Yawan , Ayop ega , inayap tauiwan , ae bibigaren , man donki gagap oniwan . Apan ame man donki otua gagap oniwan . ’
40021006	Menan Iesu wadiamot mega wadiamoni gapan gapan di tan .
40021007	Mu man donki otu dere tambun onamon wanup muga gagap yogune , amba Iesu dore gagap wanden .
40021008	Waenapan arugataet wanup muga negina yogune , ame taiwanumune newap upinamu oma naniwa ketnagen tauan negina den yogun .
40021009	To iam baware ame namup onam wanumune amba evip onam wanumune den nomu ainagasen anega waiwanumun , “ Apan Devit otua , gaun baware inagap , God wat aipakamini apanewa , Ayop yaua gapan tauiagi ! God paina wandiniwa yaua ao warivin , ” ap anega waiwanumun .
40021010	Iesu pa Ierusalem taueni gapan , pa sewa ame garivi nau bambam mumeni menan anega wane , “ Apan ma da ? ”
40021011	To iam baware ame gare anega wan , “ Ma Iesu , God no oise wainiwa , me at Galili gapan pa Nasaret apanewa . ”
40021012	Iesu Ierusalem taueni amba God Paewa sin gwanap unuk aen . Ap mepe , wan dim dim muga gare gare une taiwanumune nagirewa gut oimon tau amone . Moni entan wantan taiwanumune watarewa aie yamu tanamon amba watat gapan mu nenip bairantan une taiwanumunewa den baime uatamen .
40021013	Amba me anega diamon , “ God nop mega ok anega sean , Ne pa nega , waenapan ne inanap mup waine paewa , ok ap anega sean . Go e taiana up nagire pa muga karauawa mini entanen ! ”
40021014	Ap mepe , God Paewa gwanap yame borat mutane amba pusi nani gegerawa tane nagirewa me inap tauane wat inakam mumen .
40021015	Go pirisi bawarewa amba iup wadidiamuine nagire den Iesu inak kakae taiwandini yawane menan garimu yaven . Orup otu God Paewa gwanap Iesu inap gaun anega waiwanumun , “ Apan Devit naewa , gaun baware inagap . ” Mu ap wane , pirisi bawarewa amba iup wadidiamuine nagirewa anune .
40021016	Menan mu Iesu anega dian , “ Orup otu diak wanumune ge anuingi go uon ? ” Iesu gare anega wan , “ E , mame God nop mega namua gapan ya batnak anuyan ? Wataget nop mega ok ap anega seane , Maman God , aton genapen men orup otu amape den , tavewa gapan wa taragat gimagiwanum . Ok ap anega sean . ”
40021017	Iesu ame wani ewap waenapan pa Ierusalem gapan ae vemo ae pa Betani gapan inen .
40021018	Mumaget Iesu entane Ierusalem aiwandini gapan enup aren .
40021019	Menan oma baip negin etop yaveni , me ae iap taueni go tavewa da ya yaven , baewa megenat . Boge me oma anega dien , “ Ge tavewa gega da sia ya iai ! ” Gine tutup oma imokae kurat wan .
40021020	Wadiamot megawa yawane no i kap wan anega wayawan , “ Oma anenen menawaet wae inen ? ” Mu singui tayawane .
40021021	Iesu gare wadiamon , “ Ne tave di wadiaivin , e anu tumat ega wandepiwa amba anu bambam ya tanewa , oma baip inap tana megenat uon , go aigap manega di tai , tunup inap anega wane , ‘ Ao yon asepa puimani geak , ’ ap anega diane ame di tata .
40021022	E anu tumat tanewa gapan dim da menan anun mup God inap wanewa ame e enep warai . ” Iesu ap anega wan .
40021023	Iesu God Paewa sin gwanap unuk ae opata wadidiam wandini gapan pirisi bawarewa ge waenapan namu yoyo nagire den ine tauan anega wayawan , “ Ge amun ansena da waran gapan dim dim mame taingi ? Amun mame , da genen ? ”
40021024	Iesu gare wadiamon , “ Ne singui nega daiton den , namu wayawain , garewa wadianegenewa amba da aro amun neneni gapan taina ame wadiain .
40021025	Singui nega mam , Apan Dion dup iamuiwandiniwa ame amun mega aupa kimani ware taiwandin go , gare mapa piupa waenapan upi inamup ware taiwandin ? ” Mu iragi nop waran yaumakamup seyao wareyao muk inga ingane tan amba anega wan , “ Endi nu kiman amun mega ware taiwandat wata , me anega dianeta , ‘ E dimen Dion nop mega ya anu tumasiwanin ? ’
40021026	Go nu endi anega watawa , ‘ Amun waenapan inamup ware taiwandin , ’ waenapan ma iragi gwara toguguranain iwa mu asigimup Dion me God watu eneni apanewa . ”
40021027	Ap anega anuiwanumune menan Iesu singui mega garewa anega wadian , “ Dion amun ame wareni arewa nu oare . ” Menan Iesu ap anega diamon , “ Ap menan ne den amun nega amba warana gapan ugup ugup mame taina ya wadiain . ”
40021028	Iesu anega wadiamon , “ Ne gutut da wadiain . Apan da otu wai dere den . Mamewa otua namua ine taue anega dien , ‘ Otunawa endi age nao nega di ta ! ’
40021029	Otua ame gare anega wan , ‘ Ne tanda ’ . Go otua ame , evi amba imua entan tan amba ae nao tan .
40021030	Boge mamewa ae otua dawa ine taue anega dien , ‘ Otunawa endi age nao nega di ta ! ’ Orup ame wan , ‘ Maman , ne angain . ’ Go otua ame ya aen .
40021031	Menan orup ansena mamewa noa waren ? ” Iesu singui ame wani gapan , Diu ayop mugawa gare anega wan , “ Orup namua mamewa noa waren . ” Menan Iesu anega wadiamon , “ Ne tave di wadiaivin moni bongamine , ame koewa taine nagirewa , amba negin gagape waene den , mu namu God toemu mega kimaniwa tauain go e evi den ya tauai .
40021032	Iwa Dion taueni e inak tamanawa neginewa to ewaet wa tauen go e anu tumat me inap ya tayan , go koewa taine nagirewa me inap anu tumasene . Mu anu tumasene yawayana gapan den e imuya ya entane anu tumasean . ”
40021033	Iesu sia wan , “ Maibe da sia wapena anun . Apan da taba gureip naewa vere sin ikukuk taun . Gureip kaumewa magose warapen menan gwat bonawan gapan urasewa waren . Gopat tapen men dagurak paina tun . Egak mega kwayup ta maup gapan semu baware garewa muga warapen menan nao nagirewa munan wan tauane amba me at da ugup aen .
40021034	Maup wamewa taueni gapan piup i apane nao mega nagirewa upi watu enamon , amo egak mega amase taine nagire inamup tauan , maup semua i apane wanapen menan mup wan .
40021035	Go kwayup taine nagirewa gut oimon , mu daiton gaut enane dawa togurane boen amba yampoa agima toguran .
40021036	Egak i apanewa namu nao taine nagirewa aruga ya watu enamon go evi aruga watu enamon amon . Tauane egak kwayup taine nagirewa inamup gine daiton sia tane .
40021037	Ui iragenawa , me otua inamup watu ene anega anun , ‘ Mu ne otuna viripewa tain . ’
40021038	Otua watu enen oniwandin amase taine nagire paina yawan muk ase ma anega wawa mutan , ‘ Piup i apane otua oniwan . Apan mam iman egak ma yon boreta , menan anet togurat boep , amba egak mame boge nu yon borat . ’
40021039	Menan waran sin garip uat enan togurane boen .
40021040	Ap menan wam ame nao i apanewa tauepi nao nagirewa inamup anenen tata ? ”
40021041	Iesu singui wani ayop nagirewa gare anega wan , “ I apane taue koerage pia inine nagire gut momak mumeta amba egak mega waenapan upi munep kwayup tain . Maup wamewa gapan gapan taba mega wanain , ” ap anega wan .
40021042	Iesu ayop nagire sia wadiamon , “ Ame umap di go God nop mega ok seane e batnagean . Ok ame anega waiwan , Agim ame pa tuine nagirewa tandayasen , koerage dian , go God agim ame ware entanen amba pa tuine danewa venasen . Ayop mame kakae di tan menan nu tarage waivin . Ok ap anega sean .
40021043	Ap menan , wapena anun , God toemu megawa e waseae amba amun mega eneni waseaeta , waenapan ugup , God menan yambuni ta amuine nagirewa , muneta .
40021044	Menan waenapan da da agim ame aigap onan geamopiwa , ame kaime no topait wa pait ta seta , go gare agim ame orup da aigap gearepiwa ame to gogotonagep atabobo venaseta , ” Iesu ap anega wan .
40021045	Pirisi bawarewa Parisi nagirewa den mu asigimup , Iesu gutut ame mu koewa muga menan waiwandin .
40021046	Menan mu ugu gangane den Iesu to warat anun go waenapan guramopi tawa anun , iwa waenapan Iesu God noa waini apanewa da anune menan .
40022001	Iesu maibe gapan sia anega wadiamon ,
40022002	“ Toemu kimaniwa guegue manega , ayop da otua waen naitapen tani barip mega tan .
40022003	Me nao mega nagirewa watu enamon amo , da da barip gagewa onamot wani ame wadiamop onamopen , go mu iravi tanda wane .
40022004	Menan me nao nagirewa upi sia watu enamon , nop manega wadiamopen menan watu enamon , ‘ E iravi onaen iwa ne antaba gaset tunun sese kakayat tan . Man nega kao ine otu dere guran amba wan dim dim iragi gaset ta kakayasen , ganawan barip aige onaen . ’
40022005	Go mu nop muga to kayasen amba daiton nao mega aen , dawa wan dim dim mega une gare gare taini arewa aen .
40022006	Upinamu nao nagire megawa tambun guramone borit wan .
40022007	Ayop ame ugu gangan naen menan ita nagirewa mega watu enamon amon koewa tane nagirewa enu girigamen guran pa sewa muga uta it baimene .
40022008	Ame tani amba me nao nagirewa mega upine diamon , ‘ Naine mutat baripewa tata kakayat gaset tan , go waenapan venamu wana mu koerage menan ya tauep .
40022009	Ap menan negin ni enoa ise tau ase tau aisen amba waenapan da tautanamonewa munan wane barip aigewa onamop , ’ ap anega diamon .
40022010	Ap menan nao nagirewa tau amon , waenapan iragi negin gage gage upamon togonen , mu da da iragi tanamonewa , kakaewa ge koewa , ai onamone amba naine mutat baripe paewa gwanap barat mutane .
40022011	Barip wamewa gapan ayop ame taue apan da naine mutat wanupewa ya panen yaveni menan singui anega wayaven ,
40022012	‘ Enda , ge anenen amba mapa unuk tauan go naine mutat wanupewa ya panaana ? ’ Apan ame nop uon tan .
40022013	No uon wandeni menan ayop nao mega nagirewa diamon , ‘ Orup ame pusi nani taun garip sisipu aipa uat enan . ’ At sisip ame gapan waenapan irip waiwanumun amba asi kitonak wanumun . ” Iesu maibe ap anega wan .
40022014	Amba Iesu sia anega wan , “ God waenapan aruga munan waiwan go agiap om enumon . ”
40022015	Ian Parisi nagirewa tau amon , Iesu anenen tap nop wabambamasepen menan nopewa panan .
40022016	Wadiamot muga upi amba Erodian nagirewa den , Iesu ine watu enamone tauane anega wayawan , “ Wadianet nugawa , nu asiginup ge waenapan muk anen wane taine ame menan ge imuga potaga ya wariniwa , go ge nop tavewa gapan God dim dim anuini om ap gapan tainampen neginewa wadianianawa .
40022017	Menan nu singui nuga mam . At Rom ayopewa Sisa nu moni se wanata ame gapan nu Mosis iup mega yamatait go uon ? ”
40022018	Go mu nanamaset wan taiwanumune Iesu me asigip tan , menan me anega wan , “ E da wa da ta taiana nagirewa dimen wayawanek wanin ?
40022019	Endi moni gwat make da ewanegen . ” Mu gwat make da wat onamone .
40022020	Iesu singui wayawamon , “ Yawan , moni mame gamup da yaua o guewa ok seane ? ”
40022021	Mu gare anega wan , “ Ame ayop Sisa guewa mega gamup wandia . ” Menan Iesu anega wan , “ Ap menan , wan dim dim Sisa mega wandepi ame Sisa di wanapen . God mega wandepi , ame God di wanapen . ”
40022022	Wam ame mu nop mame anune tarak wan , menan mu ae vean amon .
40022023	Wam ame daiton , dugup Sadusi nagire , upi Iesu inap tauan . Mu dugup anu tumat muga gapan waenapan manega wadidiam wanumun , “ Borit wata sia ya inak nitait . ”
40022024	Menan Iesu inap singui anega wayawan , “ Wadianet nugawa , watageta apane Mosis nunan iup anega sen , ‘ Apan da waenewa otu uon boepi gapan me gwaniwa kwapura ame naise tasewa uewa orup se wanep . ’
40022025	Endi apan upi tatap gwanip yananewa nanin yamunaet yamunewa dere mugenat wanumon . Namu bonewa mugawa waen naiseni go me otu uon boen menan gwaniwa ewap yaneni , tasewa kwapuraewa sia naisen
40022026	Gwaniwa orup da ya baraeni amba boen . Gwaniwa yampoa kwapura sia naisen . Ap anega ta amo wanumune dugup daiton apan nani yamu dere waen ap daiton naitan .
40022027	Amba uiwa waen kwapura ame den sia boen .
40022028	Ap menan endi apan nanin yamunaet yamune dere waen ame naitanewa go wam uiwa gapan waenapan inak muse sia yon wanumopi waen ame apan ansenawa waenewa ? ”
40022029	Iesu Sadusi nagirewa gare wadiamon , “ E aopan waiwanin iwa ok seane e asik ya tayan amba God aro amun mega den e oare .
40022030	Go waenapan borit wane evi amba sia yon wanumopi inak yaibobot eviwa gapan mu gare gare ya naine mutain , den ore wai naine mutapen menan ya munain . Iwa mu anea umap wanumoin sia ya borit wain .
40022031	Inak muta muta nagirewa gueguewa ame God wataget wat arogamen . Iwa watageta gapan God e inayap anega wan ,
40022032	Omae baewa Eibaraam , otua Aisik , amba upewa Diekap , mu God muga daiton ame ne di . Ap gapan endi nu asiginup ame waenapan kabaniwa ge bonigawa mu God yamap iravi kabani wanumamun , iwa mu guamu den . ”
40022033	Wam ame waenapan nop mame wadiamon anune , tarak wane .
40022034	Parisi nagirewa Iesu Sadusi nagire nop muga wa toboboramoni oisewa anune menan todagon wanumon .
40022035	Apan muga da , me waenapan iup wadidiamuini amba Diu iup muga anu kakayasini otua , pusi warup ta Iesu irewa yawapen menan watu enane . Singui anega wayaven ,
40022036	“ Wadianet nugawa , God iup mega ansena baware iragen ? ”
40022037	Iesu gare wan , “ Ge Ayop gega God , imuga potaga gapan , guaga gapan , epara guin pakao gega gapan , iak guine gapan , menan ae anu guringan .
40022038	Iup mame aigap iragen .
40022039	Derewa ap umap sia manega . Gek genan ae anu guriana mini , evenak waiga pa mainagape wanumuine nagirewa munan den anu guringan
40022040	Mosis iup mega iragi amba God no oise waine nagirewa nop muga den iup dere mame onemup aoma yap enane wanumamun . ”
40022041	Wam ame gapan , Parisi nagirewa iam wanumone gapan , Iesu singui wayawamon ,
40022042	“ God mega wa watu eneni Keriso dim da anuiwanin ? Me da naewa megawa ? ” Mu gare anega wane , “ Me apan Devit naewa . ”
40022043	Iesu sia wan , “ Keriso me Devit naewa wane tavewa di go iwa dimen God Guewa ayop Devit wa ewaseni gapan me Keriso Ayop megawa dien ? Iwa watageta bukaewa , yaua Sam , gapan Devit Keriso evi amba me denip mega gapan tauapen menan ok anega sen , God yone Ayop anega wadien , ‘ Nanina nutup arigewa gapan ae wanigingan , ne anavi gega tambup gauaragap singapena menan . ’
40022044	
40022045	Nop ma gapan , Devit yone Keriso inap me Ayop diwandin go Devit namu yaneni apanewa amba Keriso evi yanen menan anenen entane Devit naewa mega ayop dien ? ” Iesu singui ap anega wan .
40022046	Iesu singui wayawamoni Parisi nagirewa gare wa wa da uon . Wam ame gapan waenapan singui evi da sia ya wayawat anun .
40023001	Boge Iesu to iamene nagire ge wa ewamot mega anega diamon ,
40023002	“ Iup wadidiaine ge Parisi nagirewa mugenat watageta apane Mosis iup mega gueguewa wa arogamine nagirewa .
40023003	Ap menan wadiaepi anu tan go guegue muga taine gapan ya tane . Iwa mu da wa da ta taine nagirewa .
40023004	Mu iup ni enowa mega anu geonagene , go nop muga itani den waenapan ae natam wanum . Ap menan waenapan nop ame ware tapen menan umamup uon . Go waenapan wat agoat mumapen menan ya anuiwanumun .
40023005	Mu waenapan yawamopen men guegue muga taiwanum . God nop mega seane namu bonap ge nanip paniwanum . Amba God menan wanup muga ginewa ragigie den eniwanum . Ap taine gapan waenapan yawamone anu tumat nagirewa diamuiwanum .
40023006	Barip arewa gapan waenapan virimu tat amba watat kakaewa munat anuiwanum amba iup anuine paewa gwanap watat kakaewa gapan wanumot anune taiwanum .
40023007	Une arewa gapan gaunamu wat anune amba wadiamuine nagirewa diamot anuiwanumun .
40023008	Go e iravi wadiamot nagirewa ya diaepen iwa wadiaet ega daiton megenat wandia amba e iravi tase gwani , dugup daitonawa .
40023009	Amba piup apane da maman ya diane , iwa e Mamaya daiton kimani wandia .
40023010	Orup da e namu yoyo ya diaepen , iwa e namu yoyo egawa daiton megenat , ame Mesaya .
40023011	Da me yaumakayap bawarewa tat anupiwa me nao ega taini apanewa entanep .
40023012	Ap umap sia , orup da da muk ingane yaumua ao wabawaraminewa ame God aoma wat otutam mumeta , amba waenapan da muk ingane yaumua aoma wat otutaminewa ame God ao wabawaram mumeta . ” Iesu ap anega wan .
40023013	Iesu sia anega wadiamon , “ Anun , Parisi amba iup wadidiamuiana nagirewa , e da wa da ta taiana nagirewa , itan baware yawai . Waenapan God anupen men taine watanamuiwanin . E God ya anut anuiwanin go God anut anuine nagirewa watanamuiwanin .
40023014	Anun , waenapan iup wadidiamuiana Parisi nagirewa den , e da wa da ta taiana nagirewa itan baware yawai . Kwapura nagirewa puraput muga garaet tambuiwanin . Waenapan yawaepen men God inap mup nononga waiwanin . Ap taiana menan God itan bawarevet eneta .
40023015	Anun , waenapan iup wadidiamuiana ge Parisi nagirewa den , e da wa da ta taiana nagirewa itan baware yawai . Apan daiton guegue ega anu tapen men puiman asepa gan at at iragi den yoa taiwanian . Orup ame waranewa me guegue egawa asik tapi gapan koewa ega megenat ya tata go aigap sia taiwandata . Menan e merao arewa aisene itan baware yawai go apan ame aigap iragen yaveta .
40023016	Anun , e negin asigipewa nagirewa go e yamaya borasen , itan baware yawai . Iwa e waenapan anega wadidiam wanin , orup da God Paewa inap agi wapi , amun ya wareta , go agi ame God Paewa gwanap puraput yananagaet gwayayame den gamup wapi , agi ame tavewa venaseta .
40023017	E yamae borasen bumbum bambam ! Ap ya wai , iwa God Paewa ame aigap amba puraput yananagaet gwayayam denawa gauarap iwa God Paewa gwanap wanumune menan God wat aipakam mumen .
40023018	Amba sia , e anega wadidiam wanin , orup da God Paewa gwanap God menan yan garaet sine watarewa gapan agi wapi , ame amun ya wareta , go orup ame yan garaet ame gapan agi wapi ame tavewa venaseta .
40023019	Ap menan e yamaya borasen ! Aritawa ansenawa , yan garaetawa o gare yan ame wat aipakamini watarewa ?
40023020	Ap menan , me da agi watat inap waniwa me wan dim dim iragi gagapewa gapan den agi waiwan .
40023021	Menan me da God Paewa gapan agi wapi , God nuga pa gwanap wandini inap den waiwan .
40023022	Kiman amun mega gapan agi wapi ame God ae wandini arewa gapan den agi waiwan .
40023023	Anun , waenapan iup wadidiamuiana ge Parisi nagirewa den , da wa da ta taiana itan baware yawai . Iwa kutut ugup ugup danse dena aonagaet tambuiana daiton ewagai sia God men bariana ame kakae . Go God menan koewa wat tamanam gueguewa amba God baigan mega gueguewa ya taiwanin . Kutut ugup ugup upi God men barat anune umap di go guegue bawarewa den taiwanian .
40023024	E negin asigipe nagirewa yamaya borasen . Iup otu koentu iravi ayamase taiwanin go iup bawarewa e to paisiwanin .
40023025	Anun , waenapan iup wadidiamuiana ge Parisi nagirewa den , e da wa da ta taiana itan baware yawai . E taba naine yogupewa ge kaum naine sipewa gariwa megenat bigi guriwanin , go e potaya iragi wan dim dim koewa gui togon tayan wandia .
40023026	E Parisi nagirewa yamaya borasen . Namu sip yogup gwanewa bigi warane amba gariwa den kakae wandeta .
40023027	Kaiwan , waenapan iup wadidiamuiana ge Parisi nagirewa den , e da wa da ta taiana itan baware yawai . E yawaet ega etuya gapan kakae yaviwanum go guegue ega koerage , e yawaet ega garia gapan kakae go gwanapewa apan boeni kaimewa no dotouen amba wan dim dim iragi puakaini aninke dena , e ap umap .
40023028	E yawaet ega ap me di , garip kakae go gwanapewa potayap ebo aopan bararaen amba koerage . ”
40023029	Iesu sia wadiamon , “ Anun , waenapan iup wadidiamuiana ge Parisi nagirewa den , e da wa da ta taiana itan baware yawai . God noa wataget waiwanumune amba kakaewa taiwanumune nagirewa omae baewa guramone amba borit wane kaima muga arewa kwayup taiwanin .
40023030	Ap tayan anega waiwanin , ‘ Nu omayan baewa wamewa den waninepo mu God noa waiwanumune nagire guramone borit wane nu ap umap ya tapo . ’
40023031	Ap anega wane , ek ae enu yawayan waiwanin , iwa guramone nagirewa naewa muga e me di .
40023032	Omae bae koewa muga ya taitamene go endi e taitamen .
40023033	Guegue ega mokare seram naewa umap . God merao arewa aiset wapi e anenen mainep tau aitai ? Umap uon .
40023034	Ap menan God noa anune waine amba dima nagirewa amba Mosis iup mega wadidiaine nagirewa den inayap watu enamuivin . Go e upi guramone borit wain amba upi oma gapan gut batam mumai , amba upine iup anuiana pae gwanap gaura guramoi amba pa sewa sewa gapan wa koeragam mumane gapan gut oimop tau ge tau amoin .
40023035	Ap tane menan waenapan at at iravi kakaewa taiwanumune nagirewa guramone garewa inayap taueta . Erewa gapan ame apan kakaewa Eiboro , namu to boniga baraene amba oniwandin e amba Berekaya otua Sekaraya God Paewa man irine watarewa yaumakap e omae baewa tone boen .
40023036	Ne tave di wadiaivin . Koewa ame garewa endi waniana nagirewa inayap taueta . ” Iesu ap anega wan .
40023037	Iesu Ierusalem menan anega wan , “ Ierusalem , O kaiwan Ierusalem nagirewa ! God noa waine nagirewa guramuiwanian borit waiwanum upi inayap watu enamoni agima guramuiwanian . Wam wam aruga kumkum otu wai ai bongamen magua gauarap enini , ne ap umap waenapan gega ai dangonet anun taivin , go e ap anega ya tat anu nimanegiwanin !
40023038	Ap menan yawan , God Paewa , Ierusalem gapan , konintu amba e Diu anavi egawa taue to benagep pokaet wandeta .
40023039	Amba iman e sia ya yawanegai . Go wam ansena evi da amba e ne inanap anega wai , ‘ Ayop yaua amunewa gapan tauiagi , ap menan God wat aipakam gimagia , ’ ap gapan , ne sia yawanegai . ” Iesu ap anega wadiamon .
40024001	Iesu God Paewa ae ve amba tau aiwandini gapan wa ewamot mega me inap tauan anega wane , “ God Paewa amba pa mainepewa upine den iravi kakaevet di tumone ! ”
40024002	Go Iesu gare anega wadiamon , “ E pa mame iragi yaviana menan nop nega anun . Wamewa da tauepi gapan anavi ega taue pa ma iragi to bebenak ae seain , gwat da daiton didi batamene diriga aita ya wanumoin , ” ap anega wan .
40024003	Wam ame evip , Iesu Oma Olip Yanane Tunupewa gapan wandeni , wa ewamot mega inap tauan wam paua anupen menan mugenat karaua singui wayawan , “ Pa mame iragi to bebenak ae seapen wamewa andi amba taueta ? Amba wam verisiwa amba ge sia tauapen wamewa taiwandapina , paua mega dim dim da namu taue aiwandapina yavinain ? ”
40024004	Iesu gare wadiamon , “ Agun anun , waenapan da da aopan wababayan imaepi tawa .
40024005	E yao kakayat amba wanien , da aopan wababayan imaepi tawa . Waenapan iman arugataet taue , amba anega waiwanumain , ‘ Ne Mesaya , ’ amba arugataet ebo ewamoin .
40024006	Ita anan tapi oisewa anui amba ita anan tapen tapi oisewa anui go tap ya anune . Ita anan ame iravi taiwanumain go ap gapan wam verisiwa ya taueta .
40024007	Ita anan agagae taue aiwandapina yawanewa , ame tap ya anu gurane . Wankakao ge puinunu amba inak aru ap mini namu venase di tau aeta , go wam uiwa ap mepe ya taueta .
40024008	Go mame iragi itan bagu sisi erewa da .
40024009	Ap wamewa , waenapan e panae togugurae amba wa koeragam imain upi gurayep borit wai . E ne dugup nega nagirewa menan waenapan iravi at at gapan tandayat imain .
40024010	Wam ame gapan waenapan arugataet anu tumat taine entan ta ae veain amba tanda ta ominamu gare gare wain .
40024011	Wam ame gapan , God oit mega tave uoni waine nagirewa aruga yone waenapan aruga aopan wababayan mumain .
40024012	Koewa wabawaremep amba baigan kakaewa to umep bigaret wane taiwanum .
40024013	Go e da da nenan aro ta waniwaniampina inak yaibobot di wariwaniai .
40024014	Amba God toemu mega No Oise Kakaewa at at iragi piup ma gapan wadidiam wanumain amba waenapan munan tani oisewa iravi anuin , boge wam verisiwa taueta . ” Iesu ap anega wan .
40024015	Iesu sia anega wan , “ Nop mame batnagine nagirewa batnagepi anu kakayasep . God noa wataget waiwandini apane Daniero namu wani ap me tauepi mam . Apan da pa Ierusalem God Paewa wabigamepen menan guewa koewa iragen da wat taue endavep yawai .
40024016	Ap yawanewa gapan , e at Diudia gapan wanienawa tap serarat aise tunupa dot aitai .
40024017	Amba apan da pa aigarip wandepi pa gwanape puraput mega da ya warep go serarat tap aep .
40024018	Amba orup da egaga wandepi me wanup mega menan ewagai ya aep .
40024019	Wam ame inepi wamewa , kaiwan , waen bagu dena o orup otu ine amape nagirewa inamup kaimake den !
40024020	Tap aise aise bodu wamewa go pura bawarewa wagat wamewa gapan ya venasepen menan God inap mup waiwanian .
40024021	Iwa wam ame gapan ita anan bagu sisi baware iragen taueta , erewa gapan ma onin en mame tauini ap mini da ya venasen amba inak ap mini da sia ya venaseta .
40024022	Menan wam ame om mega God ya wat oninkamepo , waenapan iragi borit waitamepo , go om enumoni nagirewa mugenat munan wam ame wat oninkameta . ”
40024023	“ Wam ame gapan waenapan da anega wapi , ‘ Yawan , Mesaya ma tauen ! ’ o ‘ Atapa tauen ! ’ da ya di anu tumasene .
40024024	Iwa Mesaya eboewa amba God noa tave uoni waine nagirewa taue yo paua aigape taiwanumain . God om enumoni nagirewa aopan wababayan mumapen tayawaiwanumain .
40024025	Wapena anun . Ne mame ya venaseni gapan namu e wadiaen .
40024026	Amba da orup da anega wadiaepi , ‘ Onaen yawan , Mesaya at kaimewa gapan sia tauen wandia , ’ ap anega wapi yawapen ya aisene . Mu sia anega wapi , ‘ Onaen Keriso sia tauen karaua wandia , ’ ap anega wapi , nop muga ya anu tumasene .
40024027	Iwa yangwan warin kiman ganase waini mini , Kimani Vitana Apane wam nega sia tauepi gapan waenapan yawanegain .
40024028	Maibe nega ma anun . Bonigawa etua wandepi arewa gapan , nenip tukau , etua napen menan ap mepe iamain . ”
40024029	Iesu sia wadiamon , “ Ita anan bagu sisi baware wamewa ame uon tapi gapan wam pumpuni ta , sisip taueta , amba siragam ganase sia ya wata . Buanae kimani aoma geareta , amba kiman aroewa da da erere goyago amoin .
40024030	Ap gapan , Kimani Vitana Apanewa wam ame gapan tauapen tapena , paua nega kimani venaseta amba at at iragi piupawa irip turup wain iwa ne amun baware , oya oya ganasewa nega den irikup nokap tauapena yawanege seke tain .
40024031	Pum upunepi gapan , anea nega watu enamopen , waenapan negawa piup etoa asiwa iragi wa upamoin . ”
40024032	“ Oma baip guegue mega yawane gapan anun . Gua ewake topi anuiwanin , bodu wamewa konintu taiwan .
40024033	Ap umap sia , e wan dim dim mame tau aiwandapinawa , e anega anui , ne konintu tonana yonivin .
40024034	Ne nop tavewa wadiaepen anun . Endi mame piupa yanane wanumamune nagirewa , wam muga gapan wan dim dim mame venat taue aep amba borit wain .
40024035	Piup ge kiman iman ise wat museta , go ne nop negawa di wande aiwandata . ” Iesu ap anega wan .
40024036	Iesu sia wadiamon , “ Ne God otua , sia tauapena wamewa orup da daiton asigip ya di tan , anea kimaniwa den oare amba ne den oare , go Mamana kimaniwa megenat asigip tan .
40024037	Kimani Vitana Apanewa sia tauapena wamewa ame apan Noa wam mega gapan waenapan taiwanumune ap umap sia di tain .
40024038	Menan , wataget Noa wam megawa gapan waenapan wanumon , taba kaum nana kakayat taiwanumun , amba waen ge apan naine musiwanumun . Mu ap anega taiwanumune gapan , Noa kabum mega gwanewa unuk aen amba boge ningoe taue umamon borit wane .
40024039	Wam ame gapan ningoe oniwandini waenapan mu oare amba umamon mom yapen tau aen . Ap umap Kimani Vitana Apanewa sia tauapena wam ame e den oare .
40024040	Sia tauapena , apan dere nao taiwanumampina , daiton warain da ae veain .
40024041	Amba sia , wam ame gapan , waen dere taba napen menan kanu etua wariwanumampina , daiton wat angain amba dawa ae veain .
40024042	Ap menan nene yamam taiwanian , iwa e oare wam ansena Ayop ega taueta .
40024043	Amba sia anu awan . Pa i apanewa wam ansena up apane tauapo anupo me nene yamam ta wandepo , amba up apane ame warup oisepo , ap gapan pa mega ya benak unuk aepo .
40024044	Ap mini Kimani Vitana Apanewa wam ansena sia tauapena e oare , ap menan yama agun taiwanian . ”
40024045	Ayop Iesu maibe gapan gare anega wan , “ Pa i apane nao mega taini asigip tan menan noa warini apanewa ware pa mega kwayup tapen dien . Amba nao mega taini apanewa ame ago nagire upine taba muga muga muniwandapen menan die amba at ugupe daio aen .
40024046	I apane ae sia entan tauepi wamewa gapan , nao waneni apanewa nao mega taiwandapina yavepi nao taini apanewa ame aton arita anuta .
40024047	Tave di waivin , me nao kakae tani menan , pa i apane puraput mega iragi kwayup tapen dieta .
40024048	Go nao taini apanewa mek ingane koewa anega anupiwa , ‘ Ne Ayop nega menawaet ya taueta . ’
40024049	Ap anuni menan , nao nagirewa upinewa gaura bim bim guramo ae semo amba nao ae ve taba kaum kaimake dena na , bumbawam ta aiwandata .
40024050	Ap taiwandapina , pa i apanewa tauepi wamewa me oare menan me tauepi seke tata .
40024051	I apane taue wanene baware tata amba wam uiwa gapan apan ame God ya anu tumasene ge borit wane nagirewa at muga aeta . Ap mepe mu irip turup wa asi kitonagiwanumain . ”
40025001	Iesu sia wadidiamon , “ Wam ame gapan , toemu kimaniwa guegue mega manega , waenoro aonagaet da dun muga tambun naine mutat baripe da i apane tautanapen menan tau amon .
40025002	Waenoro nani yamunaeta bumbawam nagirewa amba waenoro nani yamunaeta ame asigipewa .
40025003	Menan bumbawam nagirewa dun muga tambune go kaum muga senunawa da den ya utan tam amon .
40025004	Waenoro asigipe dun muga tambune amba kaum muga senunawa den tam amon .
40025005	Barip i apane taua taua wam nononga ase ma di tan , ap menan waenoro iragi aup enu keo tan di iniwanumune .
40025006	Mum gagewa gapan apan da nop kaimakaet ve anega wan , ‘ Naita naita apane tauia ! Tau aisen tanan ! ’
40025007	Boge waenoro iravi kanda mutan yonan amba dun muga ni tunu paitamon .
40025008	Waenoro bumbawam tainewa yonan waenoro asigipe singui ta anega wayawamon , ‘ Oruma kaum upi gem nunan , dun nuga yame gaup wapen taiwanumun . ’
40025009	Asigipe waenoro gare anega wan , ‘ Ae uon . Kaum enan amba nunan ame umap uon anuivin . Garewa aisen une taine arewa tauan ek da une di tan . ’
40025010	Go wam ame mu une tapen menan amone , naine mutat i apane tauen . Waenoro upine tata kakayat tane menan apan muga tanan naine mutat baripewa menan pa gwanap unum amon amba tonan boren .
40025011	Evi amba upinamu sia tauan anega wane , ‘ Bawarewa ! Bawarewa ! Tonan nunan watap ! ’
40025012	Go me gare wadiamon , ‘ Wapena anun . Ne e oare , ’ ap anega wan .
40025013	Ap menan nene yamam taiwanian , iwa ne wam ansenawa gapan tauapena e oare . ” Iesu ap anega wan .
40025014	Iesu sia wan , “ Wam eviwa guegue da wadiain . Ayop da negin nononga aepen tani , nao mega taine nagire munan wa anu dao mume kwan puraput mega munen .
40025015	Nao tat muga muga gapan moni mega ap munen . Daiton moni nani yamunaet wanen . Dawa moni dere wanen . Dawa daiton wanen amba ap aen .
40025016	Moni nani yamunaet tambuni apanewa menawaet ware ae nao ta amba nani yamunaet aigap sia waren .
40025017	Moni derewa apanewa ap umap tani amba dere aigap sia waren .
40025018	Go moni daiton wareni apanewa wat ae piup urat ware amba moni mega karaua urata tu umen .
40025019	Ayop mugawa wam nonongataet wandeni ewap entan taue nao nagire mega moni waran dim da tane menan singui tayawamon .
40025020	Apan moni nani yamunaet tambuni , nani yamunaet aigap den sia ware taue anega wadien , ‘ Ayop negawa , ge moni nani yamunaet nenaana ne garewa aonagaet genian . ’
40025021	Ayop mega gare wadien , ‘ Ge umap di , nao nega kakae di taan nona wariana apanewa . Ne otu kamontu genana gapan nona wara ta agingian . Ap menan puraput nega baware kwayup tamopen bat gimagivin . Aton nega geniangina gapan wanigingan . ’
40025022	Apan moni dere tambuni ine taue anega wan , ‘ Ayop negawa , moni dere nenaana ne garewa degede genian . ’
40025023	Ayop mega gare wadien , ‘ Ge umap di , nao nega kakae di taan nona wariana apanewa . Ne otu kamontu genana gapan nona wara ta agingian . Ap menan puraput nega baware kwayup tamopen bat gimagivin . Aton nega geniangina gapan wanigingan . ’
40025024	Amba apan moni daiton wareni ine taue anega wan , ‘ Ayop negawa , ne asigip tagen ge kaimake dena apanewa , ge taba ya veriana go naingi piup ya enuiana go bongamingi .
40025025	Menan ne taga anun angena moni gega karaua urata tu uman . Yao , dim da gegawa mame . ’
40025026	Ayop mega gare dien , ‘ Ge koerage , nao ya taan endave wandave den taiana apanewa . Ge anuana ne nawan uon , taba ya veran naivin , amba piup ya enun bongamivin .
40025027	Menan iwa dimen ge moni nega enine arewa gapan bondan mini ya baraan aigap da ya waraan ? Ge ap tapo ne entan tauana gapan , moni enine arewa kwayup taine apanewa , ap mepe moni enaana menan , moni maup mega otu da aigap nenapo . ’
40025028	Ayop ap anega wani orup upine diamon , ‘ Apan ma moni mega daiton waseasen , ame moni aonagaeta neneni apanewa wanan .
40025029	Wapena anun . Nop nega anune taine nagirewa God nop upi sia muneta . Go ya anune taine nagirewa nop otu da anunewa ame sia waseamota .
40025030	Amba apan koewa endi waran garip sisipu aipa uat enan . Ap mepe mu irip turup wa asi kitonagiwanumain . ’ ” Iesu maibe gapan ap anega wan .
40025031	Iesu sia wadiamon , “ Wam uiwa gapan , ne , Kimani Vitana Apanewa , Mamana kakae guragut mega ganasewa warap amba ayop watarewa nega gagap ae wanigepena gapan ne anea nega den ,
40025032	piup at at nagirewa iravi namunap todagon wanumoin . Man kwayup taini apanewa man gout ge man sip yan semopi mini ne waenapan yan semoin .
40025033	Kakaewa taine nagirewa , man sip umap nanina nutup gapan seain amba koewa taine nagirewa , man gout umap senip gapan seain .
40025034	Ame uon tapi , ne , waenapan ayop mugawa , nanina nutup gapan wanumopi nagirewa anega wadiamoin , ‘ Onaen ! e iravi Mamana wat aipakam imaini nagirewa ! Piup ta venasen oneni paua gapan toemu tata kakayat enan ta baraeni yon boran .
40025035	Onaen , iwa ne enup aranegen menan e taba nenayan nan , ne megana pakaraeni menan e kaum nenayan nan , ne at ugupewa apane da tauan e warupanege pa ega gwanap bat nimanegean .
40025036	Ne nin aroga waingena e gan gorogot pan nenayan , ne vek tana e amatana tayan . Amba ne gwat nokap wanigena gapan e nenan daio tauayan . ’
40025037	Ne ap anega wadiamopena nanina nutup wanumopi kakaewa taine nagirewa gare anega wain , ‘ Ayop nugawa , wam ansena enup arageni yawaget taba genaton o megaga pakaraeni kaum genaton ?
40025038	Amba wam ansena ge oarewa nu waupaget pa gwanap bat gimageton ? o gan gorogot yoa taingian amba nu gan gorogot pan genaton ?
40025039	Amba wam ansena vek waragen amataga taton o gwat noke waingean yawaget daio inagap onanton ? ’
40025040	Ap anega wapi ne , waenapan ayop mugawa , gare anega wadiamoin , ‘ Ne tave di wadiaivin , dim da e , ne dugup nega nutu uoni nagirewa inamup ma daiton da munan tanewa , e ame ne inanap tayan . ’
40025041	Amba ne waenapan nanina senip gapan wanumopi nagirewa anega wadiamoin , ‘ Ae venek aisen , e da God inayap ugu gangan ta yaibobot meravewa Seitan amba anea mega den tata kakayat tane gapan wanien .
40025042	Wataget ne enup aranegen go e taba ya nenayan , ne megana pakaraen go e kaum ya nenayan , ne at ugupewa apane da tauan go e ya warupanege pa ega gwanap bat nimanegean .
40025043	Ne nin aroga waingena go e gan gorogot ya pan nenayan , ne vek tan go e amatana ya tayan . Amba ne gwat nokap wanigena go e nenan daio ya tauayan . ’
40025044	Ap anega wapena mu gare wayawanegain , ‘ Ayop nugawa , wam ansena enup arageni o megaga pakaraeni o ge oarewa o gan gorogot yoa taingian o vek waraan o gwat noke waingean go nu ago ya genaton ? ’
40025045	Ap anega wapi ne gare anega wadiamoin , ‘ A , wapena anun . Dugup nega nutu uoni apane da ap inap ya tayana , e ne inanap den ya tayan . ’ ”
40025046	Iesu sia anega wadiamon , “ Menan koewa taine nagirewa itan yaibobot yaviwanumain go God menan kakaewa taine nagirewa inak yaibobot wanum amuiwanumain . ”
40026001	Iesu nop mega ame wadidiamon uon tani , me wa ewamot mega anega wadiamoni ,
40026002	“ E asigiap di , wam dere ewap Paina Yamaseni Baripewa taueta . Ame gapan waenapan Kimani Vitana Apanewa oma korosi gapan toguranegepen menan waranegain . ”
40026003	Wam ame gapan pirisi bawarewa ge Diu namu yoyo nagirewa den , pirisi bawarewa ayop muga , apan Kayapas , pa mega gapan iamene .
40026004	Amba mu anenen ta amba Iesu karaua ware togurapen neginewa noa panan waiwanumun go waenapan tamu den anuiwanumun .
40026005	Menan anega wan , “ Barip wamewa gapan Iesu ya warait iwa waenapan ita anan tapi tawa . ”
40026006	Amba Iesu pa sewa Betani gapan , apan Saimon vek bo'o namu ware kakae tani apanewa pa mega gwanap wanden .
40026007	Wam ame waen da oma osewa kaum pokarik gwat pomponu gapan ta eneni , ame ware tauen . Ame tutua aigap iragen amba garewa mega baita da uon . Amba Iesu taba naiwandini gapan taue iap damagen .
40026008	Iap wa damageni gapan Iesu wa ewamot mega ugu gangan tane menan noyam anega wane , “ Iwa dimen kaum ame uniunion danamiwan ?
40026009	Oma ose tutu den mame une ta moni baware wara waenapan purapuse uoni kayakayawan taine nagirewa munapen . ”
40026010	Mu anen wane Iesu imua gapan anuni menan gare anega wadiamon , “ Waen ma ae veane anut mega gapan di taiwandan . Waen mame dim da inanap tani iwa den gapan di taiwan amba yaunewa mega kakae iragen .
40026011	E iman kayakayawan taine nagire den nimakamup tanam waniai , go pot pot ne ya waranegiwaniai .
40026012	Me oma ose tutu dena mame tasi di seneniwan , ame gapan ne iman bonigasepen tu negepi wamewa menan .
40026013	Ne tave di wadiaivin , ambagan da God No Oise Kakaewa ma piup iragi gapan wadidiamopi , waen mame dim da tani oisewa anupen menan wadidiam wanumain . ” Iesu ap anega wan .
40026014	Amba wadiamot mega aonagaet pusinawan dere da yaua Diudes Iskeriot . Me pirisi bawarewa inamup Iesu omine wapen menan aen .
40026015	Me anega wadiamon , “ Ne Iesu naniap baraepenawa e garewa animpo nenai ? ” Ap anega wani menan agim make muga apane daiton apan da aonagaet ( 30 ) wanane .
40026016	Ap mepe boge use aeni , Diudes wam arok da ware Iesu nanimup baraepen menan yowa taiwandin .
40026017	Barip yaua Taba Buredi Ya Tutut Waine Baripewa tugupen wamewa taueni menan Iesu wadiamot megawa ine tauan anega wayawan , “ At ansena gapan nu ane tata kakayat tat barip nugawa mame nat anuingi ? ”
40026018	Me gare wadiamon , “ Pa sewa bawarewa , Ierusalem , aisenewa apan da yawane amba me anega dian , Wadianet apanewa anega wan , ‘ Ne om enu nenane wamewa konintu taiwan . Menan ne wa ewamot nega den Paina Yamaseni Baripewa pa gega gapan tugut anuivin . ’ ”
40026019	Iesu wadiamoni gapan mu barip ame napen menan tata kakayat tane .
40026020	Wam ame mum gine taueni , Iesu wa ewamot mega aonagaet pusinawan dere tanamo taba napen menan ae wanumon .
40026021	Naiwanumune me anega wan , “ Ne tavewa di wadiaivin , e daiton da ominana wapen taiwanin . ”
40026022	Ap anune gapan mu bagu sisi baware di anun amba nop me inap daiton daiton singui wan , “ Ayop , nenan waingi go ? ”
40026023	Wane Iesu gare wadiamon , “ Apan daiton da ameme wam mame ne den buredi ware sip kundaun gapan kaum pisit gwanap antap enepiwa ameme di .
40026024	God negin mega , ame ok gapan seane , Kimani Vitana Apanewa gase wat neneni ap omewa gapan bonigatain , go kaiwan , ominana wani apanewa itan baware yaveta . Apan ame ya yanapo ame kakae iwa ominana ya wapo . ”
40026025	Iesu ap anega wadiamoni gapan , omine wani apane Diudes Iesu wayaven , “ Ayop negawa , nenan waingi go ? ” Iesu gare wan , “ E , ge me di . ”
40026026	Taba naiwanumune gapan , Iesu taba buredi semua ware God inap gaun wa , wa paise wa ewamot mega mune , amba anega wan , “ Tambun nan . Mame etunawa . ”
40026027	Sip ware , God inap gaun wani mune anega wan , “ E iragi mame gapan at nugut tan .
40026028	Kaum wain mame deninawa . God e waenapan mega , ne denina gapan agi ewakewa wa agiat imaeta . Bonigasepena denip mame tau visepi gapan waenapan aruga koewa muga wat museta .
40026029	Wapena anun . Kaum wain mame ne sia ya nain go Mamana God toemu mega tauepi e den tanae sia nain . ”
40026030	Wam ame God inap mu wak da wane amba mu tunup Olip dot amon .
40026031	Boge Iesu anega wadiamon , “ Endi mum mame gapan e iragi tap ae venek aitai , iwa watageta apanewa da God nop mega ok anega sen , God anega wan , Ne man sip kwayup taini apanewa topena , man mega punanan wat amoin , ok ap anega sen .
40026032	Go ne bonigasep amba inak nigat yon waingepena ne at Galili gapan namu tauain e evi amba tauai . ”
40026033	Wani Pita Iesu wadien , “ Mu iragi tap ae vege amoin , go genan ne tap ya angain . ”
40026034	Pita wani go Iesu gare wadien , “ Pita , ne wapena anu . Endi wam koni yampoa gapan ge waboboranegai amba kumkum nop wata . ”
40026035	Pita anega wan , “ Ae , ge bop tawa ne den bop di tain , ne ya waboboragain . ” Amba wa ewamot upinewa ap anega nomanagaet wane .
40026036	Amba Iesu wa ewamot mega den at yaua at Getsemani amon , amba me anega diamon , “ Ne asirantu angep God inap mup wapena e mapa ae wanien . ”
40026037	Me Pita ge apan Sebedi otu wai dere tanam asirantu amon , amba me bagu sisi anu tanen amba bumage tuk wan .
40026038	Boge Pita evene dere den inamup anega wadiamon , “ Ne bagu sisi aritavet anu tanan ap gapan bumagana tuk wan , nene yangwan doranek wan . Mapa waniene ne den tananegen amba nene yamam taiwanian . ”
40026039	Ap anega wani amba asirantu aen , amba me gine namu pia ae to kutnage mup anega wan , “ Maman , ge men anu gurawa , ugu vegaek anupena ao waseanek , go mame ne anut negawa uon go gek anuiana gapan di ta . ”
40026040	Boge me entane ae wa ewamot mega ine taue aup iniwanumune yawamon . Menan Pita inap anega wan , “ E da wam airase daiton ne den tananege nene yamam ya tayan .
40026041	Nene yamam tan , God inap mup wan , iwa pusi warup da inayap tauepi tawa . Iwa guanu epara tat anuiwan go etunu itani waiwan . ”
40026042	Evi sia aeni God inap mup anega wan , “ Maman , itan bagu sisi sipewa ma ne nat wa nenaana ya wat age ae vea ne nap , ap gapan gek anuiana ame venaseta . ”
40026043	Wam ame , me sia entan taueni , mu aup iniwanumune yawamoni mu yamamu itani wan .
40026044	Menan ae vemo ae mup koni yampoa uap sia tan .
40026045	Boge entane wa ewamot mega inamup taue anega wadiamon , “ E aup inin kakayat taiwanin go ? Yawan , wam nega onen di mananiwan , amba Kimani Vitana Apanewa waranege koewa taine nagirewa nanimup bat nimanegain .
40026046	Ao yonane anepen ! Yawan , ominana wani apane mame tauen ! ”
40026047	Iesu nop ame waiwandini gapan , apan Diudes wa ewamot mega aonagaet pusinawan dere apane da tauen . Pirisi bawarewa ge waenapan dimae waine nagirewa den , waenapan aruga watu enamone kereba kepata tambun tauane .
40026048	Diudes , omin wani apanewa paua ta ewamopen menan namu waenapan anega wadiamon , “ Apan ame gaune tap ua topenawa , ap me di . ”
40026049	Tauane boge Diudes Iesu ine taue anega wan , “ Wadidianet nugawa , baigan ge inagap wandep . ” Anega wani boge ua ton .
40026050	Iesu Diudes anega dien , “ Enda , ge dim da menan anu tauana menaevet di ta . ” Boge mu Iesu ambot warane .
40026051	Ame gapan , Iesu evenewa daiton da kereba mega ware , amba pirisi bawarewa ayop mugawa nao mega apanewa da darinewa to kuasen .
40026052	Go Iesu anega dien , “ Kereba gega arewa gapan sia barao ! Iwa waenapan da da kereba tambuinewa , mu kereba waniwa gapan borit wainewa .
40026053	E oare go ne Mamana vene wapena , me menawaet anea arugataet watu enamota , amba nenan anan tain .
40026054	Go ap tapo God nop mega oitana wataget seane tavewa ya tauapo . Go mu waranegene gapan nop ame tavewa mame venasen . ”
40026055	Iesu apan aruga tauane singui wayawamon , “ Endi , ne up apanewa mini waranegepen menan kereba ge kepata tam tauayan ? Ne wam , wam God Paewa gapan wanigingina ya waranegean go endi waranegepen menan tauayan .
40026056	Go ma iragi taiwaniana iwa wataget God no oise waiwanumune nagirewa ne oitana ok seane tavewa tauapen men taiwanin . ” Boge wa ewamot mega iragi ae vean tap amon .
40026057	Amba Iesu kaimakaet waran nau amon pirisi ayop mugawa apan Kayapas pa mega amon . Pa mega gapan waenapan iup wadidiamuine ge dimae waine nagirewa den iam iam tan wanumon .
40026058	Go Pita wandap isipa evi oniwandin amba Pirisi ayop mugawa pa mega nimakap arok da gapan tauen . Gwanap unuk aeni , mu Iesu inap anenen tapi yao anupen menan , ita gopare taine nagire tanamo ae wanden .
40026059	Pa gwanap , pirisi bawarewa ge kansoro nagirewa uruga Iesu inap nop eboewa yoa tan nau amo togurep boepen menan taiwanumun .
40026060	Waenapan aruga tauane amba ebo aopan gapan Iesu koewa mega yop tane , go mu me koewa mega da ya tanane . Uiwa gapan apan dere tauan anega wan ,
40026061	“ Apan ma namu da anega wani , ‘ Ne God Paewa wabenagep amba wam yampo gwanap sia tu waborain . ’ ”
40026062	Boge pirisi bawarewa da ao yone amba Iesu anega wayaven , “ Ge nop muga waine garewa wai go uon ? Mu oitaga waine ge anenen anuingi ? ”
40026063	Go Iesu no uon wanden . Pirisi bawarewa mugawa me inap anega wan , “ God yaibobot wandini apanewa amun mega gapan diagivin . Wadian , ge God mega wa watu enageni Mesaya go uon ? Ge God Otua go uon ? ”
40026064	Wani Iesu gare wan , “ E , ge ap me di waiagi ! Go ne wapena anun . Wam evi amba da , Kimani Vitana Apanewa God Aro Iragenawa mainewa nutup gapan ae waingepena amba irikup gagap sia tauapena yawanegai . ”
40026065	Boge pirisi bawarewa wanup mega wabebenage anega wan , “ Me God inap wawa koko taiwan ! Iwa dim men koewa mega upine yoa tait ? Me God inap wawa koko taini e gase anuyan .
40026066	Menan e dim da anuiwanin ? ” Mu gare anega wan , “ Me koewa mega garewa menan di boep . ”
40026067	Boge mu gine namu gitona en anan toiwanumun . Upi gine namu pan boran tuiwanumune nipep anega wan ,
40026068	“ Ge God Keriso mega waingewa iagap wa anut da togen . ”
40026069	Ap mepe , Pita pa nimankewa arok da gapan ae wandeni amba nao taine waenewa da taue anega dien , “ Ge Iesu at Galili apanewa den tautana ingiana apanewa da . ”
40026070	Go me iragi namumup wabobore anega wan , “ Ge dim da waingiana ne oare . ”
40026071	Boge me tonan noa tau aiwandiniwa , ap mepe waen da sia yave waenapan anega diamon , “ Apan ma Iesu at Nasaret apane den iwandiniwa . ”
40026072	Pita sia wabobore anega wan , “ God yawanegiwan , apan ame waiana ne oare ! ”
40026073	Wam koni otu da ewap , waenapan upi amena yaoyao yoniwanumunewa , Pita ine use amon amba anega wan , “ Tave di , ge apan ame da iwa e nop waiana megaya daiton di ! ”
40026074	Boge Pita kaimakaet anega wan , “ Ne ebo wapena God ugu gangan mega yawain . Apan ame men waiana ne oare ! ” Boge gine tutup kumkum nop wan .
40026075	Iesu Pita nop namu anenen Iesu dieni boge anu aven , ame , “ Wam yampo waboboranegai amba kumkum nop wata . ” Ame gapan Pita tau pa garip ae irip koevet wan .
40027001	Mumaget ese goe den , pirisi bawarewa amba waenapan dimae waine nagire den Iesu anen ta amba togurep boepen menan nopewa panan wawa mutan .
40027002	Mu waran pan nao amon , Rom nagirewa ayop muga om enuni apanewa Pailat wanan . Pailat ame at Diudia kwayup taini apanewa .
40027003	Wam ame Diudes , Iesu omine wani apanewa , Iesu togurapen oisewa anuni menan bagu sisi anun imua entanen amba moni gwat make apane daiton apan da aonagaet ( 30 ) pirisi bawarewa amba dima waine nagirewa ewagai munat anu aen .
40027004	Taueni anega wadiamon , “ Ne koerage tan iwa ne denip kakaewa omine wan . ” Mu gare anega wane , “ Ame anenen , ame gegawa di . ”
40027005	Menan Diudes gwat make God Paewa gwanap aipa uatame tau aen . Boge me tau ae mek ingane kwip enen .
40027006	Pirisi bawarewa gwat make ame bongamene amba anega wan , “ Ma God Paewa menan yan ya tait , iwa apan boeni moniewa menan iup nuga watananiwan . ”
40027007	Gwat make ame nopewa panan wane ewap mu ian ugupe nagirewa ap mepe borit wapi kaima muga tumopen arewa une tapen menan seane . At ame yaua Unup Taine arewa une tan .
40027008	Ap menan at ame yaua ‘ Apan Deniwa Piupewa ’ diane , onin eni endi mame tauen .
40027009	Ap gapan watageta apane Dierimaya God no oise ok se wani tavewa tauen . Ok anega sen , Mu moni gwat make apane daiton apan da aonagaet , at Isurero gapan , apan daiton garewa mega seane .
40027010	Moni ame gapan unup warini apanewa piup mega une tan . God dianegeni at umap di tan . Apan Dierimaya ok ap anega sen .
40027011	Iesu piup ayopewa Pailat namup yoneni ayop singui anega wayaven , “ Ge Diu nagirewa Ayop mugawa go ? ” Iesu gare wan , “ E , ge ap me di waiagi . ”
40027012	Amba pirisi bawarewa amba waenapan dimae waine nagire den enu yawan wane go no uon wanden .
40027013	Menan Pailat sia singui wayaven , “ Mu nop aruga gapan enu yawagene waine anuingi go uon ? ”
40027014	Go Iesu sia no uon wanden , nop muga kaimakaet wane go garewa da ya wan . Ap menan piup ayopewa imua upese anun .
40027015	Piup ayopewa gutut muga en en taine ame Paina Yamaseni Baripewa gagap , gwat noke apane waenapan om enu wapi gapan wat vesine tauen ainiwa .
40027016	Wam ame gapan , dayakam taini apane da , yaua Barabas , gwat nokap baraene wande en .
40027017	Ap menan wam ame waenapan to iamene gapan , Pailat singui wayawamon , “ Apan ansena da ne enan wat vetat anuiwanin ? Apan Barabas wat vetat anuiwanin o Iesu , yaua da Keriso , wat vetat anuiwanin ? ”
40027018	Pailat singui ame wayawamoni iwa imup anuni Diu nagire ayop mugawa Iesu anu koeamene menan wat onamon wanane .
40027019	Wam ame Pailat wanene watarewa gapan wande nau taiwandini me waenewa nop da menan watu ene anega wan , “ Ge apan kakaewa ame inap dim da da ya ta , iwa me menan ne muma enok gapan aritavet wat yapan . ”
40027020	Go pirisi bawarewa amba dima waine nagire waenapan datnak mumane Barabas wat vesep tau aep amba Iesu togurep boepen menan wane .
40027021	Piup ayopewa Pailat singui sia wayawamon , “ Apan dere ma ansena da ne enan wat vetapen tau oneta ? ” Waenapan gare wan , “ Barabas tau onep . ”
40027022	Pailat sia anega wan , “ Iesu , yaua da Keriso , inap dim da tain ? ” Mu iragi anega wan , “ Oma korosi gapan to endawane boep . ”
40027023	Pailat gare wan , “ Iwa dimen boeta ? Me koewa dim da tan ? ” Go waenapan nop kaimakaet aigap sia waiwanumun , “ Korosi gapan boep ! ”
40027024	Pailat imua anun , ‘ Mu nop nega ya anuiwanum ita anan tapen taiwanum . ’ Menan yamamup paua kaum gapan nani bigi ware anega wadiamon , “ Apan ame boepi koewa da inanap ya taueta ek di . ”
40027025	Diu nagirewa iravi gare wan , “ Me boepi intanewa nu iravi aiganup amba otun wainu aigamup tau ge tau aiwandata . ”
40027026	Boge Barabas wat vesen tau aen . Amba ita nagirewa diamone mu Iesu waran gaut gapan tone amba oma korosi gapan togurapen men wat amon .
40027027	Amba piup ayopewa ita mega nagirewa Iesu waran apan bawarewa pa mega gwanap amon . Ita nagirewa iravi ap mepe wanumone munan wan Iesu namup tauan .
40027028	Wanup mega waseasen ayop wanupe buinip pan wanan .
40027029	Amba wanup dendeniwa pan wanane amba ipuni wagam waran Iesu iap tonat wanane amba gerok da wanane naniwa nutup gapan waren . Ayop paua ame inap tane namup omanimup enun nipep anega wan , “ Kaewa kaewa , Diu nagire ayop mugawa ! ”
40027030	Mu gitona en anan amba gerok waran iap toiwanumune .
40027031	Mu nipep diane ewap , wanup dendeniwa pan wanane , ame wabutunagen amba wanup mega sia pan wanan . Boge mu oma korosi gapan togurapen menan wat nau amon .
40027032	Mu tau amuiwanumune at Sairini apane da yaua Saimon mu nanamasen wane gapan Iesu korosi mega waren .
40027033	Amone at yaua Apan I Kaime Arewa ( Iburu nop muga gapan Golugata diane ) tauan .
40027034	Ap mepe mu Iesu wapiwa vege ya anupen menan kaum wain oma baewa sisi dena gotonak en wanane yamot anu ae ven .
40027035	Ita nagirewa Iesu oma korosi gapan to endawanewa amba mu wanup mega yan seapen menan kae otu da tane .
40027036	Ap ewap mu ae wanumon amba Iesu kem kem yaviwanumune .
40027037	Mu enu yawan wane ogewa me iap paina oma ginap tobatam endawan anega seane , ‘ Ma Iesu Diu nagirewa Ayop mugawa . ’
40027038	Wam ame gapan up apane dere den oma korosi gapan gut batamene , da Iesu mainewa nutup gapan , amba da senip gapan gut dawamon .
40027039	Waenapan tau ise amo tau use amo taiwanumune nagirewa no peromen Iesu inap nipep anega waiwanumune ,
40027040	“ Ge God Paewa tobenage amba wam yampo gwanap sia tut waana apanewa , gek ingane inagit . Ge God Otua waingewa , oma ae ve vit onak . ”
40027041	Ame umap sia pirisi bawarewa amba waenapan iup wadidiamuine ge dimae waine nagirewa den nipep anega wane ,
40027042	“ Me upi inak munen , go mek ingane inak ya wareta ! Me Isurero Ayop nugawa go ? Oma ae ve visepi gapan nu me inap anu tumatait .
40027043	Me God tumap wandiwan menan God anupi endi mame di wat inakamep . Iwa me anega wani , ‘ Ne God Otua . ’ ”
40027044	Ap uap sia , up apane den gut batam mumane ap anega nipep den me inap wane .
40027045	Wam ianupe wariwandini gapan , piup ame iravi mum tatarin tunu taue aeni amba wam airase yampoa waren .
40027046	Wam airase yampoa wareni gapan Iesu nop uma ve anega wan , “ Eli , eli , lama sabak tani . ” Ap anega wani guegue , “ God negawa , God negawa , ge dimen ae venek agi ? ”
40027047	Wam ame gapan , waenapan upi ap mepe yoniwanumune nagirewa nop ame ‘ Eli , eli ’ wan anune menan mu anega wan , “ Me apan Elaidia vene waiwan . ”
40027048	Amba apan muga da serarat ae kaum warupini wanupewa waren . Kaum sisi dena yaua viniga gapan ae antapene gerok ginap enu , Iesu megewa pakaraeni men napen wanen .
40027049	Go evene wai anega wan , “ Ae ve ya wana . Watageta apane Elaidia taue wat inakameta go uon amase tait . ”
40027050	Iesu ve baware sia wani boge guewa puk wa tau aen .
40027051	Ap wamewa gapan God Paewa gwanap wanup God wandini arewa tonan pan boriniwa aoma bebep wa vise ase ma wanden dere entanen . Piup menao manao tan amba gwat bonawan tuk tak wan .
40027052	Ame gapan den , kaima arewa urat no ikap wan amba waenapan etumu gapan wataget potamu woup seni borit wane nagirewa inak mutan sia yon wanumon .
40027053	Mu urata tau onamon , amba Iesu boe inakae yon wandeni ewap mu Ierusalem unumon amba pa nagirewa aruga yawamon .
40027054	Wam ame ita yamewa apane gauarape mega den Iesu kwayupe taiwanumune yamamup yawane , piup menao manao tan amba ame ugup ugup ta tau aen . Mu tap baware anun amba anega wane , “ Tavewa di , me God Otua . ”
40027055	Wam ame gapan waen aruga painantuk yonan yaviwanumun . Mu Iesu at Galili gapan oneni kwayupe tapen menan ewap onamon .
40027056	Mu yaumakamup waen Meri Makdalin amba apan Diemis ge Diosep inamua , Meri , amba apan Sebedi otu wai Diemis ge Dion inamua den .
40027057	Mum gine , Iesu wadiamot mega , puraput apane da yaua Diosep pa sewa Arimatia apanewa tauen .
40027058	Ae , Ayop Pailat ine taue me Iesu etua menan singui wayaven amba Pailat wanapen menan umap wan .
40027059	Diosep Iesu etua ware wanup kakaewa nononga da gapan viri viri ware panen .
40027060	Paneni uon tani amba wat amon dagup ewakewa , mek megawa , gwat bonawan gapan kaiseniwa , ame gapan baraen . Gwat pepeta baware da wabaiman onamon tonan toboran amon .
40027061	Waen Meri Makdalin amba Meri dawa dagup yamunewa gapan amena wanumon yaviwanumun .
40027062	Inane woup sen , ame Diu wagat wamewa gapan , pirisi bawarewa amba Parisi nagire den , ayop Pailat ine tauan anega wan ,
40027063	“ Ayop nugawa , wataget nop tave uoni waiwandini apanewa kabani wandeni me anega wan , ‘ Bonigasepena wam yampo ewap inak nigat sia yon waingain . ’
40027064	Me ap wani menan , ita nagirewa watu enamo wan amo dagup tonane kwayupe tap aepi wam yampo uon tapi amba onamot diamon . Ap ya tawa , Iesu wa ewamot mega taue etua up ta amoin . Ame gapan waenapan aopan anega wadiamoin , ‘ Iesu boen go inakae sia yon wanden . ’ Ap gapan Iesu ebo aopan namu ta waiwandini ame otu kamontu go eviwa ebo aopan ame kai ware baware tata . ”
40027065	Boge Pailat gare anega wadiamon , “ Umap ita nagirewa upi tam aisen , ek asik ega gapan dagup kwayup tan . ”
40027066	Anega diamon amon , dagup tonanewa agim tainamua inamat batamen iwa Iesu etua up tapi ame inamat tak wapi irewa gapan yawapen menan tane . Amba ita nagirewa tonan kwayupewa ap mepe semone .
40028001	Diu pura muga bawarewa wamewa uon tani ewap , woup seni mumaget iragen Meri Makdalin ge Meri dawa den dagup yawapen amon .
40028002	Ap mepe piup menao manao baware tan iwa Ayop anea mega kimani vise taue amba dagup unum amuine tonanewa gwat wabaim ae barae amba gagap ae wande en .
40028003	Yawat mega yangwan mini amba wanup mega pomponugaet .
40028004	Ita nagirewa tonan kwayup taiwanumune yawane tawa tan bop umap geamone .
40028005	Anea waen anega wadiamon , “ Tap ya tane . Ne asik tan e Iesu yawapen tauayan , me oma korosi gapan to endawanewa .
40028006	Me mapa ya wandia . Me wani omewa tauen menan me gaset inakae yon wanden . Onaen me baraene arewa yawan .
40028007	Menan menawaet di aisen amba wa ewamot mega wadiamon . Iesu bop gapan sia yon wandeni at Galili gapan namu taueta e evi amba tauan ap mepe yawai . Anun , ne di wadiaivin . ”
40028008	Ap menan waen ikananam tan dagupa tauan tanini den go potamu aton bararaen , amba serarat wa ewamot mega wadiamopen amon .
40028009	Ap amone gapan mu Iesu tautanane amba me anega wan , “ Baigan inayap wandep . ” Waen ine tauan me airanip warane amba wa taragasene .
40028010	Boge Iesu anega wadiamon , “ Tap ya tane . Aisen dugup nega nagirewa wadiamone , mu at Galili amop , ap mepe yawanegain . ” Iesu ap anega wan .
40028011	Waen negin amuiwanumune gapan , ita nagire tonan kwayup taiwanumune , upi pa Ierusalem amon amba pirisi bawarewa anenen venaseni oisewa wadidiamon .
40028012	Wam ame pirisi bawarewa ge dimae waine nagirewa iam iam tan amba wawa mutan amba mu ita nagire ame ebo wapen menan gwat make aritavet munan .
40028013	Amba ita nagirewa anega diamon , “ E nop manega wan , ‘ Mum oap , nu aup inintoni gapan , Iesu wa ewamot mega tauan etua up ta amon . ’ Ap anega wadiamon .
40028014	Go nop oit mame ae piup ayopewa ine tauepi gapan e dim da tayana me anu ae veta amba itan ya enapen menan nu watanait . ”
40028015	Ap menan ita nagirewa moni muga tambun amba amon , nop anenen diamone di tan . Amba gutut eboewa ameme Diu nagirewa iragi anun wa sesenamene onin eni , endi mame di tauen .
40028016	Amba Iesu wa ewamot megawa aonagaet pusinawan daiton at Galili amon tunup da ame Iesu amot diamoni tauan .
40028017	Ap mepe yawane gapan mu wa taragasen , go upi gego anun .
40028018	Boge Iesu inamup taue anega wan , “ Maman piup kiman amunewa iravi nenen .
40028019	Ap menan piup at at iragi tau aisen , ne wadidiaingina ap umap wa aisen amba waenapan ne wadiamot nega entan muman . Maman amba ne Otua ge Guewa Woup Seniwa den amun nuga gapan dup iamuiwanian .
40028020	Ne wadiaena mini e wadiamone amba nop nega iravi ayamase tap . Tave di ne pot poraet e den wanigepen aiwandan , evi wam verisiwa taueta . ”
41001001	God Otua Iesu Keriso No Oise Kakaewa erewa mame .
41001002	Watageta God no oise waiwandini apanewa Aisaya oit mega ok manega sen , God anega wan , Wapena anun , ne oit nega wapi apanewa , namu watu enapen negin genan wareta .
41001003	Apan da pua , at kaimewa gapan , opata ve anega waiwandin , ‘ Ayop nuga negin mega wa tarasen , wat tamanamene amba tauep . ’
41001004	Aisaya anenen wani tavewa venasen , ame apan Dion waenapan dup iamopen menan pua taue opata anega waiwandin , “ E inak koewa taiana ae vean , imuya entanen ne dup iaepena amba God koewa ega anu ae veta . ”
41001005	Waenapan aruga , at Diudia gapan amba pa Ierusalem nagire den Dion yao anupen men tauiwanumun . Koewa muga vetaet taiwanumun amba Dion kaum Diodan gapan dup iamuiwandin .
41001006	Dion wanup mega man kameru etua gume den eniwandin , amba berip mega , man etua paniwandin . Me taba mega naiwandini ame paki ge onaro .
41001007	Me opata gapan anega waiwandin , “ Apan da evinap oniwandini me aiganap aroe amunu den taueta , amba ago otua ayop mega pusi okomewa vesini mini , ne ap wat agoaset anun , go ne kakae uon .
41001008	Ne kaum iragen gapan dup iaivin go me God Guewa Woup Seniwa gapan dup iaiwandata . ”
41001009	Wam ame , Dion opata waiwandini ewap , Iesu at Galili pa Nasaret ae ve ae Dion ine tauen boge kaum Diodan gapan Dion yone Iesu dup ien .
41001010	Ame gine tutup , Iesu kaum ae ve kwatata ao dotoueni , amba kiman ase watapen , boge God Guewa Woup Seniwa nenip bairantan mini kimani visiwandin Iesu wapip doren .
41001011	Doriwandini amba nop da kimani anega tauen , “ Ge ne otun iragenawa , imuna genan anu gurivin . Ge gamugap ne imuna ae meare tau aen . ”
41001012	Wani ewap , God Guewa Woup Seni Iesu nau at kaimewa aen .
41001013	Wam apane dere ( 40 ) pua wande eni gapan Seitan Iesu pusiwa warupe yaven . Anea tauan wat agoasene amba ap mepe man puawa den wanumune .
41001014	At Galili bawarewa nagirewa Dion waran gwat noke baraene ewap Iesu at Galili taue God Nop Oit Mega Kakaewa opata gapan wadidiam wandin .
41001015	Me anega wani , “ God om enuni wamewa tauen , toemu mega amunewa tauapen taiwan . Koewa ega ae vean imuya entanen God Oit Mega Kakaewa anu tumasen . ”
41001016	Iesu kaum awan Galili etop ap aiwandini , amba me Saimon , gwaniwa Anduru dere yawamon . Mu ia muga kauma antap eniwanumun , mu meo dawane taine nagirewa .
41001017	Iesu anega wadiamon , “ Ewanap onaen , ne ta ewaepen e waenapan dawane tan . ”
41001018	Boge ap gine tutup , mu ia muga ae vean amba me ewap amon .
41001019	Use sia aeni , apan Sebedi otu wai Diemis gwaniwa Dion dere yawamon . Mu kabum muga gwanap , ia muga nadi waran tata kakayat taiwanunum .
41001020	Boge Iesu venamu wan . Menan mamewa ago mega den kabum gagap ae vemon dere Iesu ewap amon .
41001021	Iesu wadiamot mega den pa Kaponiam ame vit amon . Ian Diu pura muga bawarewa wamewa gapan Diu nagire opata waine paewa gwanap wadidiam wandin .
41001022	Me opata waiwandini gapan waenapan iragi no i kap wan , iwa me nop aroe amunu den waiwandin go iup wadidiamuine nagirewa nop muga amunu uon .
41001023	Airampu potap wandeni apanewa da taue ap mepe wanden amba Iesu opata waiwandini gapan
41001024	airampu senao uma anega wan , “ Akae , ge Iesu pa Nasaret apanewa dim da inanup tat wa tauaan ? Ge wa koeam nimanepen men tauan go ? Ge orup ansena da ne asiginap di , ge God mega potaga Woup Seni apanewa . ”
41001025	Iesu airampu ame anega dien , “ Nop ae ve apan ae ve tau ak ! ”
41001026	Airampu apan ware enu menawase senao wa tau aen .
41001027	Waenapan ap yawanewa , iragi seke tan no i kap wan anega wawa mutane , “ Ma anenen da taiwan ? Nop ewakewa da ? Nop mega aroe amunu den airampu up oimuiwandin tau amuiwanum . ”
41001028	Iesu inak ame tani oit mega at Galili iragi senare tau aen .
41001029	Iup anuine paewa ae veane amba Diemis ge Dion tanam apan Saimon ge Anduru pa muga amon .
41001030	Pa tauane Saimon tapunewa vek ato itanigaet ta eragi gagap iniwandini ame oisewa Iesu wadiane .
41001031	Menan Iesu me inap ae nanip ware ao endaveni gapan vek amun ame torot wan . Boge Pita tapunewa ao yone taba munen .
41001032	Amba mum gine taiwandiniwa , vek nagirewa amba airampu waramoni nagirewa aruga tambumon me inap tauane .
41001033	Ap menan pa nagirewa iragi tauan tonan barat mutan .
41001034	Vek ugup ugup iravi wat inakam mumen . Upi airampu potamup wanumone up oimon tau amon . Airampu Iesu ire yawan wapen tane go Iesu nop ae veapen menan yam ta yawamo wan .
41001035	Mum igoe den , Iesu pa ae ve , God inap mup wapen menan waenapan uoni arewa aen . Ap mepe mup waiwandin .
41001036	Go Saimon evene wai den me yoa taiwanumune .
41001037	Amba Iesu yawane gapan , mu anega wane , “ Waenapan iragi yoga taiwanum . ”
41001038	Go Iesu gare wan , “ Ne God toemu mega Oise Kakaewa at at iragi opata gapan wadidiamopen menan ongen . Ap tapen menan nu pa sewa da da den anet . ”
41001039	Ap menan mu at Galili pa sewa tau ge tau amuiwanumune . Iesu Diu nagirewa iup anuine paewa gwanap opata waiwandin , den airampu upe oimuiwandin .
41001040	Vek bo'o apanewa da Iesu ine taue namup omanip enu mup anega wan , “ Ayop , gek anua gapan , tanege ne kakae tap . ”
41001041	Iesu apan ame inap bagu sisi anuni menan naniwa endimase wapiwa inase anega wan , “ Ne men anuivin , kakae ta ! ”
41001042	Gine tutup vek bo'o gamupewa siran taran amone me inakaen .
41001043	Wat inakameni menan nop kaimakaet anega wadien , “ Endi inak mame inagap tana oisewa waenapan da ya wadiamo , noga botakamian . Amba tamana age pirisi ine taua vek gega uon tani yavep . Yavepi watageta apane Mosis vek mame inak warine gaunewa garaet God inap wanapen wani ame diagepi , ge di wan . Garaet ame wanawa , ap gapan waenapan yawage anuin , ame vek gega uon tan . ” Amba Iesu apan ame wa oisen aen .
41001044	
41001045	Go apan ame inak wareni oisewa at at iragi wadidiamon . Nop ame senareni menan Iesu pa sewa baware ame da aroga ase ya tauiwandin go at gine bigareni gapan ap mepe iwandin . Go ap mepe , waenapan at at iravi Iesu inap tauiwanumun .
41002001	Wam animpo da uon tani ewap , Iesu pa Kaponiam sia entane aen . Amba me pa taueni oisewa waenapan anun .
41002002	Menan waenapan arugataet tauan to iamene at bararaen arok da ya wanden . Amba me God no oise wadidiam wandin .
41002003	Apan degede pusi nani itani wani apanewa da eragia baraen waran tauan .
41002004	Go pa gwanewa waenapan amborane menan mu gwanap amo amo umap uon , menan apan waran pa aigarip dot amon , unenek napewa gapan to awan eragi mega gagap antapenane visen . Waenapan aru ame iam wanumone nimakamup vise , Iesu namup tamana ae wanden .
41002005	Amba Iesu mu anu tumat baware tane yawamo anuni menan Iesu vek apanewa inap anega wan , “ Otunawa , ne koewa gega anun ae viangin . ”
41002006	Iesu ap wani gapan , iup wadidiamuine nagire ap mepe den wanumone . Mu Iesu koewa anu ae veni noa anune menan muk imumup singui anega anun ,
41002007	‘ Apan ma ambe da tauen , nop God mini wat wan taiwan ? Me God inap wawa koko taiwan ! God megenat waenapan koewa muga anun ae viniwa , apan iragen da koewa anu ae ya veta . ’
41002008	Singui muga , Iesu imua gapan anuni menan gare wayawamon , “ Iwa dimen imuya potaya gapan ap anega anuiwanin ?
41002009	Ne nop daitonawa wana ame vek apanewa koewa mega anun ae viangin , o nop derewa ame manega wapena , ‘ Ao yone , eragi mega ware aep , ’ nop kaimake dena ansenawa ?
41002010	Go e asigip taepen menan , Kimani Vitana Apanewa piupa waenapan koewa muga anu ae vepen menan aro amun warana ame endi to ewayain . ” Menan Iesu vek apanewa sia anega dien ,
41002011	“ Ne endi diagiangin , ao yon eragi gega wat , pa ak ! ”
41002012	Ap wani boge no utap , waenapan namumup , ao yon wande eragi mega ware , pa mega aen . Menan mu nomu i kap wan God yaua ao waran anega wane , “ Nu wataget inak map anega da ya yawaton . ”
41002013	Wam da , Iesu entane kaum awan Galili etoa sia aen . Ap mepe waenapan arugataet ine tauane menan me wadidiam wandin .
41002014	Amba use sia aiwandini gapan apan Livai ( yaua dawa Matiu ) , apan Alopias otua yaven . Me moni bongamini apane da menan moni bongamine paewa gapan wanden . Iesu me inap anega dien , “ Evinap onak . ”
41002015	Wam ame , Iesu me wadiamot megawa den apan Livai pa mega gapan taba naiwanumun . Ap mepe moni bongamine amba God iup mega ya anuine nagirewa aruga den taba naiwanumun , iwa waenapan ame Iesu ewap onam wanumun .
41002016	Parisi nagire ge iup wadidiamuine nagire Iesu yawan amba wadiamot megawa inamup noyam anega wane , “ Iwa dimen moni bongamine amba koewa nagirewa den tanamon taba naiwan ? ”
41002017	Iesu nop muga waiwanumune ame anuni menan gare anega wan , “ Vek nagirewa nuat apanewa menan anu guriwanum go kakaewa nagirewa nuat apanewa menan ya anuiwanum . Menan ne muk ingane kakaewa anune nagirewa munan ya tauan , go koewa taine nagirewa imu posewa ge inak muga entan tapen menan tauan . ”
41002018	Dion , waenapan dup iamuini apanewa , wadiamot megawa ge Parisi wadiamuine nagire den God menan wam da da taba sinunu iniwanumun . Waenapan upi Iesu inap anega wayawan , “ Apan Dion , waenapan dup iamuini apanewa , wadiamot megawa amba Parisi nagire wadiamot muga den God menan pot pot taba sinunu iniwanum amba den God inap mup waiwanum . Go iwa dimen wadiamot gegawa God menan taba sinunu ya iniwanum ? ”
41002019	Iesu gare anega wadiamon , “ Naine mutat i apanewa barip mega gapan wandepiwa , me evene waiwa taba virip ya veain , iwa aton anuiwanum .
41002020	Go wam evi da , naine mutat i apanewa waseam wat nau aepiwa , wam ame gapan taba virip veain , bagu sisi anune menan . ”
41002021	“ Waenapan wanup namua bebep wapi nadi warapen men semu ewakewa wabenage aigap bare nadi ya warep . Wabenagepi ewakewa den koe tata amba wanup gine daiton uon , da vevera da kaimake den .
41002022	Guegue da sia mam . Apan da kaum wain ewakewa man etu namua kaum menan taginamene gwanap ya wa damagep . Wa damagepi kaum mek tutut wapi etua tuk wata amba kaum wa damagep etua den koe tata ! Ap anega uon , go waenapan kaum wain ewakewa etua ewakewa gapan wa damagep ! ”
41002023	Diu pura muga bawarewa wamewa gapan , Iesu nao egak da , maup taue wandeni , ame berip aiwandin . Wadiamot mega den aiwandin , mu taba uit verane maup taue wandeni makewa kukunagen tavewa nane .
41002024	Ame gapan , Parisi nagire upi yawamon Iesu inap anega wan , “ Mu iwa dimen pura bawarewa iup nuga paina yamat wanum ? ”
41002025	Iesu gare anega wadiamon , “ Wataget da apan Devit evene wai den enup aguguramon tane oisewa ok gapan e iravi batnak anuyan go ?
41002026	Wam ame gapan pirisi ayop mugawa yaua Abayata wanden . Devit evene wai den , enup aguguramoni menan me God pa mega unuk ae God men taba buredi tugu seane , ian pirisi mugenat nainewa , ame iup mega den go Devit aibu na amba upi evene wai den munen .
41002027	Pura bawarewa wamewa ame waenapan ago tamopen menan God ta baraen , go waenapan pura bawarewa iupewa ayamase tapen menan ya tamon .
41002028	Ap menan ne Kimani Vitana Apanewa pura bawarewa ayopewa menan ne dim da umap wapena , ameme di . ”
41003001	Wam da sia , Iesu iup anuine paewa sia unuk aeni , apan da , naniwa nutup in wandeni , ap mepe den .
41003002	Iesu apan ame wagat wamewa gapan wat inakameta go uon menan waenapan kem kem yaviwanumun . Parisi nagirewa Iesu apan ame wat inakamepi mu Iesu ware wanene tapen anun .
41003003	Iesu nani in wandeni apanewa anega dien , “ Onak , waenapan namumup mapa yon . ” Ap wani apan ame ao yone ase ma one Iesu namup yonen .
41003004	Iesu waenapan inamup anega wan , “ Ne singui da inayap waiangin . Nu pura bawarewa iup nuga dim da waiwan ? Pura bawarewa gapan waenapan inamup kakaewa tain go koewa tain ? Mu inakam mumain go waenapan wa danigam mumain ? ” Ap anega wani go waenapan no uon wanumon .
41003005	Amba Iesu ugu gangane den ase ma yawamoni amba bagu sisi munan anu guren , iwa mu imu pose iragi gware den wanumon . Iesu apan nani in wandeni ame anega dien , “ Naniga ase endimat . ” Me naniwa ase endimaseniwa boge kakae tan .
41003006	Parisi nagirewa pa gwanape tau amon apan Erot waenapan mega den Iesu to boniga baraepen noa barim wanumun .
41003007	Iesu at ame ae ve wadiamot nagirewa mega tanamo ae kaum awan Galili tauan . Waenapan arugataet me ewap amon . Ian ame at Galili amba at Diudia , ge pa Ierusalem nagirewa .
41003008	Ge Idumea nagirewa , amba kaum Diodan asepagan wanumuine nagirewa den , amba at Taya ge at Saidon ameme iragi den Iesu taiwandini oisewa anun tauan .
41003009	Iesu waenapan aru ame yawamoni menan me wadiamot mega nagire diamon mu kabum da warep me gwanap wandepen menan diamon , iwa waenapan taue kapet nasepi tawa .
41003010	Ap mepe Iesu waenapan arugataet wat inakam mumen , menan vek nagirewa Iesu inatapen menan muk gare gare inpakit wa pakit taiwanumun .
41003011	Ame airampu potamup wanumone nagirewa , Iesu yawane gapan , iragi namup beaut geamon senao anega waiwanumun , “ Ge God otua di . ”
41003012	Go Iesu kaimakaet nomu botakame anega diamon , “ Ne God Otua ame waenapan ya wadiamone . ”
41003013	Amba Iesu togan dore munan anuni apane yaumu wan dot amon inewa tauan .
41003014	Amba Iesu apan aonagaet pusinawan dere om enumo , yaumu watu enamot mega nagirewa diamon . Iwa me den iwanumampen amba opata mega wadidiamopen menan om enumon . Amba me watu enamop amo nop oit kakaewa wadidiamopen .
41003015	Amba den aro amun ware waenapan airampu potamupe up oimop tau amopen .
41003016	Om enumoni nagire yaumua mam . Saimon ( yaua dawa , Iesu dieni ame Pita ) .
41003017	Sebedi otu wai Diemis gwaniwa Dion , amba Iesu mu dere yaumua da Boanoges diamon . ( Yaumua ame guegue kiman ait waini mini waine nagirewa ) .
41003018	Upi Anduru ge Pilip ge Batolomio ge Matiu , ge Tomas ge Alopias otua , Diemis , ge Tadias , ge Saimon ( waenapan mega men yonini apanewa ) .
41003019	Amba Diudes Iskeriot Iesu omine wapi apanewa . Iesu watu enamot megawa yaumua ap me .
41003020	Amba Iesu pa mega sia aen , at ame taueni gapan waenapan aruga tauan barat mutane gapan wadiamot megawa den taba muga na na wamewa wakauman .
41003021	Waenapan upi ebo anega wane , “ Iesu bumbawam taiwan , ” menan Iesu denip mega daitonawa nagirewa me wat nau amopen menan tauan .
41003022	Iup wadidiamuine nagire pa Ierusalem vit onamone nagirewa tauane , upi Iesu inap wawa koko anega wane , “ Airampu bawarewa mugawa yaua Bieseboro potap unugen wandia . Airampu ame Iesu amun waneni gapan Iesu airampu up oimuiwandin tau amuiwanum . ”
41003023	Parisi nagirewa ap wane menan Iesu waenapan iragi wan tauane amba nop maibe gapan anega diamon , “ Seitan mek ingane anenen wa oiseta ? Uon di .
41003024	Toemu da da engirit ta waiwanumampina ame dumari amoin .
41003025	Amba sia dugup da todum wadum taiwanumampina mu iragi ora amoin .
41003026	Ap umap Seitan toemu mega endumepiwa , toemu mega uon di tata .
41003027	Seitan me aro apane mini da . Menan up apane , up tat anupiwa , anenen amba aro apane paewa unuge kwan puraput mega tambuta , me namu aro apane ware damiga pane barae amba evi kwan puraput mega tambuta . ”
41003028	Iesu sia anega diamon , “ Nop nega mondi uon anun di waivin . God waenapan koewa muga wawa koko muga den iragi anu ae veta .
41003029	Go orup da God Guewa inap notatae koevet ta wapiwa , God koewa mega ame anu ae ya veta , koewa mega usenagaet wande aiwandata . ”
41003030	Iesu ap me wani iwa iup wadidiamuine nagire anega wane , “ Airampu da potap unugen wandia . ”
41003031	Wam ame gapan , Iesu inewa ge gwani waiwa pa garip tauan yoniwanumun . Iesu wap onapen menan orup da watu enane aen .
41003032	Amba waenapan aruga ikukuk enpanan ae wanumone ame Iesu anega wadian , “ Inaga ge gwanik waiga yawagepen menan tauane , itapa pa garip yoniwanum . ”
41003033	Amba Iesu anega wayawamon , “ Inana ge gwanin wainawa da ? ”
41003034	Boge me ikukuk yawamoni sia anega wan , “ Ne inana ge gwanin waina mame di !
41003035	Waenapan da da God nop mega anune amba gueguewa tainewa ame ne inanawa amba gwanin wainawa . ”
41004001	Wam da sia , Iesu kaum awan yaua Galili etop ap mepe sia wadidiamuiwandin . Ame waenapan arugataet da tauan iamene at bararaen menan me awana kabum gagap dotoue ae wande en , amba waenapan iragi kaum awan etop wanum tau amone .
41004002	Nop aruga maibe gapan anega wadidiamon , nop daiton ame mam ,
41004003	“ Wapena anun . Apan da oma makewa mega verapen aen .
41004004	Nao mega gapan uasiwandin , upi negina geamone nenip tauan enun nan .
41004005	Amba makewa upi agim gagap geamone ap mepe piup baware uon . Oma makewa tuk tak wan serarat yanane ,
41004006	kai warane go wam dotouini gapan , serarat kurat wan iwa visimu bobou .
41004007	Makewa upi ganongae berip geamone amba kai waran go gaian yan doran umen boge borit wane .
41004008	Amba makewa upi piup kakaewa gapan geamon . Ame yanan dorane tavewa iamone arugataet mek arugataet da iam ge iam tane . Tavewa apane nani yamunaet ( 100 ) o apane yampo ( 60 ) , o apane daiton aonagaeta mini aigap iamon .
41004009	Darinaya den wandepi nop nega anun ! ”
41004010	Ame ewap Iesu megenat di wanden yawanewa , watu enamot nagire mega aonagaet pusinawan derewa amba upinewa ap mepe wanumonewa , Iesu maibe mame wani menan singui wayawane .
41004011	Me gare wadiamon , “ God toemu mega karaua wandini tavewa watap enen gase di yawayan anuiwanin , go waenapan upinewa maibe gapan megenat wadidiamuivin .
41004012	Ap wadiamuingina iwa mega ame mu yangut tain go ya yao awain . Amba mu anuin go ya anu awain , iwa God inap entan onamop koewa muga anu ae vepi tawa . ”
41004013	Iesu sia wayawamon , “ Apan oma makewa uasiwandini maibewa wadiaena e ya anuyan menan da sia wapena anenen anui ?
41004014	Maibe tavewa mam . Nao verini apanewa ame God nop mega waini apanewa .
41004015	Makewa negina geamone guegue ame waenapan God toemu mega oisewa anuiwanum , go Seitan tauen nop oit ame potamupe up taiwan .
41004016	Amba makewa piup baware uon gwat aigap geamone gueguewa ame waenapan nop ere anune atonu den anun .
41004017	Go koni ame gapan mu visimu ae ae umap uon , visimu bobou otu da megenat aen menan potamup ya waren . Go evi amba pusi warup inamup taueni gapan mu aro muga uon tan menawaet inak wakaumane .
41004018	Amba sia makewa ganongae berip geamone gueguewa ame , waenapan nop anun
41004019	go piup itan megawa o aton megawa o moni puraput imumu waren menan God imu pose ya waren amba kiman inak mega kakaewa da inamup ya venasen menan tavewa da ya ian .
41004020	Amba makewa piup kakaewa gapan geamone gueguewa ame , waenapan nop anu kakayasene . Bumagamu totanen anu waran ayamase yaentuk mantuk di taiwanumune ae ya vene , menan inak muga tavewa mega kakaevet apane nani yamunaet ( 100 ) o apane yampoa ( 60 ) o apane daiton aonagaetawa ( 30 ) tavewa dim da verine aigap ien aewan . ”
41004021	Iesu sia wadidiamon , “ Apan da dun mega pa wat onepi amba baraeta ? Unup nokap wat eneta o diguma baraeta ? Ae uon , paina aroga sineta .
41004022	Menan ap mini sia , dim dim iravi karaua tainewa wam da arogameta . Dim dim iragi ukum umanewa evi amba ganat gapan aroga tauain .
41004023	Darinaya den wandepiwa nop nega anun .
41004024	Ap menan ae anu guran , nop nega yaentuk anuiwanian . Upi wanene tamonewa , God gare ap umap wanene taeta , amba om enunewa , om ap umap sia enueta go aigap kaimake den enueta .
41004025	Orup da da mu nop nega anu warepiwa , ame God nop upi sia aigap aigap muneta . Go orup da da ya anu warepiwa , nop otu da namu anun waranewa , God nop ame sia waseamo aeta . ”
41004026	Ame Iesu anega wan , “ God toemu mega guegue manega . Apan da oma makewa naewa egak mega gapan veramon .
41004027	Mum gapan apan ame aup ininiwa amba wam gapan yapagen dotogen tainiwa , oma makewa veramoni ame pamagen di yaniwanum , go anenen yanine apan ame , me oare .
41004028	Piup mek ingane tavewa wat matakamen baria . Namu dumen amba yanen amba tavewa iniwa .
41004029	Oma tavewa maup inin geraget tani , amba nao ame i apanewa kereba mega waren di guria , iwa maup matakamepen wamewa gaset inen . Endi God toemu mega amunua ap anega . ”
41004030	Ambagan Iesu diamo anega wan , “ Endi God toemu mega guegue anenen wat amba venaseta , o nop yaunewa anenen wapena amba anu kakayatai ?
41004031	Gueguewa mam , oma make potape mini . Oma baip makewa ame otu koentu iragen , go apan verepi
41004032	amba kai ware entanep oma baware iragen tata . Nenip taue dugup muga oma ame nani naniwa gapan iragi gungunup waramoin . ”
41004033	Iesu nop ugup ugup iravi maibe gapan waenapan wadidiamon .
41004034	Nop aroga da ya wan go maibe gapan waenapan wadidiam wandin . Go wadiamot mega mugenat tanamo wandeniwa , maibe tavewa iravi aroga wadiamon .
41004035	Wam ame mum ginewa taueniwa , Iesu watu enamot nagire mega anega diamon , “ Kaum awan to nuguset asepagan anepen . ”
41004036	Ap mepe waenapan ae vemon Iesu kabum namu dore wanden amba evip wadiamot megawa dorane boge tanan amon . Kabum upi den amon .
41004037	Ap amuiwanumune gapan taik aritavet da aroe den awan gagap tauen . Kaum dotoue kabum gwanap geariwandin amba kabum awana unugepen tan . Mu iragi bop nonokap tauapen taiwanumun .
41004038	Go Iesu kabum nimere gapan iwa utugan gapan enu aup iniwandin . Menan mu wa kandasen anega wane , “ Wadianet nugawa , nu bop tapen taivin nunan anuingi go uon ? ”
41004039	Boge Iesu kandae taik ge kaum baware ame kaimakaet ase diamo anega wan , “ Ae bigagit ! Ununke uon wainge ! ” Boge taik ge kaum baware ame tom wa ae bigaren .
41004040	Iesu singui anega wayawamon , “ E tap iwa dimen taiwanin ? E anu tumat ega ne inanap otu kamontu . ”
41004041	Go mu tap aigap sia tan tarak anega wawa mutan , “ Akae , ma dim apan da ? Taik ge kaum diamoni boge noa di warane . ”
41005001	Ame Iesu , watu enamot nagire mega den tanam , kabum gapan awan Galili ame gamu to nugusen pa sewa Gerasin tauan .
41005002	Iesu kabum ae ve piupa viseni pa apane da airampu potap wandeni Iesu ine serarat tauen .
41005003	Apan ame kaima arewa gapan ininiwa , go waenapan da apan ame ware damiga ya taup umap , ame damik kaimake dena gapan panine go umap uon di .
41005004	Wam da da pusiwa naniwa damiga paniwanumun go nani vikimen pusiwa damik gwat gan ae tomagen siniwa . Waenapan warat anune go me gure pakit uatamen .
41005005	Mum wam kaima arewa amba tunupa den ve ao wan wapiwa mek ingane gwat gapan totomagen denip tauiniwa .
41005006	Apan ame Iesu paina yaveni serarat ae namup taue omanip enun .
41005007	amba Iesu airampu inap kaimakaet anega dien , “ Apan ae ve , tau ak ! ” Ap menan airampu nop kaimakaet anega wan , “ God Paina Iragenawa Otua Iesu , inanap dim tat anu tauaan ? Kaiwan , ya ta koeragam nimanegepen menan God yamap agi wa . ”
41005008	
41005009	Anega wani Iesu singui wayaven , “ Ge yauga anen ? ” Airampu arugataet potap unuk wanumone menan airampu gare anega wan , “ Nu airampu arugataet waninan menan nu yaunu ‘ Arugataet ’ . ”
41005010	Airampu arugataet ame Iesu inap kayawan mini anega wan , “ At ma gapan ya wa oine . ”
41005011	Ap mepe , togana tuan arugataet taba naiwanumun .
41005012	Menan airampu Iesu nanamasen anega wane , “ Wa oine , nu tuan potamup unuget . ”
41005013	Menan Iesu anega wan , “ A , umap tau aisen ! ” Airampu apan ae vean tau amon tuan potap unumon . Unumone tuan togana serarat vitan kauma geamone none namon . Tuan ameme arugataet mek arugataet ( 2000 ) da .
41005014	Tuan kwayup taine nagire yawamone tap serarat amon pa pa , at at oit wadidiamon . Pa nagire oit anune gapan serarat tauan anen tane yawapen onamone .
41005015	Ame waenapan amon Iesu inewa tauanewa , airampu arugataet potap wanumone apanewa i guine tamana tan , wanup ene ap mepe ae wanden yawane menan mu tap ase anu guran .
41005016	Amba inak mame yamap ase yawane nagirewa , amon inak ame anenen apan ge tuan inamup venaseni oisewa waenapan iravi wadiamon .
41005017	Menan at Gerasin nagire iragi Iesu at muga ae ve aepen menan tapawan wane .
41005018	Iesu kabum gagap dorapen tani airampu potap tau amone apanewa taue anega kayawan mini wan , “ Tatan , gende anepen . ”
41005019	Go Iesu watane anega wadien , “ Ewagai pa ak , ap mepe Ayop God anenen genan tan amba imua inagap wareni oisewa denip gega daitona nagirewa wadidiam . ”
41005020	Wani , apan ae pa sewa da da iragi aonagaet yaua Dekapolis gapan Iesu menan tani oisewa wadiam wadiam aeni menan waenapan no i kap wan .
41005021	Ame Iesu kabum dotoue kaum awan eto yamunewa sia entan aeni , ap mepe waenapan arugataet tauan awan etop ikukuk enpanane .
41005022	Diu nagire opata waine paewa kwayup taini apane da ap mepe den , me yaua Diairas . Me Iesu yaveni gapan ine taue namup omanip enu , wae wae ta anega wan ,
41005023	“ Ne orana boepen taiwan . Kaiwan endi onak naniga iap bare , me inak ware wande ep . ”
41005024	Anega wani Iesu dere amon . Go waenapan aru ame git git amon Iesu ase kapet natane .
41005025	Amba waenapan aru ameme yaumakamup waen da vek ewatop wareni en mega aonagaet pusinawan dere uon tan .
41005026	Amba dom gigit nagirewa wa tomagepen men tane go me di wat ire aiwandin , me agim make mega iragi ap mepe danam oitamen , go vek ame uon tata bumagap di aiwandin .
41005027	Amba waen ame Iesu dim da taiwandini oisewa anuniwa , mek ingane anega anuni , ‘ Ne wanup mega ginewa megenat inatapenawa , ne inak warain , ’ ap anega anuni menan waenapan aru ame napamup garivi taue Iesu wanup mega inasen .
41005028	
41005029	Inaseni boge ewatop taiwandini tom wan , menan me ugu wapi ae doron anuni me vek mega gaset uon tan inak waren .
41005030	Iesu aro amun mega gamupe tau aen anun . Ap menan ikukuk to entane waenapan aru ame to iam wanumune anega wayawamon , “ Wanup nega da inasen ? ”
41005031	Wadiamot megawa gare anega wane , “ Waenapan aru ma to iamene kapet natagiwanumune yawamoan amba dimen da waraget wan waingi ? ”
41005032	Go Iesu yangut ikukuk di tanau iwandin ame wanup mega da inaseni otua ire yawapen taiwandin .
41005033	Amba Iesu wanup mega inaseni waenewa ae anuni me gase inak waren , ap menan taue Iesu namup nikapu enu , tap anu gure dararame den wanup inaseni oisewa iragi wadien .
41005034	Ap wani Iesu waen anega wadien , “ Oranawa , anu tumat nimanegeana menan inak wariagi . Nonup gapan ak , vek gega uon tan . ”
41005035	Iesu nop ame waiwandini gapan , sep nagirewa upi Diairas pa mega gapan tauan oit Diairas anega wadiane , “ Oraga gase boen . Ap menan wadianini apanewa Iesu menan gamben gamben sia ya wa taingan . ”
41005036	Iesu nop ame anuni Diairas inap anega wan , “ Tap ya anu . Aigap sia anu tumat nimanegewa , oraga inakaeta ! ”
41005037	Iesu waenapan upi watanamon go Pita ge Diemis ge Diemis gwaniwa , Dion mugenat tautan amon .
41005038	Ame tanam ae Diairas pa mega tauane gapan orup waen ame boeni menan waenapan irip turup ap mepe waiwanumune yawamon .
41005039	Pa unuk aeni Iesu waenapan anega wayawamon , “ E dimen gego anu tayan irip turup waiwanin ? Irip ae vean , me mondi aup iniwan , ya boen . ”
41005040	Iesu nop ap wani menan waenapan iragi verea kaura tan top nop wane . Go Iesu waenapan wa oimon namboya vitan . Amba Iesu yone orup ame ine mamewa amba watu enamot mega apan yampo tanam pa gwanewa enugutane ame gwanap unuk amon , orup bonigawa ap mepe iniwandin .
41005041	Amba Iesu orup waen boeni nanip ware anega dien , “ Tarita koum , ” nop ame guegue , “ Orup waen , ao yon wanik ! ”
41005042	Iesu nop ap wani no utap orup waen ame ao yon wande ap pa gwane ikukuk aen . Menan waenapan iragi daramu wan no i kap wan . Orup waen ame en mega aonagaet pusinawan dere .
41005043	Go Iesu anega diamon , “ Ne tana oisewa waenapan ya wadiamone . ” Iesu ine mame anega wadiamon , “ Oraya , taba da wanane nap . ”
41006001	Ap mepe Iesu at ame ae ve amba pa sewa mega di aen , watu enamot mega den tanam amon .
41006002	Ap mepe wam pura bawarewa taueniwa , iup anuine paewa gwanap ere wadidiamon . Waenapan nop mega anuiwanumune gapan no i kap wan , anega waiwanumun , “ Apan ma dima ge yo paua mame aroewa iragi ambagan waren taiwan ?
41006003	Go me pa tuini apane otua mo ? Inewa yaua Meri . Amba gwani wai apan Diemis , Diosep , Saimon ge Diudes . Amba domare wai iravi nu den inivin . Me mondi pa otua megenat . ” Amba waenapan bagumu sisi wan Iesu tandayasene .
41006004	Go Iesu gare wadiamon , “ God no oise viripe ya tainewa ame pa sewa megawa amba mek pa mega gwanap wanumuine nagirewa mugenat di . ”
41006005	Inap ya anu tumasene menan kiman paua mega bawarewa da ap mepe ya tan . Vek nagirewa otu dere naniwa wapip se wat inakam mumen .
41006006	Me nop uon tan , iwa waenapan me inap anu tumat da uon . Ap menan Iesu sewa mega ae ve sewa ugupewa da gapan opata ap mepe wadiam wandin .
41006007	Amba Iesu watu enamot mega aonagaet pusinawan dere munan wan tauane , amba aro amun mega airampu wa oimopen menan munen . Iesu apan dere dere watu enamon .
41006008	Anega wadiamon , “ Aisene negin purapuse da den ya tam aisene . Taba go moni ega da den ya tambune go kaipat ega megenat tambun . Pusi okomewa megenat enan go wanup senunawa den ya tambune .
41006009	
41006010	Ame aisene amba pa da atonu den waupaepiwa , ap mepe iniwanian , ap tapen wamewa tauepiwa , amba pa ame ae vean aisen .
41006011	Go at da waenapan da da ya waupaepi pa muga ae vean aisen , koewa muga ae bat munapen menan pusia atabobo toninigamen aisen , ame tane yam tatak munapen . ”
41006012	Iesu wadiamot megawa tau amone opata anega wadidiam wanumun , “ Koewa ega ae vean imuya entanen . ”
41006013	Amba den airampu waenapan potamupewa up oimone tau amuiwanumune amba vek nagirewa oma Olip osewa iamup gemiwanumune inak wariwanumun .
41006014	Iesu yaua senare aiwandini waenapan iragi asigip tane menan ayop Erot , at Galili ayopewa , Iesu oisewa anun . Waenapan anega waiwanumun , “ Iesu yo paua ugup ugup taiwandini iwa , Dion , dup iamuini apanewa , bop gapan sia yon wanden taiwan . ”
41006015	Amba upinewa anega wane , “ Iesu watageta apanewa Elaidia . ” Upi anega wane , “ Me watagaet God nop mega waiwandini apane da umap taiwan . ”
41006016	Wane go apan Erot anuni anega wan , “ Iesu me Dion di . Wataget ne wan apan nega Dion megewa to nugusen boen go sia inakae yon wanden . ”
41006017	Apan Erot gutut mega mam . Me gwaniwa Pilip waenewa Erodias up ta naisen . Dion dup iamoni apanewa ayop Erot anega diwandin , “ Narawagawa waraana iup paina yamasean . ” Dion ap waiwandini menan Erot waenewa ame , yaua Erodias , garewa tot anun go memewa watanen . Go waenewa Dion inap gari gangan naeni , iwa Dion Erot waenewa ameme wainan gogo taiwandat dien menan Erot wan ita mega nagirewa waran , taun gwat noke baraen .
41006018	
41006019	
41006020	Erot me Dion tawa anuni menan tantan mega taiwandin . Me anuini Dion apan kakaewa imu pose woup am seni apanewa . Amba den me Dion opata mega anupen men wam da da gapan anutaet tainiwa .
41006021	Amba waen Erodias Dion topen neginewa da yop ta tautanen , ame Erot yaneni wamewa baripe gapan . Namu yoyo nagirewa ge ita yamewa nagirewa ge at Galili bawarewa mugawa iravi barip ame menan tauan .
41006022	Barip taiwanumune gapan Erodias orewa taue Erot evene wai den tarep munan waren . Mu tarep ame yawane gapan aton anune . Erot aton anuni menan waenoro ame anega wadien , “ Ge dim da men anu wawa ne di genain . Mame di wa agiat gimagivin ,
41006023	ame ne yon tau nega upi seu enu genapen yon borai . ”
41006024	Boge waenoro tau ae inewa singui tayaven , “ Inan , ne dim da men mua wain ? ” Inewa gare wan , “ Ge Dion dup iamuini apanewa iwa to nugut genapen mua wa . ”
41006025	Waenoro ame serarat ae ayop Erot ine taue mup anega wan , “ Daragi mame di Dion waenapan dup iamuini apanewa iwa to nugut sera gapan barao ma di nen ! ”
41006026	Erot waenoro ame mup mega wan anuni bagu sisi anun . Go evene wai barip men tauane yamap waenoro wanat wa agiaseni menan ae ya veat anun .
41006027	Menan Erot ita apane mega da watu enen gwat noke taue Dion mege gamu to ketnagen .
41006028	Dion i bonewa sera gapan bare wat onen , waenoro ame ase wanen . Waenoro wat ae inewa wanen .
41006029	Amba Dion wadiamot megawa oit ame anunewa tauan etua waran amon amba urata tune .
41006030	Iesu watu enamot mega nagire sia entan tauane amba dim dim tane oisewa iragi Iesu wadian .
41006031	Go waenapan aruga tau ge amo taiwanumune menan taba muga na na wamewa uon tan . Iesu wadiamot mega anega wadiamon , “ Egenat onaene anet at iumai toni arewa da gapan ap mepe nonan banu warat . ”
41006032	Ap mepe mu mugenat amon . Mu kabum waran at iumai toni arewa ame amon .
41006033	Go waenapan oise anune menan pa sewa gapan pusimup ewap amone .
41006034	Iesu kabum gapan asepagan taue , gerata enaseni gapan me waenapan arugataet yawamoni imu pose munan anu guren . Bagu sisi anuni iwa mu ago muga da uon , ame man sip kwayup taini mini , kwayup tamuini apane da uon , nutumu uon amba itan bagu sisi wariwanumun . Ap menan me nop ugup ugup arugataet wadidiam wandin .
41006035	Mum gine di taiwandini gapan , wadiamot megawa ine tauan anega wan , “ At ma waenapan uoni arewa , amba wam gaset gearen mum di tauapen taiwan .
41006036	Menan waenapan to iam baware mame watu enamot amo , taba upi pa gwanap muk muk une ta nap . ”
41006037	Wane go Iesu gare wadiamon , “ Ae , ap anega uon . E taba da munane nap . ” Go mu gare anega wane , “ A , nu anenen munait ? Anet taba buredi une tat munat nain go ? Taba garewa baware nu moni apane aonagaet ( 200 ) sea sea umap uon . ”
41006038	Ap wane menan Iesu sia wayawamon , “ E taba buredi magamene animpo tambuyan ? Aisen yawan . ” Amo yawane anega wan , “ Nu taba buredi magamene nani yamunaet amba meo dere ap mugenat . ”
41006039	Amba Iesu waenapan iragi unawat gagap ae wanumopen diamon .
41006040	Upi apane nani yamunaet ( 100 ) upi apane dere apan da aonagaet ( 50 ) iam iam tan wanum wanum amone .
41006041	Amba Iesu taba buredi magamene nani yamunaet meo dere den ame tambu kiman ao yave God inap gaun wa amba paise paise ta waenapan taba munapen men , wa ewamot megawa munen . Meo dere den paise munen boge mun ge mun amon .
41006042	Waenapan iravi taba tavewa nane bagumu bim wan .
41006043	Nane ewap , wadiamot megawa taba semua bongamen kaenat aonagaet pusinawan dere enane no dotouen .
41006044	Apan ap mepe taba tavewa nane arugataet 5000 umap , waen orup den batnagetawa aigap den sia .
41006045	Amba Iesu wadiamot megawa kabum gagap kaum etop asepagan pa sewa Betsaida namu amop amba me evi aet wan . Iesu waenapan to iam baware ame watu enamon amone .
41006046	Amba me waenapan wa oimoni ewap , God inap mup wapen menan togan dot aen .
41006047	Mum gine me megenat ap mepe wanden . Kabum gaset ae awan bumagewa tauen .
41006048	Me wadiamot mega yawamoni , kabum waran to entanepen menan tapanan taiwanumun iwa taik taue kabum nasiwandin gapan . Mum igoe dena gapan Iesu munan kaum gagap pusip ap oniwandin boge garawat mum tau aepen taiwandini .
41006049	Wam ame wadiamot megawa kaum gagap ap oniwandin yawane , mu tap baware anun anega wane , “ Ma guagup da tauia ! ” Amba tap den senao vebobop wane .
41006050	Mu iravi yawan tap baware anun go Iesu anega diamon , “ Ma ne , tap ae vean gop ya anune . ”
41006051	Kabum gagap dotoueni gapan taik tom wabigare tau aen . Wadiamot mega anu waramasene imumu puk wan .
41006052	Iesu namu taba buredi paise paise ta waenapan muneni ap gueguewa mu ya anu awan iwa imumu kaimake wan .
41006053	Mu awan ame gamu to nugusene at Generaset gerata en natane .
41006054	Kabum ae veane waenapan Iesu ire menawaet yawane ,
41006055	menan serarat amon at at ise tau ase tau amon vek ato nagirewa eragia se onam wanumun . Iesu amba wandeni arewa gapan ap mepe amon .
41006056	At at pa pa Iesu tau ge tau aeni gapan waenapan vek nagirewa une gare gare taine arewa gapan sean wanumon . Mu Iesu wanup mega gine siwa den inasepen menan mup wane , orup da da Iesu wanup mega ginewa inatanewa iragi inak mutane .
41007001	Wam da gapan Parisi nagirewa amba iup wadidiamuine nagirewa den pa Ierusalem gapan onamone tauan Iesu ikukuk nau panan .
41007002	Iesu wadiamot megawa upi taba nanimu bigi den naiwanumune mu yawamon . Parisi nagirewa God menan nani bigi warine mini , mu nani bigi ya waran .
41007003	Parisi ge Diu nagirewa den guegue muga ap anega . Isimure wai guegue ap taiwanumune menan mu ap anega sia taiwanum . Ap gapan mu God menan nani bigi warane amba nainewa .
41007004	Ap gapan mu taba da une gare gare taine arewa gapan une tane ya nain , namu God menan nanimu bigi ware amba nain . Amba den yogup sip unup dim dim den ap mini God menan bigi wariwanum , wataget ugup ugup taiwanumune ap den sia taiwanum .
41007005	Parisi iup wadidiamuine nagire den Iesu inap anega wawa koko tan , “ Iwa dimen wadiamot gegawa omayan baewa guturewa iup mega to paisiwanum ? Mu God menan namu nanimu bigi ya warane amba taba naiwanum . ”
41007006	Ap wane menan Iesu garewa anega wadiamon , “ E da wa da ta taiana nagirewa . Apan Aisaya e evi taiwaniampina oisewa namu tave di wan . God enan anega wan , E iravi noya gapan viripana den taiwanin , go imuya potaya ne inanap ya wariwan .
41007007	E wa taragat nimanegepen menan umap uon iwa gutut ega ek anuiana gapan wadiamuiana menan .
41007008	God iup mega tandayasean gare apan iragen nop muga anuyan taiwanin . ”
41007009	Iesu sia wadidiamon , “ God nop mega ae vea gare iup ega tapen men daramuya dima wayan taiwanin .
41007010	Iwa watageta apanewa Mosis anega diaen , Inae mamae virimu tan amba da da mamewa o inewa ta koeragam mumepi , ame togurep di boep . Ap anega sen .
41007011	Go e ugup anega waiwanin , Apan da da ine mame anega wadiamopi , ‘ Nu enat wa agiat imaetoni ya enait nu God wanait . ’ Ap anega wapi ine mame virimu ya taiwanum go e umap waiwanin .
41007012	Ame gapan ine mame ayamase tat anuine watanam wanin .
41007013	Menan e gutut ega tapen menan God nop mega ayamase ya taiwanin . Inak eboewa ame naewa ega den wadidiamuiana gapan guegue ap miniwa ugup ugup den taiwanin . ” Iesu ap anega wan .
41007014	Iesu waenapan munan wan tauane anega wadiamon , “ Wapena di anun , anu kakayasen .
41007015	Waenapan taba ugup ugup naine gapan imumu God yamap bigip ya taiwan . Go dim da no utap aoma tauiniwa , ame gapan imumu God yamap bigip taiwan . ”
41007017	Mame ewap Iesu waenapan ae vemo pa gwane unuk aeni wadiamot mega maibe wani iwa anupen menan singui wayawan .
41007018	“ E da ya anu kakayat wanin ? Iwa dimen asik ya tayan ? E asigiap , taba ugup ugup naiana gapan imuya potaya God yamap bigip ya tata .
41007019	Taba ap me nane gapan imuya potayap ya taueta go ni etavewa gapan wande amba tau aeta . ” Ap wani gapan , Iesu taba ugup ugup iragi kakae diamon .
41007020	Iesu sia wadidiamon , “ Go wan dim dim ame noa gapan aoma tauini ame imu pose gapan tauiwan , ap me gapan imuya God yamap bigip tan .
41007021	Imuya potaya gapan koewa anuyan taiwanin . Koerage anuiwanin , wainan gogo taiwanin , dim dim up taiwanin , apan naniap borit waiwanum ,
41007022	gwep gorogot nau guguraiwan amba evenae wai puraput muga men wayan baguya kandaiwan amba koewa ugup ugup taiwanin . Evenae wai imua aopan wariwanin , koewa ek tayan kakae tat anuiwanin . Upi anu koeam mumiwanin , nuaroro waiwanin , apan apan taiwanin , amba bumbawam mini taiwanin .
41007023	Koewa ameme iravi imuyap potayap wandia menan iravi mame gapan di God yamap wabigim imainiwa . ” Iesu ap anega wan .
41007024	Iesu yone ae pa sewa Taya tauen . Amba me taue pa gwane unuk aeni oisewa waenapan da ya anupen menan tan , go mu iragi asigip tane .
41007025	Ap mepe waen da orewa airampu potap wanden , waen ame Iesu taueni oisewa anun . Ap menan menawaet taueni boge Iesu namup nikapu enun .
41007026	Me Diu uoni Gurik noa waini waenewa pa sewa Ponisia at Siria gapan tauen . Waen ame Iesu inap noek noek wan airampu orewa potape warup oirenep tau aepen menan waiwandin .
41007027	Ap wani , Iesu maibe gapan me namu Diu nagirewa ago tamopen menan taueni oisewa anega wadien , “ Orup otu namu watumot . Go orup otu taba muga eyao ya munait , ame tamana uon . ”
41007028	Diu uoni waen ame sia anega wan , “ E , ayop negawa , ge tave di waingi . Go orup otu taba watara naine gapan semua geamuine eyao den nainewa . ”
41007029	Waen ap wani menan Iesu anega gare wadien , “ Nop nega wana garewa kakaevet di waana menan pa ak . Airampu oraga potap wandeni gase tap tau aen . ”
41007030	Iesu ap wani boge waen ame pa ae yaveni airampu orewa potape taue aen , me kakae ta aup parata iniwandin yaven .
41007031	Iesu at Taya ae ve at Saidon arige pa iragi aonagaet yaua Dekapolis den tau ge tau aiwandin amba kaum Galili etoa sia tauen .
41007032	Iesu ap mepe wandeni gapan , waenapan upi darine borasen nop memo waini apanewa da Iesu inap wat onamon . Iesu naniwa wapip barae wat inakamepen menan mup dagin dagin waiwanumun .
41007033	Boge Iesu apan ame ware waenapan ae vemo asira sensenui ae , nani piru apan darine nokap ene , amba naniwa giton ene apan meriwa inasen .
41007034	Amba Iesu ao kimani yangut ta , gaup kaimakaet warupeni amba apan anega dien , “ Epata . ” Nop ame guegue darine purut wap .
41007035	Wani boge apan darinewa purut wan megewa awasen nop kin kin aroga ase wan .
41007036	Iesu ame tani oisewa pa pa ya wadidiamopen menan no botakamen . Aigap aigap ap diamoni go mu ya anun aigap aigap wadidiam wanumun .
41007037	Amba waenapan nop oit mame anune iragi no i kap wan anega wane , “ Iesu wan dim dim taini iragi kakae iragen megenat . Darine boraseni sia anuiwan , mege boraseni sia nop waiwan , ” ap anega wan .
41008001	Wam da sia waenapan arugataet tauan amba Iesu inap sia iamene go taba muga uon tan . Iesu wadiamot mega munan wan tauane anega wadiamon ,
41008002	“ Ne waenapan ma munan bagu sisi anuivin . Mu tanamo wanigen wam yampo gaset uon tan amba taba na na da uon .
41008003	Wapimu negina torot wapi tawa menan , mondi enup agut ya watu enamot anuivin . ”
41008004	Wadiamot mega singui anega wayawan , “ Nu taba amba tambut umanup tap amba to iam baware ma watumoit , at ma kaimewa arewa mini , taba da uon ? ”
41008005	Wane Iesu singui wayawamon , “ Taba buredi animpo inayap wanumam ? ” Mu gare wane , “ Nani yamu dere . ”
41008006	Iesu to iam baware ame diamon piupa ae wanumon . Boge me taba buredi tambu amba God inap gaun wani , paise paise ta wadiamot mega munen amba mu waenapan munane .
41008007	Meo otu koentu upi den aie God inap gaun wa waenapan munapen menan den diamon .
41008008	Mu iragi nane umap tamon amba semua bongamen kaenat nani yamu dere enane no dotouane .
41008009	Waenapan ap mepe taba nane arugataet 4000 umap . Iesu waenapan wa oimon amone .
41008010	Amba me boge wadiamot mega tanam kabum gwanap dotouan at Dalomanuta amon .
41008011	Parisi ge Sadusi nagirewa upi Iesu ine tauan pusi warup ta yawapen menan singui anega wayawan , “ Ge aro kimaniwa paua da ta nu yawat anuivin . ”
41008012	Nop ame wane Iesu gari yaven anega wadiamon , “ Endi iniana nagirewa iwa dim men kimaniwa yo paua mega yawat anuiwanin ? Nop nega mondi uon anun di waivin . Ne paua daiton da ya ta ewain . ”
41008013	Boge Iesu kabum gwanap dotoue kaum yamu asepagan aen .
41008014	Mu awan gamu to nugusen amon . Iesu wadiamot megawa taba buredi na na mega upi tambu tambu imumu borat mutane , magamene daiton megenat kabum gagap baraen .
41008015	Amba Iesu tagigit kaimakaet diamon , “ Agun anun , Parisi nagirewa ge ayop Erot koewa muga anu kakayasen . Mu guegue muga ame buredi tutut wapen menan atagin potap enine mini . ”
41008016	Mu nop ame waran amba yaumakamup baraen wawa mutan amba anega wan , “ Mame wani iwa nu taba buredi da ya tam onantoni menan waiwan . ”
41008017	Iesu nop muga imup anun men anega wayawamon , “ E anu tumat ega otu koentu , iwa dimen taba buredi ya warat waiwanin ? Imuya potaya kaimake wan go ?
41008018	E yamaya den go ya yaviwanin darinaya den go ya anuiwanin . Ne wana iwa dimen ya anuiwanin ? E anuyan go uon ?
41008019	E ya di anu aviaisi . Ne wata buredi magamene nani yamunaet gapan apan aruga 5000 munan nane amba semua bongameana kaenat animpo enayan ? ” Mu gare anega wan “ E , nu kaenat aonagaet pusinawan dere enaton . ”
41008020	Iesu sia wayawamon , “ Amba ewap buredi magamene nani yamu dere gapan apan 4000 munan nane amba semua bongameana kaenat animpo enayan ? ” Mu gare anega wan , “ E , nu kaenat nani yamu dere enaton . ”
41008021	Ap wane Iesu singui wayawamon , “ E sia ya anu kakayat wanin go ? ”
41008022	Amba Iesu wadiamot mega tanamo pa sewa Besaida tauan . Waenapan upi yame boraseni apanewa da waran Iesu inewa tauane amba naniwa wapip inase wat inakamepen menan noek noek waiwanumune .
41008023	Menan Iesu apan ame nanip ware pa sewa garip nau aen . Aeni apan yamap giton en anen naniwa wapip ae inase singui anega wan , “ Endi ge yangut taingi ? ”
41008024	Apan yangut paina ase ma yave anega wani , “ Ne apan yawamuivin go mu oma ap amuine mini yawamuivin , ” ap anega wan .
41008025	Menan Iesu naniwa dere sia apan yamap use waboren . Boge apan yame ase meret wa kakayasen birom barom taini uon tan yangut kakaevet taiwandin .
41008026	Iesu apan ame pa wa oiseni , anega dien , “ Pa sewa ase inamup ya age go pa gega di ak , ” ap anega wan .
41008027	Wam da Iesu , wadiamot megawa den , pa sewa yaua Sisaria Pilipai arigewa gapan tauane , negina wadiamot mega singui wayawamon , “ Waenapan ne da dianek wanum ? ”
41008028	Mu gare anega wane , “ A , ge Dion waenapan dup iamoni apane diagiwanum . Upi watageta apane Elaidia diagiwanum . Upi ge God noa waiwandini apane da diagiwanum . ”
41008029	Menan Iesu mu inamup singui anega wayawamon , “ Umap , go e ne da dianegiwanin ? ” Saimon Pita gare anega wan , “ Ge God mega wa watu enageni Keriso . ”
41008030	Iesu ame anega wani wadiamot mega kaimakaet sia diamon , “ Ne God mega wa watu enanegeni Keriso ame waenapan ya wadiamone . ”
41008031	Iesu wam ame use aeni nop ere watape wa ewamot mega aroga anega wadiamuiwandin , “ Ne Ierusalem angep . Ap mepe waenapan dimae waine nagire amba pirisi bawarewa ge iup wadidiamuine nagire den nanimu gapan ugu vegaek bagu sisi baware anu tanain . Amba toguranegep bonigatain . Toguranegep bonigasepena amba wam yampoa God amun mega gapan inak nigat sia yon wanigain . ”
41008032	Ap anega wani menan Pita Iesu nau asira ae amba , ap anega ya wapen menan dien .
41008033	Go Iesu entane wadiamot mega upi yawamoni amba me Pita anega diguren , “ Ge Seitan mini , tau garinap ak . Ge oma ibariwa mini namuna boringi go God wan dim dim mega iagap ya baraingi , go apan iak guine gapan waingi . ”
41008034	Amba wadiamot megawa waenapan den iragi onamopen wan tauane anega wadiamon , “ Orup da inanap onat anupiwa , namu me mek dim da anuini tandayase , ae di vep , amba ne yauna menan , pot poraet ugu vegaek bagu sisi anu , korosi mega ware evinap oniwandan .
41008035	Amba orup da da muk inak mugawa menan anu gurane tainewa , ame inak muga wakaumain , go orup da da mu inak muga nenan , amba God No Oise Kakaewa menan anu gure wakaumepiwa , mu inak kakaewa tautanain .
41008036	Amba sia , orup da piup puraput mega iravi tambun go inak mega mek wa koeamepi o wakaumepi , ame tave uoni inagewa !
41008037	Me garewa om dim da gapan inak mega sia une ta wat naseta ?
41008038	Waenapan endiwa mu koerage amba God menan ya anuiwanum . Da da umamuna anupi amba nop nega menan umam den anupi ne , Kimani Vitana Apanewa , wam da amba , Mamana kakae guragut ganasewa mega warap anea mega potamu woup seniwa den sia tauapena gare umamumu anuin . ”
41009001	Iesu sia wadiamon , “ Ne tave di wa agiat imaivin . E da da mapa yoniana ya borit wai Kimani Vitana Apanewa amun nega den tauapena yawanegene amba borit wai . ”
41009002	Wam nani yamu daiton uon tani Iesu God inap mup wapen menan apan Pita , Diemis ge gwaniwa Dion tambumo mugenat tunup da dot amon . Ap mepe Iesu etua ugup entanen yawane .
41009003	Wanup mega pomponu ganase wa tau aen . Waenapan wanup bigi gurine umap da om ya inen go mek pomponugaet iragen .
41009004	Yawane boge watageta apanewa Mosis ge Elaidia venat mutan Iesu den nop waiwanumune yawamon .
41009005	Pita Iesu anega dien , “ Ayop nugawa , nu ge den mapa wanin antoni menan ame kakae di . Menan pa namdat otu da yampo tumoit . Daiton gegawa da Mosis megawa da Elaidia megawa . ”
41009006	Go Pita ge upine den tap baware anu gurane , menan me anu waramat gapan ap anega wan .
41009007	Irikup pomponu aigamup taue , waboboramon amba mu irikup potap wanumon . Nop da irikup potap anega tauen , “ Ma ne Otun iragenawa , da ne menan anu gurinawa , me inap atonu anuivin . Nop mega anun ! ”
41009008	Nop ap taueni boge Iesu wadiamot megawa ikukuk yawane go apan dere ame oak mutane amba Iesu megenat wanden yawan .
41009009	Tunup gapan mu vit onam wanumune , Iesu no botakam mume anega wan , “ Dim da venasen yawayana oisewa waenapan da ya wadiamone . Ne Kimani Vitana Apanewa bonigasep sia inak nigasepena evip amba wadiamon . ”
41009010	Iesu nop ame wani wadiamot mega potamup boge wanden , go anega wawa mutan , “ Me boe sia yon wandepi , tavewa anenen ? ”
41009011	Wadiamot mega singui anega wayawane , “ Iwa dim men iup wadidianine nagirewa apan Elaidia namu tauat waiwanum ? ”
41009012	Iesu gare wadiamon , “ Ne wapena anun . Elaidia gaseget namu tauen . Waenapan ire ya yawane menan koewa inap tat anune gapan di tane . Ame God nop mega namua gapan ap anega seane . Amba sia anega seane , Kimani Vitana Apanewa ta koeragam nimanegepi ugu vegaek bagu sisi anu tanain . ”
41009013	
41009014	Tunupa vit onamone gapan , iam iam da potap tauane . Wadiamot mega upi sia tautanamon . Ap mepe , waenapan iam baraen amba iup wadidiamuine nagirewa den arak maken wariwanumune yawamon .
41009015	Go waenapan iragi Iesu yawanewa imumu puk wan atonu den waupane .
41009016	Ap menan Iesu singui wayawamon , “ E dim da arage makene tanamoyan wariwanin ? ”
41009017	Waenapan berip apan da gare anega wani , “ Wadianiana apanewa , airampu da otuna potap unugen wandia noa borasen menan genan wat ongen .
41009018	Airampu otuna waren pia ae toiwan amba orup gitutu nop tauiwan , no gitnagiwan , kaime i dat enun taiwan . Ne wadiamot gegawa airampu oirenapen men diamona go umamup uon . Wane go airampu tap ya tau aen . ”
41009019	Iesu nop ame anuni garie den anega wadiamon , “ Akae , koewa taiana nagirewa , ya anu tumat nimanek wanin . Ne wam animpo mini tanae wanigepen amba anu tumat tai ? Orup ame wat onaen . ”
41009020	Orup wat onamone airampu Iesu yave orup ware enu menawasen orup pia geare nikao makao tan gitutu nop tauen .
41009021	Iesu orup mamewa singui wayaven , “ Otuga koewa mame wam ansena waren ? ” Me gare anega wan , “ A , me orup otu wandeni gapan di waren .
41009022	Amba airampu orup ame waren oma yamewa ge kauma uarene togurep boepen menan wam arugataet ap anega di taiwandin . Aro ge inagap wandepiwa bagu sisi nunan anu ago di nun . ”
41009023	Iesu gare wadien , “ Dim men gego waingi ? Anu tumat nimanegewa dim dim iravi tai . ”
41009024	Iesu ame waniwa orup ame mamewa kaimakaet anega wan , “ Ne anu tumat gimagivin . Go umap uon . Ago nena anu tumat nega baware tap . ”
41009025	Waenapan aruga serarat toga uaren ta tauane , Iesu yawamoni me airampu kaimakaet anega dien , “ Ge yauga no borat ge darine borat airampuewa , endi ne yam ta yawagen waian , tau ak , orup ma potap sia ya unuge . ”
41009026	Airampu Iesu nop mega anuni ve baware wa orup ware enu menawase pia uat ene boge tau aen . Tau aeni orup pia boe bonigawa umap wanden waenapan uruga yawane anega wan , “ Gase boen . ”
41009027	Go Iesu orup nanip ware endaven ao yon wanden .
41009028	Amba Iesu pa gwane unuk aeni , wadiamot mega singui mugenat waiwanumun , “ Iwa dim men nu airampu ame wa oitatoni go ya tau aen ? ”
41009029	Iesu gare wadiamon , “ Iwa mam . Airampu ma miniwa mup aroewa megenat gapan tap taue aeta . ”
41009030	At ame ae ve at Galili tau amon . Iesu wadiamot mega wadidiamopen anuni menan karaua amon amba anega wadiam wandin ,
41009031	“ Kimani Vitana Apanewa anavi waranege apan upi nanimu gwanap bat nimanegain . Mu ne toguranegep bonigasepena amba wam yampoa God aro mega gapan inak nigat sia yon waingain . ”
41009032	Go Iesu bop tapi oisewa waiwandini , wadiamot mega nop iwa ya anu kakayasene , tap tan . Menan singui da sia ya wayawane .
41009033	Ame amone , Iesu pa mega pa sewa Kaponiam gapan tauane . Amba Iesu wadiamot mega anega singui wayawamon , “ Negin gagap dim da menan aigap waiwanian ? ”
41009034	Go wadiamot nagire orup ansena bawarewa tata , mu negin gagap nop ap waiwanumune menan Iesu singui wani umam anune menan garewa ya wane .
41009035	Iesu ap mepe ae wande wadiamot mega aonagaet pusinawan dere munan wan ine tauane anega wadiamon , “ Da me yaumakayap bawarewa tat anupiwa me nao ega taini apanewa entanep ! ”
41009036	Amba Iesu orup otu da wan namumup yonen . Ame ware tainamup bare anega wan ,
41009037	“ Waenapan da da orup otu ma umap nenan waupepi ne den waupanek wanum . Waupanegepi negenat ya waupanek wanum go Mamana watu enanegeniwa den waupiwanum . ”
41009038	Apan Dion Iesu wadien , “ Ayop nugawa , nu yawatoni apan da ge yauga gapan airampu wa oimuiwandin menan nu watanaton iwa me nu den ya inat nimanen . ”
41009039	Go Iesu gare wadiamon , “ Ae , ya watanane . Apan da amun nega gapan kiman paua da wa tapi ne ya wa koeragam nimanegeta .
41009040	Iwa orup da da anavi ega ya tapi mu evenae waiawa .
41009041	Amba waenapan da da kaum kasigawa e ne wa ewamot nega menan enepiwa , ne tave di wadiaivin , ne inap anu bambamat da uon , orup ame garewa mega kimani wareta . ”
41009042	“ Go orup otu ma anu tumat nimanegini mini e anu tumat nimanegene go ta pariset apane koewa ta ewamopen menan naumo amopi , ap gapan ta pariset apane ame itan baware yaveta . Gwat itani dena megap pane puimani wat enep boepi ame umap di .
41009043	Menan ge nanigawa wat nauge ae koewa tapiwa , to ketnak aipa uat ! Ap tom wapi gomunaet inak arewa ageawa ame kakae iwa ap ya tawa ge tawaga uruga yaibobot omae meravewa gapan uat enagain .
41009045	Ge pusigawa wat nauge ae koewa tapiwa , to ketnak aipa uat ! Ap tom wapi gomunaet inak arewa ageawa ame kakae iwa ap ya tawa ge tawaga uruga yaibobot omae meravewa gapan uat enagain .
41009047	Amba ge yamaga wat nauge ae koewa tapiwa , aoma wa totnak aipa uat ! Ameme yamaga yamunaet inak arewa ageawa ame kakae iwa ap ya tawa ge tawaga uruga oma meravewa gapan uat enagain .
41009048	Ap mepe mokare kaka waenapan wapimu pot pot di naiwanumain amba yaibobot meraovewa yagit mumiwandata .
41009049	Ap mepe waenapan iragi oma yame yagimop God wanene mega gapan mu wawa sisi taiwanumain .
41009050	Amba siuran kakae di , go dansewa mega menawaet ni nen garepiwa , ap gapan e anenen tane amba dansewa sia wata ? Menan siuran ek gamuyap di wande ep , ap mini baigan nonup gare gare ta aisiwanian . ” Iesu ap anega wan .
41010001	Amba Iesu at Galili ae ve ae amba at ginewa Diudia kaum Diodan asepagan dotou aen . Ap mepe waenapan aruga me ine sia tauane menan Iesu namu taini umap sia God noa wadidiam wandin .
41010002	Ian Parisi nagire upi ine tauan pusi warup tap Iesu nop ebo wapen menan singui wayawan , “ Apan da waenewa tandayase ae vepiwa iup nuga paina yamaseta go ? ”
41010003	Iesu gare singui wayawamon , “ Watageta apanewa Mosis iup namua baraeni anenen wan ? ”
41010004	Mu anega wane , “ A , Mosis ok anega sen , Apan da waenewa ae veapen ogewa sepiwa gapan me , ok ame aroewa gapan , waenewa wa oisep aeta . ”
41010005	Wane , Iesu sia anega wadiamon , “ E imuya gware dena menan Mosis waen ae vemopen umap wan .
41010006	Go God ere mangan piup kiman tan venat mutane gapan , apan ge waen tamon .
41010007	God ap anega tani menan apan ine mame vemo waen da naisepi gapan ,
41010008	mu dere tobot tap etumu daiton entaneta . Ap gapan mu mini mini wanumone go endi mu daiton .
41010009	Ap menan God tobot tamoni gapan waenapan da seu ya enumop . ”
41010010	Mu pa gwanap amone gapan , wadiamot megawa Iesu wani guegue wayawan .
41010011	Me gare anega wadiamon , “ Apan da waenewa ae ve waen da ugup sia naisepiwa me togane tapatap tata .
41010012	Ap umap sia , waen da memewa ae ve apan da ugup sia naisepiwa me togane tapatap tata . ”
41010013	Amba , waenapan upi otu waiwa bawarewa amba amapewa den Iesu naniwa iamup seapen menan tambun tauane , go wadiamot megawa diguguramon watanamone .
41010014	Iesu ame yawamoni gapan gari yaven anega diamon , “ Orup otua ae vemone , nenan onamop , ya watanamone , iwa God toemu mega orup otua ma miniwa mugawa .
41010015	Ne tave di wadiaivin , e orup otu menawaet anu tumasine mini imuya yamu ya entanenewa , God toemu megawa ya tauai . ”
41010016	Ame wani boge orup otu bumagap ma tambu naniwa wapimup se wat aipakam mumen .
41010017	Negina ap aiwandini apan da serarat taue namup omanip enu singui wayaven , “ Wadianet kakaewa , ne map anenen tap amba yaibobot inagewa yon borain ? ”
41010018	Iesu gare wan , “ A , dimen ne apan kakaewa dianegingi ? Orup kakaewa da uon go God megenat kakae .
41010019	Ge God iup mega anuingi . Orup da ya togura boep . Wainan gogo ya taingan . Up ya taingan . Evenaga koewa da tani yawaana , ame ebo aopan ugup ya enu yawa waingan . Imuga nop koe koe ya anuingan . Amba inaga mamagawa ayamase ta muningan . Iup ap anega waiwan . ”
41010020	Iesu wani apan ame sia wan , “ Wadianek apanewa , ne orup otunap waingena gapan ne iup mame waran iravi ta ongingin endi mame tauen . ”
41010021	Iesu apan ame yaveni imua pose inap waren anega wadien , “ Ge daiton da ya taan . Age wan dim dim gegawa iragi ase une ta amba moni ame kwan purapuse uoni nagirewa mun . Amba ge kiman kakae guragut megawa aupa evi amba warai . Ap tawa amba ewanap onak . ”
41010022	Apan ameme piup puraput mega inap arugataet menan Iesu wan anuni gine namu en kukutume bagu sisi anu aen .
41010023	Iesu waenapan ikukuk yawamoni wadiamot megawa anega wadiamon , “ Puraput nagirewa God toemu mega unuk amopen ame inamup kaimakewa da di ! ”
41010024	Ap anega wani gapan wadiamot megawa seke tane . Iesu sia wadiamon , “ God toemu mega unuk amopen ame kaimakewa da di !
41010025	Man bawarewa da , kainok ninoke gapan unuk tau aepen tapi ame umap uon . Ap umap , kwan purapuse dena apane da God toemu mega unuk aepi ame den umap uon go kaimakewa mega aigap iragen . ”
41010026	Wadiamot mega nop ame anune gop baware anun anega wane , “ Akae , God toemu mega unugepen kaimakewa da di , ap menan inak ewakewa da ware kimani unugeta ? ”
41010027	Iesu kem kem yawamoni gare anega wan , “ Waenapan muk ingane aro muga tainewa gapan ya unugain , go God inap kaimake den uon menan dim dim tat anuini mek di tata . ”
41010028	Amba Pita Iesu anega wadien , “ Ge anu . Nu dim dim nuga iragi ae veat evigap onanton . Garewa dim da warait ? ”
41010029	Iesu gare anega wan , “ Nop nega mondi uon anun di waivin . Da da nenan anu gure amba God No Oise Kakaewa menan , pa o tase gwaniwa o domare waiwa o mame waiwa o ine waiwa o otu waiwa o nao mugawa , ae vemopi ,
41010030	mu garewa warain , ap omewa apane nani yamunaet mini aigap sia vemoinewa ame pa ge tase gwani o domare wai o ine wai o otu wai o nao mugawa warain . Amba mame gapan God nop mega anuyan taiana menan waenapan wawa koko inayap tain . Go inak eviwa tauepi gapan yaibobot inagewa warai .
41010031	Menan waenapan endi evi yonine nagirewa , wam ame gapan , namu yonain . Amba endi namu yonine nagirewa , wam ame gapan , evi yonain . ”
41010032	Ap mepe Iesu waenapan den tanam neginaet Ierusalem amuiwanumun . Iesu namu yone upam aiwandin . Wadiamot megawa anu waramat anune amba waenapan upi ta den amuiwanumun . Neginaet wadiamot mega aonagaet pusinawan dere tambu asira sensenui ae amba me inap dim dim venasepi oisewa anega wadidiam aiwandin ,
41010033	“ Wapena anun . Nu pa Ierusalem dot anivin , amba Kimani Vitana Apanewa waranege amo pirisi bawarewa amba waenapan iup wadidiamuine mu nanimu gwanap bat nimanegain amba toguranegepen noa panain . Diu nagire waranege Diu uoni nagirewa nanimu gwanap bat nimanegain .
41010034	Diu uoni nagirewa nipep dianege wa koeragam nimanegain . Giton en ananege amba wagu gapan tonek wanumain . Amba toguranegep bonigatain go wam yampoa gapan inak nigat sia yon wanigain . ”
41010035	Apan Sebedi otu wai Diemis ge Dion Iesu ine tauan anega wadian , “ Wadianiana apanewa , nu bagu sisi nuga menan mup inagap wata di ta nunai go ? ”
41010036	Wane Iesu singui wayawamon , “ Endi ne dim da da ta enat anuiwanin ? ”
41010037	“ A , yauga baware tap toemu gega kakae guragut den waingewa nu orup ansena da wa , da mainaga nutup gapan amba da wa senip gapan ae waninet , gapan nu den bawarewa tat . ”
41010038	Wane go Iesu gare wadiamon , “ E dim da da asik ya tayan amba mup waiwanin . Ne bagu sisi kaumewa napena e den nai go ? Ne itan ugu vegaek anu tanapena e den tanai go ? ”
41010039	Mu gare anega wane , “ E , nu den warait . ” Iesu sia wadiamon , “ Tave di e nai , amba ne itan ugu vegaek anu tanapena e den tanai .
41010040	Go at mame muna muna Mamana tata kakayat ta muneni nagirewa mugawa . ”
41010041	Iesu wadiamot mega aonagaeta nagirewa , mup mame oisewa anune gapan tase gwani derewa inamup ugu gangan mutan .
41010042	Go Iesu munan wan tauane anega wadiamon , “ E asigiap , ian ugupe nagirewa bawarewa muga aro muga gapan itan muniwanum amba mu aroewa ap warane menan aton taiwanumun .
41010043	Go e ap anega ya tane , da me yaumakayap bawarewa tat anupiwa , me nao ega taini apanewa entanep .
41010044	Amba da me namu yonat anupiwa , me nao ayamat enan tap .
41010045	Ap umap sia , Kimani Vitana Apanewa piup nagirewa ta warit imaepen tauan , e ta warit nimanegepen ya tauan . Menan bop tapena waenapan koewa muga garewa mega iravi warain . ”
41010046	Iesu wa ewamot mega tanamo pa Dieriko ae ve aiwandini , to iam baware da me ewap den amuiwanumun . Apan yame boraseni apanewa da , ap mepe negin etop , ae wande moni menan mup waiwandin . Apan ame yaua Batimias , Timias otua .
41010047	Batimias Iesu pa Nasaret apanewa oniwandini oisewa anuni menan nop kaimakaet no ainagase senao anega wan , “ Iesu watageta apane Devit naewa , bagu sisi nenan anu ! ”
41010048	Waenapan aruga anega diguran , “ Nop ae ve , ” go me uma sia anega wan , “ Apan Devit naewa , bagu sisi nenan anu . ”
41010049	Iesu ae yone anega wadiamon , “ Wane onep . ” Mu ase amon yame boraseni apanewa wadian , “ Imuga potaga aro tap . Ao yon , Iesu genan waiwan . ”
41010050	Apan Batimias tumarim yon wande , wanup wa totnak aipa uarene Iesu ine tauen .
41010051	Iesu singui wayaven , “ Ne inagap dim da tat anuingi ? ” Apan ame gare anega wan , “ Ayop , ne yangut tat anuivin . ”
41010052	“ A , umap , ganawan ak . Ge anu tumat nimanegean menan inak gitaan . ” Iesu ame wani , no utap apan ame yamewa ase watapen yangut ta neginaet Iesu ewap aen .
41011001	Iesu pa sewa dere , yaumua Betpadi ge Betani , maniwandiniwa sewa da ap mepe tunup yaua Oma Olip Yanane Tunupewa wakiap tauen . Ap mepe wadiamot dere watu enamo
41011002	anega diamon , “ Pa sewa namunup utapa ame aisen tauanewa , use tauan man donki otua da damiga taune yawai . Man ame gagap namu orup da ya amone . En vetan , wat onaen , mapa tauan .
41011003	Apan da anega wayawaepi , ‘ E dim da taiwanin , ’ e gare manega wadian , ‘ Ayop nuga man donki menan wan tauaton amba gagap ae tauepi boge menawaet mapa sia watu eneta . ’ ”
41011004	Iesu ap wani wadiamot mega amon man donki otua negin tonan ginap damiga taune yawan kwip vetan .
41011005	Vetane mondigawa nagirewa singui wayawamon , “ Man otua dimen wat vesiwanin ? ”
41011006	Iesu namu wadiamoni nop ap sia wadiamone boge man warapen menan umap wan ame di wat amon .
41011007	Mu boge waran amon Iesu inewa tauan , amba wanup aigape muga da waran man donki gagap aoma baraene amba Iesu wat agoasene man donki ame gagap wanden .
41011008	Waenapan wanup mega aigape gaun wanapen men negina memegamene aen , amba Iesu taue gagap aen . Amba waenapan upi oma bae kaime den negin etop guran negina yogune gagap aen .
41011009	To iam baware ame namup onam wanumune amba evip onam wanumune den nomu ainagasen anega waiwanumun , “ Kaewa kaewa , gaun baware inagap , God wat aipakamini Ayopewa , God yaua gapan tauiagi !
41011010	Nu omayan baewa Devit amun mega sia waraan tauiagi God wat aipakam gimagia . God paina wandiniwa yaua ao warivin , ” ap anega waiwanumun .
41011011	Iesu pa Ierusalem taue God Paewa unuk ae dim dim iravi ikukuk yao nau aen . Mum gine taueni menan wadiamot mega aonagaet pusinawan dere tautanamo sia pa Betani amon .
41011012	Inane woup seni , pa Betiriem ae vean amon pa Betani tau amuiwanumune gapan Iesu enup aren .
41011013	Amba negin etop asirantu oma baip da yaven , me ae iap taueni , tavewa da ya yaven , go baewa megenat . Iwa makewa inini wamewa ya tauen .
41011014	Boge me oma ame anega dien , “ Ge tavewa gega da waenapan sia ya nain ! ” Ap anega wani wadiamot megawa anune .
41011015	Pa Ierusalem tauane boge Iesu God Paewa unuk aen . Ap mepe , wan dim dim muga gare gare une taiwanumune nagirewa gut oimon tau amone . Moni entan wantan taiwanumune watarewa me aie yamu tanamon amba watat gapan mu nenip bairantan une taiwanumunewa den baime uatamen .
41011016	Amba waenapan God Paewa gwanap dim dim tam onam wanumat anune Iesu watanamon .
41011017	Amba me anega diamon , “ God nop mega ok ap anega seane , Ne pa nega , waenapan ne inanap mup waine paewa . Ok anega sean . Go e tayan up nagire pa muga karauawa mini entanen ! ”
41011018	Pirisi bawarewa ge iup wadidiamuine nagirewa den Iesu tani oisewa ap anune menan mu anenen ta togurapen noa barim wanumun . Go mu waenapan tamu anun iwa Iesu wadidiam wandini tarage waiwanumun .
41011019	Boge mum gine gapan Iesu amba wadiamot mega den pa sewa Ierusalem ae ve amon .
41011020	Inane woup seni mumaget Iesu wadiamot mega sia onamon amba baip ine tauane ame visiwa gapan kurat wa dore wae inen yawan .
41011021	Wam ap Iesu anen wani Pita anu ase anega dien , “ Tatan , oma ata yao ! Wata diaana wae ine boen ! ”
41011022	Pita ap wani Iesu gare wan , “ God inap anu tumasen .
41011023	Ne tave di wadiaivin , e anu tumat ega wandepiwa amba anu bambam ya tanewa , amba tunup inap anega wane , ‘ Ao yon asepa puimani geak , ’ ap anega diane ame di tata .
41011024	Ap menan dim da menan anun mup God inap wanewa , namu gase warayana mini anu tumat tan , amba mup wanewa di eneta .
41011025	Ao yona God inap mup waingawa gapan waenapan da koewa inagap tapi , ge koewa mega anu ae veawa , ge Mamaga kimaniwa koewa gega anu ae veta .
41011026	Go waenapan da koewa muga anu ae ya veawa , ge Mamaga kimaniwa koewa gega anu ae ya veta . ”
41011027	Amba pa Ierusalem sia tauan . Iesu God Paewa gwanap ap yone iwandini gapan pirisi bawarewa ge waenapan namu yoyo muga nagire den ine tauan
41011028	anega wayawan , “ Ge amun ansena da waran gapan dim dim mame taingi ? Amun mame , da genen ? ”
41011029	Iesu gare wadiamon , “ Ne singui nega daiton den , namu wayawain gare wadianegenewa amba da aro neneni gapan taina ame wadiain .
41011030	Singui nega mam , Apan Dion dup iamuiwandiniwa ame amun mega aupa kimani ware taiwandin go , gare mapa piupa waenapan upi inamup ware taiwandin ? ”
41011031	Mu iragi nop waran yaumakamup seyao wareyao muk inga ingane tan amba anega wan , “ Endi nu kiman amun mega ware taiwandat wata , me anega dianeta , ‘ E dimen Dion nop mega ya anu tumasiwanin ? ’
41011032	Go nu endi anega watawa , ‘ Amun waenapan inamup ware taiwandin , ’ waenapan ma iragi gwara toguguranain iwa mu anune Dion me God watu eneni apanewa . ”
41011033	Ap anega anuiwanumune menan Iesu singui mega garewa anega wadian , “ Dion amun ame wareni arewa nu oare . ” Menan Iesu anega diamon , “ Ap menan ne den amun nega amba waran gapan ugup ugup ma taina oisewa ya wadiain . ”
41012001	Iesu maibe noa anega wadiamon , “ Maibe da sia wapena anun . Apan da taba gureip naewa vere sin ikukuk taun . Ni vetnagepen urasewa waren . Gopat tapen men dagurak paina tun . Egak mega kwayup tapen nagire munan wan tauane amat tapen men diamo amba me at da ugup aen .
41012002	Maup wamewa taueni nao mega taini da maup semua tam onepen menan kwayup taine nagire inamup watu enen .
41012003	Egak taueni gapan kwayup taine nagirewa waran toin en mondi watu enane aen .
41012004	I apanewa nao mega taini da ugup sia watu enen ae taueni mu waran inamu tosisitnagen umam no mini tain en veane aen .
41012005	Nao taini apane da sia watu eneni togurane boen . Ap umap upi aruga sia watu enamuiwandin go kwayup taine nagirewa yonan upi siget muniwanumune , upi gurane borit waiwanumun . ”
41012006	“ Amba nao i apanewa me otua daiton iragenawa megenat wandeni ame otua imua inap di wareniwa . Menan ui iragenawa , me otua inamup watu ene anega anun , ‘ Mu ne otuna viripewa tain . ’
41012007	Go otua inamup taueni kwayup taine nagire paina yawan muk ase ma anega wawa mutan , ‘ Piup i apane otua oniwan . Apan mam iman egak ma yon boreta , menan anet togurat boep , amba egak mame boge nu yon borat . ’
41012008	Menan waran sin garip uat enan togurane boen .
41012009	Ap menan wam ame nao i apanewa tauepi nao nagirewa inamup anenen tata ? Tauepi , nao kwayup taine nagire gut momak mumeta amba egak mega waenapan upi munep kwayup tain . ”
41012010	Iesu ayop nagire sia wadiamon , “ God nop mega ok seane e batnagean . Ok ame ap anega waiwan , Agim ame pa tuine nagirewa tandayasen , koerage dian , go God agim ame ware entanen amba pa tuine danewa venasen .
41012011	Ayop mame kakae di tani menan nu tarage waivin . Ok ap anega sean . ”
41012012	Iesu ap wani Diu bawarewa nagirewa asigimup , Iesu gutut ame mu koewa muga menan waiwandin . Ap menan me warapen anune go waenapan tamu anune menan Iesu ae vean amon .
41012013	Ian Parisi nagirewa amba Erodian nagirewa den , Iesu anenen i wabambamasepen menan nopewa panan . Menan wadiamot muga upi , Iesu ine watu enamone .
41012014	Tauane anega wayawan , “ Wadianet nugawa , nu asiginup ge waenapan muk anen wane taine ame menan ge imuga potaga ya wariniwa , go ge nop tavewa gapan God dim dim anuini om ap gapan tainampen neginewa wadianianawa . Menan nu singui nuga mam . At Rom ayopewa Sisa nu moni se wanata ame gapan nu Mosis iup mega paina yamatait go uon ? ”
41012015	Go mu nanamaset wan taiwanumune Iesu me asigip tan , menan me anega wan , “ E dimen wayawanek wanin ? Endi moni gwat make da wat ewanegene yawap . ”
41012016	Mu gwat make da wat onamone . Iesu singui wayawamon , “ Yawan , moni ame gamup da yaua o guewa wandia ? ” Mu gare anega wan , “ Ame ayop Sisa guewa mega gamup wandia . ”
41012017	Menan Iesu anega wan , “ Ap menan , wan dim dim Sisa mega wandepi ame Sisa di wanapen . God mega wandepi , ame God di wanapen . ” Nop ap anega gare wani menan mu no i kap wane .
41012018	Dugup Sadusi nagire , upi Iesu inap tauan . Mu dugup anu tumat muga gapan waenapan manega wadidiam wanumun , “ Borit wata sia ya inak nitait . ”
41012019	Menan Iesu inap singui anega wayawan , “ Wadianet nugawa , watageta apane Mosis nunan iup anega sen , ‘ Apan da otu uon boepi gapan me gwaniwa kwapura mega ame naise , tasewa uewa orup se wanep . ’
41012020	Endi apan upi tatap gwanip yananewa nanin yamunaet yamunewa dere mugenat wanumon . Namu bonewa mugawa waen naiseni go me otu uon boen .
41012021	Menan gwaniwa ewap yaneni , tasewa kwapuraewa sia naisen . Gwaniwa orup da ya baraeni amba sia boen . Gwaniwa yampoa kwapura ame sia naisen amba ap umap sia tan .
41012022	Ap anega ta amo wanumune dugup daiton apan nani yamu dere waen ap daiton naitan go iragi otu uon borit wane . Amba uiwa waen ame den boen .
41012023	Ap menan waenapan upi anega anu tumat taiwanum , borit wane nagirewa sia inak muse yon wanumoin go endi apan nanin yamunaet yamune dere waen ame naitanewa wam uiwa gapan waenapan inak muse sia yon wanumopi waen ame apan ansenawa waenewa ? ”
41012024	Iesu Sadusi nagirewa gare wadiamon , “ E aopan waiwanin iwa e ok seane asik ya tayan amba God aro amun mega den e oare .
41012025	Go waenapan borit wane evi amba sia yon wanumopi inak yaibobot eviwa gapan mu gare gare ya naine mutain den ore wai naine mutapen menan ya munain . Iwa mu anea umap kiman gapan wanumoin menan mu gare gare ya naine mutain .
41012026	Inak muta muta nagirewa gueguewa ame God wataget wat arogamen . E , Sadusi nagirewa , namu batnageana go ya anuyan ame wataget wam da Mosis ap aiwandini oma ut yagit wandin yaveni God anega wadien , ‘ Omae baewa Eibaraam , otua Aisik , amba upewa Diekap , mu God muga daiton ame ne di . ’
41012027	Ap gapan endi nu asiginup ame waenapan kabaniwa ge borit wanewa mu God yamap iravi kabani wanumamun , iwa mu guamu den . Menan e nop ame aopan di waiwanin . ” Iesu ap anega wadiamon .
41012028	Sadusi nagirewa notatae gare gare waiwanumune waenapan iup wadidiamuini apane da yawamuiwandin . Mu singui wane , Iesu garewa kakaevet wadiamon anuni menan apan ame Iesu singui anega wayaven , “ God iup mega ansena aigap iragenawa ? ”
41012029	Ap wani Iesu gare wadien , “ Iup aigap iragenawa ame . Isurero nagirewa , anun . Ayop God nugawa me megenat Ayop di .
41012030	Amba ayop gega God , imuga potaga gapan , guaga gapan , epara guin pakao gega gapan , iak guine gapan , ae anu gura imuga warep .
41012031	Iup derewa ap umap sia manega . Gek genan ae anu guriana mini , evenak waiga pa mainagape wanumuine nagirewa munan den ae anu gura imuga warep . Iup dere mame aigamup aigap iragenawa da den uon . ”
41012032	Wani iup wadidiamuini apanewa Iesu sia wadien , “ Wadianek negawa , nop gega tavewa di . Ayop nuga God me megenat God di tavewa daiton me megenat , me mainep God da den uon . Ge tavewa di waiagi .
41012033	Amba ayop nuga God , imunu potanu gapan , guanu gapan , epara guin pakao nuga gapan , ian guine gapan , ae anu gurat imunu warep amba nuk nunan ae anu gurintoni mini , evenanu wainu pa mainanupe wanumuine nagirewa munan den anu gurinampen . Iup dere ameme baware iragen . Waenapan God men man irepi o garewa da ugup wanepi guegue ame gauarap go iup dere mame aigap iragen . ”
41012034	Apan ame anut mega baware gapan wani Iesu anu gare anega wadien , “ God toemu mega tonanewa nop yoningi , wandap uon . ” Iesu ap wani boge waenapan tap tan singui da sia ya wayawane .
41012035	Iesu God Paewa gwanap waenapan wadidiam wandini gapan singui anega wayawamon , “ Iup wadidiaine nagirewa dim men anega waiwanumune , ‘ God wa watu eneni Mesaya me watageta apane Devit naewa ? ’
41012036	Wataget amba di God Guewa Woup Seniwa apan Devit aro waneni gapan Devit Mesaya evi amba me denip mega gapan tauapen menan anega wan , God yone Ayop nega Mesaya anega wadien , ‘ Nanina nutup arigewa gapan ae wanigingan , ne anavi gega tambumopen aro gega gauarap wanumoin . ’ God nop mega Devit ap anega wan .
41012037	Nop ma gapan , Devit yone Mesaya inap me Ayop diwandin go Devit namu yaneni apanewa amba Mesaya evi yanen . Menan Mesaya ame Devit naewa megenat uon go aigapewa di . ” Iesu ap anega wani , waenapan atonu den anun .
41012038	Iesu waenapan manega wadidiamon , “ God iup mega wadidiaine nagirewa munan ae yao kakayasen amba yon iwanian . Ian ame mondi yonane wanup kakae guragut enane , waenapan ase yawamopen menan apan apan tainewa , amba taba une taine arewa gapan amopi waenapan gaun munat anuiwanum .
41012039	Amba den Diu opata waine paewa o barip gagewa gapan watat kakae iragena gagap wanumot anuiwanum .
41012040	Go mu waen kwapura kaimakaet enu yawamon wane gapan kwapura puraput ge pa mugawa den tambune . Ap tane go mup paewa gapan waenapan yamamup muk ingane tap kakae tapen menan , God inap mup wa nonongaminewa . Koewa ap tainewa menan wanene muga koevet taine nagirewa wanene mugawa ame aigamup taueta . ”
41012041	Iesu Ierusalem God Paewa gwanap wandeni gapan waenapan God menan moni garaet enine arewa gapan eniwanumune yawamon . Puraput nagirewa moni aruga eniwanumune .
41012042	Den me yaveni inak daiton yaven kwapura koentu da taue moni mega dendeniwa dere otu uiwa ame enen . Moni ame baware uon .
41012043	Iesu wadiamot mega munan wan tauane anega wadiamon , “ Ne tave di waivin e anun , kwapura koentua ma yan mega tani arita , kwan puraput nagirewa yan muga tane gauarap .
41012044	Iwa mu yan tanewa bondan muga omewa anun gapan tan . Go waen kwapura koentu mame kayawan tainiwa , evi ware na iniwanda wanda iragi yan taitamen . ”
41013001	Iesu Ierusalem God Paewa gapan tau aeni wadiamot mega da Iesu anega dien , “ Wadianiana apanewa , pa baware ase yao gwat gapan tune kakae di tumone ! ”
41013002	Go Iesu gare anega wadiamon , “ E pa mame iragi yaviana menan nop nega anun . Wamewa da tauepi gapan anavi ega taue pa ma iragi to bebenak ae seain , gwat da daiton didi batamene sia diriga aita ya wanumoin . ”
41013003	Wam ame evip , Iesu Oma Olip Yanane Tunupewa gapan wandeni , wa ewamot mega , apan Pita ge Diemis ge Dion ge Anduru inap tauan wam ame paua anupen menan karaua singui wayawan ,
41013004	“ Wan dim dim arita mame andi amba venasiwandata ? Amba wam verisiwa amba ge sia tauapen wamewa taiwandapina , paua mega dim dim da namu taue aiwandapina yavinain ? ”
41013005	Iesu gare wadiamon , “ Agun anun waenapan da da aopan wababayan imaepi tawa .
41013006	E yao kakayat amba wanien , da aopan wababayan imaepi tawa . Waenapan iman arugataet taue , amba anega waiwanumain , ‘ Ne Keriso , ’ amba arugataet ebo ewayain .
41013007	Ita anan tapi oisewa anui amba ita anan tapen tapi oisewa anui go tap ya anune . Ita anan ame iravi di taiwanumain go wam verisiwa ya taueta .
41013008	Ita anan agagae taue aiwandapina yawanewa , ame tap ya anu gurane . Wankakau ge puinunu amba inak aru ap mini namu venase di tau aeta , go wam uiwa ap mepe ya taueta . Go mame iragi itan bagu sisi erewa da .
41013009	Ek ingane kwayup ta aisiwanian . E ne dugup nega nagirewa menan , wanene taepen menan ayop bawarewa nagirewa ugup ugup namup tam nauyae amoin . Mame gapan , oitana wadidiamone Diu uon ian ugupe nagirewa den anupen menan .
41013010	God toemu mega No Oise Kakaewa at at iragi piup ma gapan wadidiam wanumampena amba wam verisiwa taueta .
41013011	Go wam ame e tambuepiwa , dim da wawa menan gop ya anune . Iwa wam ame nop wapen tanewa God nop dim da enep di wai . Iwa nop ega da uon , go e Mamaya Guewa nop e gamuyap waiwandata .
41013012	Ap wamewa gapan , tase gwani gare gare omine wap borit wain , amba ine mame muk orup mugawa omine wain , amba otu waiwa ugu gangan ine mame inamup tain , ap tapi gapan upi taue ine mame guramo boniga semoin .
41013013	Waenapan iragi nenan tandayat imayain , go e da da nenan tumban amun ae yonanewa , wam verisiwa gapan e inak warai . ” Iesu ap anega wadiamon .
41013014	“ Nop mame batnagine nagire batnagepi anu kakayasep . Apan da pa Ierusalem God Paewa wabigimepen menan guewa koewa iragen da wat taue endavep yawai . Ap yawanewa gapan , e at Diudia gapan wanienawa tap serarat aise tunupa dot aitai .
41013015	Amba apan da pa aigarip wandepi puraput mega warapen menan pa gwane ya aep , wam wakaumepi tawa menan tap aep .
41013016	Amba orup da egaga wandepi me wanup mega menan ewagai sia pa ya aep .
41013017	Wam ame inepi wamewa , kaiwan , waen bagu dena o orup otu ine amape nagirewa inamup kaimake den !
41013018	Tap aise aise bodu wamewa gapan mame iravi ya venasepen menan God inap mup waiwanian .
41013019	Iwa wam ame gapan ita anan bagu sisi baware iragen taueta , erewa gapan ma onin en endi mame tauini gapan ap mini da ya venasen , amba inak ap mini da sia ya venaseta .
41013020	Menan wam ame God ya wat oninkamepo , waenapan iragi borit waitamepo , go om enumoni nagirewa mugenat munan wam ame wat oninkamen .
41013021	Wam ame gapan waenapan da anega wapi , ‘ Yawan , Keriso ma tauen ’ o ‘ Atapa tauen , ’ da ya di anu tumasene .
41013022	Iwa Keriso eboewa amba God noa tave uoni waine nagirewa taue yo paua aigap taiwanumain . God om enumoni nagirewa aopan wababayan mumapen taiwanumain .
41013023	Menan agun anun . Dim dim iravi evi tauepi oisewa namu wadidiaen . ”
41013024	Iesu sia wadiamon , “ Ita anan bagu sisi baware wamewa ame uon tapi ame wam pumpuni ta , sisip taueta , amba siragam ganase sia ya wata .
41013025	Buanae kimani aoma geamoin , amba kiman aroewa iravi erere goyago amoin .
41013026	Wam ame tauepi ne Kimani Vitana Apanewa amun baware kakae guragut ganasewa nega den irikup nokap vitapena yawanegain .
41013027	Amba anea nega watu enamopen , waenapan negawa piup etoa asiwa iragi wa upamoin . ”
41013028	“ Oma baip guegue mega yawane gapan anun . Gua ewake topi yao anui , bodu wamewa konintu taiwan .
41013029	Ap umap sia , e wan dim dim mame tau aiwandapinawa , e anega anui , ne konintu tonana yonivin .
41013030	Ne nop tavewa wadiaepen anun . Endi mame piupa yanane wanumamune nagirewa , wam muga gapan wan dim dim mame venat taue aep amba borit wain .
41013031	Piup ge kiman iman ise wat museta , go ne nop negawa di wande aiwandata . ”
41013032	Iesu sia wadiamon , “ Ne sia tauapena wamewa , orup da daiton asigip ya di tan , anea kimaniwa den oare amba ne den oare , go Mamana kimaniwa megenat asigip tan .
41013033	Ap menan nene yamam taiwanian , iwa e oare wam ansena Ayop ega taueta .
41013034	Guegue da manega wain . Apan da pa ae ve daio aepi waenapan mega nao muga muga muneta amba tonan kwayup taini apanewa gopat tapen men die aeta .
41013035	Tonan kwayupe taini apanewa ap umap e nene yamam tan . Pa i apanewa wam ansena entan sia tauepi e oare . Mum gine o mum gagewa o woup sese o mumaget wam ansena tauepi e oare .
41013036	Aup boniga ya inane iwa me taue yawaepi tawa menan nene yamam taiwanian .
41013037	Dim da inayap wana waenapan iragi den wadiamuivin . Nene yamam tan . ”
41014001	Ap mepe Paina Yamaseni Baripewa ge Taba Buredi Ya Tutut Waine Baripewa wam dere namumup wanden . Wam ame gapan pirisi bawarewa ge iup wadidiamuine nagirewa den , mu anenen ta amba Iesu karaua ware togurapen neginewa noa panan waiwanumun .
41014002	Mu anega wan , “ Barip wamewa gapan Iesu ya warait iwa waenapan ita anan tapi tawa . ”
41014003	Amba Iesu pa Betani gapan apan Saimon vek bo'o namu ware kakae tani apanewa pa mega gwanap wanden . Ame gapan waen da oma osewa da pokarik gapan enane , ame ware tauen , me tutua aigap iragen amba garewa mega arita iragen . Amba pokarik to dume Iesu iap damagen .
41014004	Iap wa damageni gapan ap mepe wanumune nagirewa upi ugu gangan tane menan noyam anega wane , “ Iwa dimen kaum ame danamiwan ?
41014005	Oma ose tutu den mame une ta moni arugataet ( 300 aigap ) wara amba waenapan purapuse uoni kayakayawan taine nagirewa munapen . ” Mu waen ame inap ugu gangan tan kaimakaet wane .
41014006	Mu dim da wane Iesu imua gapan anuni menan gare anega wadiamon , “ Waen ma ae veane anut mega gapan di taiwandan . Waen mame dim da inanap tani iwa den gapan di taiwan amba yaunewa mega kakae iragen .
41014007	E iman kayakayawan taine nagire den nimakamup tanam waniai , menan munat anune di munan . Go pot pot ne ya tananege waniai .
41014008	Iman bonigasepen tunegepi menan me oma ose tutu dena mame tasi di seneniwan .
41014009	Ne tave di wadiaivin , ambagan da God No Oise Kakaewa ma piup iragi gapan wadidiamopi , waen mame dim da tani oisewa anupen menan wadidiam wanumain . ”
41014010	Amba wadiamot mega aonagaet pusinawan dere da yaua Diudes Iskeriot . Me pirisi bawarewa inamup Iesu omine wapen menan aen .
41014011	Taueni mu aton anun moni garewa wanapen wa agiasen . Wam ap gapan Diudes arok da ware Iesu yan tapen menan amase taiwandin .
41014012	Barip yaua Taba Buredi Ya Tutut Waine Baripewa tugupen wamewa tauen . Wam ame gapan Paina Yamaseni baripewa guturewa taine menan waenapan man sip otua tambun guramone borit wan . Menan Iesu wadiamot megawa ine tauan anega wayawan , “ At ansena gapan nu ane tata kakayat tat barip nugawa mame nat anuingi ? ”
41014013	Iesu pusi panamo anega wan , “ Wapena anun . Aisen pa sewa ame tauan , apan da kaum undan wat aepi tautanan amba evip aisen , pa da dorepi den doran .
41014014	Pa i apane anega wadian , Wadianini apanewa anega wan , ‘ Ne pa gwane ansena ange wadiamot nega den Paina Yamaseni Baripewa nait ? ’
41014015	Apan ame , pa gwane aigapewa baware da ame gapan watat iravi gaset tata kakayat tane amena ewaeta . Ap mepe taba wat iran . ”
41014016	Ap anega wani menan , mu amon pa tauan amba Iesu wani no usewa gapan yao ge yao di amon . Amba pa ap me gapan Paina Yamaseni tabaewa , ap mepe wat iran .
41014017	Wam ame mum gine taueni , Iesu wa ewamot mega aonagaet pusinawan dere tanamo taba napen menan ae wanumon .
41014018	Taba naiwanumune Iesu anega wan , “ Ne tavewa di wadiaivin , e daiton da ominana wapen taiwanin . ”
41014019	Ap anune gapan mu bagu sisi baware di anun amba nop me inap daiton daiton singui wan , “ Ayop , nenan waingi go ? ”
41014020	Ap wane Iesu gare wadiamon , “ Apan ame aonagaet pusinawan dere apane da yogup daiton taba dere nata apanewa ominana wata .
41014021	God negin mega , Kimani Vitana Apanewa gase wat neneni ap omewa gapan bonigatain , go kaiwan , ominana wapi apanewa itan baware yaveta ! ”
41014022	Taba naiwanumune gapan Iesu taba buredi semua ware God inap gaun wa , wa paise wa ewamot mega mune , amba anega wan , “ Tambun nan . Mame etunawa . ”
41014023	Amba sip ware God inap gaun wani munen iragi at nugut tan .
41014024	Amba anega wan , “ Kaum wain mame deninawa . Bonigasepena denip mame tau visepi gapan waenapan aruga koewa muga wat museta . Ne denina gapan God e waenapan mega agi ewakewa wa agiat imaeta .
41014025	Wapena anun . Kaum wain mame ne sia ya nain go Mamana God toemu mega tauepi wamewa gapan e den tanae sia nain . ”
41014026	Wam ame God inap mu wak da wane boge mu tunup Olip dot amon .
41014027	Boge Iesu anega wadiamon , “ Endi mum mame gapan e iragi ae venek tap aitai , iwa wataget ok map anega seane , Ne man sip kwayup taini i apanewa topena , man sip mega punanan wat amoin . Ok ap anega sean .
41014028	Go ne bonigasep amba inak nigat yon waingepena ne at Galili gapan namu tauain e evi amba tauai . ”
41014029	Ap wani Pita Iesu anega dien , “ Mu iragi tap ae vege amoin , go genan ne tap ya angain . ”
41014030	Pita ap wani go Iesu gare wadien , “ Pita , ne wapena anu . Endi ge wam koni yampoa gapan waboboranegewa amba kumkum wam koni dere nop wata . ”
41014031	Pita kaimakaet sia anega wan , “ Ae , ge bop tawa ne den di bonigatain , ne ya waboboragain . ” Amba wa ewamot upinewa ap anega nomanagaet wane .
41014032	Amba Iesu wa ewamot mega den at yaua Getsemani amon , amba me anega diamon , “ Mapa wanien , ne asirantu angep God inap mup wap . ”
41014033	Ame wani Pita ge Diemis ge Dion tanam asirantu amon , amba me bagu sisi anu taneni gapan bumage tuk wan .
41014034	Boge Pita evene wai dere den anega diamon , “ Ne bagu sisi aritavet anu tanan ap gapan bumagana vege waiwan . Mapa ne den tananegen wanien nene yamam taiwanian . ”
41014035	Ap anega wani amba asirantu aen , amba me gine namu pia ae to kutnage mup anega wan , “ Maman , ge aro dim dim tat anuana di tai , menan ge men anu gurawa , ugu vegaek anupena ao waseanek , go mame ne anut negawa uon go gek anuiana gapan di ta . ”
41014036	
41014037	Boge me entane ae wa ewamot mega inamu taue aup iniwanumune yawamon . Menan Pita inap anega wan , “ E da wam airase daitona mini ne den tananege nene yamam ya tai ?
41014038	Nene yamam tan , God inap mup wan , iwa pusi warup da inayap tauepi tawa . Iwa guanu epara tat anuiwan go etunu itani waiwan . ”
41014039	Menan ae vemo ae mup koni yampoa uap sia tan .
41014040	Wam ame , me sia entan taueni , mu aup iniwanumune yawamoni mu yamamu itani wan . Mu seke tane nop gare da wa wa uon .
41014041	Boge entane wa ewamot mega inamup taue anega wadiamon , “ E aup inin kakayat din taiwanin ? Yawan , wam nega onen di mananiwan , amba Kimani Vitana Apanewa waranege koewa taine nagirewa nanimup bat nimanegain .
41014042	Ao yonane anepen ! Yawan , ominana wani apane mame tauia ! ”
41014043	Iesu nop ame waiwandini gapan , apan Diudes wa ewamot mega aonagaet pusinawan derewa apane da tauen . Pirisi bawarewa ge waenapan dimae waine nagirewa amba iup wadidiamuine nagirewa den , waenapan aruga watu enamone ita gaut tambun tauane .
41014044	Diudes , omin wani apanewa paua ta ewamopen menan namu waenapan anega wadiamon , “ Apan ame gaune tap ua topenawa , ap me di waran . ”
41014045	Tauane boge Diudes Iesu ine taue anega wan , “ Wadianet nugawa , baigan ge inagap wandep . ” Ap anega wani boge ua ton .
41014046	Ua toni ewap ita nagirewa Iesu kaimakaet wat natane .
41014047	Ame gapan , da den yoneni apanewa kereba mega ware , amba pirisi bawarewa ayop mugawa nao mega apanewa da darinewa to kuasen .
41014048	Iesu apan aruga tauane ame singui wayawamon , “ Endi , ne up apanewa mini waranegepen menan ita gaut den tam tauayan ?
41014049	Ne wam , wam God Paewa gapan wanigingina ya waranegean go endi waranegepen menan tauayan . Endi waranegeana God nop mega gapan oitana ok seane tavewa tauapen men taiwanin . ”
41014050	Boge Iesu wa ewamot mega iragi ae vean tap amon .
41014051	Orup tamaru da Iesu ewap aiwandini ame wanup kakae da viri viri wareni , ap gapan ita nagirewa den warapen tane
41014052	go wanup mega wa totnagene ni aroga tap aen .
41014053	Amba Iesu kaimakaet waran nau pirisi ayop mugawa pa mega amon . Pa mega gapan waenapan iup wadidiamuine ge dimae waine nagirewa den iamen wanumon .
41014054	Go Pita wandap isipa evi oniwandin amba Pirisi ayop mugawa pa mega nimakap arok da gapan tauen . Gwanap unuk aeni ame ita gopare taine nagire tanam wande irot menan oma tugun iram wanumun .
41014055	Pa gwanap , pirisi bawarewa ge kansoro nagirewa uruga Iesu inap nop eboewa yoa tan nau amo togurep boepen menan taiwanumun .
41014056	Apan aruga yonan ebo imup waiwanumune go Iesu ebo mega da ya tautanan .
41014057	Uiwa gapan upi yonan ebo imup anega wane ,
41014058	“ Apan ma namu da anega wani , ‘ Ne God Paewa wabenagep amba wam yampo gwanap negenat sia tu waborain . ’ ”
41014059	Go nop mame waiwanumune gapan , tavewa mini da uon .
41014060	Boge pirisi bawarewa da ao yone Iesu anega wayaven , “ Ge nop muga waine garewa wai go uon ? Mu oitaga waine ge anenen anuingi ? ”
41014061	Go Iesu no uon wanden . Pirisi bawarewa mugawa me inap anega wan , “ Ge God mega wa watu enageni Keriso go uon ? Ge God Kakae iragenawa Otua go uon ? ”
41014062	Iesu gare anega wan , “ E , ne ap me di . Go ne wapena anun . Wam evi amba da , Kimani Vitana Apanewa God Aro Iragenawa mainewa nutup gapan ae waingepena amba irikup gagap sia tauapena yawanegai . ”
41014063	Boge pirisi bawarewa wanup mega wabebenage anega wan , “ Me God inap wawa koko taiwan ! Iwa dim men koewa mega upine yoa tait ?
41014064	Me God inap wawa koko taini e gase anuyan . Menan e dim da anuiwanin ? ” Mu gare anega wan , “ Me koewa mega garewa menan di boep . ”
41014065	Boge mu gine namu gitona en anan toiwanumun . Upi gine namu pan boran tuiwanumune ame nipep anega wan , “ Ge God Keriso mega waingewa imugap anu wa , da togen . ” Boge ita nagirewa Iesu waran amon den to popounagene .
41014066	Ap mepe , Pita pa nimankewa arok da gapan ae wandeni amba nao taine waenewa da tauen .
41014067	Pita oma irasiwandini gapan waen ame Pita kem kem yave anega wan , “ Ge Iesu at Nasaret apanewa tautana ingiana apanewa da . ”
41014068	Go me iragi namumup wabobore anega wan , “ Ge dim da waingiana ne oare . ” Ap wani boge ae tonan nop wandeni kumkum nop wan .
41014069	Ap mepe nao taini waenewa ame sia Pita yave waenapan anega diamon , “ Apan ase Iesu den iwandini apanewa da . ”
41014070	Go Pita sia wabobore anega wan , “ Uon , ne uon ! ” Wam koni otu da ewap , waenapan upi Pita anega sia dian , “ Ge Iesu apan mega da di iwa ge den at Galili apanewa ! ”
41014071	Pita kaimakaet sia anega diamon , “ Ne ebo wapena amba God ugu gangan mega yawap . Apan ame men waiana ne oare ! ”
41014072	Ap wani boge kumkum koni derewa wan . Iesu Pita nop namu anenen dieni boge anu aven , ame , “ Ge wam yampo waboboranegai amba kumkum nop koni derewa wata . ” Ame gapan Pita irip koevet wan .
41015001	Woup sen pirisi bawarewa ge iup wadidiamuine amba dima waine kansoro nagirewa den , iravi Iesu inap anenen tapi menan wawa mutan . Mu waran pan nau amon piup Rom ayopewa Pailat wanan .
41015002	Pailat Iesu singui wayaven , “ Ge Diu nagirewa Ayop mugawa go ? ” Iesu gare wan , “ E , ge ap me di waiagi . ”
41015003	Amba pirisi bawarewa enu yawan wan .
41015004	Apan Pailat Iesu sia wayaven , “ Mu nop aru ma enu yawagene waine gare da wai go uon ? ”
41015005	Iesu no uon wandeni menan Pailat imua upese anun .
41015006	Diu nagirewa gutut muga en en taine ame Paina Yamaseni Baripewa gagap , piup ayopewa , gwat noke apane da waenapan om enu wapi gapan wat vesine tauen ainiwa .
41015007	Wataget apan upi bawarewa nagirewa inamup ita anan tane menan bawarewa nagire gare aian gwat noke sean . Wam ame gapan , dayakam taini apane da , yaua Barabas , gwat nokap baraene wande en .
41015008	Menan , wam ame barip aigap , waenapan Pailat inap gwat noke orup da wat vesep tau aepen menan tauane .
41015009	Menan Pailat singui anega wayawamon , “ E Diu nagire Ayop egawa Iesu enan ne wat vetapen tau aet anuiwanin go ? ”
41015010	Pailat singui ame wayawamoni iwa imup anuni Diu nagire ayop mugawa Iesu anu koeamene menan wat onamon wanane .
41015011	Go pirisi bawarewa waenapan wa datnak mumane menan Barabas wat vesep tau aepen wane .
41015012	Pailat sia wayawamon , “ Iesu e Diu nagire Ayop egawa waiana inap ne dim da tain ? ”
41015013	Mu kaimakaet anega wane , “ Oma korosi gapan to endawane boep . ”
41015014	Pailat gare wan , “ Iwa dimen boeta ? Me koewa dim da tan ? ” Go waenapan nop kaimakaet aigap sia waiwanumun , “ Korosi gapan boep ! ”
41015015	Pailat waenapan aton anupen menan umap wan amba gwat noke apanewa Barabas wat vesen tau aen . Amba ita nagirewa diamone mu Iesu waran gaut gapan tone amba oma korosi gapan togurapen men wat nau amon .
41015016	Amba piup ayopewa ita mega nagirewa Iesu waran apan bawarewa pa mega gwanap amon . Ita nagirewa iravi ap mepe wanumone munan wan Iesu namup tauan .
41015017	Wanup mega waseasen ayop wanupe buinip pan wanan amba ipuni wagam waran iap tonat wanan .
41015018	Amba Iesu inap nipep anega wan , “ Kaewa kaewa , Diu nagire ayop mugawa ! ”
41015019	Mu gitona en anan amba gaut da waran iap tone . Me namup omanip enun nipep den wa atonasen .
41015020	Mu nipep diane ewap , wanup buinip pan wanane ame wabutunagen amba wanup mega sia pan wanan . Boge mu oma korosi gapan togurapen menan wat nau amon .
41015021	Wam ame gapan Saimon at Sairini apanewa at da gapan oniwandin . Me Aleksanda ge Rupas mamamua . Ita nagirewa Iesu oma korosi mega wat aepen menan nanamasen wane .
41015022	Amone at yaua Apan I Kaime Arewa ( Iburu nop muga gapan Golugata diane ) ap tauane .
41015023	Ap mepe mu Iesu wapiwa vege ya anupen menan kaum wain oma baewa sisi dena den gotonak en wanane go me yamaet yave ae ven .
41015024	Ita nagirewa Iesu oma korosi gapan to endawanewa amba mu wanup mega yan seapen menan kae otu da tan .
41015025	Mumaget wam nani yamu degede wareni Iesu korosi gapan tobatamen .
41015026	Enu yawan wane ogewa oma ginap tobatamen endawane ok anega seane , “ Ma Diu Nagirewa Ayop Mugawa . ”
41015027	Wam ame gapan up apane dere den oma korosi gapan gut batamene da Iesu naniwa nutup gapan amba dawa senip gapan dawamon .
41015028	Wataget God nop mega ok seane tavewa tauen , Waenapan anega wan , Iesu koewa nagirewa den enam wanden .
41015029	Waenapan tau ise amo tau use amo taiwanumune nagirewa no peromen Iesu inap nipep anega waiwanumune , “ Yauapo , ge God Paewa tobenage amba wam yampo gwanap sia tut waana apanewa ,
41015030	menan gek ingane inagit , oma ae ve vit onak ! ”
41015031	Ame umap sia pirisi bawarewa amba waenapan iup wadidiamuine ge dimae waine nagirewa den nipep anega wane , “ Me upi inak muniwan , go mek ingane inak ya wareta !
41015032	Me Isurero Ayop nugawa go ? Oma ae ve visepi gapan nu yawat amba me inap anu tumatait . ” Ap uap sia , up apane den gut batam mumane ap anega nipep den me inap wane .
41015033	Wam ianupe wariwandini gapan , piup ame iravi mum tatarin tunu taue aeni amba wam airase yampoa waren .
41015034	Wam airase yampoa wareni gapan Iesu nop uma ve anega wan , “ Eli , eli , lama sabak tani . ” Ap anega wani guegue , “ God negawa , God negawa , ge dimen ae venek agi ? ”
41015035	Wam ame gapan , waenapan upi ap mepe yoniwanumune nagirewa nop ame wan anune , mu anega wan , “ Me apan Elaidia vene waiwan . ”
41015036	Amba apan muga da serarat ae kaum warupini wanupewa waren . Kaum sisi dena gapan ae antapene gerok ginap enu Iesu megewa pakaraeni men napen wanen . Apan ame anega wan , “ Mapa amat tait , anse , apan Elaidia taue korosi gapan wat viseta go uon yawapen menan ! ”
41015037	Iesu ve baware sia wani boge guewa tau aen boen .
41015038	Ap wamewa gapan God Paewa gwanap wanup God wandini arewa tonan pan boriniwa aoma bebep wa vise ase ma wanden dere entanen .
41015039	Ita yamewa apanewa Iesu korosi mega namup yone Iesu anenen boeni ase yaveni menan me anega wan , “ Tavewa di , apan ma God Otua . ”
41015040	Waen upi den paina yonan yaviwanumun . Yaumakamup waen Meri Makdalin ge Salomi ge Meri , apan Dioses amba evip yaneniwa apan Diemis dere inamua .
41015041	Wataget Iesu at Galili gapan wandeni waen ameme ewap amon kwayup taiwanumun . Evi pa Ierusalem dot aeni gapan waen ameme , amba upi den ewap dot onamon .
41015042	Imana wagat wamewa menan taba endi bongamen tunun . Wam ame mum gine ,
41015043	apan Diosep at Arimatia apanewa me Diu nagire kansoro muga da ame taue kansoro upine inap ayamat tainewa . God toemu mega amunewa inamup tauapen menan den amat taiwandin . Me epara ta apan Pailat ine ae Iesu etua menan mup wan .
41015044	Pailat Iesu gase boeni oisewa anuni me no kap wan . Menan ita yamewa menan wan taueni singui wayaven , “ Iesu gase boen go uon ? ”
41015045	“ E , me gase boen , ” ap anega wadieni menan Pailat Iesu etua Diosep wanat wan .
41015046	Diosep wanup kakae ewake da nononga pepeku une tani gapan etua wa totnak wat vise wanup gapan viri viri ware amba dagup da gwat gapan kaitane gwanap baraen . Baraeni gwat pepeta baware da wabaim onamon tonan toboran .
41015047	Iesu etua baraene arewa waen Meri Makdalin ge Meri apan Dioses inewa yawan asigip tane .
41016001	Diu nagirewa wagat muga wamewa uon tani Meri Makdalin ge Salomi ge Meri apan Diemis inewa kaum ose tutu dena une tan Iesu etua enu iat anun .
41016002	Menan wam pura bawarewa wamewa gapan woup seni mumaget iragen dagup yawapen amon .
41016003	Ame amone , negina muk anega wawa mutan , “ Dagup tonanewa gwat da wabaim nuneta ? ”
41016004	Wane iwa gwat ame baware iragen . Tauan yawane gwat , gase wabaiman ase baraene yawan .
41016005	Dagup gwanap unuk amone , ap mepe apan tamaru da yawane , wanup mega pomponu nononga pane amba at mainewa nutup gapan ae wanden . Yawane tap kaimamu doren .
41016006	Apan ame anega wadiamon , “ Baguya ya arep . Iesu at Nasaret apanewa oma korosi gapan togurane boen baraene yawapen tauayan . Baraene arewa yawan . Inakae sia yon wanden mapa ya wandia .
41016007	Menan menawaet di aisen amba wa ewamot mega , apan Pita den , wadiamon . Me at Galili gapan namu taueta e evi amba tauai . Ap mepe namu wadiaeni arewa gapan wandep yawai , ” ap anega wadiamon .
41016008	Waen ame dagup ae veane nene yangwane den serarat amon . Waenapan da ya wadiamone iwa mu tap anune .
41016009	Pura bawarewa gapan woup sese Iesu bop gapan yon wandeni ewap , me namu Meri Makdalin inap venasen . Wataget waen ame airampu nani yamu dere potap unumone Iesu wa oimon tau amon .
41016010	Boge waen ame Iesu yaveni oisewa ae Iesu evene wai den tanamon ini ame wanumon bagu sisi anun irip turup waiwanumune taue wadiamon .
41016011	Waen ame Iesu inakae sia yon wanden yaveni oisewa wani mu ya anu tumasene .
41016012	Ap me ewap , Iesu wadiamot mega apan dere ap pua amuiwanumune gapan Iesu gine namu ugup ta inamup tauen .
41016013	Taue sia aeni apan dere ameme pa Ierusalem entane sia amon wadiamot upinewa wadiamon go mu ya anu tumat muman .
41016014	Iesu uiwa megawa , apan mega aonagaet pusinawan daiton taba naiwanumune nimakamup ase venasen . Bop gapan sia yon wandeni waenapan da da yawane amba wadiamot mega wadiamone go imumu gware wan amba anu tumat ya tane menan Iesu upe diguguramon .
41016015	Amba me wadiamon , “ Piup ginewa at at iragi aisen , waenapan Oitana Kakaewa wadidiamon .
41016016	Waenapan da da anu tumasep dup iamopi God inak ewakewa muneta . Go ya anu tumasepi God nemoro mega yawain .
41016017	Waenapan ne anu tumat nimanegepi gapan paua mame den ta amoin . Amun nega gapan airampu wa oimop tau amoin . Merimu tobayanep nop ewakewa ian ugupe nagirewa waine mini wain .
41016018	Mokare warepi ya aramota amba iapa da napi ya borit wain . Nanimu vek nagire wapip sepi inak mutain . ” Iesu ap anega wan .
41016019	Ayop Iesu nop mame wadiamon uon tani ewap God aro mega gapan kiman dot ae God mainewa nutup gapan ae wanden .
41016020	Boge wadiamot mega tauan at at asiwa donewa iragi amon , Nop Oit Kakaewa waenapan wadiamone . Mu opata wadidiamone gapan Ayop muga aro mega munen ap menan kiman paua ugup ugup den taiwanumune . Paua ugup ugup yawane menan waenapan mu opata muga anu tumasen .
42001001	Ae , apan nega Tiopilas , gaun nega inagap waian . God waenapan nimakanup ugup ugup taiwandini no oise seapen men waenapan arugataet tayao wareyao tanau amuiwanumun .
42001002	Ok ame seanewa , mu Iesu den tanan erewa gapan mu iwanumune den yaviwanumune amba no oise waiwanumune nagirewa , inamup nu anutoni ame seane , da ugup ya seane .
42001003	Ap menan , Iesu guturewa ere ibariwa gapan , ameme ne ae yao anu kakayasepen men anu guran taingina . Ap menan , ayop nega Tiopilas , kakaewa ameme , nop oit ame se genat anuna .
42001004	Iwa , nop oit ame gapan , ge asigip tagep , ame nop anenen anuana , ame nop tavewa di , menan ok mame sivin .
42001005	Wam da , apan Erot at Diudia ayop muga ta wandeni wamewa gapan , ap mepe Diu pirisi apan da yaua Sekaraya wanden . Me dugup Abaidia apanewa . Me waenewa , yaua Ilisabet , mu dere pirisi nave taine dugupewa naewa .
42001006	Apan Sekaraya waenewa Ilisabet dere mu kakaevet ta amuiwanumune iwa mu God iup mega iravi ayamase tainewa .
42001007	Mu dere otu uon irak mutane , iwa Ilisabet orup da ya wara wara mini . Mu en nononga otu uon wanumoin en aeta guramon .
42001008	Wam da , Sekaraya dugup mega nagirewa nao semon taiwanumune , menan me pirisi nao muga God men tainewa ame taiwandin .
42001009	Menan , dugup mega guegue muga gapan , apan Sekaraya om enun wane God Paewa unuk ae tutu dena omaewa iu iriwandapen dien .
42001010	Ame oma tutu dena iu God Paewa gwanap irapen wam airasewa ame taueni menan waenapan iragi tauan God Paewa sin panane gwanap , iamen , God inap mup taiwanumun .
42001011	Wam ame gapan , Sekaraya God Paewa gwanap wandeni , oma tutu dena iu irine watarewa mainewa nutup gapan God anea mega da ap mepe ase venase yoniwandin .
42001012	Apan Sekaraya anea use yaveni , me imua puk wan tap ase anu guren .
42001013	Go anea anega wadien , “ Sekaraya , tap ya ta . God inap mup waingiana anu gimagiwandin . Menan waenaga Ilisabet iman orup apan bat geneta , ame ge yaua Dion diai .
42001014	Me yanepi ge aton anui amba imuga potaga tarep wareta , amba den waenapan aruga daramumu wata !
42001015	Iwa orup ame God yamap bawarewa tata kaum wain go kaimake dena kaumewa upi ya nata . Orup ame inewa potap wandeni wamewa gapan God Guewa Woup Seniwa imu pose no dotoueta .
42001016	Me at Isurero nagire aruga Ayop muga God inap imumu wat entan mumeta .
42001017	Watageta apane Elaidia aro amun mega ap umap Dion wa taiwandata . Waenapan wadiamopi gapan mame waiwa entane otu waiwa munan sia onamoin . Amba God tandayasine nagirewa entane kakaewa nagire ewap amoin . Ap anega tapi gapan waenapan iragi bongam bongam ta Ayop sia tauapen menan amasewa ta wanumoin . ”
42001018	Amba Apan Sekaraya anea singui wayaven , “ Otuna oisewa wadianegiana tavewa di wandepi ne anenen ta amba asigip tain ? Ne waenana dere aeta guranen . ”
42001019	Anea gare anega wan , “ Ne Gebero , God namup yonina apanewa , ame God watu enanegen , nop oit kakaewa mame wadiagepen ongen .
42001020	Wapena anu . Nop nega evi amba tavewa di tauepi noa ya anu tumaseana menan nok borasep wanigai , otuga yanepi amba nop sia wai . ” Anea ap anega wan .
42001021	Koni ap gapan , waenapan iragi Sekaraya menan pa garip amat wanumon anu bambam taiwanumun , iwa di menan Sekaraya pa gwanap nononga wandia .
42001022	Wanumone , Sekaraya pa garip ma taue oneniwa , nop wapen tani umap uon no borasen . Ap menan waenapan anega anun pa gwanap paua da utupa yaven . Me nop wawa umap uon menan naniwa gapan guegue ta ewamuiwandin .
42001023	Me God nave taitameni amba pa mega aen
42001024	Mame ewap , Sekaraya waenewa Ilisabet bagup tani . Ap menan , siragam nani yamunaet pa mainan bore wanden .
42001025	Ap gapan Ilisabet mek anega wan , “ God bagu sisi nenan anu ago neneni iwa ne orup ya seana menan umam nega waenapan yamamup wat musen . ”
42001026	Ilisabet bagup tani siragam mega nani yamu daitonawa gapan God anea mega Gebero watu enen at Galili pa yaua Nasaret tauen .
42001027	Ap mepe waenoro ini denawa , yaua Meri , iniwandin . Apan Diosep , watageta apane Devit naewa , ganganasen .
42001028	Anea ame waenoro inap taue anega wan , “ Nonup inagap wandep . God ge inagap wandia amba wat aipakam gimaginiwa . ”
42001029	Go Meri nop ame anuni bagua aguren , iwa anea nop wani ase anu bambamase anega anuni , gaun ma tavewa dim da .
42001030	Anea sia wadien , “ Meri , baguga ya arep , iwa God garaet mega inagap tauen .
42001031	Nop ma ae anu ! Ge iman bagup tai orup apan barewa amba yaua Iesu diai .
42001032	Otuga Ayop bawarewa tata , yaua dawa God Paina Iragena Otua diaine . Amba God , omae baewa apan Devit ayop tani umap , God Iesu ware apan Devit watat mega gagap barep ayop ta wandeta .
42001033	Menan Iesu , apan Diekap naewa megawa , ayop mugawa wande aiwandata amba Iesu toemu mega no ya utu taeta . ”
42001034	Gare Meri anea ase anega dieni , “ Ne waenoro wanik anginawa , inak arita mame inanap anenen venaseta ? ”
42001035	Anea gare anega wan , “ God Guewa Woup Seniwa inagap taueta , God amun mega to umageta . Ap gapan digumin tai amba otuga yanepiwa God Otua , posewa woup seni apanewa diain .
42001036	Wapena anu . Ge asigigap dugup gega waenewa Ilisabet , aeta ton go me bagup tan . Waenapan otu uon iragaet diane go endi me bagup tan wandini siragam mega nani yamunaet yamu daiton .
42001037	Iwa God inap kaimake den uon , me aroe amunu den , dim dim wapi venaseta . ”
42001038	Meri anuni sia wan , “ Umap . Ne Ayop ayamat mega taina waenewa , menan ge anenen dianegeana inanap di venaseta . ” Meri ap wani amba anea ae ve aen .
42001039	Wam ame gapan Meri menawaet yon wandeni boge tunup arige , at Diudia gapan , pa da ap mepe aen .
42001040	Ame taueni , apan Sekaraya pa mega unugeni amba Ilisabet gaune tan .
42001041	Ilisabet Meri gaun mega anuni gapan Ilisabet orup potapewa vitagen doragen tan anun . Ap tani Ilisabet imu pose iragi God Guewa Woup Seniwa bararaen .
42001042	Menan Ilisabet Meri inap kaimakaet anega wan , “ God wat aipakam mega inanup viseni gapan wat aipakam aigapewa ge waraan . Amba orup barewa den wat aipakameta ! ”
42001043	Den Meri inap anega wani , “ Ne kakae uon go Ayop nega inewa yawanegepen tauaana menan ne aton anuivin .
42001044	Ame menan ne gaun gega anuna gapan otuna bagunape atonu den vitagen doragen tan .
42001045	God genan ta wadiageni tavewa tauepi ge anu tumaseana menan wat aipakam gimagen . ”
42001046	Boge Meri God menan anega wan , “ Imuna gapan God wa taragasivin .
42001047	God wat inakam nimanegeniwa menan inap atonua anuivin .
42001048	Iwa , ne me nao mega waenewa , ne umap uon , go me anu nimanegen . Wam endiwa mame use aeniwa gapan , waenapan iragi anega dianegain , ‘ Ge God wat aipakam gimageni waenewa . ’
42001049	Iwa God aro amun apanewa aigap iragenawa , inanap ugup ugup tani menan . Tavewa di , me yaua woup am sen .
42001050	Naewa naewa yan aiwandata , iravi God inap anu gure wa taragase ta amuiwanumampina , menan mu bagu sisi muga anuiwandata .
42001051	Me amun mega waenapan wa ewamon . Apan apan muk ingane wat wane taine nagirewa , me gut marimeta .
42001052	Amba den piup namu yoyo taine nagirewa yaumu aoma waren , go kayakayawan taine nagirewa yaumu ao waren .
42001053	Enup aramuine nagirewa wan dim dim kakaewa munen , amba puraput dena nagirewa mondi up oimon amon .
42001054	Me nao nagire mega , ian Isurero ago munen . Me imu ya oaraen go wat agoat nimanen .
42001055	Ap menan nu , omayan baewa Eibaraam , ge naewa naewa mega wande aeniwa den , nunan bagu sisi anu wa agiat nimaneni , endi mame tauen . ”
42001056	Menan Meri Ilisabet tane ap mepe iniwanumune siragam yampo uon tani amba entane pa mega sia aen .
42001057	Ilisabet orup bare bare wamewa taueni me orup apan baraen .
42001058	Pa nagire , dugup mega den , yaneni oisewa anune tautanan aton tan , iwa Ayop Ilisabet menan anu gureni gapan , inak kakaewa ame ta waneni menan .
42001059	Orup ame ae yane wandeni , wam nani yamu yampoa uon tani , orup apan ame mu waran etua tum tap God dugup mega entanepen menan amon . Mu orup ame wagup mamewa yaua Sekaraya diat wane .
42001060	Go inewa anega wadiamon , “ Uon , orup ma yaua Dion diapen . ”
42001061	Waenapan yonan anega wane , “ Ame anenen ? Ge dugup gega gapan wagup da ap anega uon . ”
42001062	Sekaraya no borasen wandeni menan waenapan paua ta ewasene , dim wagup da wadiamopen menan tane .
42001063	Menan orup yaua sea sea onaewa menan wan . Mu wat wanane amba kem kem yaviwanumune . Apan Sekaraya ok anega sen , “ Me yaua Dion . ” Seni waenapan ok mega yawane no i kap wan .
42001064	Ok seni boge Sekaraya noa borat wandeni nop wan . Meriwa itani wani bem wan boge nop ere God wa atonasen .
42001065	Pa nagire ap yawane menan tap gop anu gurane seke tan . Ap gapan ian Diudia , tunupa wanumuine nagirewa , inak mame oisewa anune menan nopewa panan wane .
42001066	Amba waenapan inak mame oisewa anunewa , anu waramat tan manega waiwanumun , “ Orup ma kai warepi anenen taiwandata ? ” iwa mu anune Ayop God aro amun mega orup inap wandia .
42001067	Boge God Guewa Woup Seniwa , Sekaraya potap taue aro amun waneni gapan wam eviwa noa namu anega wan ,
42001068	“ Nu Isurero nagirewa ayop nuga God wa atonasivin . Inanup taue vetanen .
42001069	Watageta apanewa Devit , me God nave tainiwa , dugup mega gamup wat inakam nimanini apanewa , da inanup watu enen .
42001070	Watageta God no oise waiwanumune , imu pose woup am seni nagirewa , dim evi tapi oisewa anega wan ,
42001071	‘ Anavi nuga amba anu koeam nimanine nagirewa , aro amun muga gapan vetaneta . ’
42001072	Anega taiwandapina , nu omayan baewa wataget munan bagu sisi anuni menan , wa agiat mumeni ame imu ya oaraen .
42001073	God nu omayan baewa Eibaraam inap anega wa agiasen ,
42001074	‘ Anavi ega aro amun muga gapan vetaepenawa , ame gapan e nao nega tai , ap gapan tap da ya anune . ’
42001075	Ame gapan , nu wam wam pot pot imunu woup am sep , ge kakae guragut God namup yonat , inat wainet nuga gapan tainampen .
42001076	Sekaraya God nop mega ame wani sia orup Dion anega dien , Otunawa , God ge God Paina Iragenawa , nop mega waingawa , otua diageta . God waenapan megawa koewa muga anu ae vepen , inak ewakewa munapen neginewa wadiamuingai . Ap taingawa gapan Ayop nuga neginewa namu waringapina , me amba taueta .
42001077	
42001078	God nugawa bagu sisi nunan anuiwan , kaimakaet ya dianeta . Menan wam ganat mega ewa enuini mini , God om enuni apanewa , inanup taueta .
42001079	Ap wamewa gapan waenapan sisipu inine nagirewa , amba bop tawa taine nagirewa ganat nuneta . Amba baigan negine gapan tam naune aeta . ”
42001080	Orup mega Dion Guewa aro waniwandini gapan kai ware doriwandin . Isurero nagirewa ere wadidiamopen men at kaimewa gapan iniwandin eni amba aroga tauen .
42002001	Wam ame gapan , ayop bawarewa Sisa Ogastas , toemu mega at Rom gapan , nop baraen , waenapan iragi batnak mumapen , yaumu buka aritawa gapan enapen menan wan .
42002002	Apan Kwirinias at Siria ayope taiwandini ap wamewa gapan namu batnak mumiwanumun .
42002003	Ap menan , waenapan iragi pa sewa muga muga iragenawa amon . Yaumu buka aritawa gwanap enapen amon .
42002004	Menan , apan Diosep den yon wande pa sewa Nasaret , at Galili gapan ae ve amba pa sewa mega iragenawa Betiriem , at Diudia gapan , dot aen . Iwa Diosep watageta apane Devit dugup mega naewa , amba watageta apanewa Devit pa sewa Betiriem gapan yanen .
42002005	Diosep Meri naitapen menan wat nugut veane wanden , ap menan mu dere , yaumua buka aritawa gwanap enapen menan Betiriem amon . Meri bagup tan , orup baraepen menan taiwandin .
42002006	Ap mepe , Betiriem gapan wanumone , orup bare bare wamewa tauen .
42002007	Go pa gwanap ina ina at arok umap uon , iwa waenapan aruga tauan at warane umap tan . Ap menan man kao paewa amon . Orup mega namua apan baraen , wanupa wa panamen amba man kao taba naine arewa gapan ae baraen .
42002008	At ame gapan , man sip kwayup taine nagirewa muma pua uta man muga kwayup tamuiwanumun .
42002009	Boge Ayop God anea mega da inamup venasen . God ganat mega ine maine ikukuk ganase wan . Tap nene yangwan doramon .
42002010	Go anea anega wadiamon , “ Tap ya tane . Wapena anun . Ne nop oit kakaewa da wat ongen , waenapan iravi anupi aton aigap iragen anuin .
42002011	Iwa endi mame , apan Devit pa sewa mega Betiriem gapan , wat inakam imaini otua gase yanen . Me Ayop di , God mega wa watu eneni Keriso .
42002012	Ne paua ma ewaingina gapan pa aisene , ame orup wanupa wa panamen , man kao taba naine arewa gapan ae baraene wandini yawai . ”
42002013	Anea ap anega wani boge upine kimaniwa barat mutan , anea namua tanan , God inap anega wa atonasen ,
42002014	“ God kimani paina iragen yaua ao warivin . Piupa wanumuine nagire atonamu anuini gapan , God baigan mega warain . ”
42002015	Ap anega wane anea kimani sia dot amon . Man kwayup taine nagirewa anega wawa mutan , “ Pa Betiriem anepen inak mame venaseni oisewa Ayop wadianeni yawapen . ”
42002016	Ame boge ao yonan , irut yani amone . Amone tauan , Meri ge Diosep amba orup mugawa , man taba naine arewa gapan ae baraene wandeni den yawamon .
42002017	Ame orup mame yawanewa , anea gaset orup mame nopewa anen wadiamoni iragi ase wat senamene .
42002018	Man sip kwayup taine nagire oit ame wane waenapan anune no i kap wane .
42002019	Go Meri inak kakae iragen mame venaseni menan imua upe se wande anuiwandin .
42002020	Man sip kwayup taine nagire entan sia amone . Anea anen wadiamoni inagewa yawane menan God yaua ao waran , wa atonasiwanumun .
42002021	Wam nanin yamunaet yamunewa yampo uon tani ewap , Iesu God dugup mega intum tapen menan paua mega etua tunane amba yaua Iesu dian . Yaua ame anea namu dien amba inewa evi digumin tan .
42002022	Amba Diosep ge Meri , apan Mosis iup namua seni kwayup tapen menan naninanan ta dup iapen wamewa tauen . Amba Iesu God ire di wanapen menan pa Ierusalem dot amon .
42002023	Iwa wataget God nop mega ok anega seane , Orup namua apan yanepiwa ame Ayop God ase ire di wanep .
42002024	Nop mega den anega wan , Orup yaneni menan nenip bugip dere , o bairantan otua dere tambun gut iran , God wa atonasen . Iesu ine mame , iup mame tapen menan Ierusalem dot amon .
42002025	Wam ame gapan , ap mepe Ierusalem gapan , apan da yaua Simion iniwandin . Me apan kakae iragen iwa God men pot pot anu taiwandin . Isurero nagirewa ao sia wat nagat mumapen menan amat taiwandin . Ap gapan God Guewa Woup Seniwa Simion inap den wandiwandin .
42002026	Guewa ame Simion namu manega wadien , God mega wa watu enepi Keriso namu tauep yavepi amba Simion boeta .
42002027	God Guewa wadieni menan Simion God Paewa gwanap aen . Amba Iesu ine mame apan Mosis iup baraeni gueguewa tapen menan God Paewa gwanap Iesu wat amon .
42002028	Amba Simion amawa Iesu bumagap ma wareni boge God inap anega wa atonasen ,
42002029	Ayop negawa , wa agiat nimanegeana tavewa tauia , menan endi ne nao gega taina apanewa , baigan gapan bonigatain .
42002030	Iwa inak ewakewa nunepi , otua watu enaana mame , nek yamanap ase yaviangin .
42002031	Ame ge gaset waenapan iragi menan anu ta baraean .
42002032	Orup ma ganat otua , Diu uon ian ugupe nagirewa , ganat mega gapan guegue gega yao anu awain . Me Isurero gapan yaneni menan ian ugupewa nagirewa , nu ian Isurero nagirewa , wa atonat nimanain .
42002033	Simion Iesu oisewa ap anega wani menan ine mame dere no i kap wane .
42002034	Simion Iesu ine mame wat aipakam mumeni amba inewa Meri anega wadien , “ Wapena anu . Otuga mam Isurero nagire aruga upi wat momak mumapen , amba upi wat inakam mumapen menan God watu enen . Me God ire yaoyao paua mega da go waenapan aruga wawa koko tain .
42002035	Ap wawa koko tapi imumu koeragewa ame wat arogameta . Amba ita enugin vegewa anuiana umap bumagaga enup vegewa anui . ” Ap anega wadien .
42002036	Ap mepe God nop mega waini kwapura da yaua Ana iniwandin . Me dugup yaua Asa . Me mamewa yaua Panuero . Me waen aeta di , wataget waenoro ini dena wandeni gapan apan naisen , en nani yamunaet nani yamu dere den iniwandin , amba memewa boen .
42002037	Ap gapan me kwapura ta wandeni en mega apane degede , amba apan da naniwa degede ( 84 ) uon tan . Me Ierusalem gapan God Paewa gwanap pot poraet aiwandin . Mum wam pot pot God wa atonasepen menan mup waiwandin , amba wam da da gapan taba virip taiwandin .
42002038	Simion nop mega uon tani amba waen Ana taue God wa atonasiwandin . Amba den Ierusalem gapan wat inakam mumapen menan amat taiwanumune nagirewa , Iesu oisewa wadidiamon .
42002039	Diosep ge Meri orup muga ewake yaneni menan God iup mega iragi tane uon tani amba , at Galili pa muga Nasaret ewagai sia entan amon .
42002040	Amba Iesu aroe den kai wat doriwandin . Me i namu iragi dima opata no dotouen , amba God kakae guragut mega iragi aigap visiwandin .
42002041	En da da gwanap Iesu ine mame barip yaua Paina Yamaseni Baripewa napen menan pa Ierusalem dot amuiwanumun .
42002042	Iesu en mega aonagaet pusinawan dere taeuni gapan mu barip ame menan Ierusalem sia dot amon .
42002043	Barip uon tani ewap , ine mame entane ewagai pa sia amuiwanumune , go Iesu Ierusalem gapan wanden ae ve amon , go ine mame da ya anune .
42002044	Mu anega anun , ‘ Orup den anivin . ’ Menan wam daiton uon tani amba , anu awane menan , den tanam amuiwanumune nagirewa ge dugup muga nagirewa potamup , Iesu menan yop tan .
42002045	Yop tane ya yao matagamene menan pa Ierusalem ewagai sia entan amon . Tauane Iesu yoa tane .
42002046	Wam yampo uon tani amba God Paewa gwanap yao matagamen . Iesu ap mepe , wadidiamuine nagirewa nimakamup ae wande singui gare gare wawa musiwanumun .
42002047	Iesu nop waiwandini anune menan , waenapan no i kap wan , iwa me nop anu kaonage garewa waiwandini menan .
42002048	Ine mame yawane seke tan , amba inewa singui wayaven , “ Otunawa , ge dimen map anega tanean ? Mamaga dere gop yaginen yoga tainton . ”
42002049	Iesu gare wan , “ Dimen yona taiwanin ? Ne Mamana Pa mega gwanap wanik angina , e anuiwanin go ? ”
42002050	Iesu nop ame wani mu da ya di anu awane .
42002051	Boge Iesu ine mame nomu ware ao yon wande tanam Nasaret vit amon . Go inewa inak ap iravi anu tam se doriwandin .
42002052	Iesu kai wariwandin anut mega baware taiwandin . Ap gapan , God ge waenapan iravi den Iesu menan atonu anuiwanumun .
42003001	At Rom bawarewa da , Taibirias Sisa , en mega aonagaet pusin yamunaet ( 15 ) ayop taiwandini gapan , gauarape mega upi at Isurero ayope taiwanumun . Gauarape nagire yaumua apan Pontias Pailat , at Diudia ayopewa , ge apan Erot , at Galili ayopewa ge Erot gwaniwa Pilip , at Ituria ge Tekonaetis ayopewa , ge apan Laisanias , at Abilini ayopewa .
42003002	Amba ap wamewa gapan , apan Anas ge Kayapas pirisi ayop muga taiwanumun . Wam ame , Sekaraya otua , Dion , at kaimewa gapan iniwandin . Ap mepe , God nop mega me inap tauen .
42003003	Inap taueni menan kaum Diodan arige tau ge tau ae opata anega waiwandin , “ E koewa taianawa ae vean , imuya entanen anu tumat dupewa ian amba God koewa ega anu ae veta . ”
42003004	Watageta God nop mega waiwandini apanewa Aisaya Dion oisewa ok anega sen , Apan da pua , at kaimewa gapan , opata anega waiwandin . Ayop nuga negin mega wa tarasen , wat tamanamene amba tauep .
42003005	Bumak ae ao iragi piup tu enane pon tap . Tunup endao wandao iragi tu ponamene taue aep . Negin gegerawa iragi wat tamanamene tamana tap , amba negin ae ao taniwa momagene pon tap .
42003006	Amba ap gapan , waenapan at at iravi , God inak ewakewa nunini apanewa ame yao anu asigip tain .
42003007	Dion dup iamopen menan waenapan aruga inewa onam wanumune , amba me anega wadiamon , “ Guegue ega mokare seram naewa umap ! E darinaya da enuni gapan God wae wae nemoro mega tawa aisepen taiwanin ?
42003008	Inak ega koewa taiana ame ae vean garewa imuya entanen amba kakaewa yambuni ta aisiwanian . Ek mondi anega ya wane , ‘ Nu omayan baewa Eibaraam menan God atonunu anuiwan , ’ ap anega ya wane . Wapena anun , e Eibaraam naewa megawa megenat wane ya umap , iwa God Eibaraam naewa upi gwat ma wapi venat mutain .
42003009	Wapena anun , endi mame di oma visiwa arogamen , gurini apanewa nugusepen nauase wandia . Oma da da tavewa kakaewa ya iamopi gure ireta . ”
42003010	Dion anega wani menan waenapan iragi singui anega wayawan , “ Endi ame nu anenen tait ? ”
42003011	Me gare wadiamon , “ E da da etua okomewa dere wanumopi , da ware , orup da uoniwa wanep . Amba e da da taba inayap wandepiwa den ap anega tan . ”
42003012	Ian moni bongamine nagirewa Dion dup iamopen menan den tauan anega wayawan , “ Wadianet apanewa , nu endi anenen tait ? ”
42003013	Dion gare anega wadiamon , “ Rom iup muga omewa gapan moni bongamepen diaene , aigap sia ya bongamene . ”
42003014	Amba Rom ita nagirewa upi Dion anega wayawan , “ Nu anenen , nu dim da tait ? ” Me gare wadiamon , “ Apan da puraput mega menan aopan ega ya wane , up tapen menan kaimakaet ya nanam mumane . Nao ega garewa menan gunat ya anu wane . ”
42003015	Ap menan , waenapan iragi God inak ewakewa munapen menan amat taiwanumun , amba anu bambam den taiwanumun , iwa Dion taueni mu imumup anega anun , ‘ Dion God mega wa watu eneni Keriso go uon ? ’
42003016	Ap anega anune menan Dion gare wadiamon , “ Ne kaum iragen gapan dup iaivin go ayop da evinap oniwandini . Me God Guewa Woup Seniwa ge oma yamewa merao gapan dup iaiwandata . Me aiganap aroe amunu den oniwan , amba ago otua ayop mega pusi okomewa vesini mini , ne ap wat agoaset anun , go ne kakae uon .
42003017	Me iman taue oma makewa bongameta , makewa kakaewa ai bongame mek mini siwandata amba pokewa mek mini siwandata . Makewa kakaewa tambu ae dugupa eneta go pokewa tam ae da ya togura gura omae yamewa gapan uatamep yagimota . ”
42003018	Amba Dion nop ugup ugup gapan , oit mega kakaewa mu anu tapen men wadidiam wandin .
42003019	Go wam ame gapan , ayop Erot Dion inap gari gangan naen iwa Dion namu anega diguren , “ Ge apan koerage , narawaga Erodias up ta naitaan . ” Amba Erot inak koe koe upinewa den taiwandini menan Dion aigap sia diguren .
42003020	Ap menan , evi amba , Erot wan ita mega nagirewa Dion waran gwat noke baraene , mame tani Erot koewa mega aigap iragenawa tan .
42003021	Go Dion gwat noke ya baraene wamewa gapan , wam da , Dion waenapan iravi dup iamon uon tani ewap Iesu ware den dup ien . Amba Iesu God inap mup taniwa , kiman ase watapen .
42003022	Boge God Guewa Woup Seniwa nenip bairantan mini kimani visiwandin e Iesu wapip wanden . Wandeni nop da kiman gapan anega tauen , “ Ge Otun iragenawa , imuna genan anu gurivin . Ge gamugap ne imuna ae meare tau aen . ”
42003023	Iesu God menan nao ere taiwandini , en mega apane daiton apan da aonagaet ( 30 ) . Dugup mega se ge se manega onam wanumun endi mame tauen . God ere Adam nanip tan . Adam orup Set baraen . Set orup Inos baraen . Inos orup Keinan baraen . Kenan orup Maalaleo baraen . Maalaleo orup Dieret baraen . Dieret orup Inok baraen . Inok orup Metusela baraen . Metusela orup Lemek baraen . Lemek orup Noa baraen . Noa orup Sem baraen . Sem orup Apaksat baraen . Apaksat orup Keinan baraen . Keinan orup Sila baraen . Sila orup Iba baraen . Iba orup Pelek baraen . Pelek orup Reu baraen . Reu orup Seruk baraen . Seruk orup Neo baraen . Neo orup Tera baraen . Tera orup Eibaraam baraen . Eibaraam orup Aisik baraen . Aisik orup Diekap baraen . Diekap orup Diuda baraen . Diuda orup Peres baraen . Peres orup Esiron baraen . Esiron orup Anai baraen . Anai orup Atmin baraen . Atmin orup Aminadap baraen . Aminadap orup Nason baraen . Nason orup Salomon baraen . Salomon orup Boas baraen . Boas orup Obet baraen . Obet orup Diesi baraen . Diesi orup Devit baraen . Devit orup Netan baraen . Netan orup Matata baraen . Matata orup Mena baraen . Mena orup Melea baraen . Melea orup Elayakim baraen . Elayakim orup Dionam baraen . Dionam orup Diosep baraen . Diosep orup Diuda baraen . Diuda orup Simion baraen . Simion orup Livai baraen . Livai orup Matat baraen . Matat orup Diorim baraen . Diorim orup Eliesa baraen . Eliesa orup Diosua baraen . Diosua orup O baraen . O orup Elemadam baraen . Elemadam orup Kosam baraen . Kosam orup Adi baraen . Adi orup Meluki baraen . Meluki orup Narai baraen . Narai orup Siatiero baraen . Siatiero orup Serababero baraen . Serababero orup Resa baraen . Resa orup Dioanan baraen . Dioanan orup Dioda baraen . Dioda orup Diosek baraen . Diosek orup Semein baraen . Semein orup Matatayas baraen . Matatayas orup Maat baraen . Maat orup Nagai baraen . Nagai orup Esili baraen . Esili orup Neum baraen . Neum orup Emos baraen . Emos orup Matatayas baraen . Matatayas orup Diosep baraen . Diosep orup Dianai baraen . Dianai orup Meluki baraen . Meluki orup Livai baraen . Livai orup Matat baraen . Matat orup Elai baraen . Elai orup Diosep baraen . Diosep orup Iesu mamewa uon go waenapan mamewa dian .
42003024	
42003025	
42003026	
42003027	
42003028	
42003029	
42003030	
42003031	
42003032	
42003033	
42003034	
42003035	
42003036	
42003037	
42003038	
42004001	Iesu kaum Diodan gapan dup ieni imu pose iragi Guewa Woup Seni no dotouen boge Diodan ae ve amba Guewa naue at kaimewa aen .
42004002	Wam apane dere ( 40 ) pua wande en , Seitan taue Iesu nanamase pusi warup taiwandin . Wam ame gapan , me taba da ya na amba iniwandin e , wam uiwa gapan enup one manen anun .
42004003	Seitan taue anega wadien , “ Ge God Otua wanigewa , gwat ma wa taba buredi venasep na . ”
42004004	Wani Iesu gare anega wan , “ God nop mega ok anega seane , Waenapan inak muga ibariwa taba naine megenat uon . ”
42004005	Ap mepe , Seitan Iesu wat naue tunup ideve dot ae , boge piup ma kakae guragut mega iragi ewasen .
42004006	Ewase anega wadien , “ Piup ma iragi wande aeniwa amba aro amun megawa iragi neneni wandia . Ap menan ne orup da wanat anupena di wanain .
42004007	Menan , ge iak poe inanap ta wa taragat nimanegewa , toemu mame iravi genain . ”
42004008	Iesu sia wan , “ God nop mega ok anega sean , Nu Ayop nuga God megenat wa taragaset , ayamat mega taivinait . ”
42004009	Amba Seitan Iesu pa Ierusalem wa upe naue aeni , God Paewa aigarip bare anega dien , “ Ge God Otua wanigewa , map mepe pi ta aipa piupa wanigewa , pusiga ya en manai .
42004010	Iwa God nop mega ok anega seane , God wap anea mega taue genan amataga yaentuk ta naugep vitai .
42004011	Anea nanimup di warak nauge vise pia bat gimagain , pusiga agima en manamewa tawa . ”
42004012	Iesu gare sia wan , “ God nop mega ok anega seane , Ayop gega God uniunion pusi warup ya tayawa . ”
42004013	Ap gapan , Seitan pusi warup ugup ugup Iesu inap tayavin en , ae ve anega anuni , wam kakaewa da inepi amba sia tayawain .
42004014	Iesu God Guewa amunewa aigap wareni gapan at Galili entan aen . Oit mega at at iragi anu wa ge wa amon .
42004015	Amba me Diu nagirewa opata waine paewa gapan gapan wadidiam wandin . Ap gapan waenapan iravi me wa atonasiwanumun .
42004016	Ameme Iesu kai wareni arewa pa Nasaret sia aen . Ian Diu pura muga bawarewa wamewa gapan , guegue mega namua taiwandini mini , Diu opata waine paewa unuk aen . Ap mepe me waenapan inamup God nop mega batnagepen menan yonen .
42004017	Menan , ap mepe wanumune nagire God nop mega waiwandini apane Aisaya ok mega seni ame wanane . Iesu watape nop yoa ta yave inamup anega batnagen ,
42004018	“ God Guewa mega potanap bararaen , iwa kayakayawan taine nagirewa , oit mega kakaewa wadidiamopen menan om enunegen . Itan panamoni nagirewa ne wapena gapan mu vetamoin , ap menan watu enanegen . Yame borat mutane nagirewa yangut tapen , itan muga wat nagasepen menan tauan .
42004019	Amba God waenapan mega wat inakam mumapen wamewa , gase taueni oisewa wadidiamopen menan ongen . ”
42004020	Iesu ok ame batnagen uon tani tobore pa kwayup taini apane ok wane amba ae wanden . Ap mepe wanumone nagirewa iragi Iesu kem kem yaviwanumun .
42004021	Me sia anega wadiamon , “ Nop ame anuyana , God nop megawa wataget ok di seane , ap me batnagingina tavewa endi mame tauen . ”
42004022	Menan , waenapan iragi nop mega anune dansewa aigap menan wa atonasen go mu anega wan , “ Ma Diosep otua diawa , go anut baware ma amba waren taiwan ? ”
42004023	Menan Iesu gare anega diamon , “ Ne asiginap , e konintu maibe mame inanap anega wadianegai , ‘ Ge pa gega nagirewa den wat inakam mum ! ’ Amba sia wadianegai , ‘ Ge pa Kaponiam gapan yo ugup ugup taingiana oitaga anutoni ap mini endi mapa at pa gega gapan sia ta nu yawat . ’ ”
42004024	Boge Iesu sia wan , “ Ne nop tavewa di wadidiaivin . God nop mega waini apanewa da , ame mek pa mega gapan opata wapiwa go waenapan mega ya anu warain amba ya waupain .
42004025	Ne tave di waivin ne tandayat nimanegenewa guegue ma mini venaseta . Wataget di at ma Isurero gapan God nop mega waiwandini apanewa Elaidia iniwandini wamewa gapan , waen kwapura aruga wanumon . En yampo dawa semu wam marakapu tauen , ugin da ya wan , amba at at iravi enup baware tau aen .
42004026	Go God Elaidia watu eneni ian Diu waen kwapura inamup ya tauen , go ian ugupe waen da , at Saidon pa Sarepat gapan , inap watu enen .
42004027	Guegue da sia mam . Wam da ugup gapan , at Isurero gapan waenapan aruga vek bo'o waramon . Go God nop mega waiwandini apanewa Elaisia , ian Diu apan da ya wat inakamen . Go at ugupe , Siria apanewa yaua Neimen , megenat wat inakamen . ” Iesu ap anega wan .
42004028	Opata waine paewa gapan wanumone nagirewa Iesu nop mega anune gari gangan mutane .
42004029	Menan yonane boge Iesu nanamasene sewa bawarewa garip tau aen . Waran amon , pa sewa muga togana onan konintua ame gapan uat enapen tane .
42004030	Amone go Iesu waenapan nimakamup endume boge tau aen , go waenapan da ya warane .
42004031	Ap gapan , Iesu at Galili pa Kaponiam ame vit aen . Ian Diu pura muga bawarewa wamewa gapan Diu nagire opata waine paewa gwanap wadidiam wandin .
42004032	Me opata waiwandini gapan waenapan iragi no i kap wan , iwa me nop aroe amunu den waiwandin .
42004033	Opata waine paewa gwanap , apan da airampu potap den wanden . Airampu senao uma anega wan ,
42004034	“ Akae , ge Iesu pa Nasaret apanewa dim da inanup tat wa tauaan ? Ge wa koeam nimanepen men tauan go ? Ge orup ansena ne asiginap di , ge God mega potaga Woup Seni apanewa . ”
42004035	Amba Iesu airampu kaimakaet use anega dien , “ Nok borasep , apan ae ve tau ak ! ” Boge airampu apan ware waenapan nimakamup wat aipa uare boge tau aen , go apan siget da ya waren .
42004036	Waenapan ap yawanewa , iragi seke tan no i kap wan anega wawa mutane , “ Nop ma anenen da ? Nop mega aroe amunu den airampu up oimuiwandin tau amuiwanum . ”
42004037	Iesu inak ame tani oit mega at ame ikukuk wande aeni , iragi senare tau aen .
42004038	Ap ewapewa , Iesu opata waine paewa ae ve aeni apan Saimon pa mega tauen . Ap mepe , Saimon tapunewa vek ato itanigaet tan , ap menan waenapan Iesu wat inakamepen menan singui wayawane .
42004039	Ame Iesu waen ame watat mega ginap yone , vek ame kaimakaet die wa pakisen , boge waen ame kakae tan . Menan me ao yone taba tunu munen .
42004040	Amba wam augariwandiniwa , vek ugup ugup nagirewa inap naumo onamon . Naniwa wapimup se ge se aeni , iragi wat inakam mumen .
42004041	Iesu ap taiwandiniwa , airampu arugataet waenapan potamupewa up oimon tau amon . Airampu iravi no yani den tauamon anega waiwanumun , “ Ge God Otua di ! ” Go Iesu airampu pakit uatame , nop ae veapen menan diguguramon , iwa mu asigip tane me God mega watu eneni Keriso .
42004042	Inane woup sen , Iesu pa ae ve waenapan uoni arewa aen . Go waenapan me yoa tain en amba yawanewa menan me vemo aepen taiwandiniwa wat nasep wandepen menan taiwanumun .
42004043	Go me gare wadiamon , “ Ne God toemu mega oise kakaewa ameme at at iragi wadidiamopen menan ongen . Ap tapen menan God watu enanegen . ”
42004044	Ap wani ewap , me at Diudia , ian Diu opata waine pa muga muga gapan opata wadidiamuiwandin .
42005001	Wam da Iesu kaum awan Genesaret etop yone , God nop mega wadidiam wandin . Waenapan nop mega anupen menan ikukuk enpanan , anuiwanumun .
42005002	Iesu kaum etop kabum dere yawamon . Meo upine nagirewa kabum dere ame ae ve amon , ia muga bigi guriwanumun .
42005003	Boge Iesu kabum daiton gwanap dotouen . Kabum ame apan Saimon megawa . Me gagap dore Saimon anega wadien , “ Etop otu da ve asirantu aisen . ” Wani menan Saimon ap tan amba Iesu kabum ame gagap ae wande waenapan opata wadidiam wandin .
42005004	Iesu waenapan nop wadidiamon uon tani ewap , me Saimon ase die anega wan , “ Kabum gega wara , awan bumagap asirantu anet , ia gega meo menan ae antapena yawat . ”
42005005	Wani Saimon gare wan , “ Aritawa negawa , nu muma nao kaimakaet da tayavinton go meo da ya di upaton . Go endi ge waingiana menan ne ia sia antapena yawain . ”
42005006	Amba apan Saimon evenewa den , Iesu wani noa waran den tanewa . Meo mek arugataet da upane , ia muga taniwa tom tam wapen tan .
42005007	Ap menan evene wai , upi kabum dawa gapan wanumone , munan sisi tatau wane , tauan ago munan . Onamone meo warupen kabum dere ame enane no dotouen amba itaniwa gapan kabum kauma unugepen tane .
42005008	Saimon Pita inak mame yaveni , Iesu namup nikapu enu anega wan , “ Ayop , ge venek asira ak , iwa ne apan koerage ! ”
42005009	Saimon evene wai , Diemis ge Dion , apan Sebedi otu wai , tanamoni no i kap wan iwa meo arugataet yawane menan . Go Iesu Saimon anega dien , “ Tap ya anu gura , wam koni mame use aeniwa ge meo upamoiana mini ge waenapan upamuingai . ”
42005010	
42005011	Ame boge mu kabum muga , meo den , en turunagene kwatata dotouane amba wan dim dim muga iravi ae vemon , boge Iesu ewap amon .
42005012	Wam da , Iesu pa sewa da gapan wandeni . Ap mepe apan da epi no iragi omat na kakaurasen iniwandin . Me Iesu yaveni namup nikapu enu anega wan , “ Ayop negawa , ge men di anua wat inakam nimanegai ! ”
42005013	Iesu naniwa endimase apan wapiwa inase anega dien , “ Ne men anuivin , omat siran taran amop ! ” Boge no use gapan apan etua kakae tan .
42005014	Menan Iesu apan ame ase kaimakaet anega wadien , “ Endi inak mame inagap tana oisewa waenapan da ya wadiamo noga botakamian . Amba pirisi ine age vek gega uon tani yavep . Yavepi watageta apane Mosis vek mame inak warepi gaunewa garaet God inap wanapen diagepi , ge God inap gaun garaet ap wawa gapan waenapan yawage anuin ame vek gega uon tan . ”
42005015	Iesu anega wadieni go apan ame inakaeni oisewa senare tau aen . Ap menan waenapan arugataet Iesu nop mega anupen amba vek muga wat inakam mumapen menan tauiwanumun .
42005016	Go Iesu me wam wam da waenapan ae vemon aen , at iumai toni arewa gapan , pakaraen wanden mup tainiwa .
42005017	Wam da Iesu waenapan wadidiam wandini . Parisi ge iup wadidiamuine nagire pa sewa da da at Galili ge Diudia amba pa sewa Ierusalem gapanawa upi ap mepe den wanumon , Iesu nop mega anuiwanumune . Ap wamewa gapan God aro amun Iesu vek nagirewa wat inakam mumapen menan waniwandin .
42005018	Amba apan upi , pusi nani itani wane apanewa da eragia baraen waran tauan . Pa gwane unuk amo Iesu namup baraet anun tane .
42005019	Go pa gwanewa waenapan amborane menan mu gwanap ya amon , go apan waran pa aigari dot amon unenek napewa gapan to awan eragi mega gagap antapenane visen . Waenapan aru ame iam wanumone nimakamup vise , Iesu namup tamana ae wanden .
42005020	Amba Iesu mu anu tumat muga baware ame tane yao anuni gapan Iesu vek apanewa inap anega wan , “ Apan negawa , ne koewa gega anun ae viangin . ”
42005021	Iesu ap wani menan , iup wadidiamuine ge Parisi nagire den Iesu koewa anu ae veat wani anune , muk imumup anega anun , ‘ Apan ambe da tauen , nop God mini ta wat taiwan ? God megenat waenapan koewa muga anun ae viniwa , apan da koewa anu ae ya veta . ’
42005022	Singui muga imumup anunewa , Iesu imua gapan anuni menan gare wayawamon , “ Iwa dimen imuya potaya gapan ap anega anuiwanin ?
42005023	Ne nop daitonawa wana vek apanewa koewa mega anu ae veat wan , o nop derewa ame manega wapena , ‘ Ao yon ap ak , ’ kaimake dena ansenawa ?
42005024	Go e asigip taepen menan , Kimani Vitana Apanewa piupa waenapan koewa muga anu ae vepen menan aro amun warana ame endi to ewayain . ” Amba Iesu vek apanewa sia anega dien , “ Ne endi diagiangin , ao yon eragi gega wat pa ak ! ”
42005025	Wani boge no utap , waenapan namumup , ao yon wande eragi mega ware , God wa atonasiwandin eni boge pa mega aen .
42005026	Waenapan iragi imumu yon wanden amba God wa atonasen anega wane , “ Wam endiwa inak bawarewa da ya yavintoni venasen yawaton . ”
42005027	Mame ewap , Iesu pa ae ve tau ae , moni bongamini apane da yaua Livai moni bongamine paewa gapan wanden yave anega dien , “ Evinap onak . ”
42005028	Wani boge apan Livai yone wan dim dim mega iragi ae ve Iesu ewap aen .
42005029	Livai Iesu menan pa mega gapan barip baware tan moni bongamine nagire amba waenapan aruga upi den tanamo taba naiwanumun .
42005030	Go Parisi nagire ge iup wadidiamuine nagire Iesu yawan amba wadiamot megawa inamup noyam anega wane , “ Iwa dimen moni bongamine amba koewa nagirewa den tanamoyan taba naiwanin ? ”
42005031	Iesu nop muga waiwanumune ame anuni menan gare anega wan , “ Vek nagirewa nuat apanewa menan anu guriwanum go kakaewa nagirewa nuat apanewa menan ya anuiwanumun .
42005032	Menan ne muk ingane kakaewa anune nagirewa munan ya tauan , go koewa taine nagirewa imu posewa ge inak muga entan tapen menan tauan . ”
42005033	Waenapan upi Iesu inap anega wayawan , “ Apan Dion , waenapan dup iamuini apanewa , wadiamot megawa amba Parisi nagire wadiamot muga den God menan pot pot taba virip taiwanumun amba God inap mup waiwanum . Go wadiamot gegawa God menan taba virip ya taiwanum . ”
42005034	Gare Iesu anega wadiamon , “ Naine mutat i apanewa barip mega gapan wandepiwa me evene waimua taba virip ya veain , iwa aton anuiwanum .
42005035	Go wam evi da , naine mutat i apanewa waseam wat nau aepiwa , wam ame gapan taba virip veain , bagu sisi anune menan . ”
42005036	Amba iup namua ge iup ewakewa guegue mega wadiamopen menan Iesu maibe gapan manega wan , “ Waenapan wanup namua bebep wapi nadi warapen men semu ewakewa ya wabenagep . Wabenagepi ewakewa den koe tata amba wanup gine daiton uon , da vevera da kaimake den .
42005037	Guegue da sia mam . Apan da kaum wain ewakewa man etu namua kaum menan taginamene gwanap ya wa damagep . Damagepi kaum mek tutut wapi etua tuk wata amba kaum wa damagep etua den koe tata !
42005038	Ap anega uon , go waenapan kaum wain ewakewa etua ewakewa gapan wa damagep !
42005039	Guegue sia mam . Waenapan kaum wain namua napi ewakewa ya nap . Mu anega wain , ‘ Namua dansewa aigap , ewakewa dansewa uon . ’ ” Iesu ap anega wan .
42006001	Diu pura muga baware wamewa gapan da , Iesu nao egak da , maup taue wandeni , ame berip aiwandin . Wadiamot mega den amon taba uit verane maup taue wandeni makewa kukunagen etua warapen menan nanimup gotonagen amba tavewa ao nane .
42006002	Ame gapan , Parisi nagire upi yawamo anega wan , “ E iwa dimen pura bawarewa iup nuga paina yamat wanin ? ”
42006003	Iesu iup namua tavewa wadiamopen menan anega gare wadiamon , “ Wataget da apan Devit evene wai den enup aguguramon tani oisewa ok gapan e iravi batnak anuyan .
42006004	Devit enup agureni menan God Paewa unuk ae amba God men taba buredi tugu sean , ian pirisi mugenat nainewa , ame iup mega den go me ware nan . Amba upi evene wai munen nane . ”
42006005	Iesu wani sia anega wadiamon , “ Ne Kimani Vitana Apanewa pura bawarewa ayopewa menan ne dim da umap wapena , ameme di . ”
42006006	Amba Diu pura bawarewa mugawa dawa gapan , Iesu Diu opata waine paewa unuk ae waenapan wadidiam wandin . Apan da , naniwa nutup parasi tani , ap mepe den wanden .
42006007	Iup wadidiamuine ge Parisi nagirewa den Iesu enu yawa wapen anun . Ap menan Diu pura bawarewa , ame wagat wamewa gapan , Iesu apan ame wat inakameta go uon menan yama yama yaviwanumun .
42006008	Go mu imumu gapan ame anuiwanumune , Iesu me asigip tan menan nani parasi dena apanewa anega dien , “ Onak , waenapan namumup mapa yon . ” Wani apan ao yone ase ma one namup yonen .
42006009	Iesu waenapan inamup anega wan , “ Ne singui wayawaian . Nu pura bawarewa iup nuga dim da waiwan ? Pura bawarewa gapan waenapan inamup kakaewa tain go koewa tain ? Mu inakam mumain go waenapan wa danigam mumain ? ”
42006010	Wani amba Iesu yangut ikukuk yawam naumo aeni , boge apan nani parasi dena ame anega dien , “ Naniga ase endimat . ” Me ase endimaseniwa boge kakae tan .
42006011	Go iup wadidiamuine ge Parisi nagirewa ame , anu dagimen , no kwapi aran , Iesu inap dim da tapen noa barim wanumun .
42006012	Wam ame gapan Iesu God inap mup wapen menan togan da dot aen . Mum ame , ap mepe yaugai wande , God inap mup taiwandin , woup sen .
42006013	Woup seni , wadiamot mega iragi munan wan , tauane amba apan aonagaet pusinawan dere om enumo , yaumu watu enamot mega nagirewa diamon .
42006014	Ame yaumua mam . Saimon ( yaua dawa , Iesu dieni ame Pita ) , ge Saimon gwaniwa Anduru , ge Diemis , ge Dion , ge Pilip , ge Batolomio ,
42006015	ge Matiu , ge Tomas , ge Diemis ( mamewa Alopias ) , ge Saimon ( waenapan mega men yonini apanewa ) ,
42006016	ge Diudes ( mamewa Diemis ) , ge Diudes Iskeriot ( Iesu omine wapi apanewa ) . Watu enamot mega nagirewa yaumua ameme .
42006017	Boge Iesu tunupa aupa wandeni watu enamot mega tanamo aoma vitan pona yonan . Ap mepe , wadiamot nagirewa aruga wanumone . Mu arugataet at Diudia ge pa Ierusalem amba puiman etop pa sewa dere Taya ge Saidon gapan tauan .
42006018	Mu Iesu nop mega anupen menan amba vek muga ugup ugup , ge airampu wa koeragam mumini nagirewa , wat inakam mumapen menan tauan . Iesu amun mega tau aen amba iravi wat inakam mumiwandin .
42006019	Ap menan , waenapan iragi Iesu inasepen taiwanumun , iwa aro amun me gamupewa ase tau aiwandini . Ap gapan mu iragi inak wariwanumun .
42006020	Iesu wadiamot megawa anega wadiamon , “ Kayakayawan taiana nagirewa aton anun , iwa God menan anuyan gututuguyan taiana , menan God toemu mega ame egawa .
42006021	Amba e da da enup iniana nagirewa , e aton tan , iwa evi amba kiman maup mega gagap dorai . Amba irip turup waiana nagirewa aton anun , iwa evi amba top wa aton tai .
42006022	Amba , piup gapan waenapan da da anu koeam imaepi , o tandayat imaepi , o nipep diaepi , amba yauya wa koeamepi , e aton anun , iwa ne Kimani Vitana Apanewa , nenan itan wariwaniana menan .
42006023	Wam ame tauepi aton anun , imuya tarep warep , iwa e garewa wara wara arita iragen , aupa kiman gapan enan wanden , amat taiwan . Aton anun , iwa ta koeragam imaine nagire , omaya baewa God nop mega waiwanumune nagire , ap umap wa koeragam mumane .
42006024	Ae kaiwan , e puraput nagirewa . Aton endi anuiana wam da uon tata .
42006025	Kaiwan , e endi maup nagirewa . Enup evi amba araeta . Kaiwan , e top waiana nagirewa . Evi amba bagu sisi anui irip turup wai .
42006026	Ae kaiwan , e da wa da ta taiana nagirewa , yauya waenapan ao warine go tavewa uon , iwa wataget mu omae baewa , God nop mega tave uoni waiwanumune nagire , yaumu ap umap ao sia di wariwanumun , go mu wanene muga aigap warane . ”
42006027	Iesu sia anega wadiamon , “ E darinaya den , wapena anun . Anavi egawa munan anu guran , amba anu koeam imaine nagirewa , e yonan inamup kakaewa taiwanian .
42006028	Wa koeragam imaine nagirewa , munan God inap mup wan . Nipep diaine nagire , gare wa aipakam muman .
42006029	Amba orup da nawaneyap topi , gare ya tone go nawane yamu entanene sia top . Amba orup da etuya okome da ega aigape warupepi wanup gauarape men den wapi , ya watanane , ae veane , da den di warep .
42006030	Waenapan da da mup inayap wapi , e di munan . Amba orup da dim dim ega warepi , waseasepen menan sia ya wane .
42006031	Menan waenapan e inayap dim dim da tat anuianawa , e mu inamup , ap umap sia tan .
42006032	Waenapan imumu potamu inayap warepi , e gare munan mugenat anu mumane , ap gapan God wat aipakam mega ya warai . Iwa koewa taine nagirewa evene wai den muk gare gare baigan ap anega taiwanum .
42006033	Amba sia , inak kakae inayap tapi nagire mugenat e gare inamup inak kakae tane , ap gapan God wat aipakam mega ya warai . Iwa koewa taine nagire baigan ap anega den taiwanum .
42006034	Amba , evenae wai puakewa ega enapen menan amase taianawa , ap gapan God wat aipakam mega ya warai . Iwa koewa taine nagire puakewa muga warapen menan gare gare ap anega taiwanum .
42006035	Uon ! go guegue ugup manega tan . Anavi egawa munan anu guran , inak kakaewa inamup taiwanian . Amba wan dim dim garaet asenagaet munan , garewa entan sia enapen amasewa ya tane . Ap tanewa , garewa ega iman aritavet aupa kimani warai . Amba den , God Paina Iragenawa otu waiwa waniai . Iwa God noegasine amba gaun inap ya waine nagirewa munan den bagu sisi anuiwan menan enan den tata .
42006036	Ap menan Kimani Mamanu inayap bagu sisi anu gurini mini , waenapan inamup bagu sisi anu guriwanian . ”
42006037	“ Waenapan wanene uniunion ya tamone , ap tane , e iman God wanene mega gapan ya tauai . Ya diguguramone , God gare ya diguguraeta . Amba koewa muga anu ae veane , God gare koewa ega anu ae veta .
42006038	Wan dim dim ega asenagaet munane , ap tanewa garewa evi amba God gare aritavet eneta . Garewa enepi ik ega enane no araseta . Menan yan otu kamontu munane gare otu kamontu warai , amba yan baware munane , gare baware warai . ”
42006039	Iesu waiwandini maibe sia anega wan , “ Apan yame borat mutane dere , ame dawa yone dawa wat naue ap aeta go ? Uon ! ap tapiwa , mu dere urata geamoin .
42006040	Amba sia , wadiamot nagirewa wadidiamuine mugawa paina ya yamasep . Go evi amba wadiam kakayat mumepiwa ap gapan mu wadiamuini apanewa den om inamop . ”
42006041	Amba Iesu sia wan , “ Iwa dimen evenae wai koewa muga otu kamontu , kaiko umap , yamamupe toborini yaviwanin ? Go koewa ega baware , oma ni koni umap , yamayape toborini ya anuiwanin ?
42006042	Amba ge kaiko evenaga yamap wandini warupapen menan anega diai , ‘ Enda , kaiko yamagap warupapen taian ’ Go baware yamagap toborini ya yavingi ? Ame iwa dimen ap anega taingi ? Ge da wa da ta taiana apanewa . Koewa gega baware oma nikoni yamagape namu warup , yangut ta kakayase , amba evenaga kaiko yamape warupai . ”
42006043	Ap me menan Iesu sia anega wan , “ Oma kakaewa , tavewa koevet ya iamota , amba oma koerage , tavewa kakaewa ya iamota .
42006044	Ap gapan oma daiton daiton tavewa iepi irewa mega gapan gapan yavinewa . Ap menan ganongae , tavewa baip ya ieta . Ipuni , tavewa mokot ya ieta .
42006045	Ap umap , apan kakaewa , wan dim dim kakaewa mega imu pose gapan enen waboren wandini tambun taiwan , amba apan koerage , wan dim dim koerage imu pose enen waboren wandini tambun taiwan . Ap mini sia koewa kakaewa imu pose no dotouen arasiniwa gamup nomu gapan nop waiwanum . ”
42006046	Iesu sia anega wadiamon , “ Dimen ayop ega dianegean go nop waina gapan ya taiwanin ?
42006047	Waenapan da da inanap taue nop nega anu tapi guegue muga manega wa ewayain .
42006048	Apan da pa mega tupen menan ibariwa urat bumaga tantan waren amba sewa bonawan aigap ae antapenan amba tuini mini . Amba ningoe tawak da taue ise nasiwandin go ya wabaimen , iwa pa tu kayasen .
42006049	Go da da nop nega anune go ya tapi , mu apan da pa mega upuna tuni mini . Urat ya ware pa ibariwa pia tun amba ningoe taue pa ise nasiwandin boge wabaim gearen , iragi wat musen uon tan . ” Iesu ap anega wan .
42007001	Iesu nop ameme wan uon tani ewap , me pa Kaponiam aen .
42007002	Ap mepe , at Rom ita yame apanewa iniwandin . Nao mega taini da menan anuiniwa vek wa guren , konintu bop tapen taiwandin .
42007003	Amba ita yame apanewa ame Iesu oit mega anuni menan Diu dimae waine nagire upi watu enamon amon , Iesu wap one vek apanewa wat inakamepen menan .
42007004	Sep amone Iesu ine tauanewa noek noek wan , anega diane , “ Ita yamewa ame apan kakaewa menan onak ta warit .
42007005	Iwa me nu Diu nagirewa nunan anu gureni menan , amba nu opata waine paewa da tun nunen . ”
42007006	Boge , Iesu ao yon wande den tanam aen . Onam wanumune ita yamewa pa mega di maniwandini gapan ita yamewa evene wai upi , Iesu diapen menan , sia watu enamon amba Iesu inap tauan oit wan , “ Ayop negawa , gek anu bambam da ya ta , ne wan menan pa nega tauapan taingi , go ya taua iwa ne koerage .
42007007	Endi ap menan nek inaga onge onge go ne kakae uon . Nop gega amunu den megenat wawa nao nega tainiwa inakaeta .
42007008	Iwa ne , ayop nega den , apan upinewa epara muga gauarap waingina apanewa amba den ita nagire gauaranap nona wariwanum . Da ak diapena di aeta . Da onak diapena di oneta . Da nao ma ta diapena di tata . Ap menan ge wawa , ne nao nega tainiwa di inakaeta . ”
42007009	Iesu nop ame anuni , me noa ase ginin wan , to entaneni boge waenapan aruga evip onamone nagirewa anega diamoni , “ Ne wapena anun , anu tumat nimanegeni apane ma miniwa da at Isurero gapan ya yawan . ”
42007010	Sep nagirewa ame ewagai sia amon pa tauane , nao apanewa ame inakae wanden yawane .
42007011	Ap ewap , Iesu ge wadiamot megawa , amba waenapan aruga den , pa yaua Nein dot amon .
42007012	Iesu pa Nein tonane noa maniwandini gapan , pa nagirewa bop apane da watat gapan baraen , wat ororom warupan onam wanumun . Bop apane ame waen kwapura da otua daiton iragenawa ame boen . Pa nagirewa arugataet waen ame tautanan amon .
42007013	Boge , ap gapan Iesu waen kwapura ame yaveni menan bumagewa tuk wan bagu sisi arita anun , menan anega dien , “ Irip ya wa . ”
42007014	Amba Iesu aeni otua boen eragia wa panam baraene ame naniwa gapan ase inasen gapan wat amone nagire ae yonan . Boge Iesu anega wan , “ Apan tamaru , ne diagiangin , ao yon wanik ! ”
42007015	Iesu ap wani boge apan bonigawa ao yon wande nip endave nop erewa wan . Menan Iesu orup ame ware inewa wanen .
42007016	Waenapan iravi tap baware anun God wa atonasen , amba anega wane , “ Nop waini apane baware da nimakanup tauen . Nu wat inakam nimanepen men tauen . ”
42007017	Ap menan , Iesu oit mega at Diudia amba piup ikukuk wande aeni iragi ukum ume tau aen .
42007018	Dion , dup iamuini apanewa , wadiamot megawa Iesu inak aru mame taiwandini no oisewa Dion wadian . Ap anuni gapan , Dion apan dere venamu wan tauane .
42007019	Amo , Ayop Iesu wayawapen men namu anega wan wadiamon , “ Nu amat taitoni Keriso ge me di go gare apan da ugup tauapen amase tait ? ” Sep apane dere nop mame anune boge Iesu wayawapen amon .
42007020	Iesu inap tauane anega wayawan , “ Dion , dup iamuini apanewa , watu enanen . Nu amat taitoni Keriso ge me di go gare apan da ugup tauapen amase tait ? Ap wayawagepen men onanton . ”
42007021	Wam ameme gapan , sep apane dere , Iesu vek ugup ugup nagirewa wat inakam mumen airampu waenapan potamupe up oimon tau amone , yawan . Yame borat mutane nagirewa aruga watap mumeni yame i pak wan yangut sia taiwanumun .
42007022	Mu ap yawane menan , Iesu anega wadiamon , “ Ewagai sia aisen , anenen yao anuiwaniana Dion wadian . Yame borat mutane nagirewa sia yangut taiwanum , pusiwa wabeberugaseni nagirewa ap sia amuiwanum . Vek bo'o nagirewa sia inak musiwanum , darine borat mutane sia anuiwanum . Bop tane nagirewa sia inak mutane yon wanumuiwanum . God oit mega kakaewa kayakayawan taine nagirewa wadidiamuivin .
42007023	Waenapan ne ya tandayat nimanegepiwa aton anuiwanumain , ” Iesu ap anega wadiamon .
42007024	Boge Dion sep mega dere entan amone . Ap ewapewa , Iesu Dion oisewa ap mepe wanumune nagirewa anega wadiamon , “ Dion yawapen menan at kaimewa pua aiseana dim da yawat anuyan ? Apan da i guine aro uoni yawapen aisean go ?
42007025	Ame uon wandepi e dim da yawapen menan aisean ? Apan da wanup ganganataet eneni yawapen menan aisean go ? Anun , wanup kakaewa enine ge kwan puraput nagirewa ame ayop yau taneni pa mega gapan ininewa , go at kaimewa gapan pua da uon .
42007026	Go endi e dim da yawapen men pua aisean ? God nop mega waini apanewa da yawapen aisean go ? E , me ap me . Wapena anun . Tave di Dion apan ap me di go me aigap iragenawa .
42007027	Me menan wataget God Dion oisewa wani ok anega seane , Wapena anun . Ne oit nega wapi apanewa namu watu enain , negin genan wareta . ”
42007028	Iesu sia anega wan , “ Menan ne wadiaepena anun , waenapan iragi yanane yaumakamup Dion megenat aigap . Go kiman gueguewa iup ewakewa gapan ame , evi amba God toemu mega gapan orup da God nave otu kamontu iragena tapi watat aigapewa wareta , go Dion me gauarap wandeta iwa Dion iup namua gapan taueni apanewa . ”
42007029	Iesu ame waiwandini waenapan amba moni bongamine nagirewa den darine entap anun amba iragi umap wan anega wane , “ God nop mega tavewa di . ” Iwa mu namua God anu tumat tane gapan , Dion inap amone dup iane .
42007030	Go Parisi ge iup wadidiamuine nagire , God munan anuini tandayasene iwa Dion dup iamopen men ya amon .
42007031	Iesu sia wadiamon , “ Endi piup mame gapan iniana nagire guegue ega anen wapena amba om ineta ? E inak ega anenen ?
42007032	E orup otu pa pa namboya kae taine umap . Mu gare isewa mawa anega noyam pot poraet waiwanum , ‘ Nu sinao tuivin go e tarep ya taiwanin . Nu urai angingin waivin go irip ya waiwanin . ’
42007033	Tavewa ame mam , Dion waenapan dup iamuini apane yoneni God men taba virip viwandin kaum wain da ya nan . Ap tani menan e noyam anega wayan , ‘ Airampu da potap wandia . ’
42007034	Go ne Kimani Vitana Apanewa tauana taba kaum wain den naingin menan anega noyam wayan , ‘ Ase kem kem yawan ! Me taba paututuma naiwan amba kaum wain pot pot naini menan bumbawam taiwan . Amba den moni bongamini ge inak koewa taine nagirewa evenan tan . ’ Menan e noyam pot poraet waiana nagirewa .
42007035	E ap anega waiwanin go God nop mega tavewa di wandia . God dim da da me waenapan gamumup ta oniwandini ame God anuini taine nagirewa mu wa ewamoin . ”
42007036	Wam da , Parisi apane da Iesu den mum gine tabaewa napen men vene wan onen . Iesu pa mega taueni taba napen menan ae wanden .
42007037	Pa sewa ame gapan , koewa taini waenewa da wanden . Iesu Parisi apane pa mega gapan taba naiwandin oisewa anuni menan me kaum pokari da gwat gapan kaitane kaum tutu dena ame damage ware tauen .
42007038	Iesu aup parata ine taba naiwandini gapan waen ame Iesu pusip ae yone irip waiwandin . Irip waiwandini yame doge vise Iesu pusip enun . Amba waen ame i gume nononga gapan Iesu pusiwa muse darakamen . Pusiwa ua ton amba kaum tutu dena aigap wa damagen .
42007039	Ap gapan , apan Parisi , Iesu onat wani apanewa , waen tani yaveni mek ingane anega wan , “ Apan ma God watu enep nop oit mega waini apane wandepo waen mame wakaiseni me koewa taini waenewa anupo . ”
42007040	Iesu nop megawa anuni menan , gare anega wadien , “ Apan nega Saimon , nop wadiagepena anu . ” Saimon gare wan , “ Wadianet negawa , anenen anuingi ? Wadianek . ”
42007041	Iesu maibe gapan sia wan , “ Apan dere moni amase taini apanewa da inap amo mup wane amba moni ase ma totnagen . Moni amase taini apanewa moni baware 500 totnagen apan daiton wanen amba dawa moni otu koentu apane dere apan da aonagaet ( 50 ) totnak wanen .
42007042	Garewa sia wanapen wamewa taueni . Go apan dere ame moni totnagene , moni amase taini apanewa ise sia wanapen menan umap uon . Ap menan moni amase taini apanewa puakewa mugawa ase musen , moni sia ya wanapen menan diamon . Ap menan orup ansena moni amase taini apanewa inap aton aigap anuta ? ”
42007043	Iesu singui wani Saimon gare wadien , “ Apan ap moni puakewa mega baware inape anu ae veni me aton aigap anuta . ” Saimon wani Iesu gare wadien , “ E , tave di waiagi . ”
42007044	Wani boge Iesu waen inap entane Saimon sia anega wadien , “ Waen ma yavingi . Ne pa gega tauana pusina bigi warapen kaumewa ya nenaan . Go waen mame , me yame doge gapan pusina puakame amba i gume gapan mut darakamen .
42007045	Ne tauana gaunana ta ua ya tonegean go waen mam ayamat nega baware tan pusina ua toiwandin en wandia .
42007046	Amba den Diu gutut nuga menan ya anuan , ame ganip kaumewa ianap ya geman . Go waen mam kaum tutu dena pusinap gemen .
42007047	Ap menan wapena anu . Ne waen mam koewa mega aruga ise wat mutana menan me gare ne inanap baigan arita tan . Go waenapan koewa muga aruga uon God anu ae veni mu gare otu da megenat God menan anuiwanumun . ”
42007048	Iesu nop ame wani waen inap sia wadien , “ Ne koewa gega gaset ise wat mutan . ”
42007049	Iesu ap wani menan waenapan upi den tauan ap mepe taba naiwanumune mugenat anega wawa mutan , “ Ma apan ansena da tauen , amba waenapan koewa muga ise mutat waiwan ? ”
42007050	Go Iesu waen inap sia wadien , “ Anu tumat nimanegeana menan inak ewakewa wariagi . Yaema baigan gapan ak . ”
42008001	Wam koni da amba , Iesu wadiamot megawa aonagaet pusinawan dere den , God toemu mega no oise kakaewa wadidiamopen menan , pa bawarewa ge otu koentua gapan opata wa ge wa tau aiwandin .
42008002	Waen upi den tautanan amon . Waen ame upi Iesu namu vek muga wat inakam mumen amba airampu potamup up oimon tau amone . Waen da ame yaua Meri ( yaua dawa ame Makdalin ) wataget airampu nani yamunaet nani yamu dere potap wanumone Iesu up oimon tau amon .
42008003	Waen dawa apan Susa waenewa Dioana . Apan Susa me ayop Erot gauarape mega da . Waen dawa yaua Susana amba waen upinewa aruga den Iesu tautanan amon . Waen mame moni muga gapan Iesu , wadiamot mega den , kwayup tamuiwanumun .
42008004	Wam da , waenapan arugataet iam wanumone amba waenapan upi sia pa ugup ugup Iesu inap tauiwanumune gapan . Iesu maibe anega wadiamon .
42008005	“ Apan da oma makewa mega verapen menan aen . Nao mega gapan uasiwandin , upi negina geamon waenapan aigap amu tau amon amba boge nenip tauan enun nan .
42008006	Amba makewa upi agim gagap geamone ap mepe piup baware uon . Oma makewa tuk tak wan yananewa , kai warane go serarat kurat wan iwa piup daraka , kaum uon .
42008007	Makewa upi ganongae berip geamone amba kai waran go gaian yan doran umen boge borit wane .
42008008	Amba makewa upi piup kakaewa gapan geamon . Ame yanan dorane tavewa ieni arugataet mek arugataet da ie ge ie tan . Tavewa apane nani yamunaet ( 100 ) iamon . ” Iesu ame wani kaimakaet anega wan , “ Darinaya den wandepi nop nega anun . ”
42008009	Iesu maibe wani menan , wadiamot mega tavewa anupen menan singui wayawane .
42008010	Iesu gare anega wadiamon , “ God toemu mega karaua wandini tavewa watap enen gase di yawayan anuiwanin go waenapan upinewa menan maibe gapan megenat wadiamuivin . Ap wapena iwa mega ame mam , Mu yangut tain go ya yao awain . Mu anuin go ya anu awain .
42008011	Maibe mame tavewa mam . Oma makewa ame God nop megawa .
42008012	Amba makewa negina geamone guegue ame waenapan nop anuiwanumun go mu ya anu tumat tapen iwa Seitan taue nop potamupe up taiwan .
42008013	Amba makewa piup baware uon gwat aigap geamone gueguewa ame , waenapan nop ere anune atonu den anun go potamup ya waren . Go evi amba pusi warup wamewa inamup taueni gapan mu aro muga uon tan menawaet inak wakaumane .
42008014	Amba sia makewa ganongae berip geamone gueguewa ame , waenapan nop anun go piup itan megawa o aton megawa o moni puraput imumu waren menan God imu pose ya waren amba kiman inak kakaewa da inamup ya venasen .
42008015	Amba makewa piup kakaewa gapan geamone gueguewa ame , waenapan nop anu kakayasene . Bumagamu totanen anu warane ayamase yaentuk mantuk taiwanumune ae ya vene , menan inak muga tavewa mega kakaevet ien aewan . ”
42008016	Maibe da sia God nop mega menan Iesu anega wan , “ Apan dun mega ire ware karaua unup ninokap o aup inine wantarewa gauarap ya baraeta . Go waenapan pa dorepi ganat yawapen menan aroga paina baraeta .
42008017	Menan dun ame gapan , dim dim iravi karaua tainewa wam da arogameta . Dim dim iragi ukum umanewa evi amba ganat gapan aroga tauain .
42008018	Ap menan ae anu guran , nop nega yaentuk anuiwanian . Iwa orup da da mu anu avepiwa , ame God nop upi sia aigap aigap muneta . Go orup da da ya anu avepiwa , nop otu da namu anun waranewa , God nop ame sia waseamo aeta . ”
42008019	Amba Iesu inewa ge gwani wai Iesu yawapen menan onamon , go umap uon iwa waenapan barat mutane .
42008020	Menan orup da taueni boge Iesu anega wadien , “ Inaga ge gwanik waiga yawagepen menan tauane , itapa pa garip yoniwanum . ”
42008021	Go Iesu waenapan anega wadiamon , “ Waenapan da da God nop mega anune amba gueguewa tainewa ame ne inanawa amba gwanin wainawa . ”
42008022	Wam da Iesu wadiamot mega den kabum gagap dorane amba anega wadiamon , “ Kaum awan yamu asepa gan anepen , ” wani boge amon .
42008023	Ame kabum gapan amuiwanumune , Iesu aup inen . Amba taik aritavet da aroe den awan gagap tauen . Kaum dotoue kabum gwanap geariwandin amba kabum awana unugepen tan . Mu iragi bop nonokap tauapen taiwanumun .
42008024	Ap menan , watu enamot nagirewa amon Iesu wa kandasepen menan anega wan , “ Ayop , ayop , borit wapen taivin ! ” Boge Iesu kandaeni taik ge kaum doak ame eniwandiniwa kaimakaet ase diamo wan boge taik ge kaum doak ame tom wa ae bigaren .
42008025	Amba me anega diamon , “ E anu tumat ega ne inanap otu kamontu . ” Go mu tap tan tarak anega wawa mutan , “ Akae , apan ma anenen da ? Taik ge kaum diamoni boge noa di warane . ”
42008026	Ame Iesu , watu enamot nagire mega den tanam , kabum gapan awan Galili ame gamu to nugusen at Gerasin tauan .
42008027	Iesu kabum ae ve piupa viseni pa apane da airampu arugataet potap wanumune Iesu ine tauen . Airampu potap unuk wanumon wam nononga ni aroga wande en . Me pa ae ve pua ae , borit wane tumuine arewa gapan yone iniwandin .
42008028	Wam wam aruga airampu apan wariwandin menan pa nagire pusiwa naniwa damik kaimake dena gapan panan baraen yama yama yaviwanumun . Go me damik to totomage amba airampu to bambamasene pua aen . Apan ame Iesu yave senao wan namup omanip enu amba Iesu airampu inap kaimakaet anega dien , “ Apan ae ve tau ak ! ” Ap menan airampu nop kaimakaet anega wan , “ God Paina Iragenawa Otua Iesu , inanap dim tat anu tauaan ? Kaiwan , ya ta koeragam nimanege . ”
42008029	
42008030	Ap anega wani Iesu singui wayaven , “ Ge yauga anen ? ” Airampu arugataet potap unuk wanumone menan apane gare anega wan , “ Ne yauna ‘ Nu arugataet . ’ ”
42008031	Airampu arugataet ame Iesu inap kayawan mini anega wan , “ Piup mum sisip usenagaet wandini arewa ame gapan ya wa oinene . ”
42008032	Ap mepe , togana tuan arugataet taba naiwanumun . Menan airampu Iesu nanamasen anega wane , “ Wa oinewa , nu tuan potamup ununait . ” Menan Iesu anega wan , “ A , umap tau aisen ! ”
42008033	Airampu apan ae vean tau amon tuan potap unumon . Unumone tuan togana serarat vitan kauma geamon none namon .
42008034	Tuan kwayup taine nagire yawamone tap serarat amon pa pa at at oit wadidiamon .
42008035	Pa nagire oit anune gapan serarat tauan anen tani yawapen onamone . Iesu ine tauane airampu namu potap wanumone apanewa Iesu pusip ae wanden yawan . Me i guine kakae tan , gan gorogot ene wanden . Mu apan ame yawane tap anu guran .
42008036	Amba waenapan da da inak mame yamamup ase yawane Iesu wat inakameni oisewa waenapan upinewa wadidiamon .
42008037	Go at Gerasin nagire iragi tap anu gurane menan Iesu at muga ae vepen wan . Ap menan Iesu kabum gagap sia dore aepen taiwandin .
42008038	Ap gapan , inakaeni apanewa Iesu inap anega wan , “ Tatan , gende anepen , ” go Iesu entane anega wan ,
42008039	“ Ak , pa gega gapan God anenen tageni oisewa wadidiam . ” Wani boge apan ame pa daiton daiton sewa mega gapan ae God inap tani oisewa wa ge wa aen .
42008040	Iesu ewagai kaum awan asepa gan entane sia taueniwa , waenapan iragi atonu den waupane , iwa Iesu menan naine nambene taiwanumune menan .
42008041	Ambagan , Diu nagire opata waine paewa kwayup taini apane da yaua Diairas Iesu ine taue namup omanip enu wae wae ta anega wan , “ Pa nega onak .
42008042	Orana daiton iragenawa , en mega aonagaet pusinawan dere , vek waren bop tapen taiwan . ” Iesu tautane aeni , waenapan aruga gigigit kapet nau amon .
42008043	Waenapan ameme nimakamup waen da en aonagaet pusinawan dere vek ewatop taiwandin , go waenapan da ya wat inakamene . Vek mega men garewa dom gigit nagirewa moni munitamen go vek uon ya tan .
42008044	Iesu ap aiwandini gapan waen ame garivi taue wanup mega ginewa inasen boge ewatop mega tonaren .
42008045	Menan Iesu waenapan anega wayawamon , “ Da inat tanegen ? ” Iravi uonagaet wane , menan Pita Iesu anega dien , “ Ayop nugawa , waenapan aruga ma to iamene enpanagene , gigigit kapet natagiwanum . Menan da inataget wan , wayawaningi ? ”
42008046	Go Iesu gare wan , “ Ae , da inat tanegen . Iwa ne anuna aro gamunape tau aen . ”
42008047	Boge inaseni waenewa , Iesu imua anuni anun menan ine taue kaime pagagak ta namup omanip enu waenapan yamamup anega wan , “ Ewatop nega uon tapen men inat tagen boge inak nigasen . ”
42008048	Boge Iesu waen ame anega dien , “ Oranawa , anu tumat nimanegeana menan inak wariagi . Baigan gapan ak . ”
42008049	Nop ame waiwandini gapan , Diairas , Diu opata waine paewa kwayup taini apanewa ame , pa mega apane da me ine taue anega wadien , “ Oraga gase boen . Ap menan wadianini apanewa Iesu menan gamben sia ya wa taingan . ”
42008050	Iesu nop ame anuni Diairas inap anega wan , “ Tap ya anu . Aigap sia anu tumat nimanegewa , oraga inakaeta . ”
42008051	Amba Iesu apan Diairus pa mega taueniwa , Pita , Dion ge Diemis amba boeni ine mamewa den mugenat pa gwanap amon go waenapan upinewa watanamon .
42008052	Koni ameme gapan , orup waen boeni menan waenapan irip turup ap mepe waiwanumune , go Iesu anega wadiamon , “ Irip ae vean , me mondi aup iniwan , ya boen . ”
42008053	Iesu nop ap wani menan waenapan iragi verea kaura top nop wan iwa mu asigimup orup waen ame gase boen .
42008054	Go Iesu ae taue orup waen naniwa ware inap anega wan , “ Orup negawa , ao yon wanik ! ”
42008055	Orup waen guewa mega tau aeni sia entane one potap unugen , boge menawaet ao yon wanden . Ap menan Iesu anega wadiamon , “ Taba da wanane nap . ”
42008056	Orup waen ame ine mame daramumu wan , go Iesu anega diamon , “ Ne tana oisewa waenapan ya wadiamone . ”
42009001	Iesu watu enamot mega aonagaet pusinawan dere munan wan tauane , amba aro amun mega vek nagirewa wat inakam mumapen amba airampu wa oimopen menan munen .
42009002	Aro ame muneni gapan God toemu mega oisewa wadidiamopen amba vek nagirewa wat inakam mumapen menan watu enamon .
42009003	Me anega wadiamon , “ Negin aisiwaniampina mondigataet aisen . Kaipat go taba go moni ega da den ya tambune . Wanup senunawa den ya tambune .
42009004	Ame aisene amba pa da atonu den waupaepiwa , ap mepe iniwanian , ap tapen wamewa tauepiwa , amba pa ame ae vean aisen .
42009005	Go at da waenapan da da ya waupaepi pa muga ae vean aisen koewa muga ae bat munapen menan pusia atabobo toninigamen aisen , ame tane yam tatak munapen . ”
42009006	Iesu ma iravi wani boge watu enamot megawa amon . God Oit Mega Kakaewa pa pa tau ge tau wadiam wadiam amuiwanumun amba vek nagirewa wat inakam mumiwanumun .
42009007	Wam ame gapan , at Galili ayop muga Erot , Iesu oisewa anuni anu bambam tan . Iwa waenapan upi anega waiwanumun , “ Dion , dup iamoni apanewa boeni sia inakae yon wanden . ”
42009008	Amba upi anega waiwanumun , “ Watageta apanewa Elaidia boeni sia inakae yon wanden . ” Upi den sia anega waiwanum , “ God nop mega wataget waiwandini apane da boeni sia inakae yon wanden . ”
42009009	Go ayop Erot anega wan , “ Ne wana menan ita nagirewa Dion waran i gamu to nugutane boen . Go endi mame da ? Ne nop inapaet anuivin . ” Ap menan me Iesu da ase yawapen menan taiwandin .
42009010	Iesu watu enamot mega nagirewa sia entan tauane , amba anenen taiwanumune oisewa Iesu wadian . Anuni boge naumo pa Besaida amon , mugenat ap mepe wanumon .
42009011	Go waenapan me amba aeni asigip tane menan Iesu evip amon . Ap menan Iesu waupamon , God toemu mega oisewa wadidiamon , amba vek nagirewa inak warat anuiwanumune nagirewa wat inakam mumen .
42009012	Wan gine taniwa gapan watu enamot megawa aonagaet pusinawan dere Iesu ine tauan anega wan , “ Waenapan aru ma wa oimo , at sewa bawarewa amba pa pa amo taba napen ge aup inapen arewa menan yop tap . Iwa at ma waenapan uoni arewa . ”
42009013	Go Iesu gare wadiamon , “ Ae , e taba da munan . ” Mu gare anega wan , “ Nu taba nuga buredi magamene nani yamunaet meo dere mugenat . Go nu sia ane waenapan aru mame taba muga une ta munait ? ”
42009014	Apan ap mepe wanumone arugataet 5000 mini amba waen aigap sia den . Iesu watu enamot megawa anega wadiamon , “ Waenapan apane dere apan da aonagaet ( 50 ) iam iam ta wanum wanum amopen menan wadiamon . ”
42009015	Watu enamot nagirewa Iesu wani gapan gapan tane .
42009016	Amba Iesu taba buredi magamene nani yamunaet meo dere den ame tambu kiman ao yave God inap gaun wan amba paise paise ta waenapan taba munapen men , wa ewamot megawa munen .
42009017	Waenapan iravi taba tavewa nane bagu i bim wan . Nane ewap , wadiamot megawa semua bongamen kaenat aonagaet pusinawan dere enane no dotouen .
42009018	Wam da , Iesu megenat God inap mup taiwandini gapan , watu enamot mega den wanumon . Me singui anega wayawamon , “ E anuiwaniana , waenapan ne da dianegiwanum ? ”
42009019	Mu upi gare manega wane , “ A , ge Dion waenapan dup iamoni apane dianegiwanum . Upi watageta apane Elaidia dianegiwanum . Upi ge God nop mega waiana apane da wataget boeni sia yon wandet dianegiwanum . ”
42009020	Menan Iesu mu inap singui anega wayawamon , “ E , umap , go e ne da dianegiwanin ? ” Boge Pita gare wan , “ Ge God wa watu enageni mega Keriso . ”
42009021	Pita ap anega wani menan Iesu waenapan upinewa oit ame ya wadiamopen men kaimakaet diamon .
42009022	Iesu anega wan , “ Kimani Vitana Apanewa ugu vegaek bagu sisi baware anu tanain . Waenapan dimae waine nagire amba pirisi bawarewa ge iup wadidiamuine nagire den tandayat nimanege toguranegepi bonigatain . Toguranegep bonigasepena amba wam yampoa God amun mega gapan inak nigat yon wanigain . ”
42009023	Amba Iesu waenapan iragi anega wadiamon , “ Orup da inanap onat anu tapiwa , namu me mek dim da anuini tandayase , ae di vep , amba ne yauna menan , pot poraet ugu vegaek bagu sisi anu , evinap oniwandan .
42009024	Amba orup da da muk inak mugawa menan anu gurane tainewa , ame inak muga wakaumain , go orup da da mu inak muga nenan anu gure wakaumepiwa , mu inak kakaewa tautanain .
42009025	Amba sia , orup da piup puraput mega iravi tambupi go inak mega mek wa koeamepi o wakaumepi , ame tavewa , umap uon !
42009026	Waenapan da da umamuna tapiwa , ne Kimani Vitana Apanewa kakae guragut nega ganasewa den Maman anea mega potamu woup seniwa kakae guragut muga ganasewa den sia tauapena gare umamumu tain .
42009027	Wapena anun imuya ya oaraep . E da da endi mapa yoniana ya borit wai go God toemu mega amunewa tauepi yawane amba borit wai . ”
42009028	Nop ame wani amba wam nani yamunaet nani yamu yampo ewap , Iesu God inap mup wapen menan apan Pita , Diemis ge Dion tambumo tunup da dot aen .
42009029	Ap mepe Iesu mup taiwandini gapan me gine namu ugup entanen , amba en wanup mega pomponugaet ganase wan .
42009030	Amba watageta apane wai Mosis ge Elaidia venat mutan Iesu den nop waiwanumun .
42009031	Apan dere ameme God oya oyae mega den tauan amba God Iesu pa Ierusalem gapan boepi anuni menan ap noa waiwanumun .
42009032	Pita evene wai dere den aup iniwanumun , go mu nene nanan tan yamamu ase meret di wa kakayaseni amba Iesu oya oya mega ganasewa amba apan dere tautanamo yoniwanumune yawamon .
42009033	Apan dere Iesu ae veapen taiwanumune gapan Pita Iesu inap anega wan , “ Ayop nugawa , nu e den mapa wanineta ame kakae . Pa namdat otu da yampo tumoit . Daiton gegawa da Mosis megawa da Elaidia megawa . ” Pita anu waramat gapan ap anega wan .
42009034	Pita nop mame waiwandini irikup guguk wa aigamup taue waboboramon amba mu irikup potap wanumon ap menan Pita evene wai den tap tan .
42009035	Nop da irikup potap anega tauen , “ Ma ne Otun iragenawa , om enuna menan nop mega di anuiwanian . ”
42009036	Nop ame uon tani amba mu Iesu megenat wanden yawan . Mu inak ame venasen yawane oisewa waenapan da ya wadiamon .
42009037	Inane woup sen , amba Iesu , watu enamot mega den , tunupa vit onamon , ap mepe waenapan aruga tautanamon .
42009038	Waenapan nimakamup apan da Iesu inap nop kaimakaet wan , “ Kaiwan , wadianet nugawa , otuna daiton iragenawa inap bagu sisi anu .
42009039	Airampu ma otuna waren anap antapeniwan , boge orup ve waiwan daram daram taiwan , gwitutu nop tauiwan . Airampu waren di enkakait nau iwan ae da ya vea vea mini taiwan .
42009040	Ne wadiamot gega airampu wa oisep tau aepen men wayawamon go mu ya umap . Wane go orup ya inakaen . ”
42009041	Amba Iesu gare anega wan , “ Akae , koewa taiana nagirewa , ya anu tumat nimanek wanin . Ne wam animpo mini tanae waingepen amba anu tumat tai ? ” Ap wani amba Iesu apan ame inap anega wan , “ Otua wat mapa onak . ”
42009042	Orup ame waran onam wanumune , airampu orup ame ware patunen pia gearen amba ware enu menawasen . Go Iesu airampu kaimakaet die wa oise amba orup wat inakame ware mamewa wanen .
42009043	Amba waenapan God aro amun mega ap yawane gapan tarak wan . Iesu inak mame tani menan waenapan yawan nenen bubup taiwanumun . Menan Iesu wadiamot mega anega wadiamon ,
42009044	“ Endi wadiaepena di anuiwanian imuya ya oaraep . Waenapan Kimani Vitana Apanewa waranege anavi nega nanimu gwanap bat nimanegain . ”
42009045	Go Iesu watu enamot mega nop mame waiwandini mu da ya di anu awane . Nop mame iwa mega karaua ukum umen wandia , ap menan mu ya anu awane go tap anun . Tap anune menan mu singui sia ya wayawane .
42009046	Iesu wadiamot megawa mu ansena da bawarewa tata menan gare gare notatae waiwanumun .
42009047	Iesu mu imumu potamu ase yave anuni menan orup otu da ware tainamup bare yonen .
42009048	Amba Iesu anega wadiamon , “ Waenapan da da orup otu ma miniwa nenan waupepi ame ne den waupanek wanumain . Ne waupanegepi Mamana watu enanegeni den wa upiwanumain . Apan da yaumakayap otu kamontu iragenawa me bawarewa iragen . ”
42009049	Amba Dion Iesu inap anega wan , “ Ayop nugawa , nu yawatoni apan da ge yauga gapan airampu wa oimuiwandin menan nu watanaton iwa me nu den ya inat nimanen . ”
42009050	Go Iesu gare wadiamon , “ Ya watanane . Iwa orup da da anavi ega ya tapi mu evenae waiawa . ”
42009051	Iesu kiman dot aepen wamewa maniwandini menan , Iesu gine namu ware entane pa Ierusalem neginaet di dot aiwandin .
42009052	Iesu evi pa da tauapen menan sep nagire namu watu enamon Iesu at mega ta kakayasepen menan at Sameria gapan pa da tauane .
42009053	Go Iesu pa Ierusalem neginaet di dot aiwandini pa nagirewa yawane menan Sameria pa nagirewa Iesu ya waupan .
42009054	Watu enamot mega dere , yaua Diemis ge Dion mu ya waupane ame yawane menan gare Iesu anega wayawan , “ Ayop nugawa , ge anenen anuingi ? Nu God inap mup wat merao kimani watu enep waenapan mam yagimop borit wain go ? ”
42009055	Ap anega wane menan Iesu entane diguguramon ,
42009056	amba pa da ugup amon .
42009057	Ap mepe neginaet amuiwanumune , apan da Iesu ine taue anega wan , “ Ge amba amba da agewa , ne evigap ongingain . ”
42009058	Iesu gare anega wadien , “ Ewatap piup nokap wande wande arewa den amba nenip dugup muga oma onep den wandia , go Kimani Vitana Apanewa wagat wanige iana bare bare arewa da uon , menan ne evinap ongepen menan kaimake den . ”
42009059	Iesu apan dawa inap anega wan , “ Evinap ongingan . ” Go apan ame gare anega wan , “ Ayop negawa , namu angep mamana boepi tup amba ongain . ”
42009060	Go Iesu gare wadien , “ Ya anu tumat taine nagirewa vemone mu bonigawa di tumop . Go ge ak , God amun mega taueni oisewa wadidiam . ”
42009061	Amba apan da ugup sia Iesu inap anega wan , “ Ayop negawa , evigap ongingain go namu wa angep dugup nega gaune tamop amba . ”
42009062	Go Iesu gare wadien , “ Waenapan da da God nave ere tapi ae ve sia entan pa muga amot anupi , me God toemu mega menan nao tata umap uon . ”
42010001	Mame ewap , Iesu wadiamot mega apane yampo apan da aonagaet pusinawan dere ( 72 ) upi nao mega men wa nugut mumen . Iesu tau ge tau aepi arewa gapan apan dere dere namu watu enamon . Me evi amba ap mepe tau ge tau aeta .
42010002	Iesu anega wadiamon , “ Taba arugataet inin geraget tan wandia , go daupam tata nagirewa aruga uon . Ap menan maup i apanewa , God inap mup wane , watu enamop nao mega daupam tata nagirewa aruga tauepi maup mega tambupen amop .
42010003	Menan endi aisen , go anun ! E man sip otua ame baigan mane umap watu enaivin go waenapan anan eyao wasipen umap nimakamup waniai .
42010004	Ap gapan , moni igewa o ik pokaetawa , o pusi okomewa da den ya tambune . Amba waenapan negina gaun ya tane iwa wam ega wakaumene tawa .
42010005	Amba pa da da dorane namu manega wadiamon , ‘ Nonup inayap wande ep . ’
42010006	Baigan nonup apane da , pa ap me gapan wandepiwa , gare nonup gaun ega me aigap visep . Go nonup apane da ya wandepi nonup gaun ega inayap sia onep .
42010007	At da tauane , baiganaya tapi nagirewa inamup ap mepe pa daiton ame gapan wanien . Taba kaum da enepiwa , tanam nan . Dim da enepiwa tambun . Iwa nao taine nagirewa garewa muga den wariwanum .
42010008	Pa sewa da tauane amba waenapan waupaepi taba enepi ame aibu nan .
42010009	Vek nagire ap mepe wanumopi , wat inakam muman den anega wadiamon , ‘ God toemu mega onen manaiwan . ’
42010010	Pa da da tauane waenapan ya waup imaepi pa namboya yonan anega wadiamon ,
42010011	‘ Koewa tayana menan pa atabobo mega toninigamianit . Ya waup nimanean go ma ae di anu kakayasen , God toemu mega onen manaiwan . ’ Ap anega wadiamon .
42010012	Endi wadiaepena anun . Gop ya anune , God wanene mega wamewa gapan , pa sewa da da e ya waup imaene , koewa taine pa sewa Sodom nagirewa God wanene mega arita warane omewa mini ya yawain go pa ameme baware iragen yawain . ”
42010013	Iesu itan baware inamup tauepi oisewa namu manega wadiamon , “ Kaiwan , pa Korasin Diu nagirewa , kaiwan , pa Besaida Diu nagirewa , itan baware yawai . Iwa yaumakayap yo baware taingina go ame Diu uoni nagirewa pa Taya ge pa Saidon ya yawan . Yawapo koewa muga ae ve yamu entanepo bagu sisi magunewa wara wanumopo . Go e yo baware taingina yawayan go imuya potaya ya entanean .
42010014	Menan God wanene mega wamewa gapan , pa Taya ge pa Saidon nagirewa itan yawain go e itan baware iragen yawai .
42010015	Den ian Diu nagirewa pa Kaponiam gapan . Ek anuyan taiana gapan kiman dot aitai go ? Ae , ya dot aitai go God merao arewa gapan utam imaeta . ”
42010016	Iesu ame wani amba wadiamot mega anega wadiamon , “ Waenapan da da nop ega anupi nop nega den anuiwanumain . Amba da da tandayat imaepi ame ne den tandayat nimanegain . Amba da da ne tandayat nimanegepi ame ne Mamana , watu enanegeni , den tandayasiwanumain . ”
42010017	Wadiamot mega apane yampo apan da aonagaet pusinawan dere ( 72 ) namu Iesu watu enamoni ame atonu den sia tauan Iesu anega wadian , “ Ayop nugawa , ge yauga gapan airampu diamuintoni , nonu waran tap tau amuiwanumun . ”
42010018	Amba Iesu gare anega wan , “ Seitan kimani yangwan mini wat vese geareni ne yawan .
42010019	Wapena anun . Amun nega enana ap menan anavi ega Seitan aro mega iravi inayap aroe uon tan . Anan mokarewa o gayu gagap amune ya araeta . Amun nega enana menan dim dim da ya one araeta .
42010020	Tavewa di , airampu noya warane go ap menan atonua arita ya tane go God kiman gapan yauya buka gapan ok seni menan aton aritavet ap menan taiwanian . ”
42010021	Wam ame gapan God Guewa Woup Seniwa Iesu potap no dotoueni menan atonu den anega wan , “ Maman , ge piup kiman Ayopewa . Ne gaun inagap waiangin , iwa anut bawarewa nagirewa nop maibe tavewa anuine nagirewa den nop gega ya anu awapen men karaua baraean go ok ya taine anut baware uoni nagirewa nop gega wa ewamoan . E , Maman , atonu den ap anu taan . ”
42010022	Iesu Mamewa inap wan uon tani amba waenapan sia wadiamon , “ Ne Mamana dim dim iragi nanin gwanap sen . Amba ne God otua ame waenapan da asigimup ya tanegene go Mamana megenat Otua asigip tan . Amba sia waenapan da Mamana ya asigimup tane go ne , me Otua , ne negenat asigip tan . Ap menan ne Mamana guegue megawa waenapan da da ta ewamot anupena di ta ewamoin . ”
42010023	Nop ame wani amba Iesu wadiamot mega inamup ise to entane mugenat karaua anega diamon , “ Dim dim iravi yawayana menan aton anun !
42010024	Iwa wapena anun . Wataget , God noa waiwanumune nagire amba Diu ayop nagire ugup ugup den endi e dim dim yavisiana yawapen menan taiwanumun go mu da ya yawane . Amba endi dim dim da anuisiana anupen menan taiwanumun go mu da ya di anune . ”
42010025	Iup wadidiamuini apane da yone Iesu pusip warupe irewa yawapen menan singui manega wayaven , “ Wadianek negawa , ne anenen tap amba yaibobot inagewa usenagaet wandini yon borain ? ”
42010026	Iesu gare anega wan , “ Ge singui gega garewa God nop mega namua gapan ok seane anenen waiwan ? Guegue mega ansena tavewa anuingi ? ”
42010027	Amba apan mame gare anega wan , “ Nop mega manega waiwan , ‘ Ge ayop gega God imuga potaga gapan , guaga gapan , epara guin pakao gega gapan , iak guine gapan , ayop gega God menan ae anu guringan . Amba gek genan ae anu guriana mini , evenak waiga pa mainagape wanumuine nagirewa munan den anu guringan . ’ ”
42010028	Apan ame wani Iesu gare anega wan , “ Nop garewa tamana di waiagi , menan inak mame taingawa ge yaibobot inagewa gapan in agingai . ”
42010029	Go apan ame mek ingane apan kakae waenapan yawa anupen menan , me Iesu singui da sia wayaven , “ Pa mainenape nagirewa ambe da ? ”
42010030	Iesu gare anega wadien , “ Gutut da wadiagain . Apan da pa Ierusalem ae ve pa Dieriko vit aiwandini gapan , up nagire waran wanup puraput mega seasen , epi tokait wakait tane , bop konintu ae bat vean amon .
42010031	Amba ian Diu pirisi apane da neginaet vit oniwandin . Tone apanewa ae yaveni go mainap sensenui tau aen .
42010032	Ap umap sia dugup Livai apane da taueni tone apanewa yaveni go mainap sensenui tau aen .
42010033	Amba Diu nagirewa anavi muga , at Sameria apane da , ap aiwandin taue tone apane yaveni bagu sisi menan anu guren .
42010034	Ine taue ganip kaumewa mone dena umap ge kaum wain den omat no utap ae geme okom panen . Tauni amba man donki mega gagap barae wat nau ae daio nagire inine paewa taue bare kwayup tan .
42010035	Inane woup sen , apan Sameria ame moni mega upe , daio nagire inine paewa i apane ase wane , anega wadien , ‘ Apan ma kwayup ta . Ange entan tauapena kwayup taingawa menan moni ma uon tapi da sia genain , ’ ap anega wan . ”
42010036	Gutut uon tani amba Iesu iup wadiamuini apane ame inap singui anega wayaven , “ Endi ge imuga anenen anuingi ? Gutut gapan up nagire apan ton wanup puraput mega seasen amon amba apan yampo tauan yawane mu ansena da tone apanewa pa mainepe nagirewa mini ago tan ? ”
42010037	Apan ame gare anega wan , “ Tone apane inap bagu sisi anuni apanewa pa mainepe apane mini ago tan . ” Iesu nop ame anuni gapan anega wadien , “ Tave di waiagi . Ak , ap tani umap ta . ”
42010038	Wam da , Iesu wadiamot mega den ap amuiwanumune amba pa sewa da tauan . Ap mepe waen da yaua Mata mu waupamo amba pa mega gwanap naumo aen .
42010039	Mata gwaniwa waen , yaua Meri , taue Iesu pusip ae wande me nop mega anuiwandin .
42010040	Go Mata nao wan dim dim ap mepe ta ta mega tapen menan taiwandin . Ap menan Iesu nop mega ya anun . Go evi amba me Iesu ine taue gunat anega wan , “ Ayop , ne gwanina ae venegen nao aru ma negenat taingina menan ge anenen anuingi ? Ge wadia me one ago tanegep . ”
42010041	Go Iesu gare anega dien , “ Mata , Mata ! Ge wan dim dim aruga mame menan gop ge bagu sisi anu guran taingi .
42010042	Anut daiton megenat aigap iragen , ame nop nega anupen . Ap menan gwaniga Meri kakaewa da om enun , menan ne ya watanain . ”
42011001	Wam da Iesu at da gapan wande God inap mup waiwandin . Mup uon tani amba wadiamot mega da anega wadien , “ Ayop nugawa , Dion , dup iamoni apanewa wadiamot megawa God inap mup wapen guegue wa ewamoni ap umap wa ewan . ”
42011002	Boge anega wadiamon , “ God inap mup wane manega wan , Mamanua , yauga ao warat genan ayamat taivinain . Toemu gega amunewa inanup tauiwandan .
42011003	Taba nuga wam wam nuningawa endi den nun .
42011004	Koewa inanup tane anuton ae vivin , menan koewa nuga anu ae ve . Dim dim da pusinu ya warup naune age . ” Iesu ap anega wan .
42011005	Boge Iesu sia anega wadiamon , “ Mup tat mega tavewa mega mam . Mum gagewa da gapan e evenaya paewa aisene mup anega wanewa , ‘ Enda , evenanu da oniwandini endi mame tauen go me taba wanapen menan nu inanup uon . Ap menan taba buredi magamene yampo nunawa umap ? ’
42011006	
42011007	Go evenaya gare manega wadiaepiwa , ‘ Ya anu nimanegene . Tonan gase boran , otun waina den aup inivin . Ne yonap taba ya enain , ’ ap anega wapiwa e anenen tai ?
42011008	Wapena anun . Evenaya menan yone taba ya eneta go sia wayao wayao taiwaniampinawa menan yone taba megenat uon go wan dim dim arugataet eneta .
42011009	Ameme mini ne aigap sia wapena anun . Mup gapan God wayawane me gare eneta . Amba imutuan anune gare me ewaeta . Amba sia tonan mega ken ken tone gare enan watapeta .
42011010	Iwa waenapan da da God inap pot pot mup waiwanumampina ame garewa di warain . Dim da yoa taiwanumampina ame tautanain . Amba tonan mega ken ken toiwanumampina ame munan watapeta .
42011011	Ap mini sia , e ansena da otu waia man meo men mup wapi e gare mokare sisiwa munai go ? Ae , ame uon .
42011012	O otu wai kumkum bagua men mup wapi e gare gayu munai go ? Ap mini e ya taianawa .
42011013	Ap menan e koewa taiana nagirewa go otu waiawa kakaewa garaet munapen asigiap di , go e taiana otu kamontu . Iwa Mamanu God garaet kakaewa aigap tainiwa , ap menan God inap mup wane Guewa Woup Seniwa aigap di eneta . ”
42011014	Wam da , Iesu no boraseni apane da airampu potap oirenen tau aen , airampu tap aeni gapan apan ame boge nop wan . Ap mepe wanumuine nagirewa inak ame yawane no i kap wan .
42011015	Go upi yawane nipep anega wan , “ Airampu bawarewa mugawa yaua Bieseboro Iesu amun mega waneni gapan me airampu up oimuiwandin tau amuiwanum . ”
42011016	Upi Iesu irewa yawapen menan aopan anega wayawane , “ Ge aro kimaniwa yo paua da ta , nu yawat . ”
42011017	Go Iesu mu imumu gapan dim da anune mek anuni menan anega wadiamon , “ Toemu da da engirit ta waiwanumampina dumari amoin . Amba sia dugup da todum wadum taiwanumampina mu iragi ora amoin .
42011018	Ap umap Seitan toemu mega endumepiwa , toemu mega uon di tata . Ap menan iwa dimen Bieseboro amun neneni gapan airampu upi wa oimop tau amot dianek wanin ?
42011019	Ne ap tapo dugup ega nagirewa airampu wa oimop tau amopi amun da muneni gapan taiwanum ? Bieseboro munen go ? Ek wadiamot ega ap diguguramopo mu gare ebo diaepo .
42011020	Uon , ne God amun neneni gapan airampu wa oimuivin . Ap taina menan God toemu mega amunewa inayap tauen .
42011021	Seitan me aro apane mini da . Apan ame ita kepata den , pa mega kwayup tapi up nagire ya tauain .
42011022	Go apan da aro mega baware iragen taue pa i apane topi garawase pa doreta . I apane namu imua manega anun , ‘ Ita kepata nega dena menan ne aro apanewa . ’ Go aro baware iragena apane taue ita kepata mega sease ae se boge puraput mega tambu yan se evene wai muneta .
42011023	Waenapan da da me imua inanap ya wandiniwa , orup ame tandayat nimanegen taiwan . Amba sia orup da ya tananegen nao ya tainiwa , ame ne nao nega wa koeragamiwan . ”
42011024	Iesu nop da sia wan , “ Airampu apan potap taue aen , at darakawa arewa ise ase aiwandini amba nonan enu wande wande arewa yop taiwandin go ya yaven . Ya yaveni menan mek anun , ‘ Ne pa nega namu wanigena ap menan sia entan angain . ’
42011025	Ae taueni apan ame posewa kakae pa tarase dim dim sese kakayat tani yaven .
42011026	Menan sia ae airampu upi nani yamunaet yamu derewa koerage iragen ame tanam tauan apan potap unum wanumon . Namu airampu daiton wandeni gapan anan otu da taiwandin go evi aruga potap unumone gapan airampu anan aigap iragen taiwanumun . ”
42011027	Iesu nop mame waiwandini gapan , waenapan nimakamup , waen da ve anega wan , “ Bat gimage watugeni waenewa wat aipakam me inap wande ep . ”
42011028	Go Iesu gare anega wan , “ Ge ap waingi go God nop mega anuine taine nagirewa wat aipakam aigap wariwanum . ”
42011029	Waenapan arugataet inap sia tauiwanumune menan Iesu anega wadiamon , “ Waenapan endi ma use yan ainiwa inak muga koevet iragen . Mu yo ugup ugup paua mega yaviwanumat anune waiwanum , go kiman paua mega da ya munain go apan Diona yo paua mega megenat yawain .
42011030	Watageta apane Diona pa Nineva nagirewa inamup paua wa ewaseni ap umap sia God paua mega Kimani Vitana Apanewa endi iniana nagirewa wa ewaeta .
42011031	Watageta ayope Solomon nop dima mega baware anupen men ayop waen da yaua Siba at wandap tauen . Solomon anut mega baware go apan anut baware iragen da endi taueni wandia go nop mega ya anuiwanin . Ap menan God wanene taepi wamewa gapan ayop waene Siba ame e endi iniana nagire den yone diguguraeta .
42011032	Amba sia Nineva nagire e endi iniana nagirewa den yone digugurayain iwa apan Diona opata wadidiamoni gapan pa Nineva nagirewa koewa muga ae vean imumu wat entanen . Diona apan baware di go apan da Diona aigap wandini mapa wandia ! ” Iesu ap anega wan .
42011033	Iesu sia anega wan , “ Apan da dun mega ire ware karaua ya baraeta o ware unup ninokap ya wat eneta . Go waenapan pa dorepi ganat yawapen menan aroga yaumakap baraeta .
42011034	Ap mini , yamaya etuya dun ganat megawa . Menan e yamaya kakae wandepiwa , e ugu wapi uruga ganat no dotoue wandeta . Go yamaya koe tapiwa , e ugu wapi den mum tatarin tau aeta .
42011035	Ap menan yambuni wanien ganat potayape mum tunupi tawa .
42011036	Ap me menan , etuya iravi ganase wapi amba semu otu da den mum da uon , e ganat ega dun wariana ganasewa mini ewa mega gapan waniai . ”
42011037	Iesu nop mega ame wan uon tani ewap , Parisi apane da taba napen men vene wan dere pa gwanap amon watara ae wanumon .
42011038	Parisi apane ame , Iesu naniwa bigi ya gureni yaven , ap menan Iesu Diu nagire guegue muga ya tan . Parisi apane ame yave anu bambamasen .
42011039	Menan Iesu apan ame anega dien , “ E Parisi nagirewa , e taba naine yogupewa ge kaum naine sipewa gariwa megenat bigi guriwanin , go e potaya iragi wan dim dim koewa gui togon taiana wandia .
42011040	E bumbawam nagirewa ! God gariwa megenat ya tan , go gwanapewa den ap anega sia di tan .
42011041	Ap menan imuya ge potaya kakaewa gapan , iravi kayakayawan taine nagirewa munan , ap gapan imuya etuya dere den bigi wat aiwandata .
42011042	Kaiwan , Parisi nagirewa itan baware yawai . Iwa kutut ugup ugup danse dena aonagaet tambuiana daiton ewagai sia God men bariana ame kakae . Go God menan koewa wat tamanam gueguewa amba God anu gurat mega gueguewa ya taiwanin . Kutut ugup ugup God men baraet anune ame umap di , go nop bawarewa derewa ame den taiwaniampen .
42011043	Kaiwan , Parisi nagirewa , itan baware yawai . Iwa opata waine paewa gapan watat kakae iragen gagap waniepen imuya waren taiwanin . Amba sia antaba une arewa gapan e gaunaya waenapan yaentuk mantuk diait anuiwanin .
42011044	Kaiwan , itan baware yawai . E kaima arewa pu waboreni mini , ame waenapan bigip piup nokapewa wandeni mu asigip ya tane menan aigap tauane amuiwanum . ” Iesu ap anega dien .
42011045	Iesu ame wani menan iup wadidiamuini apanewa anega wan , “ Wadianet nugawa , Parisi nagire inamup ap waingianawa , ame nu den di diguguranean . ”
42011046	Iesu gare wan , “ Kaiwan , e iup wadidiamuiana nagirewa , e den itan baware yawai ! E iup ni enowa mega anu geonageana menan , nop ega itani den waenapan ae natam wanin . Ap menan mu nop ame ware tapen menan umamup uon . Go e mu wat agoat mumapen menan ya anuiwanin .
42011047	Kaiwan , itan baware yawai . E omaya baewa watageta God nop mega waiwanumune nagire guriwanumun . Omae baewa koewa ame tane e umap wayan iwa mu guriwanumune nagirewa kaima muga arewa ben tayan kwayup taiwanin .
42011048	
42011049	Iwa inak mame venasepen menan God dima mega namu anu anega wan , ‘ Ne nop nega waiwanumampen nagirewa amba watu enamot nega nagire den , Diu nagire inamup watu enamoin , amba Diu nagirewa upi guramop borit wain amba upinewa wa koeragam mumain , ’ God ap anega wan .
42011050	Ap menan , endi iniana nagire God kaimakaet wanene taeta iwa God nop mega waiwanumune nagirewa piup ma ere mangan ta venasen onin en endi mame gapan guramone menan .
42011051	Ame tave di , watageta apane Eiboro namu ton boniga baraeni oniwandin amba apan Sekaraya God Paewa woup am seni watarewa ge man irine watarewa yaumakap ton boeni menan bop muga garewa endi iniana nagirewa inayap taueta .
42011052	Kaiwan , iup wadidiamuiana nagirewa , itan baware yawai . Waenapan God anupen men taine watanamuiwanin . E God ya anut anuiwanin go God anut anuine nagirewa watanamuiwanin . ” Iesu ap anega wan .
42011053	Iesu ae vemo aepen tan go Parisi ge iup wadidiamuine nagire den koevet diguran amba singui gapan anenen Iesu wabambamasepi warapen menan tane .
42011054	
42012001	Koni ap gapan , waenapan arugataet iragen da tauan , to iam iwanumune , ap mepe barat mutan , evene wai den kapet natamuiwanumun . Ap gapan , Iesu wadiamot mega namu anega wadiamon , “ Buredi tutut wapen menan atagin mini enane , ap umap Parisi nagirewa nop muga watutunak gene taine men ae yao kakayasen . Iwa mu da wa da ta taine nagirewa amba mu koewa muga e imuya warepi tawa .
42012002	Yao kakayasen , iwa dim dim iravi ukum umine , wam evi amba God wa arogameta . Dim dim da gungunu tainewa , wam evi amba aroga taueta .
42012003	Ap mini , nop da da muma karaua wane ame wamu amba anuin . Amba sia nop da da simura pa gwanap wanewa , ame pa namboyap oit aroga wain . ” Iesu ap anega wan .
42012004	Iesu sia anega wan , “ Evenan wainawa , ne wadiaepena anun . Waenapan etuya megenat toguguraep borit wai , ame mu tamu ya tai , iwa guaya den ya to koeragamain .
42012005	Go da tawa tapen menan wadiain . Ame God tawa daiton anun . Iwa me toguguraep borit wane go aigap sia aro amun mega wandia , ap gapan guaya merao arewa gapan uatameta . Menan , e God tawa taiwanian !
42012006	Nenip muguap nani yamunaet garewa muga baware uon , ame moni agim make dendeniwa dere mugenat gapan une tainewa . Go nenip iragi , daiton daiton , God munan anuiniwa .
42012007	Ap umap sia , God iae gume daiton daiton iragi batnak itaminiwa . Ap menan tap ya anune . God enan aigap tata iwa garewa ega tapi nenip arugataet om mega garao mumen . ”
42012008	Iesu sia anega wan , “ Wapena anun . Orup da da , waenapan yaumakamup anega wapi , ‘ Ne Iesu otu waiwa ’ ame ne Kimani Vitana Apanewa , wam eviwa , God anea mega namumup gare anega wain , ‘ Ge ne orup negawa . ’
42012009	Go waenapan yaumakamup orup da waboboranegepi ne God anea mega namup gare evi amba waboborain .
42012010	Orup da da Kimani Vitana Apanewa inanap nop koevet wapiwa , God koewa mega ameme anu ae veta . Go orup da da God Guewa inap notatae ta wapiwa , God koewa mega ame anu ae ya veta .
42012011	Wam evi da amba , waenapan pusia warupapen menan wat naue Diu opata waine paewa gwanap amopi , ap gapan ek tantanaya ta ta ge nop wa wa gopewa ya anune .
42012012	Iwa wam ame gapan nop anenen wawa Guewa Woup Seniwa amba wadiaeta . ” Iesu ap anega wan .
42012013	Orup da waenapan aru ame iam wanumone berimup Iesu anega dien , “ Wadianet nugawa , tatana da , mamana wan dim dim yon boreni , ame tagu mega , ae ve nun aeni , ame upi yan se nenep . ”
42012014	Go Iesu gare wadien , “ Apan negawa , bagu sisi ega tamanamepen menan orup ambe ne tat wan ? ”
42012015	Boge Iesu waenapan iravi anega wadiamon , “ Ae yao kakayasen amba taiwanian ! Gui togon tane tawa menan agun anu kakayasen . Apan da inak kakaewa warapen menan wan dim dim yon boreni ame inak ibariwa uon . ”
42012016	Amba Iesu maibe gapan anega wadiamon , “ Kwan puraput apanewa da at piup mega taba kakae guragut veramon amba arugataet yaniwandin .
42012017	Mek imua anun , ‘ Taba nega aruga semo semo paewa gase bararaen . Ne dim da tain ?
42012018	Endi ne map anega tain . Sea sea paewa benak mumain amba bawarentu tumop , amba taba ge puraput nega gwanap semoin .
42012019	Ap tumopena nek ingane anega wain , Enda , taba puraput en aruga munan seaan . Menan wagat wanigingan amba taba kaum gega naingan amba aton taingan , ’ mek ingane ap anega wan .
42012020	Go God apan ame anega dien , ‘ Ge bumbawam apanewa . Mum ma endiwa gapan ge inak gega waseagepen , bogitai . Bogisewa taba puraput goandage waana da tambuta ? ’ God ap anega dien .
42012021	Inak mame orup da da muk munan anu gurane wan dim dim diriga aita seane tainewa . Go mu God menan ya anu tapi menan mu maup nagirewa uon , go mu bumbawam nagirewa . ” Iesu ap anega wan .
42012022	Menan Iesu wadiamot mega anega wadiamon , “ Ap menan ne wadiaepena anun , inak ega menan gop ya yagiai wandan . Inak ega warapen menan taba ambagan tam nai amba wanup ambagan tam enai ap menan gopewa ya anune .
42012023	Iwa inak wariana ame ibariwa , go taba ame gauarap . Amba sia etuya ame ibariwa go en wanup megawa ame gauarap .
42012024	Nenip wao guegue muga yao anun . Taba ya veriwanum , ya tuiwanum dugupa ya siwanum go God taba muga muniwan . Amba e garewa ega nenip garewa garawase aigap aen , ap menan gop ya yagiep .
42012025	Ame den , e gop anuiana gapan borit wapen wamewa ya garawatai amba inak gega wam upi sia use intum ya tai .
42012026	Ap menan wam otu da bobou inak ega gapan sia use intum ya taianawa iwa dimen wan dim dim aritawa men gope yagien taiwanin ?
42012027	Endi rarema yanine ame ase anun . Mu nao ya taiwanum amba wapimu okomewa menan ya anuiwanum . Go wapena anun . Ayop Solomon kakae guragut mega arugataet go me en wanup kakaewa rarema ame enini umap da ya eniwandin . Rarema mega ame aigap iragen .
42012028	Ap den sia , God unawat ame kwayupe tainiwa go wam daiton megenat iwa iman kurat wapi piup i nagirewa omaya irain . Menan God unawat menan ap anun taini apanewa , enan den taiwan . Ap menan sisi kwayup aigap di ta eneta . Kaiwan , e God inap otu da anu tumasiana nagirewa .
42012029	Menan , taba kaum ega yoa ya tane . Imuya gop ya anuiwanian .
42012030	Iwa God tandayasine nagirewa , at at iragi , wan dim dim mame miniwa yoa taiwanum . Menan Mamaya kimaniwa bagu sisi egawa asigip tan . Menan gop ya yagiep taiwanian .
42012031	Go gare , inak ega gapan namu iragen , God toemuewa yangure taiwanian . Amba gare God taba en wanup ega den eneta . ”
42012032	Iesu sia anega wan , “ Menan waenapan nutuya uoni nagirewa , e gop ya anune , iwa Mamaya toemu mega amunewa atonu den enat anuiwan .
42012033	Puraput ega ase une tan amba moni ame purapuse uoni nagirewa munan . Ap gapan moni ige egawa bebep ya wata iwa garewa ega kimani barene wandepi uon ya tata . Amba sia aupa up nagire da up ya tain amba kensere ya ketnak nata .
42012034	Iwa , e puraput ega kakaewa ambagan wandini , imuya potaya ap wandini arewa gapan ap mepe den wandia . ”
42012035	Iesu sia anega wan , “ Pa ayope da nao mega taiana nagirewa umap wanien . Ayop ame naine mutat baripe napen menan aepi , ago mega pa amat taiwanumain . Sia taue , tonan ken ken topi ago mega serarat watapain . E ap umamup en wanup ega en en kakayat tan , aitambu wantambu tan , nene yamam taiwanian .
42012036	
42012037	Tavewa di , ago nagire wanumo nene yamam taiwanumampina pa i apane taue yawamopi mu aton anuin . Amba pa i apane en wanup mega kakaewa entan ta nao nagire wanupewa eneta amba , ago nagire megawa ae wanumot diamo amba taue taba muga muneta .
42012038	I apane mum gagap o woup yumewa gapan sia entan pa tauepi ago mega nene yamam taiwanumampina yawamopi , mu aton anuin .
42012039	Amba sia anu awan . Pa i apanewa wam ansena up apane tauepi anupo nene yamam ta wandepo , gapan up apane warup oisepo , amba pa mega ya benak unuk aepo .
42012040	Ap mini Kimani Vitana Apanewa wam ansena sia tauapena e oare , ap menan yama agun taiwanian . ”
42012041	Apan Pita Iesu singui wayaven , “ Ayop nugawa , ge maibe ame nunan waan o waenapan iravi munan den waan ? ”
42012042	Ayop Iesu maibe gapan gare anega wan , “ Pa i apane nao mega taini asigip ta noa warini apanewa ware pa mega kwayup tapen dien . Amba nao mega taini apanewa ame ago nagire upine taba muga muga muniwandapen menan die amba at ugupe daio aen .
42012043	I apane ae sia entan tauepi wamewa gapan , nao waneni apanewa nao mega taiwandapina yavepi nao taini apanewa ame aton arita anuta .
42012044	Ame menan , pa i apane puraput mega iragi kwayup tapen dieta .
42012045	Go nao taini apanewa mek anega anupiwa , ‘ Ne ayop nega menawaet ya taueta . ’ Ap anuni menan , nao nagirewa upinewa gaura bim bim guramo ae semon amba nao ae ve taba kaum kaimake dena na , bumbawam ta aiwandata .
42012046	Ap taiwandapina , pa i apanewa tauepi wamewa me oare iwa me menan amat ya taiwandin boge me taueta . I apane taue gamu to keketnage semu semu ta ae se amba God ya anu tumasene ge borit wane nagirewa at muga gapan baraeta .
42012047	Ap menan , nao taini da ayop mega noa anun go amat nene yamam ya tapi ame garewa gaura kaimakaet to papaunageta .
42012048	Go nao taini apane dawa ayop mega noa ya anu aven menan koevet tani ame garewa gaura otu kamontu tota . God nao mega baware enepi ame garewa baware warapen anuiwan . Amba aigap sia enepi garewa aigap sia warapen anuiwan . ”
42012049	Iesu sia anega wan , “ Ne piup ma omaya iramopen men tauan . Tave di , ne namunap iramopo ame kakae !
42012050	Ne itan ugu vegaek anu tanapena ame dup mini ianegepi wandia . Tave di , serarat dup ianegepo , ame kakae iwa ne nononga anu sisimepena tandaewa anuivin .
42012051	Ne pia nonup enapen tauat anuiwanin go ap menan ya tauan . Ne seu todumapen tauan .
42012052	Ap menan , endi mame use aeniwa , waenapan nani yamunaet pa daiton inine nugut mumain amba derewa yone yampoa den gare gare nenan notatae wain .
42012053	Apan otua dere gare gare nenan notatae wain . Waen orewa dere waginiwa ewa dere nenan notatae wain . ”
42012054	Ap mepe , Iesu waenapan sia anega wadiamon , “ E yangut tane amba irikup gwagwara yawane anega wai , ‘ Ma ugin taueta , ’ ame boge ugin di taueta .
42012055	At sirit bubup tapi yawane anega wai , ‘ Endiwa amun viseta , ’ ame boge di viseta .
42012056	E da wa da ta taiana nagirewa . E piup ge kiman gwanewa guegue mega anenen venasini yawa wat mega , ame asigip tayan . Go iwa dimen God endi dim dim da tainiwa ya anu aviwanin ? ”
42012057	Iesu sia anega wan , “ Amba sia , iwa dimen guegue kakaewa koewa ya anu aviwanin ?
42012058	Evenaya koewa ega men diguguraepi amba nauyae wanene nagirewa namumup aisene tawa menan e namu baigan tapen neginewa yop taiwanin . Iwa baigan ya tanewa , apan ame nauyae wanene nagirewa namumup yonane amba wanene nagirewa punip nagirewa nanip seaep , amba gwat noke gapan seaep wanien .
42012059	Wapena anun . Gwat noke seaepi ap mepe di waniai . Evenaya garewa mega iragi seane amba e tau aitai , ” Iesu ap anega wan .
42013001	Wam ame gapan , waenapan upi ap mepe wanumone Iesu inap anega wan , “ Galili nagire da God men man gure iriwanumune ayop Pailat ita mega nagire tauan toguguramon borit wan . ”
42013002	Iesu gare anega singui wayawamon , “ Endi e anuiwanianawa , ian Galili nagirewa inak muga koevet iragen menan mu ap anega borit wane ? Amba Galili nagirewa upinewa koewa muga baware uon menan ya borit wan ?
42013003	Ap menan uon ! Ne wadiaepena anun . E imuya potaya ya entan tanewa , mu umamup e iravi borit wai .
42013004	Amba sia , wata waenapan aonagaet pusin yamunaet pusin yamu yampo ( 18 ) at Sailoam , Ierusalem gapan , wanumone pa nononga da beure aigamup geare natamon borit wan . E anuiwanianawa mu inak muga koewa bumagap iragen aeni menan borit wane amba upinewa , Ierusalem gapan wanumuine , mu umamup uon ?
42013005	Ap da uon ! Wapena anun . E imuya potaya ya entan tanewa , mu umamup e iravi borit wai . ”
42013006	Iesu maibe gapan anega wadiamon , “ Apan da egak mega gapan oma baep veren yaniwandin . Me tavewa iepi menan nawan tani yangut taiwandin , go me tavewa da onep ya yaven .
42013007	Menan me egak kwayup taini apane inap anega wan , ‘ Yao , oma ma en yampo gapan , ne ongingin baip ma tavewa da iepi menan nawan tanan taivin go da ya yaviangin . Menan ge to ae barao . Iwa dimen wanden , piup taba mega mondi wapasimiwan . ’
42013008	Go kwayup taini apanewa gare anega wan , ‘ Ayop negawa , ae vea bodu daiton megenat sia wandep yawat , amba ne piup sia enu , noa borap denanu aigap seap .
42013009	Amba oma mame bodu uta namunupewa tave iepiwa , ame kakae . Go ya iepiwa , amba to ae bat . ’ ”
42013010	Diu pura muga bawarewa wamewa gapan da , Iesu Diu nagire opata waine paewa gwanap wadidiam wandin .
42013011	Ap mepe , waen da airampu wareni menan vek tan amba gari wakautamen yon iwandin en aonagaet pusin yamunaet pusin yamu yampo ( 18 ) uon tan .
42013012	Iesu waen ame yaveni anega dien , “ Waen nega , ne vek gega endi mame di vesiangin . ”
42013013	Boge Iesu naniwa waen ame aigap baraeni gapan , no utap gariwa endimasen tamana tan , yon wande amba God wa atonasen .
42013014	Iesu wagat wame gapan wat inakameni menan Diu opata waine paewa ame aritawa apanewa da gari gangan naen menan waenapan anega wadiamon , “ Pura daiton gwanap , ame wam nani yamunaet nani yamu daiton nao ta ta wamewa wanumam . Menan wam ap me gapan inak warapen menan onaen go pura nuga bawarewa wagat wamewa gapan umap uon . ”
42013015	Amba Iesu gare anega wadien , “ E da wa da ta taiana nagirewa ! Pura bawarewa gapan e den nao taiwanin iwa kaum munapen menan man kao ge man donki ega vetayan kaum napen men tam naumo aisiwanin .
42013016	Waen ma , watageta apane Eibaraam naewa , go Seitan panen vek mega en aonagaet pusin yamunaet pusin yamu yampo ( 18 ) wande en . Iwa dimen waen mam pura bawarewa wamewa gapan vek mega ya wat vetat dianek wanin ? ”
42013017	Iesu nop mame wani menan , enu yawan waiwanumune nagirewa iragi umam wa guguramon . Go waenapan , Iesu nao kakae guragut ame taiwandini menan aton taiwanumun .
42013018	Iesu sia anega wan , “ God toemu mega amunua dim da mini ? Guegue ansena da wapena amba e anu kakayatai ?
42013019	Guegue mega ame , oma baip makewa naewa mini . Naewa ame otu koentu go apan da vereni kai ware oma baware tan amba pu nenipewa onep dugup warane , nat enane ininewa . ”
42013020	Iesu sia wan , “ Guegue ega ansena da wapena God toemu mega anu awai ?
42013021	Waen da , buredi tutut wapen menan atagin mini potap wa damage kwaviro tan iravi tutut wan . God toemu mega ap anega . ”
42013022	Iesu pa Ierusalem aiwandini gapan pa sewa otu koewa bawarewa den tau ge tau ae wadidiam wandin .
42013023	Apan da singui wayaven , “ Ayop nugawa , iman waenapan aruga o otu dere mugenat inak ewakewa tautanain ? ” Iesu gare anega dien ,
42013024	“ Anun , kiman tonanewa kampon kampon ap menan kaimakaet utu unuk dotou aisepen menan tan . Iwa iman waenapan aruga unuk amopen menan tain go mu ya unuk amoin .
42013025	Ap gapan , pa i apanewa yone tonan toboreta . E pa garip waniene tonana ere ken ken to anega wai , ‘ Ayop nugawa , tonan nunan watap . ’ Go me gare wadiaeta , ‘ Ne ya asiginap , e amba tauayan waiwanin ? ’
42013026	Amba e anega wai , ‘ Taba kaum tautanaget nainton amba ge pa nuga namboya opata wadidianean . ’
42013027	Go pa i apane sia gare anega wadiaeta , ‘ Ne e oare , e amba tauayan waiwanin ? ae venek asira aisen , inak koe koevet taiana nagirewa ! ’
42013028	Wam ame gapan , ap mepe irip turup wan , ni kweramen asiginimen taiwaniai amba watageta apane Eibaraam , me otua Aisik amba upewa Diekap ge God nop mega waiwanumune nagire den God toemu mega gapan wanumuine yawamoi , go e garip inkae ankae wa irip waiwaniai .
42013029	Wam ame gapan , waenapan piup at at iravi tauan God toemu mega gapan taba nain .
42013030	Ap menan , endi evi yonine nagirewa , wam ame gapan , mu namu yonain . Amba endi namu yonine nagirewa , wam ame gapan , mu evi yonain . ”
42013031	Wam ame gapan Parisi nagire upi Iesu ine tauan anega wadien , “ Ayop Erot toget anuiwan . Ap menan ge at ma ae ve , ak . ”
42013032	Go Iesu anega wadiamon , “ Aisen , ebo aopan apanewa ame manega wadian , ‘ Ge anu , endiwa amba imanawa ne airampu gut oimop amba den vek nagirewa wat inakam mumivin . Go wam yampoa nao nega uon tata . ’ Nop mame apan Erot wadian .
42013033	Go endiwa amba imanawa den ne angina neginewa gapan di angingain pa Ierusalem amba tauain . Iwa , God noa waini apanewa amba amba da togurep boepi ame tamana uon . Go Ierusalem gapan megenat di togurep boeta ! ”
42013034	Menan Iesu Ierusalem menan anega wan , “ Ierusalem , O Ierusalem nagirewa ! God noa waine nagirewa guramuiwanian borit waiwanum upi inayap watu enamoni agima guramuiwanian . Wam wam aruga kumkum otu wai ai bongamen magua gauarap enini , ne ap umap waenapan gega ai dangonet anun taivin , go e ap anega ya tat anu nimanegiwanin !
42013035	Ap menan yao , God Paewa , Ierusalem gapan , konintu amba pokaet wande aiwandata . Amba iman e sia ya yawanegai . Go wam ansena evi da amba e ne inanap anega wai , ‘ Ayop yaua amunewa gapan tauiagi , ap menan God wat aipakam gimagia , ’ ap gapan , ne sia yawanegai . ”
42014001	Pura bawarewa wamewa da gapan , Iesu Parisi ayope da pa mega gapan taba napen men aen . Mu ap mepe wanumone , waenapan me ebo da wapi anupen menan kem kem yaviwanumun .
42014002	Ap gapan , vek ugu wapi , tutut tatat wani apane da Iesu ine tauen .
42014003	Menan , Iesu Parisi ge iup wadidiamuine nagire den singui wayawamon , “ Endi wagat wame gapan wat inakamepenawa iup nuga paina yamatain go ? ”
42014004	Go mu singui mega garewa da ya wan , no uon wanumone . Ap menan Iesu vek apan ame ware wat inakame watu enen aen .
42014005	Amba Iesu sia wayawamon , “ Pura bawarewa gapan , e otuya o man ega da kaum menan urat warane urasewa gapan gearepi , wagat wame gapan serarat warupai go uon ? ”
42014006	Nop ame anune go garewa wapen menan umap uon , menan no uon di wanumon .
42014007	Ap mepe , Iesu yawamoni , waenapan taba napen menan tauan go iravi watat kakaewa gapan wanumopen menan nanamu taiwanumun . Ap menan maibe gapan anega wadiamon ,
42014008	“ Apan da naine mutapen baripe genan wapi , watat kakaewa da yop ya ta , wanige , iwa apan bawarewa da evi tauepi menan ,
42014009	barip i apane , e dere enan wani , go inagap taue anega wadiageta , ‘ Bawarewa taueni menan watat gega mame apan ma ve wan , ’ ap anega wapi umame den etop asira age ae wanigai .
42014010	Go guegue ame ya tane gare ma tan . Genan wapi etop wainge amba i apane taue yawagepi anega wata , ‘ Enda , at ma ae ve age watat kakaewa paina ao gapan wainge . ’ Ap anega wapi , waenapan ap mepe wanumopi viriga tain .
42014011	Ap umap sia , orup da da muk ingane ao wat bawaramene tainewa ame God aoma wat otutam mumeta , amba waenapan da muk aoma wat otutamene tainewa ame God ao wabawaram mumeta . ” Iesu anega wan .
42014012	Iesu barip i apane , Parisi apane ame , inap anega wan , “ Ge wam ianupewa o mum gine tabaewa napen menan , evenak waigawa o tatak gwanik amba dugup gegawa o evenak waiga pa mainagape puraput dena nagire munan ya wa . Iwa mu wam da gare genan wain ap menan ge garewa gega ewagai warai .
42014013	Go barip tawa , puraput uoni nagire , enkana ankana nagire , pusi berok mutanewa nagire amba yame borat mumeni nagire munan wa .
42014014	Waenapan ame garewa gega ya genain , ap menan God wat aipakam gimageta . God wam uiwa gapan wapi ame kakae tane borit wane nagirewa inak muse sia yon wanumopi ap mepe garewa gega warai . ”
42014015	Orup da , ap mepe Iesu den naiwandini , nop ame anuni menan anega wan , “ Waenapan God toemu mega gapan taba naiwanumampina ame aton aigap anuin . ”
42014016	Boge Iesu apan ame die anega wan , “ Ne gutut wapena anun . Apan da barip baware tapen taiwandin waenapan arugataet da munan sep baraen .
42014017	Barip wamewa gapan , barip i apanewa ame nao nagirewa wa oimon amo gaset sep munan wani nagirewa wadiamon anega wane , ‘ Onaen , wan dim dim iragi ta seton amat wandia . ’
42014018	Go mu iravi imumu daiton tan tanda di wane . Apan namua sep apane anega wadien , ‘ Enda , sintan nega ma anu . Ne at piup ewake une tana yawapen angewan barip gage ya ongain . ’
42014019	Apan da sia anega wan , ‘ Enda , sintan nega ma anu . Man kao nega aonagaet une tana menan ange upa semo yawapen taivin ap menan barip gage ya ongain . ’
42014020	Amba apan da sia anega wan , ‘ Ne waen ewake naitan menan barip gage ya ongain . ’
42014021	Boge sep apane sia entan taue barip i apane oit muga wadien . Barip i apane gari gangan naen anega wadien , ‘ Serarat ak ! negin negin , pa namboe namboe ame gapan kaya kayawan tanewa , pusi nani koe tanewa , yame borat mutanewa amba dai tanane nagirewa iragi wa upam onaen . ’
42014022	Sep apane ae amba entan sia taue anega wan , ‘ Ayop negawa , wadianegeana di tan . Waenapan tauan go pa ya barat mutan . ’
42014023	Ap menan , barip i apane sia wadien , ‘ Waenapan pa nega barat mutapen men sia ak nein nein iragi yop ta waenapan yawamoa kaimakaet wa naumo onak , ’ barip i apane ap anega dien .
42014024	Ne wadiaepena anun . Waenapan namu venamu di wana nagirewa , mu barip nega da den ya tananek nain . ” Iesu ap anega wan .
42014025	Wam da , Iesu waenapan aruga tautan amuiwanumune gapan , Iesu inamup anega wan ,
42014026	“ Waenapan da da ewanap yonat anupi nenan anu gurat aigap anup . Ine mame , waene otu , tase gwani , domare waiwa amba mek inak megawa ya tandayat mumiwandapinawa ame ne wadiamot nega ya di tain .
42014027	Ap menan , orup da da ne yauna menan ugu vegaek bagu sisi anu , evinap ya onamopiwa , ame ne wadiamot nega ya di tain .
42014028	Ame anupen menan nop ma anun . Orup da pa nononga ao tu dorat anupiwa , me namu ae wande , moni om ta , pa ame tu wabora bora omewa wat nugut ae barepi amba pa ame tuta .
42014029	Me namu ap ya tapiwa , pa ibariwa sewa megenat ene ae veta iwa moni umap uon , ap gapan konintu wanumone nagirewa yave wawa koko anega wain ,
42014030	‘ Apan ma pa tut wa tani go ya tun waboria , ’ ap anega wain . ”
42014031	Iesu maibe dawa , gine daiton , anega wan , “ Nop da sia mam . Ayop da yone ayop dawa inap anan warat anupiwa me namu ae wande imua upe se anega anuta , ‘ Ne ita nega nagire 10,000 den go me ita mega nagire 20,000 , nu garao mumait go ? ’
42014032	Uon anupi , anavi mega wandap onam wanumampina gapan me nao nagirewa sep watu enamo nonup warup barepen noa wain .
42014033	Ap umap , dim dim ega da ae ya veanewa , wadiamot nega ya tai . ”
42014034	Amba Iesu sia anega wan , “ Siuran kakae , go dansewa mega menawaet ninen garepiwa , ap gapan e anenen tane amba dansewa sia wata ? Ame umap uon .
42014035	Dansewa mega ap uon tapiwa , waenapan taba kakae sia tapen menan den ya danamain go siuran ame denanu mini aipa uare ae di veain . Darinaya den wandepi wana anun . ”
42015001	Wam da , moni bongamine amba koewa taine nagirewa Iesu nop mega anupen menan tauan .
42015002	Parisi ge iup wadidiamuine nagire yawamone gunare den anega wan , “ Iesu koewa taine nagirewa waupamo taba tanamon naiwan . ”
42015003	Menan Iesu maibe gapan anega diamon ,
42015004	“ E orup da man sip gega apane nani yamunaet ( 100 ) inagap wanumopiwa . Wam da man sip daiton wakaumewa , ge man sip upinewa 99 pua ae vemoi , daitona ame yoa agai .
42015005	Daiton ame yawawa , ge aton aigap di anui amba man sip ame wara onegap barae wat ongai .
42015006	Ge pa gega tauawa gapan evenak waigawa , pa mainagape wanumune nagirewa den munan wap onamop anega wadiamoi , ‘ Aton anuivin iwa man daiton wakaumana go yop tan amba sia waran . ’
42015007	Menan endi wadiaepena anun . Gutut mame wana ap umap sia , orup daiton inak mega koewa tainiwa , me imu posewa amba inak megawa wat entan tapi menan kimani , anea iravi den , atonua aigap iragen anuin . Go waenapan upinewa ( 99 ) ame mu koewa muga uon anune menan , kimani , anea iravi den , inamup aton otu kamontu anuin . ”
42015008	Iesu sia anega wan , “ Amba sia , waen da moni gwat make mega aonagaet inap . Daiton wakaumepi , me dun ire pa kuyokuyo to , yambuni yop tapi amba yaveta .
42015009	Yavepi evene wai pa mainape den munan wap onamop anega wadiamota , ‘ Aton anuivin iwa moni nega wakaumana sia waran , ’ ap anega wata .
42015010	Menan , endi wadiaepena anun . Maibe wana ap umap sia , orup daiton inak mega koewa entan tapi menan aupa kimani God anea mega aton baware di tain . ”
42015011	Iesu anega wadiamon , “ Apan da otu wai dere .
42015012	Gwaniwa mamewa anega dien , ‘ Maman , kwan puraput yan se negawa nen . ’ Menan mamewa seu enu yan se tase dere di munen .
42015013	Wam animpo mini amba , gwaniwa tambuni ao yone at wandap da di aen . Ae erere goyago ta di danamen .
42015014	Iravi wakaumeni amba at ame gapan wankakau baware da tau aen , ap mepe enup aren .
42015015	Ap menan me ao yone at ame apane da inap nao wat nasen , amba apan ame tuan mega amat tamuiwandin .
42015016	Tuan kanu etua tunu munen naiwanumune me den nat anun , go waenapan da kanu ya wanane .
42015017	Wam ame , anu aven namu anenen taiwandiniwa , mek anega anun , ‘ Maman nao mega nagirewa antaba arugataet naiwanum , go ne mapa enup aranegiwandin bop konintu tapen taivin .
42015018	At ma ae veap ewagai angep tauap mamana inap anega wain , Maman , koewa God inap tan den inagap tana kakae uon .
42015019	Ne otuga dianek dianek go ne kakae uon , go tanege nao ayamat gega taine apanewa mini da tap . ’
42015020	Ap menan otua at ame ae ve yone mamewa ine di aen . Otua isipa wandap oniwandin gapan , mamewa yaveni otua menan bagu sisi anun . Boge mamewa serarat ae dana taun ua ton .
42015021	Otua anega wan , ‘ Maman , ne koewa God inap tan den inagap tana kakae uon . Ne otun dianek dianek ne kakae uon . ’
42015022	Go mamewa nao nagire megawa diamo anega wan , ‘ Serarat wanup gogotaewa wat onaen pan wanan . Den naniwa kwasip wat enan ge pusi okomua en wanan .
42015023	Amba man kao otu uruavewa togurane barip tat wat aipakamepen .
42015024	Iwa otuna boen , go endi me inakaen , me wakaumat anun , go endi tautananegia , ’ wani boge barip menan tugun wat aipakamene .
42015025	Koni ap gapan , tasewa egaga iwandin . Ame onin e pa auge taueni , sinao tarep doak ame anun .
42015026	Menan nao taini apane da vene wan onen singui wayaven , ‘ Utu dimen sinao tarep taiwanin ? ’
42015027	Nao taini apanewa ame gare anega wan , ‘ Gwaniga sia tauen menan mamaga yone man uruavewa da toguren mame barip tuguiwanum , iwa me inak ware pa sia taueni menan . ’
42015028	Tasewa nop ame anuni gari gangan naeni menan pa gwane ya unuk aen . Menan mamewa garip taue ae nanamasen pa gwanap onapen dien .
42015029	Go otua ame anega wan , ‘ Maman , wapena anu . Ne en arugataet inagap waingen ayamat taingin amba nop gega waingiana ame noga da ya to kayasen taingin . Go ne ap taingina menan man da ya nenan amba barip evenan waina den ya tanam nan .
42015030	Go ge otuga ame , yone moni gega ware negin gagape waene wai muniwandin uon tan , ma pa taueni amba ge yonaan man uruavewa da togut wanaan . ’
42015031	Ap wani menan , mamewa gare anega wan , ‘ Otunawa , ge wam wam inanapaet waingianawa , menan wan dim dim nega ame iravi gegawa .
42015032	Go endi onge wat aipakamet aton tapen , iwa gwaniga mam boet anutoni , go inak ware sia tauen , me wakaumat anutoni go me sia tautananen . ’ ”
42016001	Iesu wadiamot mega gutut ma anega wadiamon , “ Puraput apane da nao mega kwayup taini apane den wanumon . Orup upine tauan i apane ame anega wadian , puraput gega kwayup tainiwa upi ebo aopan tan wakaumiwan .
42016002	Menan , i apane apan ame menan wan taueni anega wadien , ‘ Oitaga anuina ma dim da gapan ? Ge daragi moni nega anenen taana oisewa wadianek , iwa endi ne wa tonak gimagian , nao gega mame uon di tan . ’
42016003	Puraput kwayup taini apane mek ingane anega anun , ‘ Endi map anenen tain ? Aritawa nega nao nega ae veat dianegen . Ne nao piup tupen menan umap uon amba den mondi moni menan mup ae wainga wainga umam anuin .
42016004	O , endi gase anuna . Ap tapena gatawan nao nega mapa wakaumapena , evenan waina aruga pa muga muga gapan waup nimanegain . ’
42016005	Ap anega anuni menan , me manega tan . Manapawa , ayop mega inap , waenapan da da moni totnagene nagirewa munan wan tauan . Apan namu inap taueni singui wayaven , ‘ Enda , ge ayop nega moni puakewa garewa animpo wanapen wandia ? ’
42016006	Apan ame gare wan , ‘ Ae , ne kaum ganip monewa mini udan baware 100 wanapen wandia . ’ Ap anega wani menan , kwayup taini apane manega wan , ‘ Umap , garewa gega ogewa ma wara , ae wanik , amba ugup da manega se , ame udan baware 50 wanapen megenat ogewa se . ’
42016007	Apan dawa taueni kwayup taini apane singui wayaven , ‘ Ge ayop nega garewa animpo wanai . ’ Apan derewa gare anega wan , ‘ A , ne garewa taba uit kaenat enana 1000 wanapen . ’ Ap anega wani menan , kwayup taini apane sia anega wan , ‘ Garewa gega ogewa wara ok manega se , taba uit kaenat enapena 800 megenat wanap . ’
42016008	Kwayup taini apanewa eboewa ap anega taiwandini . Amba ayop mega oisewa ame anuni gapan kwayup taini apanewa wa atonase anega wan , ‘ Ge asik taana apanewa . ’ Ayop mega me wa atonasen iwa piup gapan koewa nagirewa iamupe baware taiwanum go God ganat mega nagirewa iamupe baware ya taiwanum . Ap menan kwayup taini apanewa puraput gapan waenapan aruga evenan tamoni mini taiwanian .
42016009	Menan , ne wadiaepena anun . Piup monie purapuse gapan piup nagirewa aton muningan amba evenan taingan , iwa evi amba puraput ega uon tapi gapan evenak waigawa yaibobot paewa gapan waup gimagain . ”
42016010	Amba Iesu sia anega wan , “ Waenapan guegue muga manega , orup da wan dim dim otu kamontua tamana di kwayup taiwandapinawa , evi amba wan dim dim bawarewa tamana di kwayup taiwandata . Go orup da wan dim dim otu kamontua ebo aopan gapan ta koeragamepiwa , evi amba wan dim dim baware den ebo aopan gapan ta koeragameta .
42016011	Ap gapan sia , ge piup monie purapuse ebo aopan gapan wa koeragam taianawa . God den ya anu tumat gimageta iwa me kimani yaibobot kakae guragut megawa ge wakaumewa tawa .
42016012	Ap sia den , waenapan puraput muga genane go ge yambuni kwayup ya taana menan puraput upine garaet gegawa da ya genain .
42016013	Amba nao apane da aritawa mega dere wanumopiwa , ame gauaramup nao ya taiwandata iwa aritawa mega dawa menan anu guriwandata amba dawa anu koeamiwandata . Da noa wareta , amba da tandayaseta . Ap umap God men anuiana moni tandayatai moni men anuiana God tandayatai . ” Iesu ap anega wan .
42016014	Nop ame wani , Parisi nagire Iesu nipep diane iwa mu moni menan anu gurine nagirewa .
42016015	Menan Iesu gare anega wadiamon , “ Ek kakaewa ega waenapan wadiamuiwanin go God imuya yaviwan . Waenapan dim dim yave imua waren menan anu gurane tainewa ame God yamap aninke den .
42016016	Iup namua God nop mega waiwanumune nagire nop muga den oniwandin en amba Dion tauen . Dion taueni God Nop Oit Kakaewa ap gapan endi ma onini , menan waenapan aruga opata gapan wadidiam wanumam . Ame gapan den waenapan iravi God toemu mega muk use enu wanane , unuk amopen menan taiwanumun .
42016017	Go piup ge kiman wat mutapen ame bemta go God iup mega namua semu otu koentu ase muta muta umap uon , kaimake iragen . Menan , iup namua wande aiwandata .
42016018	Apan da waenewa ae ven amba waen da ugup sia naisepiwa , ame inak koewa wainan gogo taiwan , amba waen memewa ae ven apan da ugupewa sia naisepiwa ame inak koewa wainan gogo di taiwan . ”
42016019	Iesu gutut da anega wan , “ Ap mepe kwan purapuse dena apane da me en wapagin mega tutup dena wat ene pot pot antaba kakae guragut na aigap dore iniwandin .
42016020	Me pa mega tonanewa gapan dai apane da yaua Lasiros ugu wapi e omasi den wande en , amba wan dim dim mua wainiwa . Menan pot pot wat tauan tonana bariwanumun .
42016021	Apan kwan purapuse dena ame antaba napi semuroro pia geamopi aibu napen menan anu wanden , amba eyao den tauan omat mega yamot naiwanumun .
42016022	Evi amba Lasiros wam mega tauen boen , amba anea kimani vitan waran amon omae baewa Eibaraam mainep baraen . Ame ewap , kwan purapuse dena apane bop tan tune .
42016023	Boeni amba ae koewa nagirewa borit wane amone wanumuine arewa gapan wande ugu wapi vege wa guren , yangut ao tani Eibaraam wandap da aupa yaven , Lasiros mainep den wanden .
42016024	Ame yaveni menan , ven anega wan , ‘ Maman Eibaraam bagu sisi nenan anu ! Lasiros watu ena vit one nani piru kauma antapene merinap baraep wat iroramep , iwa ne oma meravewa gapan waingen yaginegiwan ! ’
42016025	Go Eibaraam gare wan , ‘ Otunawa ma yao anu , wataget piupa kabani waingeana wamewa gapan wan dim dim kakae guragut inagap no tantan , go Lasiros wan dim dim menan wat ire taiwandin . Endi me mapa kakaewa gapan yaentuk wandia , ap garewa ameme waingean oma yagiriwandin vek anuingi .
42016026	Amba den endi mame e amba nu yaumakanup bumak kapit kanama da garaet ta baraene wandia , menan orup da da mapa enan asepagan ya onamoin gare amena nunan mapagan ya onamoin . ’
42016027	Menan purapuse dena apane sia anega wan , ‘ Kaiwan , Maman Eibaraam , ne inagap waiangin , Lasiros watu ena vit ae mamana pa mega tauep .
42016028	Iwa , ap mepe , ne gwanin waina nani yamunaet vemo ongen wanumamun . Ame darine enumop , mu oma merao arewa mame tauepi tawa . ’
42016029	Go Eibaraam gare anega wan , ‘ Ae , apan Mosis iup megawa amba God nop mega waiwanumune nagire ok semonewa , aipa inamup wandia . Mu ap gapan yave anuin . ’
42016030	Go purapuse dena apane sia anega wan , ‘ Ae , Maman Eibaraam , ame ya umap . Go apan da namu boe sia inakae yon wande inamup aepi , ame nop mega anuin amba imumu gapan entanain . ’
42016031	Go Eibaraam gare sia anega dien , ‘ Go mu apan Mosis amba God noa waiwanumune nagirewa nop muga den ya anu warepiwa , ame boeni otua da sia inakae yon wandepiwa , nop mega den ya anu warain . ’ ”
42017001	Iesu wadiamot mega anega wadiamon , “ Waenapan da da pusia di warup yawain , go kaiwan ta parisepi apanewa .
42017002	Iwa ta pariset apanewa agim kanama da megap pansin antapene me ware puimania uat enepi , ame kakae iwa evi sia aro uoni nagirewa upi ta koeragam mumepi tawa . Go ame otu koe , iwa ta pariset apanewa me wanene aigap wareta . Gwat itani den megamup tau sisinamo puimani pakit uasep borit wapi ame umap di .
42017003	Ap menan yambuni wanien ! Ame gapan den , tatae gwani koewa da tapiwa , me koewa mega vetavet tapen menan , kaimake den di dia wa . Me vetaet tapiwa , ame gapan koewa mega anu ae ve .
42017004	Amba den , me wam daiton gapan , koewa nani yamunaet yamu dere ge inagap ta amba koni nani yamunaet yamu dere taue anega diagepiwa , ‘ Ne vetavet taivin , ’ ame wapi ge koewa mega anu ae ve . ” Iesu ap anega wan .
42017005	Iesu watu enamot mega Iesu anega dian , “ Nu aigap sia anu tumat gimagepen menan wat agoat niman . ”
42017006	Me gare anega wadiamon , “ Oma baip make naewa otu koentu . E otu ap umap anu tumat nimanegene ame aroe gapan oma mokot ata anega diane , ‘ Visik den ao bun yon wanik , ak puimania ae yan , ’ ame no utayap di tata . ”
42017007	Iesu anega wan , “ Nao ega taine nagirewa inamup anenen anuiwanin ? Egaga nao taini o man ega kwayup taini ame mum gine entan pa tauepiwa ge anega ya diai , ‘ Serarat onak ae wanik , taba wat na . ’
42017008	Go gare manega wadiai , ‘ Ak , taba nega da ta nen . Taba naingapena amase ge nenan bongam bongam ta amat wainge . Ne naitamepena amba ge taba gega ewap amba na . ’
42017009	Nao gega taini apanewa wadiana gapan tapi menan gaun wanai go ? ” Singui garewa Iesu mek anega wan , “ Ae , ya wanai iwa ame nao mega di taiwan .
42017010	Endi e ap umap sia . E dim da tat God diaeni , ame taitamenewa amba e ek gare gare anega wai , ‘ Nu nao taitoni nagirewa megenat di , nu bawarewa uon . Wadianeni gapan di taivin . ’ ”
42017011	Iesu pa Ierusalem dot aiwandini gapan , me at Sameria ge Galili yaumakewa poup tanatan muga gapan aiwandin .
42017012	Pa sewa da taueni gapan , vek bo'o tane apan aonagaet paina yawan .
42017013	Mu Iesu asirantu wandap yawane gapan ven kaimakaet anega wan , “ Ayop nuga Iesu , bagu sisi nunan anu ! ”
42017014	Iesu yawamoni anega wan , “ Aisene , pirisi nagirewa vek ega kem kam yawaep . ” Iesu ap wani menan , mu negina amuiwanumune gapan vek muga uon tan .
42017015	Amba apan ameme da , mek ingane ae yaveni , omat gaset siran taran amone kakae tan menan , ewagai Iesu inewa sia one amba senave den God wa atonasiwandin .
42017016	Apan ame Iesu ine taueni , boge namup nikapu enu amba inap gaun wan . Apan mame Sameria apanewa , ( Diu uon go Diu nagirewa anavi mugawa ) .
42017017	Ap menan Iesu anega wan , “ Ne vek bo'o tane apane wai aonagaet wat inakam muman . Daiton megenat sia entan tauen , upine amba amon ?
42017018	At ugupe apane ma megenat God yaua ao warapen sia tauen go Diu apane wai iwa dimen ya tauan ? ”
42017019	Boge Iesu apan ame anega dien , “ Ao yon wanik ak . Anu tumat nimanegeana menan inak wariagi . ”
42017020	Wam da , Parisi nagirewa Iesu singui wayawan , “ God toemu mega andi amba taueta ? ” Amba Iesu gare anega wan , “ God toemu mega tauepi yamayap ase ya yawai .
42017021	Menan apan da anega ya wata , ‘ Yawan , mame tauen o yawan , ata me tauen . ’ Ap anega uon , iwa God toemu mega gaseget tauen endi nimakayap wandia . ”
42017022	Boge Iesu me wadiamot mega anega wadiamon , “ Wam oniwan , evi amba Kimani Vitana Apanewa wam nega daiton endi waingina ame sia yawat anui , go ya yawai .
42017023	Amba waenapan upi Kimani Viseni apanewa menan anega wain , ‘ Yawan , me itapa tauen , ’ o ‘ Yawan , taueni ase me , ’ ap yawapen menan ya aisene , ewamup ya yonane iwa nop muga tavewa uon .
42017024	Go yangwan warin kiman ganase waini mini , Kimani Vitana Apane wam nega sia tauepi gapan waenapan yawanegain .
42017025	Go iman namu iragen , ugu vegaek arugataet da anu wat ireta amba waenapan endi ma wanumune nagirewa enu tandaya nimanegain .
42017026	Kimani Vitana Apanewa sia tauapena wamewa ame apan Noa wam mega gapan waenapan taiwanumune ap umap sia di tain .
42017027	Menan , wataget Noa wam megawa gapan , waenapan wanumon , taba kaum nana kakayat taiwanumun , amba waen ge apan naine musiwanumun . Ap anega tane aeni , Noa ae kabum mega gwanewa dotou aen amba boge ningoe tauen umamon borit wane .
42017028	Amba watageta apane Lot wam mega gapan ap anega den sia tane . Taba naiwanumun , une gare gare taiwanumun , antaba veriwanumun , amba pa tuiwanumun ap anega taiwanumun .
42017029	Go apan Lot pa Sodom ae ve tau aeni gapan oma yamewa aupa kimani aoma ugin mini vise waenapan iragi yagit guguramon .
42017030	Wataget taiwanumune ap mini , iman Kimani Vitana Apanewa sia tauapena wamewa gapan , waenapan ap umap sia di tain .
42017031	Wam ame inepi gapan apan da pa mega aigarip wandepi puraput mega pa gwanap tambupen menan sia ya vit aeta go ae ve tap serarat aeta . Ap umap sia , orup da egaga wandepi pa ewagai ya entan aeta .
42017032	Watageta apane Lot waenewa tani ap guturewa sia anun .
42017033	Menan anun , orup da me inak mega menan anu gure taiwandapinawa , inak mega wakaumeta . Go orup da nenan anu gure inak mega wakaumepiwa , ame inak wareta .
42017034	Endi ne wadiaepena anun . Ne sia tauapena wamewa gapan apan dere eragi daiton gapan aup inepi daiton wat angain amba dawa ae veain .
42017035	Amba sia , wam ame gapan , waen dere taba napen menan kanu etua wariwanumampina , daiton wat angain amba dawa ae veain . ” Iesu ap anega wan .
42017036	Amba sia , apan dere nao tapi da wat angain amba dawa ae veain .
42017037	Iesu anega wani menan , wadiamot megawa singui anega wayawan , “ Ayop , inak ma iman amba venaseta ? ” Iesu gare wan , “ Maibe da wapena anun . Bonigawa etua amba wandepi arewa gapan , nenip gingiman , etua napen menan ap mepe iamain . ”
42018001	Amba Iesu gutut ma watu enamot nagire mega wadiamop anu gapan , mu wam wam mup taine ae ya veapen menan manega wadiamon .
42018002	“ Pa sewa bawarewa da gapan , waenapan wanene tamuini apanewa da ap mepe wanden . Apan ame God viriwa ya tainiwa amba waenapan munan ya anuiniwa .
42018003	Amba ap mepe , waen kwapura da pot pot aen wanene tamuini apanewa ame ine tauen anega wainiwa , ‘ Ne anavi nega paina yamasepen menan wat agoat nimanek ! ’
42018004	Wam nonongataet , kwapura ame ap taiwandini gapan , wanene apanewa waen nop mega tanda ta ago ya wanat anun . Go evi amba sia , mek ingane anega anun , ‘ Ne God inap tap ya anuivin amba waenapan munan ya anuivin .
42018005	Go kwapura ma pot pot wayawanegen waiwan , ap menan me aton anupen menan me mup wani ap omewa gapan di tain . Iwa ap ne ya tapena amba me pot pot manega taiwandapinawa , ne inak nega koe di tata ! ’ ”
42018006	Iesu sia wadiamon , “ Gutut ame gapan , wanene apanewa ame , me apan kakae uon iwa God tawa amba waenapan munan ya anuiniwa go me ap anega tan .
42018007	Ap gapan nu God nuga , me kakae iragen menan waenapan mega mum ge woup dim kakaewa menan God inap mup wainewa , God me waenapan garewa muga muniwandata , me ase ma da ya ta amba muneta . ”
42018008	Iesu mek sia anega wan , “ Den ne wadiaepena anun , God serarat wat agoat mume anavi muga toboramota . Go Kimani Vitana Apanewa sia tauapena piup gapan anu tumat nimanek wanumampina nagirewa da den yawamoin go ? ”
42018009	Waenapan upi muk ingane ae anuine muk kakae wanumot anuiwanum amba waenapan upinewa iragi koewa diamuiwanum . Ap taine nagirewa , guegue muga tamanamepen menan Iesu maibe gapan mu inamup anega wan ,
42018010	“ Wam da , apan dere Ierusalem God Paewa gapan mup wapen men dot amon . Da Parisi apanewa , da moni bongamini apanewa .
42018011	Amba Parisi apanewa taue mek mini asira wandeni , ao yon wande mup manega tan , ‘ Maman God , ne waenapan upinewa taine mini ya tainawa , mu yonane up tainewa , inak koe koe tainewa , negin gagap wainan gogo ise ta ase ta tainewa amba moni bongamini apane ase wandini mini den ya tainawa .
42018012	Amba , maman God , ne pura daiton daiton gwanap wam dere genan taba virip taivin amba ne garewa nega warina , semua aonagaet genan den barivin . ’
42018013	Go moni bongamini apanewa asirantu yone , i kaut enu amba bagu sisi anuni menan naniwa toganep pom pom to , God inap mup anega waiwandin , ‘ Maman God , ne apan koerage bagu sisi nenan anu , ’ ap anega wan . ”
42018014	Iesu sia anega wan , “ Wapena anun . God moni bongamini apanewa koewa mega anu ae veni gapan me pa mega aen , go God Parisi apanewa mup mega ya anun , pa mega mondi di aen . Ap gapan orup da da mek ingane yaua ao warepiwa , garewa God aoma wat otutameta , go orup da mek yaua aoma wat otutamepiwa , gare God me yaua paina ao wareta . ”
42018015	Amba , waenapan upi otu waiwa bawarewa amba amapewa den Iesu naniwa iamup seapen menan tambun onamone , go wadiamot megawa yawamo diguguramon watanamone .
42018016	Go Iesu orup otua munan anega wan , “ Orup otua ae vemone , nenan onamop , ya watanamone , iwa God toemu mega orup otua ma miniwa mugawa .
42018017	Wapena anun , tave di waivin . Waenapan da orup otu ma mini God ya anu tumasepiwa , me God toemu mega ya unugeta . ”
42018018	Diu nagirewa , ayop muga da , Iesu singui wayaven , “ Wadianet kakaewa , ne map anenen tap amba yaibobot inagewa yon borain ? ”
42018019	Iesu gare anega wan , “ A , dimen ne apan kakaewa dianegingi ? Orup kakaewa da uon go God megenat kakae .
42018020	Endi ge God iup mega mame asigigap tan go uon ? Me iup mega mame , Wainan gogo ya taingan . Orup da ya togura boep . Up ya taingan . Evenaga koewa da tani yawaana , ame ebo aopan ugup ya enu yawa waingan . Inaga mamagawa ayamase ta muningan . ”
42018021	Apan ame gare anega wan , “ Ne orup otu waingena gapan ne iup mame waran iravi ta ongingin endi mame tauen . ”
42018022	Nop mega anuni Iesu sia anega wan , “ Go ge inak daiton megenat garawasingi . Ame wan dim dim gegawa iragi ase une ta amba kwan purapuse uoni nagirewa mun . Amba ge kimaniwa kakae guragut megawa aupa evi amba warai . Ap tawa amba ewanap onagai . ”
42018023	Go ayop apane , nop ame anuni gapan bagu sisi anun , iwa kwan puraput mega arugataet .
42018024	Apan ame bagu sisi anuni menan Iesu anega wan , “ Puraput nagirewa God toemu mega unuk amopen ame inamup kaimake iragen !
42018025	Man bawarewa da , kainok ninoke gapan unuk tau aepen tapi ame umap uon . Ap umap , kwan purapuse dena apane da God toemu mega unuk aepi ame den umap uon go kaimakewa mega aigap di . ”
42018026	Iesu ap wani menan waenapan manega anune , ame God wat aipakam mumeni gapan kwan puraput nagirewa puraput aruga tambune , menan uoni nagirewa anenen tain . Ap menan , waenapan Iesu inap singui anega wayawan , “ Akae , God toemu mega unugepen kaimakewa da di , ap menan da inak ewakewa ware kimani unugeta ? ”
42018027	Iesu gare anega wan , “ Waenapan muk ingane aro muga tainewa gapan ya unugain , go God inap ap me kaimake den uon , menan dim dim tat anuini me di tata . ”
42018028	Apan Pita Iesu anega wadien , “ Endi yao , nu dim dim nuga iragi ae veat evigap onanton . Nu inanup anenen ? ”
42018029	Iesu sia anega wan , “ Nop tave di waivin , orup da da God toemu mega menan pa megawa o waenewa o tase gwaniwa o ine mamewa o otu waiwa ae vemopi ,
42018030	piupa inak mame gapan God wat aipakam mega aigap tautaneta amba wam eviwa inak yaibobot wariwandata . ”
42018031	Iesu yao tomage gapan watu enamot mega aonagaet pusinawan dere anega wadiamon , “ Wapena anun . Nu pa Ierusalem dot anivin . Ao mepe God noa wataget waiwanumune nagirewa Kimani Vitana Apanewa oitana ok seane iragi tavewa taueta .
42018032	Diu nagire waranege waenapan ugupe nagire nanimu gwanap bat nimanegain . Ugupe nagire nipep dianege wa koeragam nimanegain . Giton en ananege amba
42018033	wagu gapan tonek wanumain . Amba toguranegepi bonigatain go wam yampoa gapan inak nigat sia yon waingain . ”
42018034	Iesu ap anega wani go mu da ya anu awan . Iwa imumu ase to waramen .
42018035	Ap mepe sewa arita da yaua Dieriko maniwandiniwa , yame boraseni apanewa da , ap mepe negin etop , ae wande moni menan mup waiwandin .
42018036	Yame boraseni apane ame , waenapan aruga tau amone ununkewa anuni menan singui ma wayawamon , “ Ma dim da taiwanin ? ”
42018037	Mu gare anega wadian , “ Iesu at Nasaret apanewa tauen aewan . ”
42018038	Yame boraseni boge kaimakaet ven anega wan , “ Iesu watageta apane Devit naewa , bagu sisi nenan anu ! ”
42018039	Namu onamone nagirewa anega diguran , “ Nop ae ve , ” go me uma sia anega wan , “ Apan Devit naewa , bagu sisi nenan anu . ”
42018040	Iesu ame anuni menan , ae yone yame boraseni apane me inap wat onamopen menan diamon . Me ine taueni gapan Iesu me inap anega wayaven ,
42018041	“ Ne inagap dim da tat anuingi ? ” Apan ame gare anega wan , “ Ayop , ne yangut tat anuivin . ”
42018042	“ Umap , yangut ta . Anu tumat nimanegeana menan inak wariagi . ”
42018043	Iesu ame wani , no utap apan ame yamewa ase watapen yangut tan . Menan Iesu ewap ae God wa atonasiwandin . Waenapan ap yawane menan iravi God wa atonasiwanumun .
42019001	Iesu pa sewa Dieriko taue aiwandin .
42019002	Pa sewa ame gapan puraput baware apane yaua Sakias iniwandin . Me moni bongamine nagirewa bawarewa mugawa .
42019003	Sakias apan Iesu waine , me dime den menan yawat anu gure taiwandin , go me da ase ya yaven , iwa me apan oninke amba waenapan aru ame iamen , toborane , napamup wanden .
42019004	Menan , Iesu neginaet oniwandini gapan me namup serarat aeni boge oma da yaua Sikamo pain dore , Iesu yawapen men onep wanden .
42019005	Iesu oma iap taueni paina ao yave anega wan , “ Sakias , serarat vit onak . Wam ma endiwa pa gega gapan waingain . ”
42019006	Sakias menawaet viseni boge atonu den Iesu gaunewa tan . Amba dere pa mega amon .
42019007	Waenapan ap mepe iam wanumune , ap yawane gapan notatae anega wane , “ Iesu apan koewa pa mega gapan dere wanumopen menan aen . ”
42019008	Pa gwanap , Sakias yone Ayop Iesu anega wadien , “ Ayop , ne wapena anu . Ne endi wan dim dim nega yon borana upi seu enup kwan purapuse uoni nagirewa munain . Amba den orup da da puraput muga ebo aopan gapan karaua tambuna garewa degede aigap gapan gapan sia munain . ”
42019009	Menan Iesu gare anega dien , “ Wam ma endiwa , dun ganat pa gega tauen , iwa ge watageta apane Eibaraam naewa di .
42019010	Ne , Kimani Vitana Apanewa , God inak mega wakaumene nagirewa yomu tap inak ewakewa munapen menan tauan . ”
42019011	Iesu waenapan aruga wadidiam wandin gapan mu nop mega anuiwanumun . Ap gapan Iesu Ierusalem tauapen tani menan mu God toemu mega gine tutup da ase venaset anuiwanumun iwa mu anune Iesu pa Ierusalem tauepi gapan me piup iravi ayopewa tata . Ap anune menan Iesu maibe gapan sia anega wadiamon ,
42019012	“ Apan aritawa da , at wandap ayop tapen menan ae amba ewagai sia entan tauapen tan . Sia entan tauepi , me at mega gapan ayop muga taiwandata .
42019013	Aepen tani namup nao nagirewa mega aonagaet munan wan tauane . Moni mega gwat make daiton daiton mune amba anega wadiamon , ‘ Moni mame tambun nao tan . Ne mawanap moni watu doriwaniampen menan moni mame eniangin . Ne tauapena gapan sia nenan . ’ Amba me at wandap di ayop tapen menan aen .
42019014	Go aritawa ame , at ame waenapan megawa ayop muga ya tat anune menan tanda tan amba sep nagire watu enamon at wandape nagirewa ame anega wadiamon , ‘ Nu apan aritawa ma , ayop nuga ya tat anuivin . ’
42019015	Go me gaset ayop tan , menan evi amba at mega sia tauen . Taueni amba anega wadiamon , ‘ Nao nega taine nagire moni munana wane onamop . Mu moni munana ame watu dorane omewa anupen menan . ’
42019016	Nao taini apane namua taue anega wan , ‘ Ayop negawa , moni gega daiton nenaana ne garewa ase aigap sia tambun aonagaet genian . ’
42019017	Ayop apane anega wan , ‘ Ge nao nega ta kakayat neniana apanewa . Ne otu kamontu genana gapan nona wara ta agingian menan pa sewa baware aonagaet ayopewa endi tat diagiangin . ’
42019018	Nao taini apane derewa taue anega wan , ‘ Ayop negawa , moni gega daiton nenaana ne garewa ase aigap sia tambun nani yamunaet genian . ’
42019019	Ayop apane sia wan , ‘ Umap , ne pa baware nani yamunaet ayopewa endi tat diagiangin . ’
42019020	Nao taini dawa inap taue anega wan , ‘ Moni gega nenaana sia wat ongena mam . Ne warana wanup muku gapan wa panam karaua baraen wanden .
42019021	Ap tana iwa ge kaimakaet taiana apanewa menan taga tan . Dim dim gega da uoni union waringi . Ge nawak uon taba ya veringi go mondi naingi . ’
42019022	Ayop apan ame anega wadien , ‘ Ge nao koerage taiana apanewa ! Nop gega waana gapan ne diguragain . Ne kaimake taina apanewa amba dim dim nega da uoni ame union warivin amba nawan uon taba ya verina go mondi naivin , ame ge asigigap .
42019023	Menan iwa dimen ge moni nega enine arewa gapan bondan mini ya baraan aigap da ya waraan ? Ge ap tapo ne entan tauana gapan , moni enine arewa kwayup taine apanewa , ap mepe moni enaana menan , moni maup mega otu da aigap nenapo . ’
42019024	Ayop anega digureni amba mainap yonane nagire anega wadiamon , ‘ Apan ma moni mega daiton waseasen , ame moni aonagaeta neneni apanewa wanan . ’
42019025	Go mu anega wane , ‘ Ayop nugawa , me moni gaset aonagaet tambuni , aigap wanat sia waingiana ? ’
42019026	Ayop apane sia wan , ‘ Wapena anun . Nop nega anu taine nagirewa God nop upi sia muneta . Go ya anune taine nagirewa nop otu da anunewa ame sia waseamota .
42019027	Menan endi ne ayop ya tapen menan tandayat nimanegine nagirewa tambun onaen , namunap mapa guran boniga ae semon . ’ ”
42019028	Iesu gutut mame waiwandin uon taniwa ewap , me pa Ierusalem namu dot aiwandin .
42019029	Iesu pa sewa dere , yaumua Betpadi ge Betani , maniwandiniwa sewa da ap mepe tunup yaua Oma Olip Yanane Tunupewa wakiap taueni . Ap mepe wadiamot dere watu enamo
42019030	anega diamon , “ Pa sewa namunup utapa ame aisen tauanewa , use tauan man donki otua da damiga taune yawai . Man ame gagap namu orup da ya amone . En vetan , wat onaen , mapa tauan .
42019031	Ap mepe , orup da yawae singui anega wayawaepiwa , ‘ Man ame iwa dimen wat vesiwanin ? ’ Gare manega wan , ‘ Ayop nuga , man donki mame menan wan tauaton . ’ ”
42019032	Watu enamoni , dere amonewa gaset Iesu anen anen wani gapan yawane .
42019033	Man donki ine tauan amba wat vesiwanumune gapan , man i apane singui wan , “ E man donki ame dimen wat vesiwanin ? ”
42019034	Amba mu gare anega wane , “ Nu ayop nuga , man donki mame menan wan tauaton . ”
42019035	Mu boge waran amon Iesu inewa tauan , amba wanup aigape muga da waran man donki gagap aoma baraene amba Iesu wat agoasene man donki ame gagap wanden .
42019036	Iesu man gagap ap aiwandini , waenapan wanup aigape muga tambu tauan amba negina memegamene aen , amba Iesu taue gagap aen .
42019037	Oma Olip Yanane Tunupewa neginewa viseni gapan , ap mepe Iesu pa Ierusalem mainep tauen , ap gapan wadiamot mega aruga iravi atonu den God wa atonasen ve waiwanumun iwa mu Iesu yo ge kiman paua ugup ugup taiwandin yaviwanumune menan .
42019038	Mu anega wane , “ Ge Ayop nugawa . God amun mega gapan tauiagi menan wat aipakam gimagia . Nonup kimani paina wandia amba oya oyae den God inap ! ”
42019039	Parisi nagire ap mepe den . Senao ame anune menan gunat tan amba Iesu anega dian , “ Wadianet nugawa , wadiamot gega atonuga manega waiwanumune menan diguguramo , nop ae vep ! ”
42019040	Go Iesu gare anega wadiamon , “ Wapena anun . Mu nop virip vepiwa , agim ata gare ao yone wa atonat nimanegain . ”
42019041	Iesu pa Ierusalem konintu taue ase yaveni gapan , bumagewa tuk wan Ierusalem menan irip wan ,
42019042	amba anega wan , “ Ierusalem nagirewa , baigan negine e endi anu kakayasepen menan anuivin . Go e tanda taiana menan negin ame oagaen wandia ap menan e ya anu awai .
42019043	E baigan negine endi anu kakayasepen menan anuivin iwa , wam oniwan , anavi ega taue tonum ikukuk enu panayain , amba tainamu yamu yamu amboboraep wainiai , amba Ierusalem gapan yonep umap tapiwa ame sin dotoue garip onamoin .
42019044	Amba anavi ega pa mame taue e otu wai den gut kokoeam imayain , ap gapan gwat daiton didi batamene gwarewa diri gagap da ya wandeta . Koewa ma iravi e inayap venaseta iwa God wat inakam imaepan taueni e ya anuina menan . ”
42019045	Iesu Ierusalem taueni amba God Paewa unuk aen . Ap mepe , wan dim dim muga gare gare une taiwanumune nagirewa gut oimon tau amone .
42019046	Me anega diamon , “ God nop mega ok anega sean , Ne pa nega , waenapan ne inanap mup waine paewa . Ok anega sean . Go e taiana up nagire pa muga karauawa mini entanen ! ”
42019047	Amba Iesu wam wam God Paewa gapan God noa wadidiam wandin . Go Pirisi bawarewa ge iup wadidiamuine nagirewa ge ian Diu bawarewa mugawa upi den , Iesu waran togurapen tane .
42019048	Go mu ware togut togut neginewa da ya anun amba taiwanumun , iwa pa nagire Iesu inap darinamu pemagen nop mega anuiwanumune menan .
42020001	Wam da Iesu God Paewa gapan waenapan wadidiam wandin amba God Oit Mega Kakaewa opata taiwandini gapan pirisi bawarewa ge iup wadidiamuine nagire amba waenapan dimae waine nagirewa den Iesu ine tauan anega wane ,
42020002	“ Ge amun ansena da waran gapan dim dim mame taingi ? Amun mame , da genen ? ”
42020003	Menan Iesu gare anega wadiamon , “ Ne den singui inayap wayawaepen taivin .
42020004	Singui nega mam , apan Dion dup iamuiwandiniwa ame amun mega aupa kimani ware taiwandin go , gare mapa piupa waenapan upi inamup ware taiwandin ? ”
42020005	Singui mega anune muk wawa mutan anega wane , “ Endi nu kiman amun mega ware taiwandat wata , me anega dianeta , ‘ E dimen Dion nop mega ya anu tumasiwanin ? ’
42020006	Go nu endi anega watawa , ‘ Amun waenapan inamup ware taiwandin , ’ ap anega watawa , waenapan ma iragi gwara toguguranain iwa mu anun Dion me God watu eneni apanewa . ”
42020007	Anega anuiwanumune menan Iesu singui mega garewa anega wadian , “ Dion amun ame wareni arewa nu oare . ”
42020008	Menan Iesu anega diamon , “ Ap menan ne den amun nega amba warana gapan ugup ugup mame taina ya wadiain . ”
42020009	Iesu maibe gapan waenapan anega wadiamon , “ Apan da nao egak mega da veren , amba amase taine nagire egak kwayup tapen menan semoni amba ae vemo at da ugup aen , en nononga di wande en .
42020010	Taba maup wamewa taueni gapan piup i apane nao mega apane da watu enen ae egak mega amase taine nagire inamup tauen , maup semua i apane wanapen menan mup wan . Go amase taine nagirewa to papaunagen wa oisene mondi aen .
42020011	Menan i apane , nao mega apane dawa sia watu enen tauen . Go sia to papaunagen me inap ta umamasene menan nao apane ame mondi aen .
42020012	Ap menan , nao i apane apan yampoa sia watu enen . Egak amase taine nagirewa me epi tosisitnagen warup uat enane tau aen .
42020013	Amba nao i apane anuan sese anega tan , ‘ Ne map anenen tain ? Ne otuna imuna inap warina watu enain . Anse , ne otuna yave viripewa tain go ? ’
42020014	Otua watu enen oniwandin e egak amase taine nagire paina yawan muk ase ma anega wawa mutan , ‘ Piup i apane otua oniwan . Apan mam iman egak ma yon boreta , menan anet togurat boep , amba egak mame boge nu yon borat . ’
42020015	Menan waran sin garip uat enan togurane boen . ” Iesu ap anega wan . Amba Iesu anega singui wayawamon , “ Ap tane menan piup i apane inamup anenen tamota ?
42020016	Tave di , me taue egak amase taine nagirewa guramop borit wap , amba egak mega ware waenapan ugupewa munep kwayup tain . ” Waenapan nop ame anune menan anega wan , “ Akae , manega ya venasep , nu tanda ! ”
42020017	Ap wane menan , Iesu kem kem usenagaet yawamo anega wayawamon , “ Go God nop mega ok mame anega seane iwa mega anenen wai ? Agim ame pa tuine nagirewa tandayasen , koerage dian , go God agim ame ware entanen amba pa tuine danewa venasen .
42020018	Menan waenapan da da agim ame aigap onan geamopiwa , ame kaime no topait wa pait ta semuroro ta seta , go gare agim ame orup da aigap gearepiwa ame to gogotonagep atabobo venaseta . ”
42020019	Iesu maibe mame waiwandini menan , pirisi bawarewa ge iup wadidiamuine nagire den Iesu ambot warapen menan negin yop taiwanumun . Iwa mu asigimup maibe ame mu koewa muga menan waiwandin . Go mu waenapan tamu anun menan Iesu evi amba to warat anun .
42020020	To warapen menan amat taiwanumune nagirewa , Iesu enu yawa wapen menan gopat nagirewa karaua moni munan amba Iesu inap watu enamon . Mu mondigawa nagirewa mini tan iwanumun go singui tangui gapan Iesu nop da wabambamasepiwa , ap gapan mu anu to ware amo , at ame bawarewa apanewa nani gwanap barain .
42020021	Ap menan , wam da , mu Iesu inap singui anega wayawan , “ Wadianet nugawa , nu asiginup ge waenapan muk anen wane taine ame menan ge imuga potaga ya wariniwa , go ge nop tavewa gapan God dim dim anuini om ap gapan tainampen neginewa wadianianawa .
42020022	Menan nu singui nuga mam . At Rom ayopewa Sisa nu moni se wanata ame gapan nu Mosis iup mega yamatait go uon ? ”
42020023	Go mu nanamaset wan taiwanumune Iesu me asigip tan , menan me anega wan ,
42020024	“ Endi moni agim makewa da ewanegen . Yao , moni ame gamup da yaua o guewa ok seane ? ” Mu gare anega wan , “ Ame ayop Sisa yaua ge guewa . ”
42020025	Me sia wadiamon , “ Ap menan , wan dim dim Sisa mega wandepi ame Sisa di wanapen . God mega wandepi , ame God di wanapen . ”
42020026	Mu nop mega anune gapan gare tarak wan no uon wanumon . Waenapan namumup Iesu nop da anenen wa koeamep warapen menan tane go umap uon .
42020027	Amba dugup Sadusi nagire , upi Iesu inap tauan . Mu dugup anu tumat muga gapan waenapan manega wadidiam wanumun , “ Borit wata sia ya inak nitait . ”
42020028	Menan Iesu inap singui anega wayawan , “ Wadianet nugawa , watageta apane Mosis nunan iup ogewa anega sen , ‘ Apan da waenewa otu uon boepi gapan me gwaniwa kwapura ame naise tasewa uewa orup se wanep . ’
42020029	Endi apan upi tatap gwanip yananewa nanin yamunaet yamunewa dere mugenat wanumon . Namu bonewa mugawa waen naiseni go me otu uon boen .
42020030	Menan gwaniwa ewap yaneni , tasewa kwapuraewa sia naiseni go otu uon boen .
42020031	Amba yampoa yaneni , waen ame naiseni go otu uon sia boen . Amba upinewa iragi ap anega tan orup ya sean amba borit wane .
42020032	Amba uiwa waen kwapura ame den sia boen .
42020033	Menan endi apan nanin yamunaet yamune dere waen ame naitanewa go wam uiwa gapan waenapan inak muse sia yon wanumopi waen ame apan ansenawa waenewa ? ”
42020034	Iesu nop ame gare anega wadiamon , “ Endi waenapan naine musiwanum amba ore wai naine mutapen men muniwanum .
42020035	Go waenapan borit wane evi amba sia yon wanumopi inak yaibobot eviwa gapan mu gare gare ya naine mutain den ore wai naine mutapen menan ya munain .
42020036	Iwa mu anea umap wanumoin sia ya borit wain . Ame mu God otu waiwa iwa mu bop gapan God amun mega gapan sia yon wanumopi menan .
42020037	Borit wane nagirewa evi sia inak muse yon wanumopi ame tavewa apan Mosis ok namua seni gapan wa ewanen . Oma ut yagit wandin yaveni guturewa gapan ok anega sen , God anega wan ‘ Omae baewa Eibaraam , otua Aisik , amba upewa Diekap , mu God muga daiton ame ne di . ’
42020038	Nop ame gueguewa mam , waenapan kabaniwa ge bonigawa mu God yamap iravi kabani wanumamun , iwa mu guamu den . ”
42020039	Iesu ap anega wani menan iup wadidiamuine nagire upi anega wan , “ Wadianet nugawa , nop gega kakae di waan . ”
42020040	Ap anega wane iwa mu tap tan inap singui sia ya wayawan .
42020041	Iesu singui Sadusi nagirewa anega wayawamon , “ Anenen gapan God wa watu eneni Keriso mega me watageta apane Devit naewa ?
42020042	Ame tave di , go ? Iwa watageta bukaewa , yaua Sam , gapan Devit Keriso evi amba me denip gapan tauapen menan ok anega sen , God yone Ayop anega wadien , ‘ Nanina nutup arigewa gapan , ae wanigingan , ne anavi gega tambup , gauaragap singapena menan . ’
42020043	
42020044	Nop ma gapan , Devit yone Keriso inap me Ayop diwandin go Devit namu yaneni apanewa amba Keriso evi yanen menan anenen entane Devit naewa mega ayop dien ? ” Iesu singui ap anega wan .
42020045	Waenapan Iesu nop mega anuiwanumune gapan wadiamot mega sia anega wadiamon ,
42020046	“ God iup mega wadidiaine nagirewa munan ae yao kakayasen amba yon iwanian . Ian ame mondi yonane wanup kakae guragut enane , waenapan ase yawamopen menan apan apan tainewa , amba taba une taine arewa gapan amopi waenapan gaun munat anuiwanum . Amba den Diu opata waine paewa o barip gagewa gapan watat kakae iragena gagap wanumot anuiwanum .
42020047	Go mu waen kwapura kaimakaet enu yawamon wane gapan kwapura puraput ge pa mugawa den tambune . Ap tane go mup paewa gapan waenapan yamamup muk ingane tap kakae tapen menan , God inap mup wa nonongaminewa . Koewa ap tainewa menan wanene baware aigap yawain . ” Iesu ap anega wan .
42021001	Ap mepe , Iesu yangut ao taiwandini , me kwan puraput nagirewa upi yawamon pa Ierusalem , God Paewa gwanap , moni garaet muga enine arap eniwanumun .
42021002	Den me yaveni inak daiton yaven , kwapura koentu da taue moni mega dendeniwa dere otu ame enen .
42021003	Iesu yaveni anega wan , “ Ne tave di waivin e anun , kwapura koentua ma yan mega tani arita , kwan puraput nagirewa yan muga tane gauarap .
42021004	Iwa mu yan tanewa bondan muga omewa anun gapan tan . Go waen kwapura koentu mame kayawan tainiwa , evi ware na iniwanda wanda iragi yan taitamen . ”
42021005	Iesu wadiamot mega upi God Paewa yawane anega wan , “ God Paewa yawat mega kakae iragen iwa waenapan garaet muga God wananewa ap gapan gwat kakae guragut gapan kaitan tune . ” Go Iesu gare anega wadiamon ,
42021006	“ E pa mame endi yavisiana menan waiwanin . Wamewa iman tauepi gapan Diu anavi ega taue pa ma iragi to bebenak ae seain , gwat da daiton didi batamene diriga aita ya wanumoin . ”
42021007	Mu gare singui wayawan , “ Wadianet nugawa , wan dim dim arita mame andi amba venasiwandata ? Amba venasepen taiwandapina , paua mega dim dim da namu taue aiwandapina yavinain ? ”
42021008	Iesu gare anega wan , “ E yao kakayat amba wanien , da aopan wababayan imaepi tawa . Waenapan iman arugataet taue , ne yauna gapan ebo aopan waiwanumain , ‘ Ne Keriso , God wa watu enanegeni di , tauan waivin , God wam mega mame tauen . ’ Ap wapi go ewamup ya aisene .
42021009	Ita anan agagae taue aiwandapina yawanewa , ame tap ya anu gurane . Inak aru mame namu venase di tau aeta , go wam uiwa ap mepe ya taueta . ”
42021010	Amba den Iesu anega diamon , “ Piup da da ge toemu da da yon wanumo ita anan gare gare tain .
42021011	Amba sia , piup nutanut enu tau aeta , enup wankakao tau aeta amba vek ato bararae tau aeta . Dim dim koewa ugup ugup taueta den kiman gapan paua ugup ugup tauepi yao seke take taiwaniai .
42021012	Inak mame venasepen taiwandapinawa , waenapan namu ta koeragam imain amba Diu opata waine paewa gapan wanene tayain amba gwat noke gapan seayain . E ne dugup nega nagirewa menan , wanene taepen menan ayop baware nagirewa ugup ugup namup tam nauyae amoin .
42021013	Mame gapan , ne oitana wadidiamopen menan wam ega arogawa ame venaseta .
42021014	Go endi namu anu yao se yao ya tane . Wam namuyape onini tantan ega tapen menan gop ya anuiwanian ,
42021015	iwa ne nop dimat enapena gapan , gapan di waiwanian ame anavi ega ya watanayain go mu nop ega garewa wapen gapan waramatain , umap ya wain .
42021016	Ap gapan , e inae mamae , tatae gwani , amba dugup egawa evene wai den yone ominaya wap , amba waenapan guraep borit wai .
42021017	Nenan waenapan iravi anu koeam imain .
42021018	Go gop ya anune , iwa wan dim dim ontotu baware mame da ya one araeta .
42021019	Iwa nenan kaimakaet ta waniwaniampina inak di wariwaniai . ”
42021020	Iesu sia anega wan , “ Anavi nagire pa Ierusalem taue ikukuk enpanepi gapan e anui , pa Ierusalem konintu wa koeamain .
42021021	Ame venasepi wamewa gapan , at Diudia nagirewa tap serarat tunup dot amop . Pa Ierusalem gapan wanumuine nagirewa ae ve amop amba egaga inine nagirewa pa Ierusalem sia entan ya tauep .
42021022	Iwa wae wae nemoro mame one aigamup wandepi ame wataget God nop mega ap ok seane inepi wamewa .
42021023	Wam ame inepi wamewa , kaiwan , waen bagu dena o orup otu ine amape nagirewa inamup kaimake den ! Piupa anan bagu sisi baware yawai amba God gari gangan mega inayap taueta .
42021024	Ap gapan den , waenapan upi ita no utap boniga inain amba upi at at ugup ugup tam naumo amoin . Diu uon ian ugupe nagirewa pa Ierusalem wa koeragam wanumain . Amba God om enuni wamewa gapan ma iravi uon tata . ” Iesu ap anega wan .
42021025	Iesu sia anega wan , “ Wam ame gapan , paua ugup ugup yawat mega wam gapan , siragam gapan amba buanae gapan muk muk tapi waenapan irewa yawain . Amba piup gapan , at da da wande aeniwa iman puiman nikuru enu one toponage ame gapan den tap baware anuin .
42021026	Wam ame gapan , borit wa seke seke ta ise geam ase geam taiwanumain iwa dim dim da piup gapan venasepi tawa . Ame gapan kiman aroewa ame ugup ugup erere goyago amoin .
42021027	Ap wamewa tauepi , Kimani Vitana Apane paua nega kimani tapena yawai . Amun baware , oya oya ganasewa nega den irikup nokap tauapena yawanegai .
42021028	Wan dim dim mame venase tau aiwandapina gapan , ao yon wanien , yangut ao kiman yawai , iwa God konintu wat inakam imaeta . ” Iesu ap anega wan .
42021029	Iesu maibe gapan anega wadiamon , “ Yangut tan , oma baip ge oma upine den guegue muga yawamon .
42021030	Gua ewake topi anuiwanin , bodu wamewa konintu taiwan .
42021031	Ap umap sia , e wan dim dim mame tau aiwandapinawa , e anega anui , God toemu mega aroewa konintu taueta .
42021032	Ne nop tavewa wadiaepen anun . Endi mame piupa yanane wanumamune nagirewa , wam muga gapan wan dim dim mame venat taue aep amba borit wain .
42021033	Piup ge kiman iman ise wat museta , go ne nop negawa di wande aiwandata . ”
42021034	Iesu sia anega wan , “ Ap menan yambuni wanien , wam ega wakauman baripaet ya ta isiwanian , kaum kaimake dena usenagaet ya naiwanian , amba wan dim dim piup ma megawa menan ya anu guran taiwanian . Iwa denkoe patukarewa muk waini mini God wam mega ap umap inayap tauepi tawa .
42021035	Wam ameme waenapan at at iragi inamup taueta .
42021036	Ap menan nene yamam wam wam pot poraet taiwanian . Itan bagu sisi wamewa ameme inayap tauepi kaimakaet di waniepen menan inap mup waiwanian . Amba den Kimani Vitana Apanewa namunap yonan tap ya anupen menan mup waiwanian . ” Iesu anega wan .
42021037	Amba Iesu God Paewa , Ierusalem gapan , pot pot wadiam wandin go mum gine me pa Ierusalem ae ve Oma Olip Yanane Tunupewa dot ae ap mepe iniwandin .
42021038	Menan waenapan wam wam pot poraet mumaget iragen , Iesu nop mega anupen menan God Paewa tauiwanumun .
42022001	Diu nagirewa barip muga yaua Taba Buredi Ya Tutut Waine Baripewa yaua da Paina Yamaseni Baripewa konintu taiwandin .
42022002	Ap gapan , pirisi bawarewa iup wadidiamuine nagire den anenen ta amba Iesu karaua ware togurapen neginewa noa panan waiwanumun iwa waenapan tamu den anuiwanumun .
42022003	Amba Seitan apan Diudes , yaua da Iskeriot , potap unugen . Diudes me Iesu wadiamot mega aonagaet pusinawan derewa apane da .
42022004	Menan , Diudes ao yon wande boge pirisi bawarewa ge God Paewa ita yamewa nagire den tanamo , amba Iesu omine wani anenen to warapen menan noa wan .
42022005	Nop mega wan anune mu aton anun menan garewa moni wanat wane .
42022006	Apan Diudes nop ame tanam wan , umap tani gapan , ae negin arogawa da yave , amba Iesu karaua ware munapen menan amat taiwandin .
42022007	Barip Taba Buredi Ya Tutut Waine Baripewa yaua da Paina Yamaseni Baripewa napen taiwanumune . Wam ame gapan , Diu nagire gutut muga ayamat tapen menan man sip otua upi tambun gurane .
42022008	Menan , Iesu apan Pita ge Dion watu enamo anega wadiamon , “ Aisen Paina Yamaseni Baripewa wanin nana arewa da yop tan amba wan dim dim bongam bongam tan . ”
42022009	Mu singui wayawan , “ Endi ge taba nana at ansena gapan bongam bongam tat anu nimaningi ? ”
42022010	“ A , wapena anun . Aisen pa sewa ame tauane , apan da kaum udan wat aepi apanewa tautanan amba evip aisen pa da dorepi den doran .
42022011	Pa i apane anega wadian , ‘ Wadianini apanewa anega wan , Ne pa gwane ansena ange wadiamot nega den Paina Yamaseni Baripewa nait ? ’
42022012	Apan ame , pa gwane aigapewa baware da ame gapan watat iravi gaset tata kakayat tane amena ewaeta . Ap mepe taba wat iran . ”
42022013	Ap anega wani menan , mu amon pa tauan amba Iesu wani no usewa gapan yao ge yao di amon . Amba pa ap me gapan Paina Yamaseni tabaewa , ap mepe wat iran .
42022014	Taba nana wamewa taueniwa , Iesu watu enamot mega nagire den taba wantarewa gapan ae wanumon .
42022015	Iesu anega wadiamon , “ Ugu vegaek bagu sisi amba tanain go namu Paina Yamaseni Baripe mame e den napen taiangina menan imuna potana waria .
42022016	Wapena anun , piup gapan , barip nega uiwa mame naian . Iwa iman barip mame tavewa God toemu mega gapan arogamepi amba ne barip mame sia nain . ”
42022017	Ap anega wani sip ware God inap gaun wa anega wadiamon , “ Oma wain makewa kaumewa ma waran , ek yan ase ma sean nan .
42022018	Wapena anun . Kaum wain mame ne sia ya nain go God toemu mega tauepi amba sia nain . ”
42022019	Amba Iesu taba buredi semua ware God inap gaun wa , wa paise watu enamot mega mune , amba anega wan , “ Mame etunawa enan bariangin . Anu nimanegepen menan taba mame naiwanian . ”
42022020	Ap umap sia , taba nane ewap , Iesu sip wareni boge anega diamon , “ Kaum wain mame deninawa enan tau viseniwa , God e waenapan mega , ne denina gapan agi ewakewa wa agiat imaeta .
42022021	Go anun ! taba naitoni wantarewa gapan ominana wani apanewa da mapa inanap den wandia .
42022022	God negin mega , Kimani Vitana Apanewa gase wat neneni ap omewa gapan bonigatain , go kaiwan , ominana wani apanewa itan baware yaveta . ”
42022023	Ap anega wani gapan watu enamot mega muk ase ma wawa mutan anega waiwanumun , “ Nu nimakanup orup ansena da inak koewa ame tata ? ”
42022024	Amba , watu enamot megawa mu apan ansena da bawarewa tata menan gare gare notatae waiwanumun .
42022025	Menan Iesu yone anega wadiamon , “ God ya anuine nagirewa ayop mugawa kaimakaet wapi gauarap wanumune nagirewa nop ame bagu sisie den anu wariwanum . Go ayop mugawa ame muk anega anune , ‘ Nu gauarape nagirewa munan ago taintoni nagirewa . ’
42022026	Go e ap anega ya tane . Go gare e orup da ayop taniwa , ame aoma vise orup mondigawa mini tap . Amba ayop egawa aoma vise ayamat taini apanewa mini tap .
42022027	Menan endi , apan aritawa da , apan wantat gapan wandiniwa bawarewa o taba mega waniniwa bawarewa ? Tave di , apan bawarewa ame wantat gapan wandini apanewa . Go ne , yaumakayap tauan , taba enina apanewa mini tainawa .
42022028	Tave di , ne itan bagu sisi ugup ugup anu taningina e ne inanap wainean .
42022029	Ap menan , endi ne Mamana toemu mega amunewa neneni ap umap ne God toemu mega amunewa enain .
42022030	Menan toemu nega gapan taba ge kaum nega nai . Amba den ayop watarewa ega ega gagap waniai amba Isurero nagire dugup ega aonagaet pusinawan dere kakaewa koewa muga wanene tamoi . ”
42022031	Iesu anega wan , “ Saimon , Saimon , nop ma anu . Tavewa ge otarewa pemagine mini e koewa kakaewa yan seapen amba ta koeragam imaepen menan Seitan e iraya yawapen men God inap singui wayaven .
42022032	Go Saimon , ge anu tumat kin kin anuiana ame aoma ya vitapen menan God inap genan mup waingin . Iwa koewa gega tawa amba nenan sia ongewa ameme gatawan tatak gwanik wat kaimagam mumapen taingan . ”
42022033	Pita gare anega wan , “ Ayop negawa , ge gwat noke agewa o bop menan agewa , ne den angepen menan amat tan di wanigain . ”
42022034	Wani go Iesu gare wadien , “ Pita , ne wapena anu . Endi wam koni yampoa gapan ge waboboranegai amba kumkum nop wata . ”
42022035	Iesu wadiamot mega singui wayawamon , “ Manap ne watu enaen aiseanawa , moni igewa da uon , ik pokaetawa da uon , amba pusi okomewa den uon , wam ame gapan e wan dim dim menan bumbam da tayan go uon ? ” Mu gare anega wane , “ Uon , inanup iravi umap . ”
42022036	Ap menan Iesu anega wadiamon , “ Wataget ap umap di iwanian go endi moni igewa o ik da inayap wandepiwa ame den di tambun . Amba den inak kwayupe menan kereba inayap ya wandepi wanup ega ase une tan amba garewa gapan kereba da une tan .
42022037	Iwa wapena anun . Wataget God nop mega ok seane tavewa mega ne me di . Mu ok anega seane , Waenapan anega wan , ‘ Me koewa nagire garewa muga den waren . ’ Oitana ok ap anega seane , menan ap anega di venaseta . ”
42022038	Amba watu enamot upi anega wan , “ Ayop nugawa , ma yao . Nu kereba dere den tambuton . ” Go Iesu gare manega diamon , “ Ap anega ya tane , kereba ega ae sean . ”
42022039	Amba Iesu pa Ierusalem ae ve tau ae , pot pot taini mini sia Oma Olip Yanane Tunupewa dot aen amba wadiamot megawa evip amon .
42022040	Ap mepe tauane anega wadiamon , “ God inap mup wan dim dim da pusia warupepi tawa . ”
42022041	Ap gapan Iesu mu ae vemo mainantup asira aen , boge omanip enu mup anega wan ,
42022042	“ Maman , ge men anu gurawa , ugu vegaek anupena ao waseanek , go mame ne anut negawa uon go gek anuiana gapan di ta . ”
42022043	Ame gapan anea aupa kimani taue , inap venase amba epara wanen .
42022044	Amba Iesu bagu sisi anu taneni baware iragen menan God inap mup kaimakaet sia di waiwandin . Gatok denip mini taue vise piupa seu endumen .
42022045	Mup mega uon tani ewap , ao yone watu enamot mega inamu ae yawamoni , bagu sisi arita anu tanane iwa mu aup iniwanumun .
42022046	Me anega diamon , “ Iwa dimen aup iniwanin ? Ao yonan , God inap mup wan , iwa pusi warup da inayap tauepi tawa . ”
42022047	Iesu nop ap waiwandini gapan , apan Diudes , watu enamot mega aonagaet pusinawan dere apane da , apan aruga naumo onen . Iesu ware ua topen men tauen .
42022048	Go Iesu singui anega wayaven , “ Diudes , endi ge ua gega gapan Kimani Vitana Apanewa ominana taingi ? ”
42022049	Watu enamot mega Iesu warapen menan tane yawan , anune menan mu singui anega wayawan , “ Ayop , kereba nuga ma gapan guramoit ? ”
42022050	Boge Iesu watu enamot da yone pirisi ayop mugawa ago megawa darinewa nutup to kuasen .
42022051	To kuaseni menan Iesu watu enamot megawa anega diamon , “ Anan ae vean , mame da sia ya tane ! ” Amba Iesu apan ame darinewa wat enasen , kakae tan .
42022052	Amba pirisi bawarewa ge God Paewa ita yamewa nagire ge waenapan dimae waine nagire Iesu warapen men tauane gapan Iesu inamup anega wan , “ Endi , ne up apanewa mini waranegepen menan kereba ge kepata tam tauayan ?
42022053	Ne wam , wam God Paewa gapan wanigingina ya waranegean go endi waranegepen taiwanin . Sisip aroewa wamewa mame di taueni menan e koewa tapen amunewa ap gapan di tauen . ”
42022054	Ap mepe boge ita nagirewa Iesu to waran amba pirisi aritawa mugawa pa mega nau amone . Pita kara karaua ewamup wandap oniwandin .
42022055	Pirisi aritawa mugawa pa mega sinewa gwanap arok da gapan ita nagirewa irot menan oma watu tugun iragi ap mepe enpanan wanumon , amba Pita taue ap mepe den tanam wanden .
42022056	Amba ap mepe nao taine waenewa da taue , Pita oma ganasewa gapan wanden mana mana use yave anega wan , “ Apan mame Iesu den iwandini apanewa da ! ”
42022057	Go Pita ae wabobore anega wan , “ Ae , waen negawa , apan ame ne oare . ”
42022058	Amba wam koni ap gapan sia apan da den Pita yave anega wan , “ Ge Iesu ewap ingiana ap da den di ! ” Go Pita sia anega wan , “ Ae , apan negawa , ne uon . ”
42022059	Wam airase da sia uon tani ewap , apan da ugup kaimakaet anega wan , “ Apan ma at Galili apanewa , Iesu enana tan ini di ! ”
42022060	Go Pita sia anega wan , “ Apan negawa , ge anen waingiana ne oare ! ” Pita nop mame waiwandini gapan , kumkum boge no utap wan .
42022061	Ap gapan , Ayop Iesu to entane Pita kem kem yaven . Muma wani Pita sia anu aven , ‘ Mum endiwa ge koni yampo waboboranegewa amba kumkum wata . ’
42022062	Anuni boge garip tau ae irip koevet wan .
42022063	Ap mepe , ita nagirewa Iesu warane nipep dian to papaunagen .
42022064	Amba Iesu yamewa pan boran amba ton anega diwanumune , “ Imugap wa anut , endi da togen ? ”
42022065	Anega wa koeragamene nop aruga sia nipep ugup ugup waiwanumun .
42022066	Ap gapan , woup ase nenen waiwandiniwa , Diu Kansoro nagirewa ame dima waine nagirewa ge pirisi bawarewa ge iup wadidiamuine nagire tauan iragi ap mepe , pa gwanap , to iamen . Ita nagire Iesu wat onamon .
42022067	Ap gapan , Kansoro nagirewa Iesu anega singui wayawan , “ Wa anut , ge God mega wa watu enageni Keriso di go uon ? ” Iesu gare anega wan , “ Ne wadiaepena e ya anu tumat nimanegai .
42022068	Amba ne gare singui wayawaepena , e garewa ya wadianegai .
42022069	Go endi mame use wande aeniwa , Kimani Vitana Apanewa , God Aigap Iragenawa mainewa nutup gapan ae wanigain . ”
42022070	Amba mu iragi singui anega sia tane , “ Ap waana gueguewa ame ge God Otua di ? ” Iesu gare anega wan , “ E , ap me di waiaisi . ”
42022071	Iesu ap wani menan , Kansoro nagirewa gare anega wan , “ Endi nu dimen no oise wadian dian nagirewa munan waivin ? Mame no kaime gapan gaset mek ebo wani anuton . ”
42023001	Wam ame gapan , kansoro nagirewa yonan , Iesu waran , Rom ayop mugawa apan yaua Pailat ine wat nau amon .
42023002	Ap mepe tauane anega enu yawan waiwanumun , “ Nu apan mam waenapan nuga aopan wababayan mumiwandini menan waraton . Amba ayop nuga bawarewa Sisa moni mega ya waniwanumampen menan diamuiwan . Amba me mek ayop da God mega wa watu eneni Keriso waiwan . ”
42023003	Menan apan Pailat Iesu singui wayaven , “ Ge Diu nagirewa Ayop mugawa go ? ” Iesu gare wan , “ E , ge ap me di waiagi . ”
42023004	Apan Pailat pirisi bawarewa , waenapan den anega wadiamon , “ Apan ma koewa mega da ne ya yaviangin . ”
42023005	Go mu kaimakaet sia waiwanumun , “ Iesu waenapan wadidiam wandini gapan wa danigam mume taiwandin . Namu at Galili amba at Diudia iravi mame den ap anega taiwandin . ”
42023006	Pailat nop ame anuni menan singui anega wayawamon , “ Me at Galili apanewa go ? ”
42023007	“ E , me at ame apanewa di , ” anega wane menan at Galili Rom ayopewa yaua Erot , me pa Ierusalem daio taueni menan me inap watu enen .
42023008	Erot inap tauane gapan , ayop Erot Iesu yaveni aton baware tan iwa Iesu oit mega wataget anuiwandin yawat anun . Amba Iesu yo da tapi yawat anun .
42023009	Ap menan , ayop Erot singui tangui arugataet wayaviwandin , go Iesu no uon wanden .
42023010	Pirisi bawarewa ge iup wadidiamuine nagire den yonan enu yawan kaimakaet dian waiwanumun .
42023011	Ame gapan , Ayop Erot ita mega nagirewa den , Iesu wa koeragamen nipep dian . Amba waran , ayop guegue mega mini wanup kakaewa pan wanan amba ayop Pailat inap sia watu enan .
42023012	Wataget ayop dere Erot ge Pailat anavi taiwanumun go wam ame gapan mu evenan tan .
42023013	Amba ayop Pailat pirisi bawarewa ge Diu bawarewa nagire upi amba waenapan iravi den munan wan , tauan .
42023014	Amba anega diamon , “ Apan ma inanap wat nau onayan amba waenapan aopan wababayan mumiwandini oise wayan . Menan namuyap singui tangui gapan ne me enu yawan wan . Go endi wapena anun . E koewa mega aruga batnagean go koewa mega da ne ya tautanan .
42023015	Amba sia ayop Erot den koewa mega da ya yaven menan nunan watu enen sia onen . Koewa mega boe boe da ya tan .
42023016	Ap menan ne wapen mondi gaut arep amba tau aeta , ” ap anega wan .
42023017	Iwa Pailat ian Diu nagirewa aton munapen menan , en gapan gapan Paina Yamaseni Baripe wamewa gapan , gwat noke apane da wat vesep tau aepen tainiwa .
42023018	Nop ap anune menan waenapan iragi , ve anega wan , “ Iesu wat aisen togurane boep . Gwat noke apane Barabas nunan wat veta tau aep . ”
42023019	Wataget da apan Barabas pa Ierusalem gapan Rom bawarewa nagirewa inamup ita anan tapen men waenapan anan datnak mumen amba me upi guramon borit wane menan bawarewa nagire waran gwat noke baraene iniwandin .
42023020	Go Pailat Iesu veset tau aet anuni menan waenapan aigap aigap diamo wan .
42023021	Go waenapan senao wa ge wa di taiwanumun , anega waiwanumun , “ Oma korosi gapan togurane boep ! Togurane boep ! ”
42023022	Amba Pailat koni yampoa sia diamo anega wayawamon , “ Iwa dimen togurat waiwanin ? Koewa mega dim da tan ? Koewa mega boe boe da ne ya tautanan . Ap menan ne wapen gaura to vep amba tau aeta . ”
42023023	Go waenapan Iesu di boepen menan senao paina iragen da waiwanumun . Menan Pailat nop muga anun .
42023024	Ap menan Pailat Iesu boet wan .
42023025	Gwat noke apanewa Barabas , wataget pa nagirewa anan datnak mumen amba waenapan upi guramon borit wane apanewa , Pailat wat vesen tau aen . Go Iesu ware anut muga anuine tapen menan ase munen .
42023026	Iesu wat nau amuiwanumune gapan , apan yaua Saimon at mega Sairini at wandap da gapan Ierusalem oniwandin , negina tautanan . Iesu oma korosi mega waseasen Saimon onep baraene ware Iesu ewap aen .
42023027	Waenapan arugataet den ororom warupiwanumun , ame nimakamup waen upi den ap mepe bagu sisi anu tanan menan irip wa amuiwanumun .
42023028	Ap menan , Iesu inamup to entane anega wadiamon , “ Pa Ierusalem waene wai , nenan irip ya wane go otu wai den ek ingane iria wan .
42023029	Iwa , wam oniwandini waenapan iman anega wain , ‘ Waen otu uon irak musinewa amba orup waen am ya mun yawane nagirewa mu inak muga endi bemta , menan mu aton taiwanum . ’
42023030	Wam ame gapan waenapan tunup inap anega wain , ‘ Tunup , beut git aiganup aoma geak , nu borit wat ! ’ Amba togan inap anega wain , ‘ Togan ge ukum umane gwanap karaua waninet ! ’
42023031	Endi wam kakaewa gapan waenapan koewa mame tainewa , wam iman wanene wamewa gapan mu anenen tain ? Iwa endi ma e duewa ega wamewa gapan go evi amba tane inaepi wamewa , e anenen tai ? ”
42023032	Amba ap mepe , up apane da dere , Iesu den guramo boniga semopen menan naumo amon .
42023033	Amone at yaua Apan I Kaime Arewa tauan . Ap mepe apan koerage dere Iesu den oma korosi gapan paina gut batam dawamone , dawa nutup arigewa gapan amba dawa senip arigewa gapan dawamon .
42023034	Amba Iesu God inap anega mup wan , “ Maman , koewa muga anu ae ve . Dim da taine mu oare . ” Ita nagirewa wanup mega orup ambe da wareta , menan kae otu da tane amba waran .
42023035	Amba ap mepe yonane nagirewa yangut taiwanumun go Diu nagire bawarewa mugawa wawa koko inap anega wan , “ Waenapan upi wat inakam mumen . Menan endi me God mega wa watu eneni Mesaya wandepiwa , mek ingane wat inakamep yawat . ”
42023036	Ap mini sia , ita nagirewa onam Iesu inewa tauan nipep wan . Amba mu kaum sisi dena yaua viniga wanat anun .
42023037	Mu anega wan , “ Ge Diu nagire ayop mugawa waingewa gek ingane wa inagita nu yawaget . ”
42023038	Amba , ap mepe , Iesu korosi mega i kaimap ok manega sean tobatamene , Ma Diu Nagire Ayop Mugawa .
42023039	Amba , up apanewa da , den to endawanewa , Iesu inap wawa koko ta anega wan , “ Ge God mega wa watu enageni Mesaya di ? Menan gek ingane wa inagit amba nu den wa inak nitat ! ”
42023040	Go up apanewa dawa anega diguren , “ Ge God tawa anuingi go uon ? Nu yampo koerage dianene .
42023041	Go gende itan nunane , iwa nu inak nuga koewa taitoni yamewa menan itan ma warianit . Go apan mame koewa mega da uon . ”
42023042	Amba apan ame Iesu anega dien , “ Iesu wam ma endiwa toemu gega posewa unugewa ne den anu nimanek . ”
42023043	Iesu gare anega wadien , “ Wapena anu . Wam ma endi nu gende at kakaewa kiman tauait . ”
42023044	Wam ianupe wariwandini gapan , piup ame iravi mum tatarin tunu sisip taue ae wanden aeni amba wam airase yampoa waren . Iwa wam ganasewa uon tan . Amba Ierusalem God Paewa gwanap wanup nononga antapenanewa ame yaumakap bebep wa ase ma wanden .
42023045	
42023046	Ame boge Iesu wawa sisi kaimakaet ta anega wan , “ Maman , ne guana nanik gwanap ae bariangin . ” Wani boge gaup mega uiwa use puk wa tau aen boge boen .
42023047	Ita yamewa apane da , ame yaveni , God yaua ao ware anega wan , “ Tave di , apan ma kakaewa di , koewa da ya tan . ”
42023048	Amba , waenapan aruga ewan tauan amba ita nagire dim da taiwanumune yawane bagu sisi anun kaiwan baiwan wain en boge pa muga muga entan amon .
42023049	Iesu evene waiwa , amba waen upi at Galili gapan tautan onamone den , mu wandap yonan yaviwanumun .
42023050	Ap mepe apan da yaua Diosep , pa sewa yaua Arimatia apanewa da , wande en . Me apan kakae amba ian Diu nagirewa kansoro muga apanewa da . Me evene wai , Kansoro nagirewa , namu Iesu noa panan wan to waran taiwanumune go me den ya taiwandin , iwa me God toemu mega onini nauase tainiwa .
42023051	
42023052	Me ayop Pailat ine ae mup anega wan , “ Iesu etua nen . ” Amba Pailat umap wan .
42023053	Menan me Iesu etua wa totnak wat vise wanup nononga kakaewa gapan viri viri waren amba dagup ewakewa da nanip kaitanewa gapan baraen . Dagup ap me namu da ya danamene .
42023054	Mum gine ameme Diu nagirewa barip menan taba bongamiwanumun , menan Diu pura bawarewa wamewa imanawa amba taueta .
42023055	Amba ian waen at Galili gapan Iesu tautanan onamone ame Diosep ewap amon amba dagupa anenen baraene gueguewa yawan .
42023056	Boge mu pa sia entan amon . Kaum tutu denawa Iesu etua enu iapen menan bongam bongam ta seapen menan amon . Amba wam pura bawarewa menan mu God iup mega wani ame viriwa tan menan wagat wanumon .
42024001	Diu pura muga bawarewa wamewa uon tani , wam namupewa , mumaget iragen , ian waen ame , kaum tutu denawa waran dagup amon .
42024002	Ame tauane , dagup tonanewa no aroga wanden iwa gwat baware tonan borane ame baim wa tau aen yawane .
42024003	Menan , mu dagup gwanewa unuk amone go Ayop Iesu etua ya yawan .
42024004	Anu bambamatan wanumone boge apan dere wanup muga ganase den enan mainamup yoniwanumune yawamone .
42024005	Waen tap kaime doran menan pia nikapu enun . Apan anega wayawamon , “ E dimen mapa kaima arewa gapan inakaeni apanewa yowa taiwanin ?
42024006	Me mapa uon , me gaset inakae yon wanden ! Iesu wataget at Galili gapan wandeni nop wadiaeni anu awayan go uon ?
42024007	Iesu manega wan , ‘ Ne Kimani Vitana Apanewa ian ugupe nagirewa nanimu gwanap bat nimanegain amba oma korosi gapan toguranegep bonigatain amba wam yampoa gapan ne inak nigat sia yon wanigain . ’ ”
42024008	Boge waen ameme nop ap anune gapan , Iesu nop mega anen wani ame ase anu awane .
42024009	Menan , mu menawaet amone Iesu watu enamot mega aonagaet pusinawan daiton amba waenapan upi den inamup tauan oit wadidiamon .
42024010	Waen ap wadidiamone nagire yaumua Meri Makdalin , waen Dioana , ge Meri ( otua apan Diemis ) amba waen upine den .
42024011	Wadidiamone go mu nop muga ebo mini anune menan ya anu tumasen .
42024012	Go Pita yon wande , dagup yawapen menan serarat aen . Dagup taue kaut enu , wa panam taune wanupewa megenat gwanap wanden yaven . Boge Pita pa mega ae , inak mame venaseni menan anu yao seyao ta aiwandini .
42024013	Wam ame daiton , Iesu wadiamot mega dere pa Ierusalem ae vean pa Emeas amon . At ame wandap uon , ( ame 10 kilomita mini ) .
42024014	Mu inak wan dim dim aruga ame venaseni , no oisewa gare gare wan amuiwanumun .
42024015	Ap waiwanumune gapan Iesu inamup tauen den amon .
42024016	Mu Iesu yawane go irewa ya yawan anune iwa God yamamu toboboren .
42024017	Iesu singui anega wayawamon , “ E ap aisiwaniana gapan dim noa da gare gare wawa isiwanin ? ” Ap wani gapan , mu bagu sisi anune amba gine namu ae bigat mutane ae yonan .
42024018	Apan dere , dawa yaua Kiliopas gare anega wan , “ Ge Ierusalem daio ageanawa wam ap gapan dim da ta waiwanumune ge da ya anuana menan waingi go ? ”
42024019	Iesu gare anega wan , “ Dim dim da venasiwandin ? ” Apan ame gare anega wan , “ A , nu Iesu pa Nasaret apane oisewa waivin . Me God nop mega waini apane amba waenapan namumup nop wat ge tat mega aroe amunu den .
42024020	Go Pirisi bawarewa amba ayop nuga nagire upi den Iesu waran ian ugupe nagire nanimu gwanap baraen oma korosi gapan tone boen .
42024021	Me nu Isurero nagire anavi nuga aro muga gapan vetanep tau anepen men anuton . Inak baware mame venaseni , wame yampoa endi mame .
42024022	Go endi waen nuga upi mumaget iragenawa dagup yawapen amone , go mondi pokaet yawan tauan amba wabambam nimanene . Amba den anega wane , ‘ Nu anea dere yawamoton . Anea ame anega wane , Iesu me inakae yon wanden . ’ Waen oit ap anega wan .
42024023	
42024024	Waenapan nuga tanam waninetoni , upi dagup amone waen oit wane ap uap sia Iesu ya yawane . ”
42024025	Apan dere nop ap waiwanumune menan Iesu gare anega diamon , “ E bumbam anenen da tayan waiwanin . God nop mega wataget waiwanumune nagire nop muga menawaet ya anu tumat wanin .
42024026	Mu ok anega seane , God mega wa watu eneni Keriso ugu vegaek bagu sisi anu tanep amba oya oya mega kimaniwa gapan wagup wareta . ”
42024027	Ap gapan , Iesu watageta nagirewa Mosis namu amba God nop mega waiwanumune nagire den Iesu oit mega , ok gapan seane , gueguewa wadidiamon .
42024028	Amba pa Emeas maniwanumunewa , Iesu wa garawat mume taue namu aepen tan .
42024029	Go mu anega wan watanane , “ Onge tanak inat , ma wan gine gaset tan , mum di tauapen taiwan , ” ap anega wane menan tanamo pa gwanap aen .
42024030	Amba taba napen menan Iesu ae wande , buredi ware God inap gaun wa , wa paise amba munen .
42024031	Muneni gapan , God yamamu watapen , Iesu ire ase yawane boge oagaen , da sia ya yawan .
42024032	Mu gare gare anega wan , “ Iesu negina God nop mega gueguewa wadidian wandini nu potanu oma yame mini yagiriwandin . ”
42024033	Boge mu wam ameme di yonan ewagai sia entan pa Ierusalem amon . Tauane Iesu watu enamot mega aonagaet pusinawan daiton amba waenapan upine den tanam wanumone yawamon ,
42024034	go pa wanumuine nagire namu anega wan , “ Ayop nuga di yon wanden apan Saimon inap venasen . ”
42024035	Amba apan dere ame neginaet amuiwanumune gapan anenen venasen yawane oisewa wadidiamon , amba Iesu den taba napen tane gapan buredi wa paiseni wamewa gapan ire yawane oisewa den wadiamon .
42024036	Mu inak mame yawane oise waiwanumune , Iesu me mek taueni boge nimakamup yone anega diamon , “ Nonup inayap wande ep . ”
42024037	Mu boeni apane guewa da yawat anune menan guamu pua aen tap anu gurane .
42024038	Menan Iesu anega diamon , “ E di menan nene yangwan doraen taiwanin ? Iwa dimen imuyap gego den anuiwanin ?
42024039	Nanina pusina yawan ma ne di ! Onaen wat anu nimanegen amba yawanegen , ne etuna kaimana den go guewa etua kaimewa uon . ”
42024040	Iesu nop ame wani , boge naniwa ge pusiwa siran ewamon .
42024041	Mu aton anuiwanumune go anu bambamat inamup di wandeni menan , me singui anega tamon , “ E taba nana da den ? ”
42024042	Menan mu meo bonigawa da wat onam wanan .
42024043	Iesu boge ware , watu enamot megawa yamamup nan .
42024044	Amba Iesu sia wadiamon , “ Ne manap tanaen wanigena , inak map anega venasepi oisewa , namu wadiaen ame Apan Mosis ge God nop mega waiwanumune nagire amba den buka Sam seane nagirewa oitana iravi ok seane mame di venasia . ”
42024045	Ap gapan me God nop mega mu anu awapen menan imumu watapen .
42024046	Amba Iesu anega wadiamon , “ Wataget God nop mega ok anega seane , God om enuni Keriso da tauepi ugu vegaek anu bop tata , amba wam yampoa ewap me bop gapan , sia inakae yon wandeta .
42024047	Ap menan Keriso me yaua gapan inak koewa anu ae veat , ge wat entan tapen no oisewa , namu pa Ierusalem gapan , amba at at iragi wadidiamoin . Ok ap anega sean .
42024048	Inak ma yaviana no oise ase wasenamene nagirewa e me di .
42024049	Amba ne nek Mamana kimani agi mega wani ne enan watu enain , go e mapa Ierusalem gapan amat taiwanian amba aro amun da aupa kimani aigayap visepi waran amba tau aisen . ”
42024050	Amba Iesu wadidiamot mega naumo taue at Betani mainep tauan . Ap mepe nani ao wadave wat aipakam mumen .
42024051	Wat aipakam mumiwandiniwa gapan , me pusiwa ao bunen boge ae vemo , God aro mega gapan kiman dot aen .
42024052	Ame boge waenapan mega Iesu wa taragasene atonu den sia entanen pa Ierusalem amon .
42024053	Ap mepe God Paewa gwanap pot pot usenagaet God inap wa atonasiwanumun .
43001001	Ere mangan ap mepe God Nop Oit mega , Iesu , wande en . Nop ame God den , amba Nop ame God di .
43001002	Tavewa di , ere mangan me God den wande en .
43001003	Me gamup wan dim dim iragi venat mutan , amba me gamup gine mawap da ya wandia .
43001004	Me inap ap mepe inak , amba inak ame waenapan iragi ganat mugawa .
43001005	Ganat ame sisipu yagiriniwa , go sisip ganat ya toboriniwa .
43001006	Wam nugawa gapan God apan da watu eneni , me yaua Dion .
43001007	Dion ganat tavewa iragenawa ewamopen menan tauen , amba me gamup waenapan iragi anu tumat tapen menan tauen .
43001008	Dion mek ingane ganat uon , go me mondi waenapan ganat tavewa ewamopen tauen .
43001009	Iesu ganat tavewa di piup ma gapan tauiniwa . Me tauepi ganasewa iragi enup piup ma gapan mun ge mun aiwandata .
43001010	Ere mangan wan dim dim iravi Iesu gamup venasen go me piup ma gapan taue wandeni , waenapan irewa ya yawan anu awane .
43001011	Piup ma mek megawa di tauen go me taueni me waenapan megawa tandayasene .
43001012	Go da iragi Iesu warepiwa amba anu tumat me yaua gapan tapiwa , Iesu tamana di diamon God otu waiwa entan mumeta .
43001013	God otu waiwa entanamoni ame waenapan deniwa gapan uon , inewa mamewa anut muga gapan uon , waenapan muk ingane anut muga gapan den uon , go Iesu anu tumasene gapan otu waiwa entanamon yanane .
43001014	Nop ame entanen apan venasen amba wandet megawa nu yaumakanup . Oya oya mega nu yawaton . Oya oya mega aigap iragen iwa God mek otua daiton iragenawa di . Me imu pose wat aipakam ge nop tave iragenawa no dotouen .
43001015	Dion nop tavewa Iesu menan ve anega waiwandin , “ Apan daiton menan wainginawa , me ewanap oniwandini , me aritawa go ne uon , iwa me namunap yaibobot ine wande oniwandin . ”
43001016	God iup Mosis gamup nuneni ame wat aipakam erewa go endi nop tave iraganewa Iesu gamup tauen , iwa me imu pose kakaewa no dotoueni gapan wat aipakam mega arugataet tauini ame aigap aigap iragi waritoniwa .
43001017	
43001018	Orup da daiton God ya di yaven , go God Otua daiton megenat Mamewa yave anun iwa mek Mamewa mainep wandiniwa . Amba me piup ma taueni God Mamewa irewa to ewanen .
43001019	Apan Dion gutut mega mam . Wam ame Diu pa Ierusalem gapan pirisi gauarape mugawa den watu enamone Dion inap tauan , singui wayawan , “ Ge da ? ”
43001020	Dion ya wa umen go oit aroga wadiamon , “ Ne God om enuni apanewa , Keriso uon . ”
43001021	Boge mu singui wayawan , “ Go ge da ? Ge apan Elaidia go ? ” Me gare wan , “ Ae , ne ap uon . ” Mu sia wayawan , “ Ge God nop mega wataget waingianawa apanewa ameme go ? ” Me gare wan , “ Uon . ”
43001022	Uiwa mu anega wane , “ Ge da ? Nop garewa nuna wat anet watu enanene nagirewa wadiamot . Gek ingane oitaga anen waingi ? ”
43001023	Wataget God nop mega waiwandini apane Aisaia nop wani mini Dion gare anega wan , Ne at kaimewa gapan pua opata waingina apanewa . Ayop negin mega wat tamanamene amba tauep .
43001024	Wam ame gapan Parisi nagirewa upi sia apan Dion singui anega wayawane , “ Ge God om enuni apanewa , Keriso uon waingi o Elaidia o God watageta noa waiwandini apanewa ameme uon waingi , go ge iwa dimen dup iamuingi ? ”
43001025	
43001026	Dion gare wan , “ Ne kaum gapan dup iaivin go apan ame evinap oniniwa , me aigap iragenawa menan pusi okomu damigewa en veta veta ne umanap uon . Go apan ame daiton da yaumakayap yonini e oare . ”
43001027	
43001028	Nop mame gare gare wane arewa kaum Diodan asepagan , at Betani ap mepe Dion waenapan dup iamuiwandini gapan .
43001029	Inane woup sen Iesu Dion inap oniwandin yaveni anega wan , “ Ase yawan , God man sip mega otua , waenapan koewa nuga garewa wat museta .
43001030	Apan ase me menan om tan anega wana , me ewanap oniniwa me aritawa di , go ne uon iwa me namunap yaibobot ine wande oniwandin .
43001031	Ne namu nek den Iesu oare , go Isurero nagirewa Iesu anu awapen menan ne tauan dup iamuivin . ”
43001032	Boge Dion Iesu guturewa wadiamon , “ God Guewa nenip Bairantan mini visiwandin wapip doreni yawan .
43001033	Namua me da ne oare go waenapan dup iamopen watu enanegeni manega wadianegeni menan ne asigip tan , ‘ Apan ansena yawa Guewa vise gamup dorepi ameme evi Guewa Woup Seniwa den dup iamuiwandata , ’ me ap anega wadianegen .
43001034	Ne yawan tavewa di venasen menan wadiaivin , Apan mame God otua di . ”
43001035	Inane woup sen Dion wadiamot mega dere den ap mepe sia yoniwanumun ,
43001036	Iesu ap aiwandini Dion yave anega wan , “ Yawan , God man sip mega otua . ”
43001037	Wam ame Dion wadiamot mega dere nop wan anunewa , mu Iesu ewap amon .
43001038	Iesu ewagai entane yaveni ewap onam wanumune yawamo singui wan , “ E dim da men anuiwanin ? ” Mu gare wan , “ Rabai , ge amba iningi ? ” Nop Rabai wane gueguewa ame wadianiniwa apanewa .
43001039	Iesu gare wan “ Onaen , amba e yawai . ” Ap menan mu amon amba inini arewa yawan , amba wam ame yaugai tanan wanumon . Wanumone aeni wam airase degedeawa wareni menan ap mepe inane .
43001040	Apan dere ame Dion wan anun Iesu ewap amone ame dawa Anduru , Saimon Pita gwaniwa .
43001041	Gine tutup Anduru ae tasewa Saimon tautane wadien , “ Nu God Mesaya mega yawaton . ” Mesaya tavewa ame Keriso amba gueguewa ame God om enuni apanewa .
43001042	Amba tasewa waren Iesu ine aen . Iesu kem kem yave anega dien , “ Ge Saimon Dion yauga Sipas diagivin ” ( Sipas tavewa Pita gueguewa gwat bonawan ) .
43001043	Inane woup seni , Iesu at Galili aet anun . Pilip yowa ta taneni anega dien , “ Ewanap onak . ”
43001044	Pilip me pa Besaida at Galili apanewa , Anduru ge Pita pa muga daitonawa .
43001045	Pilip ae yop ta apan Nataniero tane anega dien , “ God nop namua gapan , apan Mosis ge God oise waine nagirewa apan daiton menan ok sean anega wan . Apan daiton ameme nu yawaton . Apan ame Iesu , Diosep otua , at Nasaret apanewa . ”
43001046	Nataniero anega wan , “ At koewa Nasaret ! Asepa dim da kakaewa tau onepi menan waingi ? ” Pilip gare wan , “ Onak yao . ”
43001047	Wam ame Nataniero Iesu ine oniwandin yave Nataniero menan anega wan , “ Me mek tamana Isurero apanewa di , me inap ebo da uon . ”
43001048	Nataniero anega wan , “ Anenen amba asik tanegean ? ” Iesu gare wan , “ Ne namu ge oma baip iap wanigean yawagen Pilip venaga evi amba wan . ”
43001049	Boge Nataniero aroga wan , “ Wadianianawa apanewa , ge God otua , Isurero Ayop nugawa . ”
43001050	Menan Iesu anega wan , “ Ge anu tumat tanegean iwa baip iap wanigean yawagen wana menan . Endi wana ame otu koentu go inak bawarewa evi amba tapen yawanegai .
43001051	Ne tamana tavewa di wadiaivin , kiman watapep God anea mega Kimani Vitana Apanewa aiganap vitagen doragen taiwanumampinawa e yawanegai . ” Iesu ap anega diamon .
43002001	Wam dere uon tani ewap , naine mutat baripewa da sewa bawarewa yaua Keina at Galili gapan tane . Iesu inewa ap mepe den wanden .
43002002	Amba Iesu ge wa ewamot mega den tanamo naine mutat baripewa ame gapan venamu wane tauan .
43002003	Ap mepe kaum wain uon tan menan Iesu inewa yone me anega dien , “ Mu kaum wain inamup iragi uon tan . ”
43002004	Iesu gare wan “ Ae inan , ge dimen wadianeget waan taingi ? Ne wam nega ya tauia . ”
43002005	Go Iesu inewa yone waenapan nao nagire ame anega diamon , “ Me anen wadiaepi gapan di tan . ”
43002006	Pa ap me gapan unup no um baware iragenawa nani yamunaet nani yamu daiton pa gwanap seane iwa barip wamewa waenapan arugataet tauepi menan . Unup no um baware iragenawa tat mega mu Diu nagirewa anu tumat muga iupewa gapan . Ian Diu nagirewa anu tumat iup muga arugataet . Iup da ameme orup da pa gwanap aet anupiwa namu pusi nani bigi ware amba unuk aeta . Ap menan pa pa gapan unup no um baware iragenawa daiton daiton tonana sinewa .
43002007	Iesu nao nagire ame anega diamon , “ Unup no um ame kaum utan gemane no dotou dotou aep . ” Me ame wani gapan mu iragi kaum utan gemane unup iragi no dotou dotou aen .
43002008	Boge me anega sia diamon , “ Kaum upi geman tambun barip ma i apane ine aisen . ” Ame Iesu anen wani no usewa gapan di tane .
43002009	Amba barip i apanewa kaum wain venaseni ame na anun , go me kaum wain ame amba taueni me oare . Nao nagire kaum ame utan gemiwanumune mugenat asigimup tane . Boge barip ame i apanewa , naine mutat apane ame wandeni vene wan tauen ,
43002010	anega dien , “ Waenapan iragi kaum wain kakaewa imumu wareni namu yan seane waenapan venamu wane tauane ame nainewa , amba kaum wain ni nen seniwa ame evi amba yan sene nane aton tainewa , go ge endi kaum wain gega kakaevet gine ambot waingean endi mame waran tauiagi ? ”
43002011	Endi mame Iesu yo mega erewa at Galili pa Keina gapan to ewamon . Mame gapan me kiman oya oya mega ta ewamon , ap menan watu enamot mega imu pose waren inap anu tumat tane .
43002012	Mame tani ewap Iesu inewa , wa ewamot megawa , ge tase gwani tanam at pa Kaponiam ae wam upinewa den ap mepe wanumone .
43002013	Ian Diu Paina Yamaseni Baripewa tuguinewa wamewa da konintu taiwandin , ap menan Iesu at Ierusalem dot aen .
43002014	Ap mepe God Paewa sin gwanap namboya waenapan , man kao , sip ge nenip bairantan une taiwanumun , amba upine wanumon moni entan wantan taiwanumune Iesu yawamon .
43002015	Boge me gaut bunum nanip tani ware waenapan amba man sip ge kao gut oimon tau amon . Moni entan taiwanumune togoyam wagoyam ta , ge moni entan taiwanumune watarewa tambu yamu en tanamon .
43002016	Iesu nenip bairantan une taine nagirewa anega diamon , “ At ma gan iragi tam tau aisen ! E anenen menan Mamana God Paewa wat entan tayan wan dim dim une taine paewa mini entanen ! ”
43002017	Iesu ap me waniwa , wa ewamot mega wataget God no oise kakaewa gapan seane ame ase anu awane . Ame anega seane , Pa gega men anu gurana menan potana oma yame mini yagiriwan .
43002018	Iesu ame tani menan , Ian Diu nagirewa yonan singui anega wayawan , “ Endi ge yo ansena da ta ewane yawat gapan aro amun arita mame waran taiana nu anu tumat gimaget ! ”
43002019	Iesu garewa anega wadiamon , “ God Paewa ma ae wabenagene wam yampoa gwanap ne sia tu waborain . ”
43002020	Go Diu nagirewa sia anega wane , “ God Paewa ame tune en apane dere apan da nani yamunaet nani yamu daiton gapan tu waborane go endi ge waingiana wam yampoa gwanap tu waborat waingi ? ”
43002021	Go Iesu God Paewa menan ya waiwandin go mek etua menan waiwandin .
43002022	Amba Iesu bop ta sia yon wandeni ewap wa ewamot mega nop mame Iesu waniwa ap mepe darinamu purut wan ase anu awane . Amba God oit mega ge Iesu mek anen waiwandiniwa iragi anu tumat tane .
43002023	Ierusalem gapan Paina Yamaseni Baripewa tuguiwanumune Iesu ap mepe den wande yo ge paua ugup ugup taiwandin waenapan arugataet to iamen , yawan anu tumasiwanumun .
43002024	Go Iesu mek ae anuiwandini ya anu tumat mumiwandin iwa me waenapan imumu potamu asigip tan .
43002025	Den me anuiwandini orup da yone waenapan oitamu me da ya wadieta . Iwa waenapan imu pose anenen anuine me asigip tan .
43003001	Ap mepe , Ierusalem gapan , Parisi apan da yaua Nikodimas wande en Me Diu nagirewa namu yoyo muga da . Gutut mega mam .
43003002	Me muma Iesu inap taue anega wan , “ Wadianiana apanewa , nu asiginup ge wadianet da God inap ongean . Iwa ge yo ugup ugup taianawa , orup da God me inap ya wandepiwa ge taianawa mini ya tata . ”
43003003	Nop garewa Iesu aroga anega wan , “ Ne tavewa di wadiagivin , God toemu mega orup da daiton ya unugeta . Orup da me Guewa Woup Seniwa gapan ya yanepiwa me God toemu mega ya unugeta . ”
43003004	Nikodimas singui anega wan , “ Apan arita tani anenen amba sia yaneta ? Tavewa di me inewa potap unuk ae wam derewa sia yaneta go ? ”
43003005	Iesu gare wan , “ Ne tave di wadiagivin , orup da me kaum ge Guewa Woup Seniwa gapan ya yanepiwa me God toemu mega ya unugeta .
43003006	Etua gapan yanepi etua di , go Guewa Woup Seniwa gapan yanepi ame guewa di .
43003007	Ne sia di yanapen menan waingina anu seke ya ta . Ge iravi tanamo mek sia di yanan .
43003008	Taik arik ansena tauat anuini gapan tauen aewan . Ge taik ununkewa megenat anui , go at ambe gapan oniwan o at ambe gapan aewan ge anu wawa da umap uon . Ap mini daiton daiton Guewa anuini gapan yanapen . ”
43003009	Nikodimas singui sia anega wan , “ Ma anenen venaseta ? ”
43003010	Iesu gare wan , “ Ge Isurero nagire wadiamot mugawa dimen ge inak ma iragi ya anuitamiagi ?
43003011	Ne tave di wadiagivin , nu asiginupe gapan waivin amba gutut waitoni ame yawatoni gapan waivin , go waenapan e gutut nuga ya di anuyan warisi .
43003012	Ne piup guegue mega wadiagena ge ya anu tumat nimanegean . Anenen amba kiman guegue mega wadiagepena ge anu tumat nimanegai ?
43003013	Waenapan daiton da kiman ya dot aen , go daiton megenat kimani aoma taueni , ame ne , Kimani Vitana apanewa .
43003014	Mosis mokare guewa at kaimewa gapan iap eneni mini , Kimani Vitana apanewa paina ao iap enain .
43003015	Ap menan da da ne anu tumat nimanegepiwa inak yaibobot warain . ” Iesu ap anega wan .
43003016	Iwa God piup nagirewa munan bumaga tantan anu gureni menan otua daiton iragena nunen . Ap menan da da God otua anu tumasepiwa guamu ya wakaumain go inak yaibobot warain .
43003017	God otua watu enen piup ma taueni tavewa waenapan wanene tamopen menan ya tauen , go me gamup waenapan inak warapen menan tauen .
43003018	Mu da da anu tumasepiwa koewa gapan wanene ya tamota , go mu da da ya anu tumasepiwa gaseget God wanene mega gapan yonane , iwa God otua daiton iragenawa ya anu tumasene .
43003019	God wanene ame tamopi tavewa ame mam , ganat piup tauen , go ya anu tumasene nagirewa mum sisip imumu wareni menan ganat tandayasene iwa mu inak muga koevet .
43003020	Mu iragi koewa taine ganat tandayasiwanum , iwa koewa muga ganat arogamepi tawa menan mu ganat gapan ya tauain .
43003021	Go mu da da ganat warane den tamana ininewa , ganat inap tauain iwa mu den aroga ase yao anuin ame mu dim da tainewa mu God gamup taiwanum .
43003022	Mame ewap , Iesu amba wa ewamot megawa at Diudia arige use amone , ap mepe wam animpo mini den tanamo wandeni amba anu tumat dupewa iamuiwanumune .
43003023	Ap wamewa at ugupewa at Aenon , at Seilim konintu , Dion dup iam wandin , iwa at ame gapan kaum aruga , amba waenapan aruga pot poraet dup iamot wan tauiwanumun .
43003024	Mame tane ewap ita nagirewa Dion waran gwat noke baraene .
43003025	Dion wa ewamot megawa amba Diu apan da den God yamap bigip muga wat mutapen gueguewa menan notatae waiwanumun .
43003026	Mu Dion ine tauan anega wane , “ Wadianiana , apan ap me ge den Diodan asepagan daiton menan guturewa wawa kakayat taingianawa , ame waenapan dup iamuiwan , amba mu iragi me inap amuiwanum . ”
43003027	Dion gare wan , “ Apan da tat mega aroewa God kimani wanini gapan megenat taiwan .
43003028	E ek gutut nega wana anuyan , ne , God om enuni apanewa , Keriso uon go ne me namup watu enanegen ongena apanewa .
43003029	Waenapan negawa , waen apan ganganaseni megawa di . Apan ame , me evenewa , naine mutat gapan me amase taiwandata . Menan naine mutat apane noa anupiwa me aton anuta . Ne naine mutat apane evenewa mini amba aton ame negawa potanap no dotouen iwa Iesu taueni menan .
43003030	Iesu ne aiganap aiwandata go ne me gauarap angingain . ”
43003031	Kimani viseni apanewa me aigap iragenawa . Go piupa yaneni apanewa piup megawa , amba piup guegue mega wainiwa .
43003032	Kimani Viseni apanewa dim da aupa yaveni ge anuni oisewa waiwan go waenapan noa ya wariwanum .
43003033	Apan ansena da Iesu nop mega ware di anu kakayaseni , me aroga ase manega wata , “ God ame tavewa di . ”
43003034	Iwa God wa watu eneni apanewa , Iesu God oise wainiwa iwa God Guewa Woup Seniwa om aigapewa Iesu waniniwa .
43003035	Mamewa otua menan anu gureni menan dim dim iragi Otua nani bagup baraen .
43003036	Orup ansena me God otua anu tumasepiwa inak yaibobot wariwandata , orup ansenawa da God mek otua tandayasepiwa me inak da ya wareta go God nemoro mega ware me inap baraeta .
43004001	Ian Parisi nagirewa Iesu nop oit mega anune me waenapan wa upamuiwandin ge dup iamuiwandin arugataet ewap amuiwanumune , go Dion ewap amuine aruga uon .
43004002	Go dup ame Iesu ya iamuiwandin , go wadiamot megawa ame taiwanumun .
43004003	Ambagan Iesu ian Parisi nagire nop ame Iesu menan waiwanumune anuni at Diudia ame ae ve ewagai at Galili sia aen .
43004004	At Diudia ge Galili nimakamup at Sameria wanden , ap menan Iesu piup Sameria tau ge tau aiwandini .
43004005	Sewa da ap mepe Sameria gapan yaua Saika tauen , at piup da watageta apane Diekap otua Diosep ire di ve waneni ame mainep .
43004006	Diekap kaum men urat ware tu matakameni ap mepe wanden . Amba Iesu ap nonongataet oniwandin wam ianupewa wareni menan epi torot wan amba kaum tu matakamene ame no kaimap ae wanden .
43004007	Iesu kaum no kaimap wandeni , wam ame den wadiamot mega vean at sewa baware da ame taba une tapen amon . At Sameria waen da kaum urat ame gapan utapen tauen . Iesu waen ame anega dien , “ Kaum da ut nena napena umap ? ”
43004008	
43004009	At Sameria waen ame gare anega wan , “ Ge Diu apanewa amba ne Sameria waen go endi ge kaum ut genapen waingi ? ” ( Sameria nagirewa naine sipewa ian Diu sip ame gapan sia ya nain , amba ugup ugup ap mini den iwa mu dere anavi wanumamun . )
43004010	Iesu sia wadien , “ God genat anuni ge oare amba kaum mut nenat wana ne da ge oare . Anu nimanegepo amba God genat anupo , ge mup inanap wapo , ne inak yaibobot kaumewa genapo . ”
43004011	Waen ame Iesu anega dien , “ Ge yaibobot kaumewa ame endi amba utai ? Kaum aipa urata diawa , den ge kaum uta uta pokewa da ya waraana .
43004012	Endi waingiana ge yauga ao waran mamanu Diekap yaua aoma waringi , me urat ma ware kaum tu matakam nuneniwa megenat gamup naivin . Otu waiwa ge man tap megawa iragi ap mepe den naiwanumun . ”
43004013	Iesu gare sia wan , “ Orup da kaum iragen ma napiwa me megewa sia pakaraiwandata .
43004014	Go orup da kaum ne wanapen napiwa , me megewa sia ya pakaraeta . Amba tave di kaum ne wanapena ame kaum urewa bot bot yaugai potap di tauiwandata ame yaibobot inagewa tautaneta . ”
43004015	Waen ame Iesu anega dien , “ Enda , kaum ure dena ame nen ! Napena megana sia ya pakaraep amba urat ma gapan kaum utapen menan da sia ya ongep . ”
43004016	Iesu waen ame anega dien , “ Ak , memaga wadia , dere sia onaen . ”
43004017	Waen ame entane gare anega wan , “ Ne memana da uon . ” Iesu waen anega sia dien , “ Ge memak uon waana ame tavewa di waan .
43004018	Ge namu apan nani yamunaet naimoana , go endi apan den wanik agiana ame ge memaga uon . Tavewa di , endi ge gaseget memak uon waana ame tavewa gapan di waan . ”
43004019	Waen ame Iesu dien , “ Enda , ne anuingina ge God nop mega waiana apanewa da .
43004020	Nu at Sameria isimuran ge omayan bae wataget tunup ma gapan God wa taragasiwanumun , go Diu nagirewa e anega waiwanin , wa taragaset arewa Ierusalem gapan megenat di . ”
43004021	Boge Iesu anega wani , “ Waen negawa , anu tumat nimanek , wam konintu taiwan amba e Mamana God tunup ma gapan ya anu tumatai amba Ierusalem gapan den ya anu tumasiwaniai .
43004022	Ian Sameria e wa taragaset ega tavewa ya anuiwanin go nu Diu nagirewa wa taragaset nugawa iwa mega den anuivin , iwa inak ibariwa Diu nagirewa inamup tauen aewan .
43004023	Wam usira wandeni onin en endi gaset tauen ame waenapan Guewa Woup Seniwa ge tavewa gamup Maman God wa taragatain . God waenapan ap umapewa God yomu taiwan .
43004024	God me Guewa di , ap menan Guewa aro amun megawa tavewa gapan waenapan Maman God wa taragasep . ”
43004025	Waen ame sia anega wan , “ Ame tauepi ne asiginap , me Mesaya inak nunini apanewa Keriso , me tauepiwa anu tumat nuga guegue mega iragi wa ewaneta . ”
43004026	Waen ame ap anega wani , Iesu gare entanen aroga anega dien , “ Inak enini apanewa mame diagivin . ”
43004027	Iesu nop ame waiwandini , me watu enamot mega taba une tapen amone sia entan tauane . Tauan yawane Iesu waen ame dere nop waiwanumune yawane anu bambamat anune go singui manega da ya tayawane , “ Ge dim menan waen inap nop waingi , dim menan nop dere waiwanin ? ”
43004028	Boge , waen ame kaum pokarik mega ae veniwa , entane sewa bawarewa ame sia ae waenapan anega diamon ,
43004029	“ Onaen , apan da ne da ya anuina ge da ya taina noa iragi wadianegeni ame yawan . Endi anuiana ameme God om enuni apanewa Keriso di , go ? ”
43004030	Boge waenapan pa sewa ame ae vean tauan Iesu yawapen amon .
43004031	Pa sewa nagirewa onam wanumunewa Iesu watu enamot megawa nanamasen anega wane , “ Wadianet nugawa , taba ma wat nan . ”
43004032	Go Iesu anega diamon , “ Ne taba nega wandia go e asigip ya tayan . ”
43004033	Iesu nop ame wani , watu enamot mega gare gare ase ma manega wawa mutan , ‘ Orup da taba gaset tam taue wanen nan ? ’
43004034	Ame waiwanumune anuni , Iesu anega wani , “ Watu enanegeni anut mega navewa amba nao mega neneni taitamepena ame ne taba negawa .
43004035	E asigiap e naewa veranewa , siragam degede uon tapi ame maup wamewa . Ne wadiaep , yamaya uarenan nao egak yawan gaseget maup taue aen daupam menan inin geraget tan wandia . Go God daupam mega wam wam di wande aiwandata .
43004036	Daupam taini apanewa garewa mega tawanane wariwan ameme maup taue aeni ame bongamiwan . Maup ame tavewa Iesu anu tumasine nagirewa . Mu inak yaibobot wanumoin . Ap menan vereni apanewa ge daupam taini apanewa mu dere aton tain .
43004037	Wataget wane nopewa ame tavewa di , Apan da verepi amba apan dawa daupam tata .
43004038	Navewa e ya tayan go taba maupewa taueni bongamepen menan watu enaen . Ame waenapan upinewa nao kaimakaet tane , go nao muga ginewa e ta yon borapen aisewan . ” Iesu ap anega wan .
43004039	Waen ame Iesu yave oisewa wan anune menan Ian Sameria nagirewa pa sewa baware ame gapan wanumune iragi Iesu anu tumasene . Waen ame pa nagirewa anega wadiamoni , “ Ne da ya anuna da ya taina noa aruga me wadianegen . ”
43004040	Ap menan Sameria nagirewa Iesu ine tauan kaimakaet wan watanane . Ap menan Iesu mu tanamo wam dere wanden .
43004041	Ap mepe wandeni gapan me nop mega waiwandiniwa waenapan imu pose wat entanen boge arugataet anu tumat tane .
43004042	Mu iragi waen ame anega diane , “ Nu , ge Iesu oise wadianeana ap me megenat anu tumat ya taivin , go me nop wani nuk anutoni gapan . Tave di , apan mame waenapan wat inakam mumini apanewa . ”
43004043	Wam dere uon tani ewap , Iesu at Galili di aen .
43004044	Iesu namu da anega wani , “ God nao mega taini apanewa at piup mega iragenawa nagirewa viriwa da ya tainewa . ”
43004045	Amba me at Galili taueni at ame nagirewa iragi atonu den Iesu warupane . Iwa mu iragi Ierusalem gapan wanumone , Paina Yamaseni Baripewa gapan Iesu yo mega ugup ugup taiwandini mu iragi ap mepe den yaviwanumun .
43004046	Wam da sia Iesu me at mega daio sewa bawarewa Keina at Galili aen . Wataget ap mepe me yo mega erewa tan , kaum iragen wan wain venasen . Den ap mepe Kaponiam apan aritawa da otua vege den at Kaponiam gapan iniwandin .
43004047	Apan ame Iesu at Diudia gapan one at Galili taueni oisewa anuni menan me ae Iesu inewa taue noek noek manega waiwandini , “ Vit onak ne otuna wat inakamepen iwa otuna bop konintu di . ”
43004048	Iesu anega dien , “ Ne yo nega paua ugup ugup tapena yawaneget anuyan taiwanin ? Yo ya tapenawa e ya anu tumat nimanegai . ”
43004049	Nao aritawa apanewa ame anega wani , “ Ayop otuna boepi tawa menawaet vit onak . ”
43004050	Iesu gare wan , “ Ganawan ak otuga inakaeta . ” Apan ame Iesu nop mega anu tumaseni ao yon wande di aen .
43004051	Apan ame neginaet di aiwandini nao nagire mega onamon negina tautanan , otua oisewa anega wadiane , otuga gaset kakae tan .
43004052	Apan aritawa ame singui wayamon , “ E wane anup otuna wam airase ansenawa gapan inak waren ? ” Mu anega wadiane , “ Wata wam airase daitonawa gapan otuga kakae tan . ”
43004053	Boge Kaponiam aritawa apane anuni , wam airase daitonawa ap omewa gapan Iesu anega me dieni , “ Ge otuga inakaeta . ” Ap menan apan ame ge waenapan pa mega gapan ininewa iragi Iesu anu tumasiwanumun .
43004054	Mame Iesu at Diudia gapan ase ma taue yo mega derewa pa Keina , at Galili gapan taniwa .
43005001	Wam ame ewap da , Diu nagirewa barip muga menan Iesu pa Ierusalem dot aen .
43005002	Pa Ierusalem gapan tonan da yaua Man Sip tonane diane . Tonan ame mainantup kaum awan da ian Iburu nop muga gapan yaua Betsaida diane . Kaum awan ame etop , pa namdat nani yamunaet ikukuk tumone .
43005003	Ap mepe enkana ankana nagirewa arugataet ininewa , upi yame borat mutanewa , upi pusi nani gegerawa , upi ugu wapi in wandeniwa .
43005004	At ame nagirewa anu tumat manega taiwanumun , Anea da vise kaum awan ( yaua Betsaida ) menawasep amba orup da kauma awan gapan namu tauepi etua kakae tata .
43005005	Ap mepe vek apane da pusi nani in wandeniwa en mega apane daiton aonagaet nani yamunaet nanin yamu yampo ( 38 ) wande en .
43005006	Wam ame Iesu apan ap mepe iniwandin yaveni gapan me anu aven , apan ma vek tan en nonongataet di wanden . Me singui inap wan , “ Ge inak warat anuingi ? ”
43005007	Apan ame gare wan , “ Kaiwan , ago da uon , orup da inanap mapa uon ago nenep ae kaum menao manao taini gapan taua taua . Nek ta yawan ae tauapen taingina go upi namunap vit amone namu ae tauiwanum . ”
43005008	Boge Iesu inap anega wan , “ Ao yon , eragi gega pait ae ma wara ak . ”
43005009	Ame no utap apan inakaen . Me eragi mega ae ma ware boge aen . Yo mame venaseniwa , Diu nagirewa wagat wamewa gapan gapan .
43005010	Ap menan Diu nagirewa inak wareni apane inap wane , “ Diu pura muga bawarewa wagat wamewa ge eragi waran ingiana ame iup paina yamasingi . ”
43005011	Go Iesu gare anega wan , “ Apan ansena tanegen inak warana ame inanap anega wan , eragi gega pait ae ma wara ap ak . ”
43005012	Menan mu singui anega tayawane , “ Ame orup ambe da wan amba ge eragi ae ma wara ap agean ? ”
43005013	Inak waneni apanewa me oare ame da , iwa Iesu boge ap mepe waenapan barat mutane gapan karaua totnak taue yaumakamup aen .
43005014	Evi amba Iesu apan ame God Paewa gwanap taneni anega dien , “ Yao anu kakayat , ge gaset inak waraan . Ap menan koewa da sia ya ta iwa koewa iragenawa da sia waragepi tawa . ”
43005015	Apan ame aeni taue Diu namu yoyo nagire anega wadiamon , “ Wat inakam nimanegeni apanewa ame yaua Iesu . ”
43005016	Ian Diu nagirewa Iesu inap wawa koko tane , iwa Iesu wam pura bawarewa iupewa to paiseniwa amba apan ame den wat inakameni menan .
43005017	Iesu anega diamon , “ Ne Mamana God nao mega ta onin en mame tauia , ap menan ne den nao taivingain . ”
43005018	Ap menan ian Diu nagire Iesu topen menan anu sisimen taiwanumun , iwa wam pura bawarewa iupewa to paiseni megenat uon go God mek mame iragena waiwandiniwa amba mek ingane God den om inat wa taiwandini menan .
43005019	Iesu garewa manega wadiamon , “ Ne tave di wadiaivin , ne Mamana God otua ne di , ap menan dim dim da ne negenat ya di tain iwa Mamana dim da taniwa ne gaset yawana gapan ap umape megenat di taingapen iwa ne , God otua , Mamana umapewa tainawa .
43005020	Mamana nenan anu gureni menan dim da anun taini ta ewanegiwan . Yo ugup ugup yawayana ame gauarap , evi amba Mamana ewanegep ne yo aigape di taingain e yawane amba kuin tarak wai .
43005021	Ne Mamana waini bop tane nagire inak musinewa . Otua ne ap mini orup da da imuna warepiwa ne inak wanain .
43005022	Mamana waenapan wanene ya tamota go wanene tata aroewa ne nenen .
43005023	Ap menan waenapan iragi i omani seane Mamana viriwa taine mini ap anega ne inanap tain . Menan ne otua Iesu waenapan viripana ya tapi Mamana , ne watu enanegeni , viriwa mu den ya tain , iwa Mamana watu enanegeni menan .
43005024	Nop tavewa di wadiaivin , da da nona anu amba wa watu enanegeni apanewa God anu tumasepiwa inak yaibobot wariwandata . Orup ame God ya wanene tata go bop arewa gapan am ninigame inak arewa dotou aen .
43005025	Ne tave di wadiaivin , wam usira wandeni onin en ma gaset tauen bop nagire God otua nona anuin amba mu da da anupiwa inak warain .
43005026	Mamana me mek inak urewa di menan , me otua , ne , inak urewa nenen .
43005027	Amba ne wanene tapen aroewa neneni iwa ne Kimani Vitana apanewa .
43005028	Ap menan seke ya tane , wam oniwan borit wane nagirewa nona anu
43005029	ao yon wanumoin , mu kakae tane nagirewa mu ao yone inak warain , go mu koewa tane nagirewa ao yone wanene tautanain .
43005030	Ne nek ingane dim da ya tain , go dim da Mamana wadianegeni ap gapan wanene tamuivin . Ne wanene nega tamana iragen iwa ne nek nenan ya taivin go Mamana imu pose warapen menan taivin . ” Iesu ap anega wan .
43005031	Iesu sia anega wan , “ Ne nek ingane oit nega wapenawa , oit nega aroewa uon .
43005032	Go God oitana waiwan amba ne asiginap anenen me oit nega wainiwa ame tavewa di .
43005033	E Dion inap singui tayawapen menan waenapan watu enamoyan amba me oit nega tavewa di wadiaen .
43005034	Ne waenapan da oitana wapen menan yowa ya taivin go Dion ne oitana wadiaeni gapan e inak warapen menan nop mame wadiaivin .
43005035	Dion me dun mini yagire ganasewa muniwandin , ap gapan e wam koni otu da ganat mega atonu tayan .
43005036	Go ne inak nega gueguewa itaniwa aigap Dion mega mini uon . Nao nega iragena Mamana taitamet wa neneni , mame di taivin . Nao nega mame tavewa wadiaivin ame God wa watu eneni apanewa ne me di .
43005037	Amba Mamana watu enanegeni mek ingane gutut negawa waiwan . E Mamana nop waini da ya anuyan o irewa da ya yawayan ,
43005038	o nop mega potayap dugup ya waren wandia , iwa e ya anu tumasiwanin me daiton da ne watu enanegeniwa .
43005039	God nop mega namua ok seane pot pot batnagiwanin iwa nop ame gwanap inak yaibobot warayana anuiwanin . Nop ame oitana waiwan .
43005040	Go e inanap tanda taiwanin inak wara wara menan onaet ya anuiwanin .
43005041	Ne apan wa atonat mega ne ya warain ,
43005042	go ne asik taena ame , God baigan mega potayap ya wandia .
43005043	Ne Mamana Kimaniwa yaua gapan tauan , go e ya waranegean , go ne asiginap orup ugupe da ambagan mek yaua gapan tauepi , e menawaet warai .
43005044	E gare gare wa atonat taiwanin go God wa atonat imaepen yowa ya taiwanin ap menan anenen amba anu tumat nimanegai ?
43005045	Go Mamana namup e tandayat nimanegiana menan ne ya anu koeragam imain go Mosis , e anu daviana apanewa , me anu koeragam imaeta .
43005046	E Mosis anu tumasiwaniampinawa , ne den anu tumat nimanegai , iwa me ok nenan se wan .
43005047	Go Mosis ok se wani ya anu tumaseana , anenen amba ne wapena anu tumat tai ? ” Iesu ap anega wan .
43006001	Wam mame ewap , Iesu kaum awan Galili kabum gagap to nuguse eto yamu dotou aen , kaum awan ame yaua dawa wainewa , Taibirias .
43006002	Iesu yo mega paua ugup ugup ta vek nagire wat inakam mumiwandin gase yawane menan waenapan iragi to iamen ewap kaum etop ikukuk pusimup amon .
43006003	Boge Iesu togan dot ae wadiamot mega tanamo den wanden .
43006004	Wam ame gapan ian Diu nagirewa Paina Yamaseni Baripewa konintu tauiwandin .
43006005	Ap mepe wanumone Iesu yangut tani waenapan arugataet da to iamen inewa onam wanumune yawamon . Menan Pilip anega dien , “ Nu taba une amba tat waenapan aru ma munat nain ? ”
43006006	Me singui ame wani mondi Pilip pusip warup yawapen menan , go anenen ta ta inagewa me gaset anun .
43006007	Pilip gare anega dien , “ Akae Ayop , nu bodu daitona navewa tatawa , garewa nugawa agim make warat , taba une ta munat , ame umap uon , iwa waenapan daiton daiton semu otu otu napi umamup ya tamota ! ”
43006008	Amba Iesu wadiamot megawa apane da , Anduru , Saimon Pita gwaniwa , anega wan ,
43006009	“ Orup apan otu da mapa buredi magamene nani yamunaet amba meo kamontua dere mapa tambun , go waenapan aru mame mu napi umamup ya di tata . ”
43006010	Menan Iesu wadiamot mega anega diamon , “ Waenapan diamone , ap mepe unawat aigap ae wanumop . ” Boge waenapan ap mepe ae wanumone . Apan paua muga arugataet da ( 5000 mini ) wanumon .
43006011	Boge Iesu buredi magamene ame tambu God inap gaun wan , yan aiman se munen muk anuine gapan amba tam naiwanumun , amba meo ap anega den sia tan .
43006012	Waenapan taba ame nane iragi umamup tan . Iesu wadiamot mega anega diamon , “ Taba nan semua veanewa iragi bongamen , da danam danam ya tapen . ”
43006013	Ap menan buredi magamene ge meo semua veane bongam enane kaenat aonagaet pusinawan dere no dotou wane .
43006014	Taba nane ewap , waenapan iragi Iesu yo ame tan yawane anega waiwanumun , “ Tavewa di , apan mame God noa waini apanewa da , nu piup ma gapan amase taintoniwa mame tauen . ”
43006015	Waenapan nop barim onamo Iesu nanamase wap ayop muga tapen menan waiwanumune . Iesu ame anuni menan tanda ta megenat togan dot aen .
43006016	Wam ame mum gine , Iesu wadiamot mega , mugenat , kaum awan baware Galili ame vit amon .
43006017	Ap mepe kabum gagap dotouen awan ame gamu to nugusen at Kaponiam amuiwanumune , mum tauen . Wam ame Iesu den intum ya tamon .
43006018	Ame gapan taik baware tauen kaum tuewa tonagasiwandin .
43006019	Mu bara tan awan nimakap tauane ( 6 kilomita mini ) ap mepe Iesu kaum gagap ap mu gambenamu oniwandin yawan tap anu guran .
43006020	Go Iesu anega diamon , “ Ma ne , tap ya anune . ”
43006021	Mu boge daramu wan Iesu wat agoasene kabum gwanap dotouen , menawaet kabum amot anuiwanumune arewa gapan awan etop ase enasen .
43006022	Woup seni amba , waenapan , ayop buredi wat aipakam munen nane arewa gapan wanumone , Iesu wadiamot mega mugenat kabum daiton ame gapan dotou amone yawamone . Mu Iesu den ya aet anun iwa kabum dawa da uon . Go ame mumagetawa kabum upi at Taibirias gapan tauan .
43006023	
43006024	Menan waenapan yawamone Iesu go wadiamot mega ap mepe den uon , boge mu kabum upi gapan sia dotouan Iesu yowa at Kaponiam amon .
43006025	Waenapan Iesu yowa tane kaum awan ame eto yamune gapan yawane singui wayaviwanumun , “ Wadianiana apanewa , ge mapa andi tauan ? ”
43006026	Iesu gare wan , “ Ne tavewa gapan di wadiaivin , ne yona taiwaniana iwa e yo paua nega yawayana menan uon , go iwa e taba nayan bagu kaume yaneni menan sia onayan .
43006027	Taba koe taini navewa menan ya taiwanian go yaibobot tabaewa menan navewa taiwanian . Yaibobot tabaewa ame God Kimani Vitana apanewa , ne , enain . Iwa Mamana God amun mega nene umap wani menan . ”
43006028	Iesu ame wani mu singui ase sia wayaviwanumun , “ Nu God anuini navewa nu ansenawa da tata me aton anuta ? ”
43006029	Iesu gare sia wan , “ God nao megawa mam , wa watu enanegeni otua ne di anu tumat nimanek waniampen . ”
43006030	Ap menan mu anega sia diane , “ Endi ge yo ansena da sia tai gapan nu yawat anu tumat gimagait ? Ge dim da tai ?
43006031	Nu isimuran wainu wataget at kaimewa gapan taba mana nane , Oise Kakaewa gapan ok seane wandia , Me buredi mana kimaniwa munen nane . ”
43006032	Iesu anega wadiamon , “ Ne tavewa di wadiaivin , buredi mana ame Mosis muneni ame kiman tabaewa da uon , ne Mamana taba buredi tave iragenawa kimaniwa di eniwandata .
43006033	Amba God buredi megawa kimani viseni ameme ne me di amba ne waenapan inak yaibobot muningain . ”
43006034	Mu sia wayaviwanumun , “ Arita nugawa , wam mame use aeniwa gapan buredi mame pot pot nuningan . ”
43006035	Menan Iesu gare wadiamon , “ Ne inak yaibobot tabaewa , da ne dirin wapun menan nanamuna tapiwa me enup ya areta . Me ne di anu tumat nimanek wandapinawa , me mege ya pakaraiwandata .
43006036	Go ne gaset namu wadiaen , e yawanegiwanin go e ya di anu tumat nimanegisi .
43006037	Mamana da da imu pose entan ta nenepi ame nanamuna onamoin , ame nenan onamopi ne ya up oimoin .
43006038	Iwa ne kimani vit ongena , Mamana God dim da anuini tapen menan ongen , nek anut nega men uon .
43006039	Endi God watu enanegeni apanewa anut mega mam , me neneni waenapan da daiton mini ya wakaumapen go wam verisiwa tauepi ne tapena inak muse iravi ao yon wanumoin .
43006040	Ne Mamana anuini ame waenapan ne yawanege anu tumat nimanegepi mu yaibobot inagewa tautanain . Amba wam verisiwa ne tapen inak muse ao yon wanumoin . ”
43006041	Nop ma wani , iam Diu nagirewa gwen gurut wan notatae wane , iwa me anega wani menan , “ Ne Kimani Vitana tabaewa . ”
43006042	Menan mu anega wane , “ Ma Iesu apan Diosep otua ine mame nu asiginup iwa dimen me anega waiwandini ne Kimani Vitana tabaewa ? ”
43006043	Iesu anuni me gare anega wan , “ Gare gare gwen gurut ek waiana ae vean ,
43006044	Orup da da mu aro muga gapan inanap ya onamoin go Mamana watu enanegeni wa upamopi inanap tauain . Amba ame wam uiwa gapan , ne tapen inak muse ao yon wanumoin .
43006045	Wataget God nop oit mega waiwanumune nagire ok anega seane , God mek waenapan wadidiamuiwandata . Nop ame tavewa waenapan da da darine pemak Mamana nop wapi anupiwa amba me inap yao asik tapiwa ame nenan onamoin .
43006046	Waenapan da Mamana ya yawane , ame God den wandini otua megenat Mamana yaven .
43006047	Ne tavewa di wadiaivin , orup da anu tumat taiwandapinawa yaibobot inagewa wareta .
43006048	Ne inak tabaewa .
43006049	E isimurae wai wataget at kaimewa gapan taba mana nane go mu borit wane .
43006050	Go taba endi mame kimani vit oneni ame ugup , orup da napiwa me ya boeta .
43006051	Ne yaibobot tabaewa Kimani Vitanawa , orup da taba mame napiwa yaibobot wande aiwandata . Taba mame ne etunawa ame ne iragi piup ma munan inak gamup wariwanumain . ” Iesu ap anega wan .
43006052	Iesu nop mame waiwandin anune menan , ian Diu nagirewa ugu gangane den nop kaimakaet gare gare anega wane , “ Apan ma nive mone anenen nunep nata waiwan ? ”
43006053	Iesu anega sia diamon , “ Ne tavewa di wadiaivin , e kimani viseni apanewa etua ge deniwa ya nanewa , kiman inak megawa da potayap uon .
43006054	Orup da da ne etuna ge denina napiwa mu yaibobot inagewa gapan wanumoin . Amba wam uiwa gapan ne tapen mu inak muse ao yon wanumoin .
43006055	Ap menan , ne etunawa ame inak tabae iragenawa amba deninawa inak kaume iragenawa .
43006056	Orup da da etuna ge denina napiwa ame mu ne potanap wanumoin amba ne mu potamup wanik angingain .
43006057	Ne Mamana yaibobot wandiniwa watu enanegen menan ne wanik angin iwa Mamana gamup , ap umap sia orup da ne gamunap inak tabaewa naiwandapinawa me wande aiwandata iwa ne gamunap .
43006058	E isimurae omae bae taba mana nane borit wane , go taba buredi mame kimani viseniwa menan orup da taba mame na iniwandapinawa me yaibobot wande aiwandata . ”
43006059	Iesu nop mame waiwandini ame iam iam paewa at Kaponiam gapan wadidiamuiwandin .
43006060	Nop mame anune Iesu wadiamot mega anega wane , “ Ma anenen opata ma kaimake den , da anu wareta ? ”
43006061	Iesu mawap wane go Iesu imua gapan anuni , wadiamot mega aigap doran waiwanumune menan me anega wan , “ Nop mam kaimake den waingina menan endao imaewan ?
43006062	Endi ne namu kimani waingena arewa sia angepen yawanege e anenen anui !
43006063	Mame Guewa Woup Seniwa yonen inak muniwan , go nu etunua inak da ya muniniwa . Ne inak nopewa wadiaena ame God Guewa aroewa gapan tavewa arogameta , amba nop ame inak muniniwa .
43006064	Endi ne waingina e upi anu tumat ya taisi . ” Iesu ame wani iwa ere mangan iragen Iesu me asigip tan orup ansena ya anu tumasiniwa amba orup ambe da omine wata .
43006065	Iesu sia anega wan , “ Ap menan ne namu wadiaena orup da mek aro mega gapan inanap ya oneta go Mamana imu pose entan tapi gapan amba oneta . ”
43006066	Wam mame use aeni gapan wadiamot mega upi tandayasen ae vean , amba ewap da sia ya amon .
43006067	Iesu apan aonagaet pusinawan derewa anega wayawamon , “ Endi e den ae venek aiset anuiwanin go ? ”
43006068	Amba Saimon Pita garewa wadien , “ Ayop , nu aneta da menan anait ? Ge nop gegawa megenat yaibobot inagewa .
43006069	Nu anuton anu tumat taivin ge God watu eneni potaga woup seni apanewa daiton iragenawa . ”
43006070	Iesu entan gare wan , “ E aonagaet pusinawan derewa nagirewa om ne enuyen . Go e yaumakayap orup daiton megenat koerage . ”
43006071	Iesu ame wani Diuda apan Saimon Iskeriot otua menan wan . Me apan aonagaet pusinawan derewa ame da go evi me Iesu ominewa wata .
43007001	Mame ewap , Iesu at Galili gapan ikukuk tau ge tau aen , amba at Diudia den ya aen iwa Diu nagirewa togurapen amase ap mepe taiwanumune .
43007002	Go wam ame Diu nagire dugup wanup gapan tune baripe konintu tan .
43007003	Iesu gwani waiwa denip mega daitonawa me inap anega wane , “ Ge at ma ae ve amba at Diudia ak , ap me gapan wa ewamot gegawa Diudia gapanawa yo paua ugup ugup gega yawain .
43007004	Iwa orup ansena da yaua aroga tauat anuiniwa karaua ya tata . Ap menan wataget ge inak ugup ugup taingiana , gek ingane piup ma to ewat . ”
43007005	Iesu mek gwani waiwa anu tumat da me inap ya tane menan ap anega wane .
43007006	Go Iesu inamup wan , “ Wam nega tamanawa ya di onen tauia , go wam ega union da di .
43007007	Piup ma e ya tandayat imaiwan , go ne tandayat nimanegiwan iwa mu koewa muga wat arogam mumivin .
43007008	E barip gage aisen . Ne endi barip ame gage ya di dot ongain , iwa endi mame ne wam nega tamanawa da uon . ”
43007009	Mame wani ewap me Galili gapan wande en .
43007010	Ap menan , gwani waiwa barip menan amone ewamup , me den aen , aroga uon , go karaua .
43007011	Endi yawat mega barip ame gagap Diu nagirewa Iesu menan yangut tan singui waiwanumun , “ Apan ame amba ? ”
43007012	To iam baware ameme gapan nop simura wa agagam baraene senaren . Upi wane , “ Me apan kakae ” upi gare wan , “ Uon , me waenapan ebo ewamuiniwa . ”
43007013	Go Iesu menan da daiton aroga ya di wane iwa Diu nagire tamu tane .
43007014	Barip tane uon ya tan amba yaumakap Iesu God Paewa dot ae opata wadidiamon .
43007015	Diu nagirewa no i kap wane amba anega wan , “ Apan ma anut amba anenen waren , anut yowa da ya tainiwa ? ”
43007016	Iesu gare wan , “ Dim da wadiaingina ma negawa uon go God watu enanegeniwa me inap tauen .
43007017	Da da God nop mega anu tapiwa , ne God amun mega gapan waivin o nek waivin , ame mu anuin .
43007018	Me da mek megenat menan nop wainiwa , mek yaua ao wabawaramepen men mek ingane waiwan , go da me watu eneni menan nao tan yaua ao wabawaramepen men tainiwa apan ame tavewa , ap mepe me inap ebo da uon .
43007019	Mosis God iup mega da enen go uon ? Go daiton iup da amat ya taiwanin . Dimen wat toguranegepen menan taiwanin ? ”
43007020	Mu gare wane , “ Ge airampu wa guragen . Ma da toguragepen taiwan ? ”
43007021	Iesu inamup anega wan , “ Ne yo daiton pura bawarewa gapan tan e iragi yao ugu gangan anuyan .
43007022	Iwa dimen ? Mosis God paua mega apan etuya tunapen ok seni iup ame enen . ( Tat mega tamana di mame Mosis inap ya tauen go mame apan Eibaraam amba isimuran wainu upi den ) . Ap menan e orup otu upi etumu pura bawarewa gapan tunamoyan .
43007023	Orup da pura bawarewa gapan etua tunepiwa menan ame Mosis iup mega ya topaitayan , iwa dimen pura bawarewa gapan apan wat inakamena e ugu gangan inanap taiwanin ?
43007024	Guegue ase yavianawa gapan wanene ya tane , tavewa gapan wanene tan . ”
43007025	Nop ame gapan waenapan upi pa Ierusalem gapan singui tayawamon , “ Apan ma togurapen taine apanewa ?
43007026	Me mame nop aroga di waiwan , iwa dimen mu ya watanane ? Ap menan Iesu me God om enuni apanewa , Keriso di anuiwanumun ?
43007027	Go nu anuivin apan ma ambagan tauen , wam ame God om enuni apanewa , Keriso tauepiwa da daiton ya anuin me at ambe gapan tauen . ”
43007028	Menan Iesu God Paewa gapan yone wadidiam wandini ve anega wan , “ Tave di , e ne asigiap amba den anuyan ne at Galili gapan tauan . Go God , ne kiman gapan watu enanegeni , me da e ya yao anuyan . Piupa Vitana aro amun nega gapan ya wanik angin go God tavewa iragenawa watu enanenegen gamup wanik angin .
43007029	Ne God asiginap tan iwa ne me inap tauan amba me watu enanegen . ”
43007030	Ap me wani menan Iesu warapen tane , go umap uon , iwa togurapen wamewa ya di tauia .
43007031	Ap me gapan waenapan arugataet to iam ame berip me inap anu tumat tane . Mu anega wane , “ God wa watu eneni mega Keriso taue yo paua arugataet tata , go Iesu taini mini aigape orup da ya tata ! ”
43007032	To iam baware ame gapan Parisi nagirewa waenapan nop simura waiwanumune anune menan mu ge pirisi nagirewa , God Paewa amat taine nagirewa Iesu to warapen menan watu enamone .
43007033	Iesu anega wan , “ Ne inayap wanigepena wam koni bobou otu da , amba boge watu enanegeni apanewa ine angain .
43007034	E yona tai , go e ya tananegai . Ne amba wanigepena e ya tauai . ”
43007035	Diu nagirewa muk gare gare anega wane , “ Apan ma anut mega gapan amba aepi nu me ya tanat waiwan ? Me wandap Diu nagirewa ian Gurik at muga arige gapan wanumuinewa mu inamup ae wadidiamopen menan waiwan go ?
43007036	Me manega waini tavewa dim da ? ‘ E yona tai , go e ya tananegai . Ne amba angepena e ya tauai ? ’ ”
43007037	Barip ame wam verisiwa gapan , Iesu ao yon wande amba nop kaimakaet anega wan , “ Da da megewa pakaraepiwa , me inanap one amba kaum nap .
43007038	God nop mega namua ok anega seane , Me da da ne anu tumat nimanegepiwa , me gamup inak yaibobot , kaume urewa bobot wa taue aiwandata . ”
43007039	Iesu inak yaibobot kaumewa maibe mini wani , tavewa ame Guewa Woup Seniwa menan wan . Da da anu tumasepiwa Guewa Woup Seniwa evi da mu warain . Iwa Iesu wam ame gapan kiman ya dot aen , go evi amba Iesu kimani aepi Guewa Woup Seniwa watu en muneta .
43007040	Nop mega anuiwanumune waenapan upi anega wane , “ Tave di apan ma Keriso tauapen menan God noa waini apanewa . ”
43007041	Upi anega wane , “ Me God wa watu eneni mega Keriso di . ” Go upi gare wane , “ Uon , iwa Keriso at Galili gapan ya taueta .
43007042	God oise kakaewa namua seane ame , Keriso , me Devit naewa , at Betiriem gapan taueta , ( at Betiriem ame apanewa Devit iniwandini arewa ) . ”
43007043	Menan waenapan seu enun iwa Iesu gagap wane .
43007044	Upi warapen anun , go da ya to warane .
43007045	Menan God Paewa amase taine nagirewa ewagai amon pirisi bawarewa amba Parisi nagirewa mu singui wayawamon , “ Iwa dimen Iesu ya wat onayan ? ”
43007046	Amase taine nagirewa aroga gare wan , “ Apan daiton da nop manega ya waiwandini ame Iesu me waiwan . ”
43007047	Parisi nagirewa gare kaimakaet diamon , “ E waiana Iesu e den pusiap warupen go ?
43007048	Diu namu yo yo nagirewa , iup namua anut warine nagirewa , ge nu Parisi nagirewa da Iesu ya anu tumat taton .
43007049	Uon ! Go orup mondigawa , iup ya anuine nagirewa , mugenat Iesu anu tumat tane . Ai ! God nemoro mega inamup wandep . ”
43007050	Nikodimas erewa gapan Iesu ine ae amba Parisi nagirewa den tobot daitonawa , singui anega wayawamon ,
43007051	“ Iup nuga manega waiwan , orup da namu wanene ya ta go me dim da taniwa e namu yao anun amba wanene tan . ”
43007052	Mu gare wan , “ Ge den at Galili apanewa go ? Ge yambuni God iup mega namua gapan yop ta , God oise waini apanewa da at Galili gapan ya taueta . ”
43007053	Ame wane gapan mu daiton daiton pa muga muga amon .
43008001	Go Iesu tunup Olip , Ierusalem mainepewa , dot aen .
43008002	Amba mumaget iragen Iesu Ierusalem vit ae God Paewa sin gwanap namboya tauen , ap mepe waenapan iragi ikukuk nau panane me boge ae wande opata wadidiamuiwandin .
43008003	Amba God iup mega amase tainewa ge Parisi nagirewa togane tapatap tani waenewa da waran tauan . Waen ame waenapan namumup wane yonen .
43008004	Amba Iesu anega diane , “ Wadianet nugawa , waen ma togane tapatap tani menan wara tauaton .
43008005	Apan Mosis iup mega manega waiwan , ame waen togane tapatap ap anega tainiwa agima togurep boep . Menan endi ge anen wai ? ”
43008006	Mu singui mame waiwanumune iwa Iesu pusi warupep ebo wa gapan God iup mega da yamasepen menan . Go Iesu kaut enu nani piru gapan ok pia ae siwandin .
43008007	Mu yaugai di singui yasiwamumune , me ao endimase anega diamon , “ Endi e orup ansena koewa da inap uon wandepiwa , orup ame namu agim ware waen mame top ne yawap . ”
43008008	Iesu nop ame wani amba , kaut sia enu ok piupa siwandini .
43008009	Waenapan nop mame anune menan tap daiton daiton di amuiwanumun , aeta nagirewa namu di amon . Ap menan Iesu waen ame den mugenat wanumune .
43008010	Iesu gari sia endimase waen ame anega dien , “ Waenapan mapawa ambagan ? Orup da koewa gegawa menan da ya wa koeragam gimagen ? ”
43008011	Waen gare wan , “ Ayop , orup da ya wa koeragam nimanegen . ” Amba Iesu nop uiwa anega dien , “ Endi ne den koewa gega gapan ya wa koeragam gimagain . Go ganawan , ak koewa da sia ya ta . ”
43008012	Wam ame gapan , Iesu waenapan ame anega sia wadidiam wandin , “ Ne piup ma dun ganat megawa , orup da ne evinap oniwandapinawa me ap mum sisip gapan da ya aeta go inak dune ganasewa wareta . ”
43008013	Go ian Parisi Iesu diane , “ Ge gek oitaga waingi amba yauga wat bawaramepen menan taingi menan nop gega tavewa uon . ”
43008014	Iesu gare wan , “ Ame endi nek nenan anu ta guringapenawa , ne nop oit nega tavewa di , iwa ne amba tauana arewa ge angepena arewa e oare go ne asiginap .
43008015	Piup om mega gapan e wanene tamuianawa go ne ap mini orup da inap ya tainawa .
43008016	E iup ega gwanap ok manega seane , Apan evene siwa naun nop daiton dere waine ame tavewa . Ap menan endi ne anut nega gapan wanene tapenawa tamana venaseta , iwa ne negenat ya wanik angin . Ne mamana me watu enanegeniwa den yonivin .
43008017	
43008018	Ne nop oit nega nek waivin , amba ne watu enanegeni Mamana God , sina nauiniwa . ”
43008019	Ian Parisi nagirewa singui anega wane , “ Ge Mamaga endi ambagan ? ” Iesu gare anega wan , “ E ya asigiap tanegean amba den ne Mamana ya asigiap tayan , endi e asik tanegepoa e Mamana den asigip tapo . ”
43008020	Iesu nop mame waiwandini God Paewa yan garaet sine mainep ap mepe opata wadidiam wandin , ap waiwandini waenapan da ya to warapen tane , iwa wam mega iragena ya tauen .
43008021	Nop ap me uap Iesu sia diamon , “ Ne angepena e yona taiwaniai , go ne amba angepena e ap mepe ya tauai , amba e koewa ega den borit wai . ”
43008022	Iesu nop mame wani Diu nagire singui muk wa wa mutan , anega wane , “ Mek ingane togurep boeta ? Endi ap menan Iesu anega wan , ‘ Ne amba angepena e ap mepe ya tauai ? ’ ”
43008023	Go Iesu aigap di waiwandin , “ E aoma isira mapa ne aigap aupa , e piup ma megawa , ne piup ma megawa uon .
43008024	Ne gaset wadiaena , ne Keriso ya anu tumat tanegenewa , tavewa di , e koewa ega den borit wai . ”
43008025	Mu singui wayawan , “ Enda ge da ? ” Iesu gare wan , “ Ne gaset gaset amba di wadiae angingin .
43008026	Ne wanene ega tae tae arugataet di . Go Mamana watu enanegeni apanewa nop mega tavewa di , me inap gego da uon . Amba ne nop , me gamup anuinawa ne piup ma waenapan iragi wadidiamoin . ”
43008027	Iesu Mamewa God menan waiwandini mu da ya di anu awane .
43008028	Ap menan Iesu anega wan , “ Ne Kimani Vitana apanewa ao waran to endawanegene e anu awai ne Keriso di . Menan noa wainawa nek anut nega gapan ya taivin , go Mamana anen wadianegeni gapan di taivin .
43008029	Endi watu enanegeni inanap di wandia . Me ae wat , vetanegen negenat da ya waingiangin iwa ne pot pot dim da taina God anuini imua ame wabibigamina menan aton anuiwan . ”
43008030	Me nop waiwandini waenapan aruga imu pose iravi me inap waren , amba anu tumat tane .
43008031	Ian Diu me inap anu tumasenewa , Iesu anega diamon , “ Endi e nop nega wat kakayasenewa , e ne wadiaet nega iragenawa di .
43008032	Ap menan nop tave tavewa e asigip tai , amba nop tavewa ega vetaeta . ”
43008033	Mu garewa anega diane , “ Nu Eibaraam naewa ! Nu orup da pusi nani wanawase da ya taton . Endi ame anenen vetanep tau anait ? ”
43008034	Iesu sia anega wan , “ Ne tavewa di wadiaivin , waenapan da koewa tainewa ame koewa ayamase di taiwanum .
43008035	Dugup da gapan nao ayamat mondi kaimakaet taini otua go wam da ayamase apanewa dugup ame ae ve garip aeta , iwa me dugup ame otua uon . Go dugup ame otu iragenawa di wande aiwandata iwa me dugup megawa di .
43008036	Menan God mek otua ne vetaepen tau aisenewa ame di vetae kakayasen .
43008037	Ne anuivin e Eibaraam naewa , go endi e toguranegepen amase taiwanin iwa nop nega wana warayan potayap da ya wandia .
43008038	Ne wadiaingina Mamana inap yawan anuina gapan wadiaivin go e taiana ame mamaya ame wadiaeni gapan di taiwanin . ”
43008039	Mu gare wane , “ Eibaraam nu mamanua . ” Iesu sia wan , “ Go endi Eibaraam otu tasine wandepiwa , e wan dim dim Eibaraam taiwandini ame uap taiwaniampen !
43008040	Ne nop tavewa wadiaina apanewa , God no utap di anun waivin . Go endi e toguranegepen taiwanin . Eibaraam ma miniwa da ya tan .
43008041	Amba ne yawaena e tat ega ame Eibaraam mini da uon , ap menan e Eibaraam naewa da uon . ” Diu nagirewa anega wane , “ Nu nain gagape otu tasinewa uon . Nu mamanua ame God nuga megenat di . ”
43008042	Iesu anega diamon , “ Go endi e mamaya God di wandepiwa , e imuya potaya nenan anu guriwaniampen . Iwa ne God inap ongen mame waingian , amba ne nek ya ongen , go God watu enanegen .
43008043	Di menan ne nop nega waingina aroga iragen ase ya anuiwanin ? Iwa mamaya piupawa darinaya toboren .
43008044	E mamaya piupawa ame Seitan otu tasinewa e me . Amba e mamaya inak megawa taiwaniat anuiwanin . Wataget ere mangan me togut wagut apanewa wande en , me nop tavewa da ya wat nat wande en , ap menan me nop mega iragenawa ame ebo aopan apanewa , amba eboewa mamewa .
43008045	Ne nop tavewa gapan waingina go e mamaya ewap aisiana menan ne ya anu tumat nimanegiwanin .
43008046	Endi ne koewa tainawa , e da yao matakamiwanin ? Go ne nop tavewa di wainawa , dimen ya anu tumat tanek wanin ?
43008047	Orup da God otua di wandepiwa God anen wainiwa me anuta . Go e God nop mega ya anuiana menan e God otu wai uon . ”
43008048	Ian Diu nagire gare anega diane , “ Endi nu Sameria apanewa diagitoni ge airampu potagap den waintoni ame tavewa di waivin ? ”
43008049	Iesu anega wan , “ Ne airampu da potanap uon . Go ne Mamana viripewa taina ap mini e virina ya taiwanin .
43008050	Ne nek yauna ya wabawaramivin go God ne virina tainiwa menan ne yauna wabawarameta . Amba me wanene taini apanewa .
43008051	Ne tave di waivin , orup da nop nega wat kapet wandepiwa me bop da inap ya taueta . ”
43008052	Ian Diu mame menan aigap doran sia wane , “ Endi nu asiginup ge airampu potagap wandiniwa ! Eibaraam boen ge God nop mega waiwanumune nagirewa den borit wane , go endi ge anega waingiana orup da nop gega wat kapet taiwandapinawa me ya boeta ?
43008053	Endi ge Eibaraam amba watageta God noa waiwanumune aigamup ? Eibaraam boen amba God watageta noa waiwanumune nagire borit wane . Ge anenen , endi anuingiana ge da ? ”
43008054	Iesu gare anega wan , “ Go endi ne nek oya garie den wa taingapenawa oya gari ame tavewa da uon . Ne Mamanawa menan endi God ega waiana , oya oya mega neniniwa .
43008055	Ame e den God asigiap ya tayan , go ne asiginap tan . Endi ne God ya asiginap wapoa ne ware ame ne umayap ebo wapo . Go ne me asiginap tana menan nop mega ayamase taivin .
43008056	E omae baewa Eibaraam Guewa Woup Seni wadien anun ame ne nao tat nega wamewa tauapen tani atonua anun . Ap menan Eibaraam bet ine yaveni aton tan . ”
43008057	Ian Diu sia anega wane , “ Ge bodu gega apane dere aonagaet ya tauiagi , go ge Eibaraam yawaan ? ”
43008058	Iesu anega wan , “ Ne tavewa di wadiaivin , ne watageta da di waingen amba Eibaraam yanen . ”
43008059	Iesu nop mame waniwa mu agim tambun topen tane , go Iesu waenapan yamamu ware karau ta God Paewa arige ae ve aen .
43009001	Iesu me neginaet aiwandini , apan da ine potap yame borasen yaneni yaven .
43009002	Me wa ewamot mega singui me inap anega wane , “ Wadianet nugawa apan ma koewa me tani gapan go gare ine mame tane menan yame borasen yanen ? ”
43009003	Iesu anega wan , “ Apan ma koewa mega gapan uon den ine mame koewa muga gapan uon . Go me yame boraseni iwa megawa ame God amun mega me inap arogamepen menan ma venasen .
43009004	Nu wam ganase wandeni gapan God , ne watu enanegeni , nao mega menawaet di tainampen , iwa mum oniwan mum gapan daiton da nao ya tata .
43009005	Ne piup ma gapan wanik anginawa , ne piup ma ganat mugawa di . ”
43009006	Anega wani ewap me giton piupa ene tan motok entanen amba tambu apan yamap ao batamen .
43009007	Iesu anega dien , “ Ak , yamaga kaum awan Sailoam gapan bigi wat . ” ( Nop Sailoam gueguewa ame Watu Enen . ) Menan apan ae yamewa ap mepe bigi wareni , boge yame meret wan yangut ta amba pa mega aen .
43009008	Apan ameme evene waiwa amba mu da da namu yaviwanumune inamup mupaet wan nani mese eneni , mu singui anega wane , “ Apan ma daiton pot pot wanden mup tainiwa ? ”
43009009	Upi wane “ Ameme di . ” Upinewa anega wane , “ Uon , me yawat mega apan ap umap . ” Go apan mek ingane wan , “ Ne apan ameme di . ”
43009010	Mu anu kakayasepen menan singui wane , “ Da anenen amba yamaga watapen ? ”
43009011	Me gare wan “ Apan yaua Iesu piup upi ware motok ta yamanap batamen , me dianegen ange kaum Sailoam , gapan bigi warat wan menan angen kaum Sailoam , gapan bigi waran , boge yangut tan . ”
43009012	Mu singui sia wayawane , “ Apan mame endi amba ? ” Me gare wan , “ Ne oare . ”
43009013	Apan namu yame borasen wandeniwa mu waran Parisi nagirewa inamup tauan .
43009014	Yawat mega wam ame Iesu motok ta apan yamewa watapeni ap me pura bawarewa wamewa .
43009015	Menan Parisi nagirewa singui me inap tane anenen amba yamewa kakae tan . Me gare wan , “ Apan da yamana motok batamen . Amba bigi waran endi yangut taivin . ”
43009016	Parisi upi anega wane , “ Apan mame God inap ya tauen , iwa me pura bawarewa iup mega topaisen . ” Go waenapan upi singui wane , “ Anenen amba koewa taini apane yo aru baware ma tata ? ” Menan mu imumu tum gigit waren .
43009017	Ap menan uiwa gapan mu entanan apan yame boraseni inap singui wan , “ Ge yamaga Iesu watapen . Endi me menan anenen waingi . ” Apan gare wan , “ Me God noa wainiwa . ”
43009018	Go Diu nagirewa apan ame tamana di me ine potap yame boraseni , ya anu tumasene menan ine mame munan sepe amon .
43009019	Ine mame tauane amba mu singui wane , “ Mame e orup egawa ? Orup ega yaneni gapan namu yame borasen ? Ame anenen endi yangut taiwan ? ”
43009020	Ine mamewa anega wane , “ Nu anuivin me nu otunua . Amba yame borasen yaneni nu asiginup .
43009021	Go endi anenen amba me yangut taiwan , go da yamewa watapeni , nu oare . Mek singui tayawan , me orup arita di , mek ingane oit mega di wata . ”
43009022	Me ine mame manega wane iwa mu Diu nagirewa tamu anune , iwa Diu nagirewa nop namu bariman wane orup da Iesu me Keriso di anu tumasepiwa ame dugup paewa gwanap warupe garip uat enain .
43009023	Ap menan ine mame ap anega wane , “ Me orup arita di , mek ingane oit mega di wata . ”
43009024	Koni derewa mu apan namu yame boraseni menan wane . Mu singui anega wayawane , “ God yamap tave di wa , nu asiginup apan mame koewa tainiwa . ”
43009025	Me gare wan , “ Me koewa tainiwa go gare uon , ne oare . Daiton megenat ne asik tana , ne yamana borasen go endi ne yangut taivin ! ”
43009026	Boge mu singui tayawan , “ Me anenen tagen ? Anenen ta amba yamaga watapen ? ”
43009027	Me gare wan , “ Ne gaset wadiaena e ya anu warayan . Iwa dimen sia anupen waiwanin ? E wa ewamot mega den entan imaep Iesu anu tumat tat anuiwanin ? ”
43009028	Boge mu togo uaren tan anega wane , “ Ge apan ma wadiamot megawa di ! Nu wadianet nugawa Mosis !
43009029	Nu asiginup God nop Mosis inap wan go apan mame nu oare anenen da amba tauen . ”
43009030	Apan gare wan , “ Endi ame anenen ! Me amba taueni e oare yamana me di watapen .
43009031	E nu den asiginup God me koewa nagire nop muga ya anuiniwa . God apan tamanawa nao menan taini noa anuiniwa .
43009032	Waenapan da apan inewa potap yame borasen yaneniwa ame wat inakameni oisewa da ya wane anuton .
43009033	Menan apan ma God inap ya tauepiwa me dim kakaewa da ya di tata . ”
43009034	Mame gapan mu gare wane , “ Ge anenen e koewa inak ega gapan ap anegataet den yanianawa koewa ame guegue dimen wadianingi ! ” Amba mu me garip uat enane tau aen .
43009035	Iesu mu namu yame boraseni apanewa garip uat enane tau aeni oisewa anun amba wam da me apan ame taneni gapan Iesu anega singui wayaven , “ Ge Kimani Viseni apanewa anu tumasingi ? ”
43009036	“ Me da ? ” apan singui anega wan . “ Wadianege amba ne me inap anu tumat tap . ”
43009037	Iesu anega wan , “ Ge endi mame yavingianawa , ame tave di , daiton da , mame nop inagap waiwan . ”
43009038	Boge apan anega wan , “ Ayop , ne anu tumat taivin , ” amba me i poe Iesu inap ta wa taragasen .
43009039	Iesu anega wan , “ Ne wanene menan piup ma tauan , menan yame borat mutanewa yangut tain amba mu da yangut tainewa yame borat mutain , ame gapan ne gamunap seu enu munain . ”
43009040	Parisi upi ap mepe me den nop anen wani anun menan anega wan , “ Dim da ? Nu den yaman borasen ? ”
43009041	Iesu anega wan , “ E yamaya boraseniwa , e koewa inayap da uon , go endi e yangut kakaevet tat waianawa menan koewa ega di wandia , iwa tandayat nimanegean menan . ” Iesu ap anega wan .
43010001	Iesu anega wan , “ Ne tavewa di wadiavin , apan da man sip sin mega tonanewa gapan ya unugepiwa , go negin ugupewa gapan sin pain dore gwanap gearepi ame up ge togut wagut taini apanewa .
43010002	Go apan da tonana unugepiwa ame man sip kwayup taine i apanewa di .
43010003	Tonan kwayup taini apanewa tonan watap wanep , amba sip kwayup taini apanewa sip mega yaumu gapan gapan wap , mu noa ire anune ewap tauane amuinewa .
43010004	Ame mek man megawa iragi naumo taue garip amopiwa , me use namumup aep , amba sip mega ewap ororom warup amoin , iwa me noa ire anune menan .
43010005	Go mu apan da ugupewa evip ya di amoin , tave di , mu tap ae ve amoin , iwa apan ugupewa ame noa mu oare . ”
43010006	Iesu gutut mame guegue anupen maibe mini waiwandin , go me wadidiam wandini mu da ya di anu awane .
43010007	Ap menan Iesu sia wan , “ Ne tavewa gapan di wadiaivin . Man sip tonanewa ne .
43010008	Namu yo yo ebo taine nagirewa namunap tauanewa ame up ge togut wagut nagirewa , ap menan man sip nomu ire da ya anune .
43010009	Ne tonan , orup da ne gamunap unuk aepiwa me inak wareta . Me ne gamunap unuge ge use taue aepi amba at kakaewa tautaneta .
43010010	Up apanewa ame up tapen ge togut wagut amba wa koeamepen megenat di oniwan , go ne tauana ame gamunap inak wariwaniampen amba inak ame di wat kakayasinampen menan . ”
43010011	Iesu sia anega wan , “ Ne man sip kwayup taini i apane kakaewa . Sip kwayupe kakaevet taini apanewa inak mega man sip menan wakaumepen menan anun taiwan .
43010012	Apan da man sip amasewa tan garewa den warini ame man sip i apanewa uon , menan okoi wasipen da onep yavepi , me sip ae vemon tap di aewan . Amba okoi wasipen ma tauen sip gut ise se ase se tata .
43010013	Apan ame tap aepiwa iwa , me mondi nao tan garewa warini apanewa menan . Kwayup yaentuk ya ta kakayasiwan .
43010014	Ne man sip kwayupe kakaewa . Ne man sip iragi asiginap tamon amba mu iragi asigimup tanegene .
43010015	Ap umap sia ne Mamana ne asigip tanegen amba ne me asiginap tan amba inak negawa man sip munan wakaumain .
43010016	Ne sip nega upinewa wanumam go endi sin mame gwanap uon , ap menan ne den tambumopen sin gwanap onamot anuivin , amba mu den nona ire anupi gapan dugup daiton kwayup taini i apane daiton den wanumoin .
43010017	Ne Mamana inanap anu guriniwa iwa megawa ame ne inak nega piup iragi munan wakaumain amba inak nega ae ma sia wat angain .
43010018	Waenapan da ne inak nega ase ya waseanegain , go negenat inak nega ae bat munain . Ne inak nega ae barae barae amun megawa ge inak nega ae ma wara sia angepen amun mega ne gase waran . Ne inak nega ae barapena ame ne Mamana God anuni gapan di . ”
43010019	Iesu nop mame waiwandini menan , Diu , nagirewa sia ae seu enun nop mame aigap doran waiwanumun .
43010020	Upi anega wane “ Me airampu tauan potap unugen menawasene bumbam tan waiwan , menan iwa dimen nop mega anupen taiwanin ? ”
43010021	Go upine anega wane , “ Airampu apan potap unugepi nopewa wat mega map anega uon . Airampu apanewa apan yame boraseni anenen wat inakameta ? ”
43010022	At Ierusalem gapan God Paewa Wat Aipakamepen Baripewa tauen , ame aunari wamewa gapan .
43010023	Iesu God Paewa sin gwanap namboya wanden . Iesu apan Solomon sewae gotugue arewa gapan ap yon iwandin .
43010024	Diu nagirewa tauan Iesu ikukuk nau panan waiwanumun , “ Ge guegue gega anupen menan nononga wandia go konintu wa wainai ? Endi ge God om enuni apanewa Keriso wandepiwa , aroga iragen ase ma wadian . ”
43010025	Iesu gare wan , “ Ne gaset wadiaen , go e anu tumat ya tayan . Ne yo ugup ugup Mamana yaua gapan tainawa , ame ne paua nega ta ewaiwan .
43010026	Go e ya di anu tumasiwanin , iwa e man sip negawa uon .
43010027	Ne sip nega nona ire anuinewa , ne iravi asiginap tamon , amba mu evinap yonane inewa .
43010028	Ne yaibobot inagewa muninawa , amba mu borit da ya di wain . Waenapan da nanin gwane gapan sia ya waseanek amoin .
43010029	Mu gaset ne Mamana ma di nenen , me waenapan iragi aigamup . Orup da , anu tumat apanewa Mamana nani ninokap gapan sia ya warupeta .
43010030	Ne amba Mamanawa nu dere gine daiton . ”
43010031	Nop ame anune gapan Diu nagirewa agim bun topen tane .
43010032	Go Iesu anega diamon , “ Ne Mamana God gamup , yo ugup ugup arugataet da ta ewaen , go endi yo ansenawa menan agima tonegepen taiwanin ? ”
43010033	Diu nagirewa anega gare wan , “ Nu upine menan agima ya togepen taivin , go ge nop koevet di waingi , iwa ge apan iragen di go gek waan God di waingi , ” Diu nagirewa ap anega gare wane .
43010034	Iesu gare wadiamon , “ God no oise kakaewa namua ega gapan ok manega seane go uon ? E piup ma god megawa diaivin .
43010035	E asigiap God nop mega ame entan wantan da ya tata , nop mega di wande aiwandata . Ap menan God Diu namu yo yo nagirewa inamup piup ma god megawa ap anega diamoniwa nop ame tamana di .
43010036	Ap mini Mamana God wat nugut kiman gapan watu enanegeni piup ma tauan menan ne God mek otua waivin . Ap menan dimen God nop mega koevet waingat dianegiwanin ?
43010037	Ne Mamana mini ya di tapenawa e da ya di anu tumat nimanegai .
43010038	Go endi ne Mamana God umap tainawa . Go ne nop nega ya di anu tumasenewa , ame ne yo nega yawan gapan anu tumat taiwanian . Ame gapan Mamana ne potanap wandia , amba ne Mamana potap waingina , anu awai . ”
43010039	Ap menan sia to warapen tane , go tap yamamu ware totnage aen .
43010040	Boge Iesu ewagai sia kaum Jordan gamu to nuguse yamu dotoue wataget Dion waenapan dup iam wandini arewa ame aen . Ap mepe wanden .
43010041	Amba waenapan arugataet Iesu inap tauan . Amba gare gare anega wane , “ Dion yo paua ugup ugup da ya di tan . Go dim dim da me apan Iesu menan nop waiwandini ame iravi tavewa di . ”
43010042	At ame gapan waenapan arugataet Iesu anu tumasene .
43011001	At Betani gapan apan da yaua Lasiros vek ta wanden . Me domare wai dere ame Mata amba gwaniwa Meri . Waen Meri mame , me evi da amba kaum tutu dena ware Ayop aigap wageme amba Ayop pusiwa me igumewa gapan mut daragamen .
43011002	
43011003	Menan Lasiros domare waiwa Iesu inap nop watu enan , “ Ayop , naunu daiton da menan anu guriana ame vek tan . ”
43011004	Nop ame taueni Iesu anuni , amba anega wan , “ Vek mame koevet iragen , go iwa megawa God oya oya megawa menan venasen amba God mek otua oya oya megawa ao wareta . ”
43011005	Iesu Mata amba gwaniwa Meri ge Lasiros munan anu guriniwa .
43011006	Dena , go wam ame Lasiros vek tan oise anuni me serarat inamu ya aen go wam dere sia wande amba aen .
43011007	Boge wa ewamot mega inamup anega wan , “ Nu yonane ewagai Diudia anepen . ”
43011008	Mu anega wane , “ Go wadianet nugawa , wata konintu Diu nagire gwara toguragepen tane , dimen sia ewagai at ame agepen taingi ? ”
43011009	Iesu maibe gapan anega wan , “ Wam airase aonagaet pusi nawan dere ( 12 ) ganasewa wandia . Apan da wamu yonen ap iniwa pusiwa ya enuta , iwa me piup ganat megawa gapan ini menan .
43011010	Mum wamewa megenat ap aepi pusiwa enuta , iwa ganat me inap uon . ”
43011011	Nop mame wani ewap , me use dotoue wadiamon , “ Evenanua Lasiros gearen aup iniwan , go ne at ase me angep wa kandasepen ao yonep . ”
43011012	Wa ewamot mega gare anega wane , “ Ayop , me mondi aup iniwandapinawa mek amba kandaeta . ”
43011013	Iesu apan Lasiros boeni nopewa waiwandini , go me wa ewamot mega anune aup mondigawa iniwandat anun .
43011014	Menan boge oit aroga wadiamon , “ Lasiros bop tan ,
43011015	go e kakaewa ega menan , e anu tumat ega wabawaramepen menan Lasiros inap menawaet ya angen . Menan ame gapan e anu tumat ega wabawaramepiwa ne aton anuin . Endi nu me inap anepen . ”
43011016	Boge Tomas ( yaua dawa Naturup ) , wa ewamot upine inamup anega diamon , “ Ao yonane , Iesu den anepen me boepi nu den borit wat . ”
43011017	Wam ame Iesu pa Betani konintu tauiwandini , oit wane anuni Lasiros boen dagupa baraene wandeni wam degede gaset uon tan .
43011018	Pa Betani ae Ierusalem taueniwa koni otu da nonongantuk ( 3 kilomita mini ) ,
43011019	Diu nagirewa arugataet Ierusalem gapan tauane , Mata ge Meri naumu boeni tanamo bagu sisi tonengamepen , naumu wakaumane menan .
43011020	Wam ame Mata Iesu oniwandini oisewa anuni , me negina Iesu tautanapen menan aen , go Meri pa wande en .
43011021	“ Ayop , ” Mata Iesu inap wan , “ Ge mapa wanigepo nauna bop ya di tapo .
43011022	Go ne anuivin endi ma den di God inap mup anen wawa me geneta . ”
43011023	Menan Iesu waen inap anega wan , “ Ge naugawa ao sia yon wandeta . ”
43011024	Amba Mata gare wan , “ Ne anuivin me ao sia yon wandeta wam verisiwa gapan . ”
43011025	Amba Iesu me inap anega wan , “ Borit wane nagirewa inak ware ao sia yon wanumopen ibariwa amba inak yaibobot ibariwa ne me di . Me da anu tumat nimanegepiwa boeta go inak sia wareta .
43011026	Amba waenapan da da ansena ine wande anu tumat nimanek wandapinawa bop ya tata . Ge nop nega mame anu tumasingi ? ”
43011027	Menan Mata anega wan , “ Umap , Ayop , ne anu tumasivin ame ge God om enuni apane , Keriso , God mek otua da piupa tauat wa tauana apanewa . ”
43011028	Amba mame wani ewap Mata ewagai ae gwaniwa Meri wa upe asira amon amba anega wan , “ Wadianini apanewa mapa , amba me genan waiwan . ”
43011029	Wam ame Meri anuni menawaet ao yone Iesu inap aen .
43011030	Endi yawat mega Iesu pa sewa ya di tauia , go me Mata tautaneni arewa gapan ap mepe wandia .
43011031	Wam ame Diu nagire Meri tanan pa wanumon bagu sisi tonengam wanumune , Meri mek menawaet ao yon wande tau aen yawane menan mu Meri ewap amon . Meri tau aeni mu anune babat gage ae irip wat anune .
43011032	Wam ame Iesu amba yoniwandini arewa , Meri taue Iesu yaveni , Meri Iesu pusip gearen nikapu enu amba anega wan , “ Ayop ge mapa wanigepo , nauna bop ya di tapo . ”
43011033	Wam ame Iesu waen Meri irip waiwandin yaveni amba Diu nagire waen tanan onamone ap menan mu den irip waiwanumune , me guewa gapan bumaga tantan anu tanen .
43011034	Amba me singui anega wan , “ E amba baraean ? ” Mu gare wane , “ Ayop , onage yao . ”
43011035	Iesu irip wan .
43011036	Boge Diu nagire anega wane , “ Yawan Lasiros menan anu guriniwa . ”
43011037	Go upinewa anega wane , “ Me apan yame boraseni yamewa watapeniwa go anenen menan Lasiros bop gapan ya watanen ? ”
43011038	Iesu bagu sisi bumaga tantan sia anuni one babat arewa tauen . Ame dagup tonanewa gwat parata ma toboriniwa .
43011039	Iesu anega wan , “ Gwat wabaim ase baraen . ” Amba Mata , Lasiros domarewa anega wan , “ Go , Ayop , wam degede wandeni endi mame etua gase aninke wan . ”
43011040	Boge Iesu anega wan , “ Ne namu ge wadiagena ame anu tumat tawa , ge God oya oya mega yawai . ”
43011041	Menan mu gwat wabaimen ase baraene . Boge Iesu yangut ao ta amba anega wani , “ Maman , ne nona anuana menan gaun inagap waivin .
43011042	Ne asiginap ge pot pot nona anuianawa , go manega waiangina , iwa waenapan mapa yoniwanumune kakaewa muga menan , amba ge ne watu enanegeana anu tumat tanegepen . ”
43011043	Wam ame anega wani , Iesu tumban amu ve wan , “ Lasiros , tau onak ! ”
43011044	Bop apanewa tau onen , pusi nani wanup gapan viri viri waran , gine namu pan borane ame tau onen . Iesu anega mu inamup wani , “ Bop wanupewa butunagen ae veane me tau aep . ”
43011045	Ap menan , Diu arugataet Meri inewa daio tauane , Iesu dim da tani yawan me inap anu tumat tane .
43011046	Go Iesu dim da tani oisewa upi amon Parisi nagire wadiamone .
43011047	Boge pirisi bawarewa nagirewa ge Parisi nagirewa kansoro muga iam iam menan wane . Iam iam gapan mu anega wane , “ Endi nu dim da tait ? Apan mame yo paua arugataet taiwan .
43011048	Nu manega ae veat ta aepiwa mu iragi me anu tumat tain , amba boge Rom nagirewa taue nu kansoro nuga epara muga waseamoin amba at piup nugawa waseanaine . ”
43011049	Boge mu yaumakamup apan daiton , yaua Kayapas en ame gapan me pirisi bawarewa ta wande eni nop ao ainagase anega wan , “ E dim da asik ya di tayan .
43011050	E da ya di anu avisi ame kakaewa nunan apan daiton da boep iwa ame gapan piup nuga waseanepi tawa . ”
43011051	Me megenat menan mame ya wan , go en ame gapan me pirisi bawarewa ta wande en menan me eviwa noa wan , ame Iesu boepi ian Diu nagire munan ,
43011052	amba Diu nagirewa mugenat munan uon go God otu waiwa punanan wat amone munan den , ame gapan naumo tobot mumep daiton tapen .
43011053	Menan wam ame use aeniwa mu Iesu inak mega waseasepen menan negin yop tane .
43011054	Ap menan Iesu Diu nagire Ierusalem gapan inamup tage aroga da ya tan . Go garewa me ewagai totnage at piup gwat mugenata arige konintu , pa da yaua Eparam aen . Ap mepe me wa ewamot mega den wande en .
43011055	Wam ame konintu taiwandin Diu nagire Paina Yamaseni Baripewa , waen apan aruga at muga muga ae vean pa Ierusalem anu tumat iupewa ayamase tapen menan pusi nani bigi ware amon bongam bongam namu tap amba Paina Yamaseni Baripewa evi amba tugupen wa amon .
43011056	Mu Iesu menan yangut pot pot di taiwanumun , amba mu God Paewa sin gwanap namboya yonan singui gare gare wane , “ Ge anen anuingi ? Iesu barip menan ya di taueta ? ”
43011057	Go pirisi ayop mugawa amba Parisi nagirewa nop pusi pan pan tamone ame orup ansena da Iesu amba wandep yavepi me one oit wap amba mu amo Iesu ware panapen .
43012001	Paina Yamaseni Baripewa manamui wandin wam nani yamunaet yamu daiton namumup wandeni , Iesu at Betani tauen , ame apan Lasiros wandini arewa , me namu boen Iesu wat inakameni apanewa .
43012002	Map mepe Iesu taueni menan Lasiros wat inakameni baripewa tugune . Mata taba yan siwandini , taba nana watarewa ap gapan waenapan wanumune . Lasiros ap mepe den tanam wande en .
43012003	Boge Meri oma da osewa pokarik gapan enane , ame ware tauen , me tutua aigap iragen amba garewa mega baita da uon . Me ware Iesu pusip wa damage amba i gume tau vitane ame gapan sia mut darakamen . Amba oma ose ame tutua pa ame gwanewa iragi bararaen .
43012004	Go Iesu wadiamot mega da , apan Diudes Iskeriot , gatawan Iesu omine wapiwa , ap mepe den wandeni , me anega wan ,
43012005	“ Oma ose tutu dena mame une ta moni wara waenapan purapuse uon kayakayawan taine nagirewa muna muna anenen menan ? Moni ame bodu daitona garewa mega warine ame omewa . ”
43012006	Me nop mame waniwa iwa me pura puse uoni nagire munan ya anuiwan go iwa me up apanewa , wadiamot nagire moni muga igewa amase tainiwa , moni me inap sine gapan up tan inak taniniwa .
43012007	Iesu gare anega wan , “ Waen ma ae veane anut mega di taiwandan . Inak tamanawa di , me oma ose tutu dena mame tasi di seneniwan , ame gapan ne iman bonigasepen tunegepi wamewa menan .
43012008	E iman kayakayawan taine nagire den nimakamup tanam waniai , go ne pot pot ya waranegiwaniai . ”
43012009	Wam koni ap gapan , Ian Diu waene apane arugataet Iesu Betani gapan wandeni yawan inewa onamon . Iwa Iesu menan megenat ya onamone go me Lasiros boen wat inakamen yon wandeni den yawapen menan onamon .
43012010	Ap menan pirisi bawarewa yonanewa nagirewa Lasiros den topen menan noa barimene .
43012011	Lasiros inakaen yawane menan Diu nagirewa arugataet Iesu aigaven amon anu tumat muga iravi Iesu inap bariwanumun .
43012012	Inane woup seniwa waenapan aru ame barip ame menan tauanewa Iesu Ierusalem oniwandin oisewa anune .
43012013	Boge mu yonan oma naniwa bae nini den ketnagen tambun , amon negina tautanan ve senao waiwanumun , Iesu ge paina iragen ! God wat aipakamini Ayopewa Isurero , God yaua gapan tauiagi ! ve senao ap anega wane .
43012014	Iesu man donki otua , namu yop ta wareni gapan , gagap wande aen , no oise kakaewa namua gapan ok seane anega wan ,
43012015	Tap ya anune , ae waenapan nega Ierusalem nagirewa , yawan , Ayop ega , man donki otua gagap wanden oniwan .
43012016	Mame venaseniwa Iesu wadiamot mega da ya di anu awane . Go evi amba Iesu kiman dot ae oya oya wareni gapan mame venaseni gueguewa ok namua wataget sean wane omewa gapan venaseni ame mu anu awan .
43012017	Iesu , apan Lasiros wat inakameni , ap wamewa gapan waenapan aru ame Iesu Lasiros wat inakameni ase yawane , mu Lasiros oisewa ise wa asewa amon .
43012018	Menan waenapan arugataet Iesu tautanapen amone , iwa me yo paua mame tan oisewa anune menan Ierusalem negine amuiwanumune .
43012019	Ap menan pirisi nagirewa gare gare ase ma wawa mutan anega wane , “ Yawan , nu taintoniwa tavewa da uon . Endi uon , endi ase yawat mega waenapan ma gaset iragi Iesu ewap amone . ”
43012020	Endi Ian Gurik nagirewa upi nimakamup ap mepe Ierusalem gapan wanumuine den barip ame gagewa wa taragasepen dot amon .
43012021	Amone apan Pilip , inewa tauan , ( Pilip pa Betsaida , at Galili apanewa ) mup muga inap anega wane , “ Ae apan nugawa , nu Iesu yawat anuivin . ”
43012022	Pilip mup ame tauen anuni boge ae Anduru wadien amba Pilip ge Anduru sia entanen Iesu wadiane .
43012023	Iesu gare wan , “ Mamana God Kimani Vitana apanewa oya oya nega ao wara wara wamewa gaset tauen .
43012024	Endi ne nop tavewa di wadiaivin , tamudu makewa daiton megenat , go me pia geare boepiwa , me naewa wabawaramep aruga tata .
43012025	Apan da inak mega menan imu pose warep anu gure taiwandapinawa me inak wakaumeta , go apan da inak mega piup ma gapana tandayasiwandapinawa me inak mega yaibobot inagewa wat nat wandeta .
43012026	Orup da nenan ayamat tat anupi , me yon wande evinap onep , ne amba waingina arewa , nao nega ayamase tainiwa me ap mepe den wandeta . Orup ame nenan ayamat tainiwa Mamana menan anu gure viriwa tata . ”
43012027	Iesu sia anega wan , “ Endi menan ne bumagana vege waia , ap menan ne anen wain ? ‘ Maman wam koni mame gapan iana warupai , ’ anega wain ? Uon , ne endi wam koni mame miniwa menan tauan . ” Iesu anega wan .
43012028	“ Maman yauga oya oyae den ao wat ! ” Boge nop da kimani anega tauen , “ Ne yauna oya oyae den gaset ao waran , amba yauna oya oyae den sia ao warain . ”
43012029	Waenapan ame iam wanumone nop kimaniwa ame anun anega wane , “ Ma ait da kimani waia , ” amba upine anega wane , “ Anea nop Iesu diwan . ”
43012030	Menan Iesu anega wan , “ Nop endi kimani taueni mame e inak ega menan , ne nenan uon .
43012031	Wam ma endi ganawan piup koewa muga wanene tapen wamewa , endiwa piup ma namu yoyo taini ayopewa , Seitan , to oirenep taue garip aeta .
43012032	Go ne , piup ma gapan ne paina to endawanegepiwa waenapan iravi wa upamopen nek nenan onamoin . ”
43012033	Iesu nop mame waniwa me bop mega gapan anenen ta ewamo boepi noa waiwandin .
43012034	Waenapan ame iam wanumone ao waiwanumun , “ Nu God nop mega namua gapan anutoni ame Keriso tunano di wande aiwandata . Endi ge ame anenen waingi ? Kimani Viseni apanewa paina to endavep boeta ? Kimani Viseni apanewa ame da ? ”
43012035	Boge Iesu anega wadiamon , “ E dun ganat mame inayap nononga ya wandeta , dun mame wandini gapan wat aisiwanian iwa sisip taue anap antapen imaepi tawa . Apan da sisipu ainiwa me aini neginewa me oare .
43012036	Menan anu tumat ega dun ame gapan ap mepe wandep , ame menan e dun ganat ame otu waiwa entan imaep . ” Iesu nop ame waiwandini uon taniwa , me boge waenapan inamup karau ta at ame ae ve aen .
43012037	Iesu yo ge paua ugup ugup mame yamamup di taiwandin . Go Diu nagirewa aruga Iesu inap da ya di anu tumasene .
43012038	Mame taiwanumunewa apan Aisaia God nop mega wataget waiwandini ame tavewa tauapen menan venasiwandin . Ame Aisaia manega sen , Ayop negawa . Oit nuga mu ya anu tumasen . Aro amun gega ewamoan yawan , go usenagaet ya anu tumat gimak wanum .
43012039	Iesu nop mega mu anu tumat ya di tane tavewa mega ame apan Aisaia nop mame wataget den se wan ,
43012040	God yamamu toboboren ge imu pose to musen , ap tani yamamu gapan da God yavep , ge imu pose gapan da anu avepi , amba entan God menan onamop , amba wat inakam mumepi menan tawa iragi toboboren .
43012041	Aisaia mame wani , iwa me watagetawa Guewa Woup Seniwa gapan Iesu oya oya mega yaveni menan Aisaia no oise mame ap anega sen .
43012042	Go waenapan arugataet ge Diu davewa yonanewa upi den Iesu anu tumasene . Go mu anu tumat muga aroga ase ya wan , iwa ian Parisi nagirewa wanumone tamu tan , ap wapiwa dugup paewa gapan up oimop tau amopi tawa .
43012043	Mu ap anega tanewa iwa mu waenapan wa atonat muga menan imumu waren , go God wa atonat mega men imumu ya ware kakayasen .
43012044	Menan Iesu no ainagase nop uma anega wan , “ Apan da ne anu tumat nimanegepiwa , ame ne negenat ya anu tumat nimanegiwan , go ne watu enanegeni inap den anu tumasiwan .
43012045	Me yangut ta ne yawanegepiwa , ne watu enanegeniwa den yaveta .
43012046	Ne piup ma tauana ganat di tauan , menan waenapan da anu tumat nimanegepiwa , mu sisip gapan ya wanumoin .
43012047	Ame orup da nop nega anuiwan go me ya anun tainiwa , ne wanene me inap ya tain . Ne tauana piup ma wanene tapen ya tauan , go wat inakam mumapen menan tauan .
43012048	Go wanene apanewa den wandia menan orup da tandaeyat nimanege nop nega ya wariwandapinawa , ame wanene mega den wandia , wam uiwa gapan , iwa ne nop nega tandayasene menan . Ne nop God Mamana wadiapenawa ame waenapan wanene tamota .
43012049	Iwa den , nop ma nek ianap ya waivin , go ne Mamana me watu enanegeni ame wadiae diae ge anenen wawa ame wani gapan di waivin .
43012050	Ne anuivin God nop megawa ame up naunen yaibobot neginewa gapan aewan , ap menan ne anen waingina ame Mamana wadianegeni uap di waivin . ” Iesu ap anega wan .
43013001	Den Paina Yamaseni Baripewa konintu taiwandini , wam ame gapan mum gine tabaewa naiwanumune . Amba Iesu asigip tani wam gaset tauen me piup ma ae ve amba Mamewa ine aepen . Seitan Diudes Iskeriot apan Saimon otua , inap taue Iesu omine wapen menan dien . Go God Mamewa ik amun megawa iragi Iesu sin waneni , Iesu gaset asik ta kakayasen , amba Iesu God inap taueni sia ewagai God ine aepen di anun taiwan . Iesu waenapan megawa piupa wanumunewa munan anu guriniwa menan endi me anu gurat mega tave iragenawa wadiamot mega to ewamopen tan .
43013002	
43013003	
43013004	Ap menan Iesu ao yon wande , wanup mega garipe warup ase barae atup wanupewa kankamup panen .
43013005	Ame ewap , kaum kabum gapan wageme ap mepe erewa wa ewamot mega pusimu bigi waramoni , atup wanupewa kankamup paneni gapan mut daragam mumen .
43013006	Me ta oniwandin Saimon Pita ine tauen , Pita me inap anega wani , “ Ayop , ge pusina bigi di warai ? ”
43013007	Iesu gare anega wan , “ Dim da taingina endi ma ge ya anu awai , go evi utapa amba ge asik tai . ”
43013008	Pita sia anega wan , “ Uon , ge pusina da bigi ya warai . ” Iesu gare anega wan , “ Ne bigi ya warapenawa , ge ne upinana uon . ”
43013009	Saimon Pita gare anega wan , “ Ayop , pusina megenat uon go naninawa amba ianawa den bigi wat ! ”
43013010	Iesu gare anega wan , “ Apan daiton da dup ieniwa ame pusiwa megenat bigi wareta iwa me pusip ap aeni menan pusiwa bigip tan go me ugu wapi iragi kakae di . Endi e iravi kakae di , go orup daiton kakae uon . ”
43013011	Me ame wani iwa orup da me omine wapi me asigip tan menan anega wani , “ E iragi kakae go orup daiton da kakae uon . ”
43013012	Wam ame pusimu bigi waritameni , me wanup entan mega pane amba at mega gapan sia ae wanden . Amba Iesu singui anega tayawamon , “ E inayap dim da tanawa e anu awayan go uon ?
43013013	E Wadiaet ge Ayop dianek wanin ame tavewa di dianek wanin .
43013014	Menan endi mame ne ayop wadiaet egawa pusia bigi warian , e ap mini pusia gare gare bigi wariwanian .
43013015	Ne dim da tanawa ame guegue ta ewaen , e ap umap ta aisen .
43013016	Ne tave di wadiaivin , nao taini apanewa ayop mega ya garawaseta , ap mini sep apanewa da watu eneni ya garawaseta .
43013017	Endi mame iragi asik tayana , ame taiwaniampinawa God e wat atonat imaeta . ”
43013018	Iesu anega wan , “ Ne da da om enuena , ne asiginap . Ne nop mame iragi inayap ya waivin , go orup daiton megenat . Ap menan ok watagetawa seane tavewa tauapen menan waivin , Orup da mapa taba nega den naini , me gariwa gamunap entani wan .
43013019	Ya venaseni go ominana wani oisewa endi namu mame wadiaivin , menan wam ame venasepiwa e anu tumat tai ame God watu enanegeni ame ne me di .
43013020	Nop nega mondi uon anun di waivin . Waenapan da da dugup nega watu enamopena waupamopi ne den waupanek wanum . Amba waupanegepi Mamana watu enanegeni den waupiwanum . ”
43013021	Nop mame wani ewap Iesu bagu sisi guewa gapan anuni amba nop anega wan , “ Ne tavewa di wadiaivin , e daiton da ominana wapen taiwanin . ”
43013022	Me wa ewamot mega gare gare ase ma yayao mutan , anune imumu puk wan , ma da menan waiwan .
43013023	Yaumakamup wadiamot mega da , Iesu me menan anu guriniwa , Iesu mainep wanden .
43013024	Saimon Pita apan ame die anega wan , “ Wayao ma da menan me waiwan ? ”
43013025	Apan ame Iesu gamup ase dave me singui anega tayaven , “ Ayop , orup ansena da ? ”
43013026	Iesu gare wan , “ Apan daiton da ameme wam mame ne buredi warap sip kundaun gapan kaum pisit antap enap wanapenawa ameme di . ” Boge me buredi ware Diudes Iskeriot wanen .
43013027	Diudes taba wareni Seitan mek menawaet potap unugen , menan Iesu Diudes die anega wan , “ Dim da tat anu taana menawaet di ta . ”
43013028	Go mu da daiton ya di anu awane dimen Iesu manega me inap wan .
43013029	Koni ame Diudes wadiamot moni mugawa kwayupe me taiwandin menan , upi anune Iesu barip menan taba une tapen men inap nop waiwandat anun , go upi anune gare kayakayawan nagire munat anun .
43013030	Diudes buredi ame ware menawaet tau aen . Ame muma .
43013031	Diudes aeni amba Iesu anega wan , “ Endi Kimani Vitana apanewa Mamana God oya oya mega wabawaramen .
43013032	Mamana God ne gamunap oya oya aigap wariniwa menan ne oya oya nega aigap wabawarameta amba ne oya oya nega menawaet di wat arogameta .
43013033	Orup tasin negawa , ne nononga ya di tanae wanigain . E yona tai amba koni da , Diu wadiamona mini , endi sia ne wadiaivin , amba angepena ap mepe e ya onayai .
43013034	Iup ewakewa ne enivin , imuya warep baigan tan gare gare anu guriwanian . Ne enan anu gurana mini , e den anu gurat ega gare gare taiwanian .
43013035	E ek gare gare anu guriniampinawa , ame gapan waenapan iravi asik tayain ame e ne wa ewamot negawa . ”
43013036	Saimon Pita Iesu inap singui anega wan , “ Ayop , ge amba agingi ? ” Iesu gare wan , “ Ne amba angingina endi ge ya ongai , go evi amba onagai . ”
43013037	Pita singui sia anega wan , “ Ayop , dimen endi ne ewagap ya ongain ? Inak nega genan wakaumet anuivin . ”
43013038	Boge Iesu gare anega wan , “ Tamana di ge inak gega nenan di wakaumai ? Ne tave di waivin , ge wam koni yampo waboboranegewa amba kumkum nop wata . ”
43014001	Iesu anega wan , “ E imuya potaya nene yangwan ya doriwandan , God inap anu tumasen , amba ne den anu tumat nimanegen .
43014002	Ne Mamana pa mega gwanewa arok arugataet da di wanumam , endi ap me da uon wandepoa , ne da ya wadiaepo . Endi ne at ega da amu watupen menan ap mepe angewan .
43014003	Amba ne ange at ega da amu watupenawa , ne sia entan ongep tambue ange ne wanigina arewa gapan ap mepe den di waninait .
43014004	Negin ae ne wanigepena arewa taueni ame e asigip tayan . ”
43014005	Apan Tomas Iesu anega dien , “ Ayop , ge agewa arewa nu oare , ap menan negin ame nu anenen asiginup tait ? ”
43014006	Iesu gare anega wan , “ Ne negin di , ne nop tavewa di , ne inak iragenawa di . Orup da God inap tauapen menan , negin daiton megenat ne gamunap di .
43014007	Endi e anu kakayat nimanegenewa , ne Mamana den anu kakayatai . Endi koni mame use aeniwa , e Mamana asigiap iwa ne gamunap yawayan . ”
43014008	Apan Pilip anega wan , “ Ayop , Mamaga God to ewan . ”
43014009	Iesu gare wan , “ Pilip , wam arita mame nimakayap den di ininginawa , ge asik ya di tanegiagi ? Orup da da ne yawaneginewa ame Mamana God den di yaviwanumun . Endi ge ame anenen God Mamewa sia to ewaget waingi ?
43014010	Endi , ame ne Mamana potap wanik anginawa amba Mamana ne potanap wandiniwa endi ge anu tumat ya taingi ? Ne nop ma ase wadiaina ame nek negawa uon go ame Mamana potanap nao wariniwa gapan waivin .
43014011	Ne ma wapenawa e di anu tumat nimanegen , ame ne Mamana potap wanik angin amba Mamana ne potanap wandia , o gare yo paua ugup ugup taingina ame gapan ase yao anu tumasen .
43014012	Ne tavewa di wadiaivin , orup da da anu tumat nimanegepiwa , ne dim dim da tainginawa me ame umap taiwandata . Gosi me tapen tapiwa ame aigapewa da taiwandata , iwa ne Mamana ine angewan .
43014013	Amba dim dim da men yauna gapan mup waiwaniampinawa ne ta eningain , ap gapan ne Mamana oya oya mega aigap wabawaramain .
43014014	Menan dim dim da men anune , yauna gapan mup wane , ne di tain . ” Iesu ap anega wan .
43014015	Iesu sia anega wan , “ E imuya potaya nenan di anu guriwaniampinawa , e nop nega waran taiwaniai .
43014016	Amba ne Mamana inap mup wapen wat ago ega da sia enep tanae wande aiwandata ,
43014017	ame Guewa Woup Seniwa nop tavewa wainiwa . Guewa ame piup waenapan ma ya warain , iwa mu da ya yao asik tane , go e asigiap di iwa Guewa gamunap yawayan , ame e den tanaen wandiniwa amba potayap wande aiwandata .
43014018	Ne inanam mini ae ya wat veta veain , ne e inayap sia di ongingain .
43014019	konintu amba piup ma da sia ya yawanegain , go e di yawanegiwaniai , iwa ne inak gapan wanik angina menan e den inak gapan di waniai .
43014020	Wam ame gapan e manega anui ne Mamana potap wanik angingain e ne potanap den waniwaniai amba ne e potayap wanik angingain .
43014021	Orup da da nop nega anune warinewa , ame nenan anu gurine waene apane ap me . Ame nenan anu gurinewa garewa Mamana munan anu gureta , ne ap umap sia munan anu gurain amba ne inamup ase to ewamoin . ” Iesu ap anega wan .
43014022	Menan Diudes , ( apan mame Diudes Iskeriot uon go da ugup ) , me anega wan , “ Go Ayop dimen ge nugenat to ewanet waingi , iwa dimen waenapan den ya to ewamoi ? ”
43014023	Iesu gare entane sia wan , “ Orup da nenan anu guriniwa , ame opata nega wariwandata . Mamana me menan anu gureta amba nu me inap tauat den tana waninait .
43014024	Go orup da nenan ya anu guriniwa , ame nop nega ya anu taiwandata . Amba opata ma anuiana ame nek negawa uon , ame Mamana watu enanegeni nopewa .
43014025	Nop arita ugup ugup wadiae ongingina amba endi mame den tanaen waingena gapan wadiaen .
43014026	Go wat ago egawa ame Guewa Woup Seniwa , ame Mamana yauna gapan watu eneta , me dim dim iravi wa ewaeta , amba ne anen wadiaenawa imuya den wa aveta .
43014027	Nonup nega inayap ae viangin , nonup nega eniangin . Piup ma nonup mega eniniwa tavewa uon , ame mini ne ya eniangin , menan potaya nene yangwan ya dorep , tap den ya anuiwanian .
43014028	Ne wadiaena e gase anuyan , ame ‘ Ne angepena amba e inayap ewagai sia tauain . ’ E nenan di anu guranewa ne Mamana menan angepena e daramuya wata , iwa Mamana ne aiganap amba ne me gauarap .
43014029	Ne mame endi wadiaingina evi amba venaseta , ap me venasepiwa e yawan anu tumat tai .
43014030	Endi e den nop nononga ya wa nonongamain . Iwa piup ma ayopewa , Seitan , oniwan . Go ne me aroewa da ya wat nat nimanegeta ,
43014031	Go ta koeragam nimanegeta . Ame gapan waenapan iragi yao asik tap ame ne Mamana menan anu guran amba Mamana nop waini no usewa gapan gapan di taivin . Endi onaene at mame ae di ve anepen . ” Iesu ap anega wan .
43015001	Iesu wa ewamot mega anega diamon , “ Ne oma wain kaimewa mini di , amba ne Mamana nao i apanewa .
43015002	Naniwa ansena da makewa ya iamopiwa Mamana ketnagen ae siniwa . Naniwa ansena make iwandapinawa ayane warep makewa arugataet den sia iamopen menan .
43015003	Endi menan inayap nop wainginawa ame gapan e gaset kakae tayan .
43015004	E ne den wanien , amba ne e den waningain . Ap mini naniwa da mek megenat wandepiwa makewa ya ieta , go oma naniwa ame , oma wain kaimewa ni enoa gapan enasepi makewa ieta . Ap mini sia di e ne inanap ya wanienewa , e makewa ya iai .
43015005	Ne wain kaimewa mini di . E damik naniwa . Ne den uon e dim da da ya tai . Ap menan apan ansena ne den ya wandepiwa amba ne me den ya wanigepenawa , me makewa da ya ieta .
43015006	Apan ansena ne den ya wandiniwa , me yawat mega naniwa wae inen geariniwa mini , naniwa ap me ae ma tambune oma yame gapan uasine yagimuiniwa .
43015007	Ne e den wanigepenawa , amba nop nega inayap wandepiwa , dim da men anu mup wanewa ameme Mamanua God eneta .
43015008	Ne Mamana oyaoewa wabawaramepen menan e makewa arugataet ian , ame gapan e ne wa ewamot negawa ek ingane to ewat taiwanian .
43015009	Mamana nenan anu gurini mini , ne enan anu guran . Endi anu gurat nega potap wanien .
43015010	Ne Mamana nop mega ayamase tan menan ne me anu gurat mega potap wainginawa . Ap mini e nop nega ayamase taiwaniampinawa , anu gurat nega potap wanien ,
43015011	Ne mame wadiaena iwa aton nega e potayap no dotouep , amba aton egawa mame bararaep umayap tata .
43015012	Ne nop nega ayamase tat mega mam , Ne enan anu gurana mini , e baigan tan gare gare anu guriwanian .
43015013	Orup da me evene wai munan inak mega bop gapan wakaumepiwa , baigan anu gurat ap mini , ame aigap iragenawa .
43015014	Iup nega wapena taiwaniampinawa , e ne evenan wainawa .
43015015	Endi ma e ne nao nagire ya diaivin , iwa nao apane ayop mega nao anenen taini yaunewa me oare . Garewa , ne evenan waina diaivin , dim dim iragi Mamana inap asik tanawa gapan ne wadiena e gaset asik tayan .
43015016	E ya om enu nimanegean , go ne e om enuen . E om enuena iwa e aisen makewa iwaniampen , amba makewa ega ame nononga wande aiwandata . Amba dim da ne yauna gapan mup wanewa Mamana eneta .
43015017	Mame ne nop negawa di gare gare anu guriwaniampen .
43015018	Piup tandayat imaepiwa , iaya barao anun , iwa mega ame namu ne tandayat nimanegen .
43015019	E piup megawa di wanienewa , piup enan anu gureta iwa e piup megawa . Go ne om enuen menan e piup megawa uon , iwa ap menan piup tandayat imaiwan .
43015020	Nop inayap waingina sia anun , Nao apanewa aritawa mega da ya garawaseta . Menan mu nop negawa ayamase tapiwa , ap menan egawa ayamase den tain , go mu ta kokoeragam nimanegepi , mu den ta kokoeragam imayain .
43015021	Mu negin manegawa gapan inayap tain iwa e ne yauna gapan taianawa amba mu God watu enanegeni mu oare .
43015022	Go endi ne tauana amba wadiamona go mu nop nega tandayasene , menan mu koewa muga wandia amba ebo aopane wawa da uon .
43015023	Me da tandayat nimaneginiwa Mamana den tandayasiwan .
43015024	Amba sia , ne yo dim da da tana mu nimakamup apan da ap mini ya tainiwa , go mu ne yo nega ya anu tumasiwanum , menan mu koewa muga wandia . Iwa endi yo aruga ma yawane go Mamana dere tandayat nimanwanum .
43015025	Go mame venaseni God oit nop mega namua gapan ok anenen seane tavewa venasepen , Mu tandayat nimanegene , go tavewa da uon .
43015026	Ne Mamana inapewa Guewa Woup Seniwa watu enapena ame inayap taueta . Ame Guewa tavewa iragenawa da Mamana inap tauen ainiwa , me ne inak nega tavewa ta ewamota .
43015027	Amba e den ne inak nega tavewa ta ewamuiwanian iwa e erewa gapan tananegean ma onaninton . ” Iesu ap anega wan .
43016001	Amba Iesu sia wan , “ Endi nop arita mame wadiaingina anu tumat ega ya wakaumepen menan .
43016002	Tave di wam da oniwan , mu dugup paewa gwanap up oiep tau aitai , amba orup da gurae boniga seae amba me manega anuta , ‘ Ne yan aiman garaet God wanivin . ’
43016003	Mu inak koe koe mame inayap taiwanumain iwa Mamanawa go gare ne mu asigimup ya tane .
43016004	Ne mame wadiaena menan wam da tauepi ame ne tagigiraya wana e ase anu awai . ” Iesu ap anega wan . Iesu sia anega wan , “ Nop mame erewa gapan ya wadiaena iwa ne inayap den waingena menan .
43016005	Go endi ne me watu enanegeniwa ine angewan , go daiton da singui anega da ya wayawanegean , ‘ Ge amba agewan ? ’
43016006	Nop aruga mame waingina menan e bagu sisi den anuiwanin .
43016007	Go ne tavewa di wadiaivin . Ame e kakaewa ega menan ne angewan . Ame ne da ya angepenawa , ne e wat ago ega Guewa Woup Seniwa da enan ya watu enapen oneta . Go ne angain amba me watu enain .
43016008	Amba wat ago egawa ame tauepiwa , me waenapan mu koewa muga wat matagamep mu anuin , amba God negin mega tamanawa wat matagamep mu anuin , amba den God wanene mega wat matagamep mu anuin .
43016009	Koewa muga wat matagamepi iwa iragena ame waenapan ya anu tumat nimanegiwanum .
43016010	God negin mega tamanawa wat matakamepi iwa mega ne God negin mega tamanawa taitamen menan ne Mamana God ine angewan .
43016011	Amba God wanene mega wat matagamepi iwa piup ayopewa , Seitan , God wanene mega gapan tauen wandia , ap mini God piup nagirewa wanene tamota .
43016012	Ne nop arugataet da wadiae diae di , go e da ya waran tanau aisene umap .
43016013	Wat ago ega , Guewa Woup Seniwa , nop tavewa megenat di wainiwa , me amat taep tavewa gapanaet ta aisiwaniai , iwa mek anuini nopewa ya wadidiewandata go me nop kimani wadiane noa gapanaet di waiwandata , amba utapa venasepi nopewa den wadidiewandata .
43016014	Guewa Woup Seniwa ap me di nop negawa da ware inayap taue wadiap amba e asigip tai . Ap gapan oya oya nega wabawarameta .
43016015	Dim dim iragi Mamana megawa iragi ame negawa di . Endi ap menan ne anega wana dim dim iragi negawa ame Guewa Woup Seniwa ware to ewaep iravi asigip tai . ”
43016016	Amba Iesu sia anega wan , “ Wam koni otu da e da sia ya yawanegai , amba ame ewap wam koniwa da e sia yawanegai . ”
43016017	Ap anega wani gapan Iesu watu enamot mega upi gare gare ase ma wawa mutan anega wane , “ Iwa dimen nop map anega wani , koni otu da nu sia ya yawait , amba koni otu da nu me sia yawait , amba me Mamewa inewa aeta ? ”
43016018	Mu nop ame anupen men di waiwanumun , “ Me nop wam koni otu da wani tavewa dim da ? Nu nop ma wani nu ya di anu avianit . ”
43016019	Iesu yawamoni nop mame menan singui wayawapen taiwanumune menan me anega diamon , “ Endi ne manega wana , wam koni otu da e da sia ya yawanegai , amba ame ewap koniwa da e sia yawanegai , ap menan gagap dorayan din wanauiwanin ?
43016020	Endi ne nop tavewa di wadiaivin , e iman irip turup wan bagu sisi warai , go piup ma da da aton taiwanumain , e bagu sisi warai go bagu sisi ega aton entaneta .
43016021	Ap mini waen da orup baraeni vegewa anun , iwa orup bare bare wamewa taueni menan . Go me orup mega yaneni me vek wat ire taiwandini imu borasen , iwa orup mega yaneni atonu tani menan .
43016022	Menan e den , endiwa bagu sisi den wara wara wamewa , go ne sia yawaepena e aton tai , amba waenapan da aton ega ya waseae amoin .
43016023	Wam ap me gapan e wan dim dim da menan ne inanap mup sia ya wayawanegai . Endi ne tavewa di wadiavin , e dim dim da men anunewa yauna gapan mup wanewa Mamana eneta .
43016024	Oniwandine endi ma taueni , e dim dim da mupewa yauna gapan da ya wayan . Mup wanewa e warai amba aton ega di wande aiwandata .
43016025	Ne nop maibe gapan wadiaingin . Ame wadidiaingina iwa tavewa ukum umingin endi wam oniwandin nop gutut map anegawa da sia ya wain . Go Mamana oisewa aroga ase wadiain .
43016026	Wam ame yauna gapan mup waiwanian go enan ne dim da da Mamana inap mup ya wayawain .
43016027	Uon , iwa Mamana e enan mek imua waren menan me mup ega garewa eneta . Mamana enan imua waren iwa e nenan imuya wareni menan , amba anu tumat tayana ne me inap di ongen .
43016028	Tave di , ne Mamana inap ongen piup ma posewa unugen , endi ne piup ae viangin Mamana inewa sia angewan . ” Iesu ap anega wan .
43016029	Boge Iesu wadiamot mega anega wane , “ Endi ganawan nop aroga iragen waiagi nop ukum da sia ya umiagi .
43016030	Endi nu anuivin ge wan dim dim iravi anuitamean menan ge anuingiana orup da singui tangui ya wayawaget anuingi , iwa ge namu me singui mega anuan amba me evi wata . Mame taana menan nu anu tumat taianit ge God inap di ongean . ”
43016031	Iesu gare ap anega wan , “ Tamana di , anu tumat taiasi ?
43016032	Go wam oniwan , amba gaset tauen , amba e punanan waran daiton daiton pa ega ega aitai . Amba e negenat wat veta aroga venegai go ne negenat ya wanigain , ame Mamana inanap den wandia .
43016033	Ne wan dim dim mame wadiaingina , ame gapan ne gamunap e nonup warai . Piup ma gapan itan bobon aritavet eniwan . Go imuya potaya gan tumban amu yonane bigarep , iwa ne piup ma aroewa gaset ae wabigamen . ”
43017001	Iesu mame wani ewap , me kimani yangut ao ta amba mup wan , “ Maman , wam gaset tauen . Otugawa oya oya nega ao wat , gare ne ge oya oya gega ao warain amba waenapan to ewamoin .
43017002	Iwa ge aro epara waenapan kwayup tamopen menan nenaana ap menan mu iragi da da ge nenaanawa ame ne inak munain .
43017003	Endi inak yaibobot mam , Ame mu asik tagepen ge God daiton tave iragenawa amba ne , Iesu Keriso , ge watu enanegeanawa ameme asik tapen .
43017004	Ne piup ma gapan tauan nao nenaana taitamena gapan oya oya gega wat bawaramen .
43017005	Ap menan endi , Maman , oya oya nega ge ao wat , namu gende wainintoni piup ya venaseni gapan ap umap omewa inep . ” Iesu ap anega mup wan .
43017006	Iesu sia anega mup wan , “ Ne wa ewamot negawa piup ma gapan nenaana inamup wat matakam gimagen . Mu iragi gegawa , go ge nenaana amba mu nop gega ayamase tane menan .
43017007	Endi mu asik tane wan dim dim ge nenaanawa ame iragi ge inagap tauiwanum .
43017008	Menan nop ge nenaana ne wadiamona amba mu warane . Ap menan mu den gaset asik tane ne ge inagap tauan , amba mu anu tumat tane ame ge watu enanegean .
43017009	Ne mu munan mup waivin . Ne piup ma gapan waenapan iravi munan mup ya waivin , go wa ewamot nagirewa ge nenaanawa munan mup waivin , iwa mu iragi gegawa .
43017010	Waenapan negawa ame gegawa , amba waenapan gegawa ame negawa , amba oya oya ne inanap tauiniwa ame mu gamumup oniwan .
43017011	Ne piup ma gapan nononga ya wanigain , go endi ne inagap ongivin . Go mu piupa sia di wanumoin , menan Mamana potaga woup seniwa , ge yauga aroewa nenaana gapan papat munan ta mu daiton tap ame nu gende daiton tatoni mini .
43017012	Ne tanamon wanigena wamewa ne papat munan tan amba kwayupamu yambuni tan yauna ame nenaana gapan . Daiton da ya wakauman . Go at koewa aepen menan yaneni apanewa megenat wakauman , iwa ame gapan God ok namua seane tavewa venasepen menan .
43017013	Konintu ne inagap ongain , go piup ma gapan wanigen nop nega ma wainginawa , menan ame mu aton nega warep potamu no dotouep inamup ene pone inep .
43017014	Ne nop gega munan menan piup ma tandayat mumane , iwa mu piup ma mugawa uon ap mini ne den piup ma megawa uon .
43017015	Mup nega waingina ame wa ewamot negawa piup ma gapan ge tam agepen menan uon go ame ge papat muga tapen koewa apane , Seitan , ya maninamopen menan .
43017016	Mu piup ma mugawa uon , ap mini ne piup ma megawa uon .
43017017	Maman , nop gega tavewa gapan mu wat aipakam kakayat mum .
43017018	Ge piup gapan watu enanegeana mini , ne piup gapan watu enamon .
43017019	Ne wa ewamot negawa wat agoat mumapen menan ne nek ingane wat aipakamen , ap gamup mu waenapan piup ma gapan wat agoat mumapen menan ne nop gega tavewa gapan wa ewamot negawa wat aipakam kakayat mumain . ” Iesu ap anega mup wan .
43017020	Iesu sia anega mup wan , “ Ne mup nega , wadiamot nega mugenat munan uon , go mu gamumup da da anu tumat tanegepi munan den .
43017021	Amba mu den iragi daiton tapen menan . Mamana , ge ne potanap wanik agi amba ne ge potagap wanik angin ap mini munan mup waivin mu den tanane wanumoin ap me gapan piup nagirewa anu tumat tanep ame ge ne watu enanegean .
43017022	Oya oya ame ge nenaana ne munan ame gapan nu daiton tatoni mini mu den daiton tap .
43017023	Ne mu potamup wanigepen amba ge ne potanap wanigepen ap gapan mu den uruga naumo one tobot tamo kakayasep amba piup nagirewa ame ge watu enanegeana ame mu anu tumat tain . Menan piup nagirewa manega anuin , nenan anu guringiana mini anu tumat nagirewa munan anu guringi .
43017024	Maman , kiman piup ya venaseni gapan ge nenan anu guringian menan oya oya nenaana . Endi ne manega anuivin , orup da da nenaanawa ne amba wanigepenawa ame mu den tanamo wanigain ame gapan oya oya ge nenaana ame ganasewa mu den yavep .
43017025	Maman kakae iragenawa , piup anu waramat tagiwanum go ne anu gimagivin amba anu tumat taine nagirewa asigimup ame ge watu enanegean .
43017026	Ge inak gega ne wa ewamona amba sia di wa ewamuingain ap me gapan baigan ne inanap taingiana ame mu inamup wandep amba ne nek mu potamup waingain . ” Iesu ap anega mup wan .
43018001	Iesu Mamewa inap mup wan uon tani , me wadiamot mega tanam at bumak nape da yaua Kidron , Ierusalem mainap konintu di , ame to nuguse asepagan dotou amon . Yamu asepagan ap mepe nao egak da wande en , amba Iesu wadiamot mega den egaga dotou amon .
43018002	Endi apan Diudes Iesu omine wani , at ameme asigip tan , iwa Iesu wadiamot mega den wam wam pot pot gapan ap mepe iamiwanumun .
43018003	Ap menan Diudes , Rom ita nagire ge God Paewa amase taine nagirewa , koniwa da wat nugutan iragi tanam egaga ap mepe tauane . Mu pirisi ge Parisi aritawa yonanewa watu enamon . Mu dun iran ita gaut muga tambun tauan .
43018004	Iesu dim da inap venasepen taiwandini asigip tani menan tau ae anega wayamon , “ Endi e orup ansena menan anuiwanin ? ”
43018005	Mu garewa anega wane , “ Iesu at Nasaret apanewa . ” Iesu anega wan , “ Ne me di , ” ( Diuda omin apanewa ap mepe den tanam yoniwandin ) .
43018006	Ame Iesu anega waniwa , “ Ne me di , ” mu tap nitue use tan pia geamone .
43018007	Iesu singui sia wayawamon , “ Endi e da menan anuiwanin ? ” Mu anega wane , “ Iesu at Nasaret apanewa . ”
43018008	Iesu gare wan , “ Ne gaset wadiaena , ne mame . Go endi ne yona taiwaniampinawa , apan ma upinewa ae vemone amop . ”
43018009	Inak mame venaseniwa ame Iesu gaset namu manega waiwandini , “ Daiton da nenaana ya wakauman , ” ame om inapen menan venasen .
43018010	Boge Saimon Pita kereba megawa da wareni ame ware pirisi bawarewa ame nao apane mega topen tani boge darinewa nutup to kuasen , ( nao apane ame yaua Malukas ) .
43018011	Go Iesu Pita ase anega dien , “ Kereba gega mek ae di bat ! Endi ne Mamana negeni itanewa di warapen taivin , e ya watananegene ! ”
43018012	Boge Rom ita anan nagirewa ge namu yoyo mugawa ge Diu God Paewa amase taine nagirewa amon Iesu to waran . Mu damiga panan ,
43018013	amba waran namu Anas inewa tauan , apan Kayapas ame nemnagewa . Bodu ame Kayapas pirisi aritawa wanupe ware wanden .
43018014	Apan Kayapas ame namu Diu nagire pusi tau tau ta anega waniwa kakaewa ame Diu nagire munan apan daiton boep .
43018015	Simon Pita ge wadiamot apan da Iesu waran amone ewap amuiwanumun . Wa ewamot apan dawa ameme pirisi aritawa asigip tani menan , me Iesu den tane pirisi aritawa pa sin mega namboya unuk aen .
43018016	Go Pita tonan garip amat wanden . Amba wadiamot ame , pirisi aritawa asigip taniwa , ewagai sia taue , tonan kwayup taini waene da die amba Pita wat unuk aen .
43018017	Waen ame Pita yave anega dien , “ Ge Iesu wadiamot mega da go ? ” Pita gare wan , “ Ae , ne ap me uon . ”
43018018	Irot waramon menan nao nagirewa ge God Paewa amase taine nagirewa epi amunu wap amba wanumopen men oma iran ikukuk nau panan iramuiwanumun , menan Pita inamup ase ae den tanamo oma irasiwandin .
43018019	Koni ame gapan , pirisi aritawa namua , Anas , Iesu nop opata anenen wani amba Iesu wadiamot mega oit muga anupen menan Iesu singui yasiwandini .
43018020	Iesu anega wan , “ Ne nop aroga iragen Diu nagirewa iragi wadiamon , ” Iesu gare anega wan , “ Ne pot pot nop opata waine paewa ge God Paewa gwanap wadiamuingin , ap mepe Diu iragi anupen menan iam tauiwanumun , go ne nop da karaua ya wan .
43018021	Endi dimen singuat nimanegingi ? Waenapan ame nop waingin anuiwanumune ame wayawam , ne nop waingina mu asigip . ”
43018022	Iesu nop mame waniwa , God Paewa amase taini apane da Iesu gine namup to arame , kaimakaet anega wani , “ Endi nop garewa pirisi aritawa wadia dia nopewa map anega ? ”
43018023	Menan Iesu toni apanewa inap gare wan , “ Ne nop da me inap wa koeamenawa , endi nop wa koeamena ame to ewam . Go ne nop tavewa gapan di waingina ge endi di menan union ginan namun to waramean ? ”
43018024	Anas Iesu damiga panane wandeni boge watu enen pirisi aritawa Kayapas inewa aen .
43018025	Ame Pita yone oma irasiwandini , waenapan ap mepe singui inap wane , “ Ge Iesu wadiamot mega da , go ? ” Me wabobore anega wani , “ A , ne uon . ”
43018026	Pirisi aritawa ame nao mega tainewa da , dugup mega daitonawa apanewa gata Pita darine to kuaseniwa , ma taue Pita wayaven , “ Ae , ge apan gata Iesu den egaga yawagenawa ? ”
43018027	Sia Pita waboboren , me ap wani no utap kumkum nop wan .
43018028	Mumaget iragen Iesu Kayapas pa mega gapan wat naun ian Rom ayopewa , Pailat , ine amon . Amba Diu epimu ya wabigimet anune menan pa arita ame gwanewa den ya unuk amon , iwa mu Paina Yamaseni Baripewa wan sepi tuguin . Amba Paina Yamaseni Baripewa iupewa topaise barip ya tugupi tawa .
43018029	Menan Pailat tau garip one wayawamon , “ Apan ma taparit mega dim da yawa amba wayan ? ”
43018030	Mu gare wane , “ Endi me koewa apane uon wandepiwa , nu endi wara ase ya genait . ”
43018031	Pailat anega wan , “ Ek waran anuiana iupewa gapan wanene tan . ” Diu nagirewa gare wan , “ Go nu orup da paina to endao endao aroewa da nu inanup uon . ”
43018032	Iesu bop anenen ta paina to endavepi noa Iesu namu waiwandini ame tavewa tauapen menan nop ma venase tau aen .
43018033	Pailat pa mega gapan unuk ae amba Iesu me inap wat tauapen wan . Iesu taueni amba me Iesu inap singui wan , “ Ge Diu nagirewa ayop arita mugawa go ? ”
43018034	Iesu gare wan , “ Endi ame gek di anuan waingi , go gare waenapan da oitana wadiagene ? ”
43018035	Pailat gare wan , “ Ne Diu apanewa da uon . Go ge dim da taana menan ge waenapan gega amba pirisi ayopewa wat nauge onam nenan ? ”
43018036	Iesu anega wan , “ Toemu negawa ame piup ma mega uon . Ame wandepiwa , ne Diu toguranegepen menan amatana taine nagire tantanana nenan anan tain , Diu nagirewa ya waranegepen menan . Go toemu negawa at ma gapan da uon . ”
43018037	Pailat anega wani , “ Endi ge ayop aritawa di ? ” Iesu gare wan , “ Ap me di waingiana , ne ayop aritawa di . Mame menan ne piup ma gapan tauan , waenapan nop tavewa anu kakayasepen menan . Tavewa mame menan ne yanan . Waenapan nop tavewa gambene wanumuinewa ame nop nega anuin . ”
43018038	Pailat singui anega wan , “ Nop tavewa ame dim da ? ” Nop mame waniwa me sia tau garip ae Diu nagirewa anega diamon , “ Ne koewa da me inap ya tautanan .
43018039	Go endi e guegue ega da inanap wandiniwa , orup da agim noke baraene wandiniwa ame Paina Yamaseni Baripewa wamewa gapan wat vetane tau aeta . Endi anuiwaniana ne ian Diu ayop aritawa egawa Iesu wat vetapen tau aeta go ? ”
43018040	Mu gare senao ase wane , “ Me uon ! Barabas watu en nun ! ” Barabas me ita anan koevet taiwandini apanewa da .
43019001	Boge apan Pailat Iesu gaut gane denawa gapan toiwanumat wan . Boge mu Iesu gaura tone .
43019002	Amba ita nagirewa ipuni wagam waran Iesu iap tonat wanane . Amba wanup buinip pan wanane iwa mu piup ayop muga ap me guegue tane .
43019003	Mu Iesu inap dot amo ge amo tan , anega waiwanumun , “ Kaewa kaewa Diu nagire ayop aritawa mugawa ! ” amba mu gine namup toiwanumun .
43019004	Koni daiton sia Pailat tau one amba Diu nagire inamup anega wan , “ Yawan , ne me naun inayap ongivin iwa ne yop tana koewa da me inap ya tanan . ”
43019005	Wam ame ita nagirewa Iesu ipuni wagam warane iap tonasen amba wanup buinip pan wanan amba waran Pailat inap tauan , Pailat anega wadiamon , “ Apanewa mame ! ”
43019006	Mek menawaet pirisi nagirewa amba ita nagirewa Iesu yawane , mu ve anega wan , “ To endawan ! To endawan ! ” Go Pailat gare anega wan , “ Apan ek waran amba to endawan . Nek nenan , koewa me inapewa ne da ya tautanan . ”
43019007	Diu nagire gare anega wane , “ Nu iup nuga wandia , amba iup ame wainiwa me boepen di , iwa mek ingane God otua wan . ”
43019008	Wam ame Pailat nop mame anuni , boge me tap aritavet anun ,
43019009	amba me entane pa mega gwanap aen . “ Ge at ambe gapan tauaan ? ” Iesu singui wayaven , go Iesu nop gare da ya wan .
43019010	“ Ge nop inanap wawa tanda taingi ? ” Pailat anega wan . “ Ge anu avingi ne wat vetagepen go to endawagepen aroewa inanap wandia ? ”
43019011	Iesu gare anega wan , “ Ge God aro amun ame ya genapo ge bawarewa inanap ya tapo . Ibariwa ameme apan da ne waranege ge nanik gwanap baraeniwa me koewa megawa arita iragen . ”
43019012	Amba , Pailat Iesu vesep tau aepen tan , go Diu nagire ve uma waiwanumun , “ Apan ma wat veta tau aepiwa ge Rom nagirewa bawarewa iragenawa muga Sisa evenewa uon . Iwa Iesu ayop mek tan wainiwa Sisa uewa warapen taiwan . Da ayop mek ta wapi ame ayop bawarewa Sisa anavi megawa . ”
43019013	Wam ame Pailat mame wane anuni , Iesu nau tau one amba Pailat wanene watat mega gagap ae wanden , at ameme yaua gwat gwaratan tane arewa ( Iburu nop muga yaua dawa Gabata diane ) .
43019014	Wam imanawa Paina Yamaseni Baripewa menan endi Diu nagirewa taba bongam bongam ta napen taiwanumune wamewa . Wam ame ianupe wareni gapan , Pailat Diu nagire anega diamon , “ Ayop aritawa ega mam . ”
43019015	Go mu ve uma wane , “ Wat asira aisen ! wat aisen ! To endawane boep ! ” Pailat singui wan , “ Ne ayop aritawa ega to endawain ? ” Pirisi namu yoyo muga nagirewa gare wane , “ Nu ayop aritawa nuga da uon go Sisa megenat . ”
43019016	Pailat uiwa gapan Iesu ware munen amo to endawapen menan . Ap menan ita nagirewa Iesu waran amat tane .
43019017	Mu Iesu nanamasene oma korosi wat aen . Boge Iesu nau amon at yaua Apan I Kaime Arewa tauan ( Iburu nop muga gapan Golugata diane ) .
43019018	Ap mepe mu korosi gapan tobatamen endawan , apan dere den guramon yamu yamu dawamon amba Iesu yaumakamup .
43019019	Apan Pailat ok tata kakayat ta munen korosi gagap tobatamen . Ok anega seni , ‘ Ma Iesu at Nasaret apanewa . Diu nagirewa ayop mugawa , ’ ok ap anega sen .
43019020	Ian Diu nagirewa aruga ok ma batnagene , iwa Iesu tone arewa pa Ierusalem konintu , amba den nop paupe yampo , Iburu nop mugawa , Latin nop mugawa amba Gurik nop mugawa gapan ok seane .
43019021	Diu pirisi namu yoyo mugawa ororom warupan amon Pailat inap noyam manega wane , “ Nu tanda anuivin , ‘ Diu nagire ayop mugawa ’ ya sea go anega se , ‘ Apan ma mek anega wan , Ne Diu nagirewa ayop mugawa ’ ap anega se . ”
43019022	Pailat gare anega wan , “ Ok dim da seana , ap me di sean . ”
43019023	Wam ame ita nagirewa Iesu oma korosi gapan tobatamen , mu wanup mega tambun , yan i degede seane , apan animpo om muga gapan , Iesu wanup mega gauarape megenat wanden . Wanup mame taginamene intume no usewa da uon , amba wanup nononga daiton aipa aupa .
43019024	Ap menan mu anega gare gare wane , “ Nu wanup ma ya benagepen . Nu kae otu da tayawat amba da wareta . ” Mame tane ame God nop mega ok namua seane tavewa tauapen menan anega wani , Mu wanup nega yan sean ase ma tambun , amba wanup nega warapen menan kae tan . Amba ap me ita nagire tanewa .
43019025	Iesu korosi mega mainep yoniwanumune me mek inewa , me inewa gwaniwa , Meri , apan Kolopas waenewa , amba Meri Makdalin .
43019026	Menan Iesu inewa ap mepe yaven , amba wa ewamot da me menan anu guriniwa konintu mainep yoniwandin , menan inewa inap anega wan , “ Inan kaiwan , ase me endi ge otugawa . ”
43019027	Amba wadiat mega inap wan , “ Endi ma , ge inagawa . ” Wam ame use aeniwa , wadiat apane mame Iesu inewa pa mega gapan kwayup taiwandin .
43019028	Evi amba , God nop mega namua ok seane tavewa tauapen menan amba Iesu me nao mega iragi taitamen anuni menan , Iesu anega wan , “ Ne megana pakaraia . ”
43019029	Unup sera da kaum sisi dena yaua viniga no dotouen ap mepe wanden , menan ita apanewa wanup kauma aipa antapene puakame amba gerok ginap panen , Iesu nop use baraen .
43019030	Wam ame kaum mut mut tani , Iesu anega wan , “ Iragi taitamen . ” Ap gapan , me guewa tau aen nawane pae waren .
43019031	Endiwa wam bongam bongam wamewa amba wam aigapewa Diu nagirewa pura bawarewa amba Paina Yamaseni Baripewa wamewa menan Diu nagire anune kakae uon iwa bonigawa etumu korosi muga muga gapan ya wanumopen . Ap menan , mu amo Pailat singui tayave pusimu kaimamu topapaisep menawaet borit wap amba etumu tambu vitapen .
43019032	Pailat umap wani menan , ita nagirewa tauan up apane Iesu mainap to endawane namua pusi kaime topapaisen amba up apane dawa ap anega den tane .
43019033	Go mu Iesu ine tauan yawane gaset boen menan , mu pusi kaimewa ya paitane .
43019034	Ap menan garewa ita apane da Iesu itaya bembenip enun denip ge kaum to tamage tau visen .
43019035	Apan da ame yaveni guturewa wan , me anuni gutut ameme tavewa di . Amba yamap yaveni apanewa nop mega ame tavewa di ap menan e den anu tumat tan .
43019036	Dim dim ma iragi tan venaseniwa ame gapan God mega nop namua ok seane tavewa tauapen , ok ame manega sen , Kaimewa daiton da sep ya wan .
43019037	Amba sia God nop namua ok dawa gapan manega seane , Apan daiton da mu itaya enune . Itaya enune nagirewa muk den me ase yawan .
43019038	Evi amba , Diosep at Arimatia apane ae Pailat Iesu etua warapen menan singui tan . Diosep Iesu wadiat mega da , go karaua anu tumat taiwandini iwa Diu nagire tamu tan . Pailat umap wani me taue Iesu etua wat aen .
43019039	Diosep ge Nikodimas dere amon , Nikodimas ame namu Iesu ine daio muma taueni apanewa . Apan Nikodimas ame oma ose tutu dena gotonak , yaumua Elo ge Mer , ene wat onen , itan mega paua ik tuat dere enepi ame om inen .
43019040	Apan dere ame Iesu etua oma osewa tutu dena gapan enu iran amba wanup nononga da gapan viri viri warane . Mame tane Diu nagire borit wane tumuine guegue muga gapan tan .
43019041	At ap mepe Iesu to endawane ap mainep egak da wande en , dagup ewakewa da egaga ap mepe , dagup ameme gapan namu daiton da boeni ya baraene .
43019042	Iesu etua dagup konintu wandiniwa gapan baraene iwa mu wam ame Diu nagire bongam bongam muga aritawa da wamewa nanamu tane .
43020001	Pura namunupewa ame wam ibariwa gapan mumaget iragen , mum igoe den wandeni , Meri Makdalin yon wande dagup yawapen aeni dagup tonanewa agim wabaimene no aroga yaven .
43020002	Boge me serarat aeni Saimon Pita ge wadiamot apan da , Iesu apan ame menan anu guriniwa , ame anega diamon , “ Akae , ayop etua dagupa wat tau amba amone , endi nu oare wat amon amba baraene ! ”
43020003	Menan Pita ge wadiat apan dawa dagup yawapen menan amon .
43020004	Mu dere serarat amone , go apan dawa Pita wat garawase dagup namu tauen .
43020005	Wadiat apane ame kaut enuni dagup gwane yangut tani , wanup en totnak baraene ame megenat geat wanden yaven go me ya unuk aen .
43020006	Go Saimon Pita , taue tamana dagup gwanewa unuk aen , me wa panam baraene wanupewa wanden yaven .
43020007	Ap mepe bop taine gapan tumuine wanupewa Iesu iap ikukuk panane den wanden . Tumuine wanupewa ap me gapan wa panam baraene , mek mini wanden .
43020008	Amba wadiat apan dawa dagup namu taueni , den sia unuk aen , yaveni amba anu tumat tan .
43020009	Mu wataget God no oise kakaewa namua gapan Iesu bop gapan yon wandepi no oise waiwanumune ame da ya di anu awane go ma venaseni gapan mu di anu awane .
43020010	Wadiamot dere ame ewagai pa muga amon ,
43020011	go Meri ewamup taue , dagup garip yone irip waiwandin . Meri iri den kaut enu dagup gwanewa yangut tani ,
43020012	anea dere , wanup muga pomponugaet , Iesu etua wandeni arap wanumone . Anea daiton iap use ma wanden amba dawa pusip use wandeni .
43020013	Mu singui wayawane , “ Waen ge irip dimen waingi ? ” Meri gare anega wan , “ Ayop nega waenapan da wat amon . Endi ne oare amba baraene wandia . ”
43020014	Meri nop wani ewap to entane Iesu yoniwandin use yaven go Iesu irewa ya yao aven .
43020015	Iesu anega wan , “ Waen ge , dimen irip waingi ? Ge da yowa taingi ? ” Meri me egak i apanewa da anuni menan anega wan , “ Ge ayop negawa etua wat agean go ? Baraena arewa wadianege ne ange warap . ”
43020016	Iesu ase dien , “ Meri . ” Gine tutup Meri gambenewa to entane ian Diu nop muga gapan anega wan , “ Rabonai ” ( nop ame guegue , Wadianet Nugawa ) .
43020017	Ap me gapan Iesu anega wan , “ Ae venek , ya waranege , iwa ne Mamana inewa sia entanen ya angen . Go wa ewamot negawa menan ak amba oitana mame wadiam , ‘ Ne entanan , ne Mamanawa amba e Mamayawa , ne God negawa amba e God egawa inap angepen taivin . ’ ”
43020018	Boge Meri Makdalin ware wadiamot nagire inamu aen anega wan , “ Ne Ayop yawan ! ” amba me Iesu wadieni oisewa ase wadiamon .
43020019	Wam ame pura ibariwa mum gine , wa ewamot nagire iravi at daiton to dagonen . Diu nagirewa tamu anune menan tonan gin kapet tan wanumune . Boge Iesu ap mepe inamup venase anega wan , “ Nonup inayap wandep . ”
43020020	Mame wani ewap , me naniwa ge bembeniwa ewamon . Boge wa ewamot nagire mega aton aigap di anune , iwa mu ayop yawane menan .
43020021	Iesu sia wan , “ Nonup inayap wande ep Mamana watu enanegeni mini , ne watu enaiangin . ”
43020022	Nop ame wani gaup aigamup upune anega wan , “ Guewa Woup Seniwa waran .
43020023	E orup da koewa mega anu ae veanewa , koewa mega uon tata . E koewa mega anun ae ya veanewa , koewa mega wandeta . ”
43020024	Endi apan Tomas ( me yaua dawa Naturup ) apan aonagaet pusinawan derewa apan ame da . Wam ame Iesu wadiamot mega inamup venasen , me wa ewamot upinewa den ya tanam wanden .
43020025	Menan Tomas evi amba taueni , wa ewamot upinewa me anega diane , “ Nu Ayop yawaton . ” Go Tomas anega diamon , “ Ne anu tumat ya taivin go me naniwa ikoko tone guinewa yawap nanina pirua wat enapenawa amba bembeniwa gwin den wat anupenawa ap gapan ne anu tumat tain . ”
43020026	Pura daiton uon tani ewap wa ewamot nagire Tomas den tanam wanden . Ame tonan iravi gin kapet tan wanumone , go Iesu taue yaumakamup yone anega diamon , “ Nonup inayap wande ep . ”
43020027	Boge Iesu Tomas ise anega dien , “ Nanina ma yao , nanik piru wat onak mapa bat nanina guin wat anu . Naniga endimat bembeninap bat anu . Anu bambam ae ve anu tumat ta . ”
43020028	Tomas yone Iesu anega dien , “ Ayop negawa amba God negawa ! ”
43020029	Boge Iesu anega dien , “ Iwa ge ase ma yawanegeana menan ge anu tumat taiagi . Go waenapan da da ya yawaneginewa go mu anu tumat tainewa mu wat atonat aigape warain . ”
43020030	Iesu yo paua arugataet da wa ewamot mega namumup taiwandin , go nop ap me buka ma gapan den ya seane .
43020031	Go endi nop oit mame seanewa ame Iesu me God om enuni apanewa , Keriso di , amba me God otua di , e anu tumat tapen menan . Ap anu tumat taiwaniampinawa e Iesu yaua gapan inak warai .
43021001	Evi da sia Iesu wa ewamot mega inamup venasen , awan Galili etop ( yaua dawa Taibirias diane ) . Tani gueguewa manega di ,
43021002	Saimon Pita , Tomas , Nataniero pa sewa mega Keina at Galili apanewa , Sebedi otu waiwa , amba wa ewamot da dere ap mepe den tobot tan wanumon .
43021003	Saimon Pita anega diamon , “ Ne meo dawane angewan . ” Amba mu anega wane , “ Nu ge den anait . ” Menan mu iragi tau amon kabum gwanap dotouan , go mum ame dawan tane meo da ya warupane .
43021004	Woup seni , mumaget iragen Iesu awan etop gerata yonen , go wa ewamot nagire Iesu irewa da ya yao awane .
43021005	Iesu inamup anega diamon , “ Oruma , meo da upayan ? ” Mu gare anega wane , “ Uon . ”
43021006	Menan me anega diamon , “ Ia egawa kabum nutup arigewa gapan antap enane amba e upi upai . ” Me wani no utap tane gapan , ia wa panan tain en amba warupane iwa meo arugataet .
43021007	Boge wa ewamot da Iesu menan anu guriniwa Pita inap anega wan , “ Ase Ayop ! ” Mek menawaet Saimon Pita nop ame anuni , “ Ase me Ayop , ” me wanup mega garipewa me namu warup ase baraeni sia ware kankamup paneni boge bup ta kauma gearen ,
43021008	Wa ewamot upinewa kabum waran Pita ewap amon , ia meo no dotoueni den warupen onam wanumune , iwa kaum etoa nononga uon , damik wagu dere intum tapo om mega mini .
43021009	Onamon piup tauane gapan , meo omaya yagit wandin yawan amba taba buredi upi den yawamon .
43021010	Iesu mu inamup anega wan , “ Meo endi ma ewake upayana upi tam onaen . ”
43021011	Amba Saimon Pita kabum mainep ae ia okokok warup one kaum etoa tauen . Ap mepe meo bawarewa mugenataet , apane nani yamunaet nani yamu dere apan da aonagaet pusinawan yampo ( 153 ) , dena go meo arugataet ame ia da bebep ya wan .
43021012	Iesu inamup anega wan , “ Onaen mumageta tabaewa nan . ” Wa ewamot da singui ya tane “ Ge da ? ” iwa mu asik tane me Ayop di .
43021013	Iesu one , taba buredi ware muneni , amba meo ap umap den sia munen .
43021014	Mame endi yawat mega wam koni yampoa Iesu bop ta inakae yon wandeni ewap wa ewamot mega inamup venaseniwa .
43021015	Wam ame mu taba nane ewap , Iesu Saimon Pita inap singui wayaven , “ Saimon apan Dion otua ma upi nenan anuiwanumune mini ge tave di nenan bumaga tantan anu guringi go ? ” Saimon Pita gare anega wan , “ Umap , Ayop , ge asigigap ne genan anu gurivin . ” Iesu gare wan , “ Man sip otu nega watu muingan . ”
43021016	Sia Iesu anega wan , “ Saimon apan Dion otua ge tave di bumagan tantan nenan anu guringi go ? ” Saimon Pita gare anega wan , “ Umap , Ayop , ge asik taan ne genan anu gurivin . ” Iesu sia anega wan , “ Man sip nega kwayup tamuingan . ”
43021017	Wam koni yampoa Iesu Pita inap anega wan , “ Saimon apan Dion otua ge tave di nenan anu guringi go ? ” Pita bumagap anu tanen iwa Iesu koni yampoa me inap singui wayaven , ‘ Ge tave di nenan anu guringi go ? ’ Me gare anega wan , “ Ayop negawa ge iragi anuitamingi . Ge asik taan ne genan anu gurivin . ” Iesu gare anega wan , “ Man Sip otua negawa watumuingan .
43021018	Ne nop tavewa di wadiaivin , ge wam ame tamaru gapan wanigeana gan gorogot gek ingane pana amba aget anuana gapan agingian , go apan tave tawa naniga en nonongame , orup dawa naniga damik gapan panep amba ya aget anuiana arewa wat nauge aeta . ”
43021019	Iesu nop mame wani guegue ame , Pita evi amba anenen ta ae amba bop tapi ap gapan God oya oya mega wabawaramepi oisewa Iesu namu wan . Boge Iesu me inap anega wan , “ Pusin wakukurup amu amu onak . ”
43021020	Pita entane yaveni ame wa ewamot da , Iesu me inap anu guriniwa , ewamup oniwandin yaven . ( Mame da Iesu toganep dave Paina Yamaseni Baripewa nane gapan anega wani , “ Ayop ma da ominaga wata ? ” )
43021021	Wam ame Pita yaveni , me Iesu inap singui wan , “ Ayop , amba me anenen ? ”
43021022	Iesu gare anega wan , “ Ne anupenawa me wande aiwandapina amba ne ewagai sia entan tauain , ame ge inagap anenen ? Ge mek ewanap di onak . ”
43021023	Iwa Iesu nop mame wani menan nop oit senare tau aen amba wadiamot megawa manega anu waramat ta wane , “ Iesu wadiat mega da , Iesu me inap anu guriniwa apanewa , me ya di boeta . ” Go Iesu anega ya wani , “ Me ya boeta . ” Go me manega megenat wan , “ Ne anupenawa me wande aiwandapina amba ne ewagai sia entan tauain , ame ge inagap anenen ? ”
43021024	Ne Iesu wadiat mega , yavina apanewa , ameme nop mame wadidiaivin , ok mame sivin . Ne anuivin nop mame tavewa di .
43021025	Iesu piup ma gapan yo ugup ugup baita da ya tan . Go me taniwa oisewa iragi buka gapan ok ae seapoa ne anuingina ame piup uruga gapan buka iragi arok muga umap ya di tapo .
44001001	Kaewa kaewa gwanina Tiopilas , ge asigigap , ne buka nega daitonawa gwanap Iesu nao ere watape iragi wadidiam aiwandin eni amba kiman dot aeni , ame oisewa namu inagap ok sean . Go Iesu namu om enumoni watu enamot mega inamup Guewa Woup Seniwa gamup nop pusi panamoin eni amba kiman dot aen .
44001002	
44001003	Iesu ugu vegaek anu bop tani sia yon wandeni anu kakayasepen menan wam apane dere gapan me aroga inamup tauen . Me wadiamot mega tamana di yawane amba me God toemu mega oisewa wadidiamuiwandin .
44001004	Wam daiton ame Iesu wadiamot mega iragi tanamo wandeni Iesu anega diamon , “ Pa Ierusalem ae ya ve aisene go Mamana God Guewa garaet enat wa agiat imaeni men wadiaena tavewa warapen menan amase mapa tan .
44001005	Dion waenapan kaum gapan dup iamuiwandin , go wam konintu amba God Guewa Posewa Woup Seniwa gapan dup iaeta . ”
44001006	Menan wadiamot mega me singui anega wayawan , “ Ayop , Rom nagirewa nu at piup nuga warane , wam mame gapan ge at piup nuga Isurero ewagai sia nunai ? ”
44001007	Iesu gare wan , “ Ne Mamana wamewa om enuini apanewa , me megenat asigip tan . E iragi mame ya anu anu .
44001008	Go Guewa Posewa Woup Seniwa aigayap visepi , e aro amun warai . Amba iragi nop oit nega wa aitai , at Ierusalem , Diudia iragi , amba Sameria , amba den at piup uruga oitana wadidiam wanian . ”
44001009	Nop mame wani ewap , yamamup Iesu pusiwa ao bunae kiman dot aen , dot aiwandini irikup taue yamamup waboren .
44001010	Menan kimani yangut ao kem kem yaviwanumune gapan , apan dere wanup pomponu enan mainemup venat mutan yonan , amba anega wan ,
44001011	“ At Galili nagirewa , iwa dimen yonayan kiman gwane ao yaviwanin ? Iesu mame yawayan dot aeni , ewagai tauapen tapi anenen yawayan dot aeni ap umap sia taueta . ”
44001012	Amba ap mepe tunup yaua Olip gapan entanen pa Ierusalem sia amon , Diu nagire pura bawarewa muga iup mega kwayupe tane menan mu ap nononga ya amon go konintu amon amba pa sewa Ierusalem tauan .
44001013	Wam ame mu tauanewa mu inine paewa , pa aigapewa dot amon . Tauane apane yaumua mam , Pita , Dion , Diemis , Anduru , Pilip , Tomas , Batolomio , Matiu , Alopias otua Diemis , Saimon namu ian Rom nagirewa wa oimopen taiwandini apanewa amba Diudes apan Diemis otua .
44001014	Iesu wa ewamot megawa , Iesu gwani waiwa , Meri Iesu inewa , amba waen upi den , mu iragi imu pose daiton tobot tan wam wam ap mepe mup taiwanumun .
44001015	Ame gapan , wam da , Iesu anu tumat taine nagirewa tobot tane ame paua muga apane nani yamunaet nani yamu daiton ( 120 ) ap mepe iam wanumune . Amba Pita yaumakamup yone anega wadiamon ,
44001016	“ Tatan , gwanin , apan Diudes anenen tapi oisewa wataget Guewa Woup Seni gapan apan Devit wani no utap ame tavewa mame tauen . Ame Diudes nu nao nuga daitona apanewa , negin ta , ita nagirewa naumo tauen Iesu panan waran . ”
44001017	
44001018	Diudes Iesu omine wani garewa agim make ap gapan piup da une tan . Me une tani piupewa gapan me geare boen bagua tuk wa ase ma wanden amba nia iragi aroga tauen .
44001019	Oit ma pa Ierusalem gapan wanumone nagirewa iragi anune , menan mu piup ame nop muga gapan yaua Akelodama diane . Akelodama ( gueguewa ame , apan deniwa piupewa ) .
44001020	Amba Pita sia wan , “ God no oise namua kakaewa buka Sam gapan ok anega seane , Pa mega pokaet wandep , waenapan gwanap ya wanumop . Nao mega apan dawa ware namu yoyo tap .
44001021	Ap menan Diudes garewa , apan da , Ayop nuga inakae sia yon wandeni oisewa nu den Iesu oisewa yonat wadidiamot anuini apanewa om enuit . Amba apan ap me , nu den tana intoni apanewa amba erewa Dion dup iam wandini gapan watape ta oneni wam mame taueni amba God aro mega gapan Iesu kiman dot aen yaveni apan ameme Diudes uewa wareta . ”
44001022	
44001023	Ap menan mu apan dere om enumone . Da yaua Diosep Basabas ( yaua dawa den mu asik tane ame Diastas ) amba apan dawa me yaua Matayas .
44001024	Boge mu mup anega wane , “ Ayop nugawa , ge waenapan iragi imunu potanu yavitamianawa . Apan Diudes watu enamot gega navewa ae ve at mega aeni apan dere mame ansena da ge om enuana to ewan . ”
44001025	
44001026	Mup wane , God apan ansena men anuni mu yao anupen menan iraga yaoyao kaewa otu da tane gapan apan Matayas om mega enturunagen . Ap menan apan Matayas Iesu watu enamot megawa aonagaet pusinawan daiton ame den tobot tan yonan .
44002001	Iesu kiman dot aeni wam aonagaet ewap , wam yaua Pentikos gapan , Iesu anu tumasine nagirewa mu pa daiton iamen wanumon .
44002002	Amba unuk baware da taik tawak mini kimani tauen , taik ununkewa pa gwanewa bararaen .
44002003	Mu iamup daiton daiton merao meriwa yan se yagim wandin yawan .
44002004	God Guewa Posewa Woup Seni gine daiton potamup taue aro muneni gapan merimu to bayanen ian da da nop muga ugup ugup ya anuine nopewa gapan waiwanumune .
44002005	Pentikos wamewa gapan , God ayamase taine ian Diu nagirewa , at at iragi gapan Ierusalem Pentikos baripewa menan tauan iamen .
44002006	Mu nop waiwanumune ununkewa anunewa seke tane no i kap wane amba iragi at ap me gapan to iamen iwa mu anune daiton daiton nop muga muga gapan waiwanumune .
44002007	Waenapan arugataet ame imumu yon wanden menan tarak anega wane , “ Yawamon ! waenapan mame nop waiwanumune anuintoni mu iragi Galili nagirewa ?
44002008	Go anenen nu anuintoni iragi nop nuga nuga gapan waiwanum ?
44002009	At nuga ugup ugup gapan tauaton ame , Patia , Midia , Ilam , Mesopotemia , Diudia , Kapadosia , Pontas , Eisia ,
44002010	Pirigia , Pampilia , Idip , Libia arigewa at Sairini mainep , nu upi at Rom gapan tauaton amba nu upi at Kurit ge Arebia nagirewa . Nu Diu nagirewa ge ian ugupe Diu guegue nuga tat anuine nagirewa . Anuintoni iragi nop nuga nuga gapan God anenen baware iragen tani oisewa waiwanum . ”
44002011	
44002012	Anu bambam den tarak gare gare wan , “ Ma tavewa dim da ? ”
44002013	Go upinewa wawa koko tan anega wane , “ Kaum sisi denawa aritavet nane ! ”
44002014	Go Pita , Iesu watu enamot mega aonagaet pusinawan daiton nagirewa den tanamon , ao yon wande iam iam baware ame inamup opata kaimakaet anega wan , “ Evenan waina , Diu nagirewa , e da da mapa Ierusalem gapanawa . Neman guran nop anen wapena anun .
44002015	Waenapan ma kaum kaimake dena nat ya anune iwa ma mumaget wam airase nani yamunaet nani yamu degede megenat .
44002016	Go watageta God oisewa waiwandini apane Dioero endi ma anenen venaseni nopewa wataget ok manega sen ,
44002017	God anega wan , ‘ Wam verisiwa gapan waenapan ugup ugup , ne Guana aigamup wagemain . E otu waiawa ge ora waiawa God wadiamopi nopewa wain . E tamaru egawa bet ine yawain , amba e aeta egawa enok inain .
44002018	Wam ame gapan ne Guana nao nega waene apanewa , aigamup den wagemain , amba mu ne nop oit nega wain .
44002019	Ne kiman ge piup gapan , denip amba oma yamewa , ge dagin uni gware dena gapan ne yo paua ta ewamoin .
44002020	Wam mum tunuta , siragam dendeni tata . Iragi mame venasepi ewap Ayop wam mega bawarewa taueta .
44002021	Amba waenapan da da Ayop Iesu menan wap , anu tumasepiwa ame inak warain . ’
44002022	Ian Isurero , nop ma iragi anun , Iesu at Nasaret apanewa , me aigap iragen . God Iesu kakae guragut megawa ta ewaepen menan yo kimani paua baware ugup ugup ame Iesu gamup tan . E mame iragi anuyan , iwa endi mame yamayap venasen .
44002023	God Iesu eneni go e God iup mega ya anuine nagirewa den , wara korosia toyan . Go mame God anut mega wataget anenen venaset anuni gapan di venasen .
44002024	Go God Iesu bop gapan wat inakamen ap menan bop gapan me wat vesen , iwa bop aroewa wat nat wat nat umap uon .
44002025	Wataget apan Devit Iesu bop aroewa ya wat nasepi oisewa namu manega wan , Ne Ayop nega God pot pot imunap yavivin . Ne dararam ya tain iwa me mainanap wandia .
44002026	Ap menan ne potanap aton anuivin , amba nonap wa atona gimagingain . Ne tamana di bonigatain go anu dao gimage gapan iningain .
44002027	Iwa guana borit waine nagire at muga aepi , ap mepe ge ae ya venegai . Ne ayamase den nao gega pot poraet taina apanewa , menan epina ya puakaet anuingi .
44002028	Inak neginewa ge wa ewanegingai gende gende wanineta , menan aton nega baware anuingain . ”
44002029	Pita opata aigap sia wan , “ Tatan , gwanin , ne gego den ya wadiaivin , ame omayan baewa Devit bop tan amba tune , kaima mega ma wanden oneni endi mame wandia .
44002030	Watageta apanewa Devit , God no oise waiwandiniwa menan God wa agiaseni ame Devit me asigip . God Devit inap agi wan , ame Devit ani sibabasi mega da evi amba Ayop dieta amba Devit watat mega gagap wandeta .
44002031	God dim da tapi Devit namu anun menan Iesu boe inakae sia yon wandepi oisewa manega wan , Me kaima arewa gapan ae ya veta , etua mega ya puakaeta .
44002032	Devit wataget wani tavewa tauen . God aro mega gapan Iesu bop gapan wat inakamen . Nu mame iravi venasen yawatoni nagirewa ame oisewa waivin .
44002033	Iesu kiman dot aeni endi mame God mainewa nutup gapan wandia . Mamewa Guewa Posewa Woup Seniwa otua Iesu wa agiaseni gapan wanen . Amba Iesu Guewa ame aoma wagemen , endi ma me di yawaton anuivin .
44002034	Devit kiman ya dot aen go Iesu menan anega wan , Ayop Mamewa God , me Ayop inap anega wan , ‘ Mainena nutup gapan wanigingan , ne anavi gega iravi tambumop gauaragap semopena menan . ’ Devit ap anega wan .
44002035	
44002036	God nop mame wani iwa mega ame at Isurero nagirewa iragi tavewa ma anu kakayasepen menan . Tavewa mame di , apan Iesu , e oma korosi gapan togurayana , ame God Ayop nuga dien amba God om enuni apanewa Keriso den dien , ” Pita ap anega wan .
44002037	Wam ame Pita wani anune , koewa muga menan bumagamu tuk tak wan amba Pita ge Iesu watu enamot mega upinewa den singui tayawamon , “ Orup ma , nu anenen tait ? ”
44002038	Pita gare anega wadiamon , “ E iragi daiton daiton inat waniet ega gapan imuya entan tane amba Iesu yaua gapan dup iai , God koewa ega anu ae veapen menan . Ame gapan Guewa Posewa Woup Seniwa warai , ame God garaet megawa .
44002039	God agi mame enen , ge otu waiawa munan den , amba den waenapan wandapewa munan . Ap me Ayop God waenapan munan wapiwa me munan tata . ”
44002040	Pita tagigiramu nop arugataet wan , amba me anega sia wan , “ Endi piup gapan waenapan koewa taine bararaen ap menan inak ega kwayupe ek di tan . ”
44002041	Ap menan , Pita wani nopewa anun warane nagirewa dup iane ameme paua mugawa wam ame arugataet 3000 mini tauen .
44002042	Anu tumat taine nagirewa wam wam Ierusalem gapan uat enan Iesu watu enamoni nagire nop oit waiwanumune anuiwanumun , den nop oit gare gare wawa mutan , buredi paise paise tan ian sean naiwanumun , amba den iragi iamen mup wariwanumun .
44002043	Waenapan iragi Iesu watu enamot mega yo ugup ugup taiwanumune yaviwanumune menan imu pose yon wanden .
44002044	Iesu anu tumasine nagire iragi daiton to iamen wan dim dim muga yan aiman sean gare gare ise wan ase wan taiwanumun .
44002045	Den at piup ge wan dim dim muga yon boranewa iragi une tan moni waran pura puse uoni nagire munan .
44002046	Wam wam God Paewa Ierusalem gapan iame wanumen amba pa muga gapan buredi paise paise tan naiwanumun . Taba atonu den naiwanumun amba daiton da goandage ya anun .
44002047	Ap menan , mu God wa atonasiwanumun . Ap gapan waenapan upine imumu wareni menan mu iragi baigan gapan wanumone . Ap menan wam wam God inak ewakewa munat anuni nagirewa aigap aigap intum tamuiwanumun .
44003001	Wam da mup wapen wamewa , wam airase yampoa , wareni gapan Pita ge Dion God Paewa Ierusalem amon .
44003002	God Paewa , sin panane tonane da , yaua Tonan Yawat Kakaewa diane . Tonan ame gapan apan da pusi waberugasen dai tanen , inewa potap yaneni boge wande en . Wam wam wat amon tonana ap mepe bariwanumune wanden . Iwa waenapan da da God Paewa unuk onam wanumune gapan , inamup moni mu dagin dagin waiwandapen menan .
44003003	Wandeni Pita ge Dion unuk amuiwanumune yawamo , dim da da wanapen men mua dagin dagin da inamup wan .
44003004	Mu vek apane ame kem kem asenagaet yawane amba Pita anega dien , “ Ae ma yawan . ”
44003005	Vek apane ao yawamo anega anuni , ma moni da nenapen taiwanum .
44003006	Go Pita anega dien , “ Endi ne moni da inanap uon , go endi dim da inanapewa , ap me genain , Iesu Keriso Nasaret apanewa yaua gapan diagiangin , ao yona ap ak ! ”
44003007	Amba Pita me naniwa nutup ao wareni gapan me yon wanden , boge apan pusi ni koniwa kakae ta aro waren .
44003008	Ame pusip amu yone karapun vitagen doragen ta ase ae ma on taiwandin . Boge Pita ge Dion tanam God Paewa unuk ae aton ta karapun dore God wa atonasiwandin .
44003009	Waenapan yawane apan ame ap ae God wa atonasiwandin yawan .
44003010	Ame yawane God pa sin mega Tonan Yawat Kakaewa gapan wande en moni mua waini apanewa ire yawan , yawane waenapan tap no i kap wan , iwa inak ame anenen venasen yawane menan .
44003011	Inak wareni apanewa Pita ge Dion ase tam natam wandeni gapan waenapan aruga no i kap baita ya wane amba inamup tauan . At ame yaua Solomon sewae pue mega diane , ap mepe God Paewa gapan wanumon .
44003012	Pita yawamoni anega wadiamon , “ At Isurero nagirewa apan ma pusiwa kakae tani menan dimen noya i kap waiwan ? Dimen kem kem yawaniwanin ? Apan ma ap aeni aro nuga gapan o guegue nuga tat gapan ya aewan , go nu Iesu anu tumasintoni gapan me ap aewan .
44003013	Omayan baewa Eibaraam , ge Aisik ge Diekap , mu God muga daiton . Ame God Iesu , God nao mega taini apanewa , yaua wabawaramen . Go e wara togurep boepen menan bawarewa nagire nanimu gwanap barayan , go Pailat wa oisep tau aet wani go e wa watanayan .
44003014	Daiton Iesu , me apan tamanawa , posewa woup seniwa go e waboborayan . Amba garewa e apan koewa , waenapan guramon borit wane apanewa gwat ninoke wandeni wat vesep tau aepen menan Pailat inap mup wayan .
44003015	E Inak Ibariwa apanewa togurayan boen , go God aroewa gapan wan amba Iesu sia inakae yon wanden , ame nu yawatoni oisewa mame waivin .
44003016	Iesu me inap anu tumasintoni gapan apan ma da e yao anuiana kakae sia tan .
44003017	Tatan gwanin , ne asiginap , e amba aritawa ega den , anu bambamase menan Iesu togurayan .
44003018	Watageta , God no oise waiwanumune nagirewa , Mesaya Iesu evi ugu vegaek bagu sisi anu tanepi oisewa namu wane , ame tavewa endi tauapen menan God wani gapan e Iesu togurayan .
44003019	Ap menan endi mame e vetavet tan amba God inap entanen . Ame tanewa God koewa ega ise wat museta . Ap taiwaniampina nonan banu wara wara wamewa Ayop inap taueta .
44003020	Amba Iesu ame God mega , enan om enuni apanewa , Keriso watu eneta .
44003021	Iesu endi kimani wandia , God dim dim iragi ewake sia tap amba taueta . Wam ame menan God watageta no oise waiwanumune potamu woup seni nagirewa gamumup ap agi wan .
44003022	Watageta apane Mosis agi ame Iesu menan anega wan , Ayop God egawa , e yaumakayap apan da , ne umanap , om enup , yone God no oise wata . Me dim da wadiaepi , e ae di anun .
44003023	Waenapan da da me nop mega ya anupiwa , God waenapan mega intum den ya tain go garip borit wain .
44003024	Tavewa di , God no oise waiwanumune nagirewa , watageta apane Samuero gapan amba me ewap ma onini nagirewa iragi , endi mame venasiwandini menan waiwanumun .
44003025	E , oit ame waiwanumune nagire naewa mugawa . God omae baewa namu munat wa agiat mumeni endi e den wariwanin . Menan God apan Eibaraam anega wadien , ‘ Naewa gega wanumopi gamumup ne waenapan at at iravi wat aipakam mumingain . ’
44003026	Ap wani menan , wam mame God nao mega apanewa , Iesu , om enun , nu Diu nagirewa inamup namu watu enen . Iwa God Iesu gamup wat aipakam imaepi gapan e koewa ega daiton daiton wat entan tapen menan . ” Pita ap anega wan .
44004001	Pita ge Dion yaugai waenapan opata di wadidiamuiwanumune , ian Diu Pirisi muga ge God Paewa tonana yonine nagire bawarewa mugawa , amba Sadusi dugup nagirewa tauan .
44004002	Pita ge Dion Iesu ao yon wandeni oisewa ge borit wane nagirewa sia yon wanumopi oisewa waenapan wadidiamon . Diu pirisi muga ap anune menan , notatae wane . Ap menan Pita ge Dion tambumon .
44004003	Mu gwat noke enamon iwa mum taueni menan . Woup sepi amba singui tayawamopen .
44004004	Go waenapan aruga Pita ge Dion God oise waiwanumune anune ame imumu waren anu tumat tane . Ap menan wam ame gapan apan mugenataet anu tumat tan intum tane arugataet ( 5,000 mini ) wanumon .
44004005	Inane woup seni Diu bawarewa mugawa , iup wadiamuine nagirewa den amba dima waine nagire iragi Ierusalem gapan iamen .
44004006	Pirisi aritawa muga Anas amba Kayapas , Dion , Aleksanda amba Anas dugup mega upi den at daiton iamen nop barimen .
44004007	Amba Pita ge Dion wane namumup yonane amba singui wayawamon , “ E ma dim da taiwanin ? E aro amun da yaua gapan warayan taiwanin ? ” Diu bawarewa muga ap anega waiwanumune .
44004008	God Guewa Pita potap no dotouen , aro waneni gapan nop garewa anega wadiamon , “ Waenapan amase yonayana ge ayop nagirewa ,
44004009	endi singui arita mame wayana inak kakae mame yawayan vek apane inakaeni menan .
44004010	Ap menan e , amba ian Isurero nagirewa iragi mame anun , apan pusi waberugaseni endi kakae tan yoniwandini iwa mega mame , Iesu Keriso Nasaret apane e togurayana go God wani gapan me sia ao yon wanden .
44004011	Iesu me gwat umap . E pa gwat gapan tuiana nagirewa , gwat ame bontait dia aipa uarean , menan Iesu tandayasean . Go God sia ware baraen , pa mega aigap tuiwan ap menan pa sewa amit iragenawa Iesu me di .
44004012	Inak tana tana neginewa ambagan da uon di , iwa piup ma gapan , kiman gauarap apan daiton megenat God nuneni me yaua gapan nu inak warait . Apan ame Iesu di . ” Pita ap anega wan .
44004013	Mu Pita ge Dion kaimakaet tumban amu yonan waiwanumune yawamon , amba anu awane , mu anut arita uoni nagirewa menan mu tarage wane . Amba mu Iesu den iniwanumune anun .
44004014	Go koni ame gapan apan wat inakamene Pita ge Dion tanamo yoneni yawan menan nop da wawa uon tamon .
44004015	Menan kansoro nagirewa wa oimone tau pa garip amon amba mugenat wawa mutan , anega waiwanumune ,
44004016	“ Nu apan ma inamup dim da tait ? Waenapan iragi pa Ierusalem gapan ininewa yo paua mame tane mu asigimup amba nu ya waboboramoit .
44004017	Go oitamu seset ya wa aepen menan Iesu oisewa noa sia ya wapen diamoit . ”
44004018	Boge mu venamu wane pa gwanap sia onamot wane tauane amba Iesu oisewa sia ya wapen , waenapan sia ya wadidiamopen menan kaimakaet diamon .
44004019	Go Pita ge Dion nop gare anega wane , “ Nop seyao wareyao ek inga ingane ta yawan God yamap ansena kakae , God nop mega warait go nop ega warait ?
44004020	Ap menan nu dim da yao anutoni gapan di wait . ”
44004021	Kansoro nagirewa nop mame menan tut om tane menan mu wa oimone amon . Mu itan munat anune go waenapan tamu anune menan ya munan iwa Pita ge Dion yo ma tane menan waenapan God wa atonasiwanumun .
44004022	Pusi waberugaseni apanewa wat inakameni me orup otu uon , go en mega apane dere ( 40 ) upi aigap den .
44004023	Wa oimone ewap Pita ge Dion ewagai entan amon evene wai inamup tauan . Amba pirisi nagirewa ge waenapan dimae waine nagirewa nop iragi inamup wane ame oisewa wadidiamon .
44004024	Oit ame anune imumu daiton gapan God inap mup anega wan , “ Ayop nuga iragenawa , piup , kiman , puiman amba wan dim dim iragi nu den waan ta venat nitaton .
44004025	Ge watageta Guaga Woup Seniwa gapan nu omayan bae Devit no utap taueni manega wan , Iwa dim men Diu uoni ian ugupe nagirewa , ugu gangan taiwanum ? Amba Diu nagirewa God dim da tat anuni , wa koeragamepen taiwanum , go umap uon .
44004026	God om enuni apanewa Keriso dere anut muga toborapen , menan piup ayopewa waenapan muga bongamiwanum , bawarewa nagirewa iam iam taiwanum .
44004027	Ame watageta apanewa Devit wani tavewa tauen iwa Erot ge Pontias Pailat dere at ugupe nagirewa amba Diu nagirewa at ma Ierusalem gapan iamen wanumune amba nao gega taiwandini posewa woup seni , om enuni apanewa , Iesu to boniga baraet anun noa karaua panane .
44004028	Go ge dim da ta venaset namu anuana amba wam om enuana ame gapan mu di tane .
44004029	Ayop nuga God , endi guranepen menan sia taiwanum ge yawam . Menan nao gega taintoni nagirewa kaimakaet tumban amu yonat nop gega epara ta wadidiamopen menan aro nun .
44004030	Yo paua ugup ugup ta , inak munapen menan naniga endimat , nao gega taini posewa woup seni apanewa Iesu yaua gamup . ”
44004031	Mu mup tane ewap mu ambagan to iamen wanumone paewa nutanut enun . Amba mu iragi Guewa Woup Seniwa potamup no dotou mumeni gapan God nop mega epara ta waiwanum .
44004032	Ame gapan , Iesu watu enamot mega aro amun aigap iragena waran Ayop Iesu bop gapan yon wandeni oisewa wa kakayasen wa nau amuiwanumun . God baware iragen garaet ta warit mumiwandin . God wat aipakam mega aigamup viseni amba Iesu anu tumasine nagire iragi imu pose wat entanen daiton tan . Menan ao yonan puraput tap muga gauda ya wane , go iragi tobot tan danamiwanum .
44004033	
44004034	Menan orup da puraput menan ya wat ire taiwandin . Wam ame gapan , at piup aigapewa , pa gwanapewa ame iragi une tan moni tam tauane
44004035	amba Iesu watu enamot mega munane . Ame boge tambun yan aiman ase ma sean Iesu anu tumasine ame purapuse uoni nagire muniwanumun .
44004036	Ap taiwanumune , apan Diosep , dugup mega Livai , at Saiparas gapan yaneni apanewa tauen . Iesu watu enamot mega nagirewa me yaua dawa Banabas wainewa ( Banabas gueguewa ame dadak apanewa otua ) .
44004037	Me piup mega une ta amba moni iravi ware one Iesu watu enamot mega nagirewa munen .
44005001	Wam ame gapan , apan yaua Ananayas waenewa Sapira den , memewa piup muga da ase une tane garewa warane .
44005002	Go memewa piup garewa agim make wareni semua otu da karaua ae tam nasen . Waenewa anuni umap den wan , amba semu upine tam ae Iesu watu enamot mega munen .
44005003	Ap menan Pita yone anega dien , “ Ananayas , ge dimen Seitan arok wanaan taue potagap unugen amba God Guewa Woup Seniwa inap ebo waan , at piup une ta garewa waraana agim make upine dimen karaua ae wat nataan ?
44005004	Piup ame wataget gega di wande en amba ase une taan . Ame une taana ewap agim make ame gega bondan di baraean wande en . Menan dim da anen tagen amba koe koe mame anu taan ? Ame waenapan inap ebo ya waan go ame God inap ebo ewasean . ”
44005005	Apan Ananayas nop ame anuni boge beure geare ae boen . Apan ame boeni no oise iragi waenapan bunao mumen anune tap anun .
44005006	Amba apan tamaru upi ma tauan epiwa eragi gapan wa panamen , iri turu uon , wat amon urata tun .
44005007	Wam airase yampoa uon tani ewap , Ananayas waenewa taueni , pa gwane use unugen . Memewa boeni me oare .
44005008	Menan , Pita waen ame singui tan , “ Wadianek ge memaga dere piup ega ase une tayana garewa iragi mame di ? ” Waen Sapira gare wan , “ E , om mega iragi ap me di . ”
44005009	Ap menan Pita anega sia dien , “ Iwa dimen memaga dere wawa itayan amba God Guewa ire yawapen tayan ? Endi ita yao , apan memaga tune nagire tonana yoniwanum . Endi ge sia wat nauge amoin . ”
44005010	Pita nop ap anega wani boge waen ame namup beure geare ae boen . Boge apan tonana yoniwanumune ma tauan waen boniga yawan , boge waran tau amon memewa tune mainap tun .
44005011	Nop oit ame aeni , Iesu anu tumasine nagirewa ge waenapan upine den anune tap gop den anun . Iwa inak arita ame venaseni menan .
44005012	Iesu watu enamot megawa waenapan yaumakamup kiman yo ge paua megawa ugup ugup taiwanumun . Iesu dugup mega nagirewa iragi God Paewa gwanap apan Solomon sewae pue mega gapan ap mepe tauga tanatan tan tobot tan iam wanumun .
44005013	Ame gapan waen ge apan arugataet anu tumat tane , menan Iesu dugup mega nagirewa intum tane paua mega taue aigap aen . Amba ya anu tumasine nagirewa Iesu dugup mega wa atonat muman go tap tan intum ya tamon .
44005014	
44005015	Iesu watu enamot mega nagirewa kakaevet taiwanumune menan vek nagirewa pa pa gapan tambumon eragi gagap semone wanumon . Iwa mu Pita mainamup tau aepi Pita gungun mega upi vek nagirewa aigamup tau aep inak mutat anun .
44005016	Menan sewa iragi pa Ierusalem ikukuk wanumone nagirewa vek nagire mugawa amba airampu wa guguramoni nagirewa tam onamone , iravi inak mutane .
44005017	Amba pirisi bawarewa ayop mugawa , me evene wai Sadusi nagirewa den , Iesu watu enamot mega inamup ugu gan gan koevet tan iwa waenapan aruga Iesu watu enamot mega nagirewa munan anuiwanumun . Ap menan mu wa koeragam mumapen menan anun .
44005018	Ame gapan mu watu enamot nagirewa panamon tambun amon gwat noke gapan semon .
44005019	Go mum ame gapan Ayop God anea mega taue gwat noke tonanewa watape amba naumo ae anega diamon ,
44005020	“ Aisen , God Paewa gwanap inak ewakewa mame oisewa waenapan iragi wadidiamon . ”
44005021	Ap menan woup seni gapan , anea wani no utap mu God Paewa gwanap yonan inak ewakewa oisewa wadidiamon . Amba pirisi bawarewa ayop mugawa , me evene wai den yonan Diu kansoro nagirewa dimae waine nagirewa den iravi munan wan tauan iamen . Ame gapan mu Iesu watu enamot mega nagirewa gwat ninoke gapan upam onamot wan .
44005022	God Paewa tonan amase taine nagirewa amon gwat noke tauane go Iesu watu enamot mega gwanap da uon menan entan amone bawarewa muga inamup tauane amba oit manega wadiamone ,
44005023	“ Nu gwat ninoke tauatoni tonan iragi gitnak mumane amba God Paewa tonan amase taine nagirewa tonan noa gapan gapan yoniwanumun . Nu tonan watapetoni apan upi gwanap uon . ”
44005024	Oit mame anune gapan , God Paewa amase taine nagire , bawarewa mugawa ge pirisi bawarewa mugawa anu bambamasen , imumu upase anun ma anenen tau amon .
44005025	Imumu upan sean anuiwanumune gapan , apan da taue anega wan , “ Yao ! apan ame e tambumo gwat noke semoyana mu endi God Paewa gwanap opata gapan waenapan wadidiam wanum . ”
44005026	Ame gapan , God Paewa tonan amase taine bawarewa mugawa amba God Paewa tonan amase taine nagirewa upi den , amo Iesu watu enamot mega upam onamon . Mu ya guramone go mondi naumo onamone iwa waenapan God Paewa tonan amase taine nagirewa gwara guramopi tawa menan .
44005027	Naumo onamone iam iam paewa gwanap kansoro nagirewa namup yonat diamon . Amba pirisi bawarewa ayop mugawa singui tayawamon ,
44005028	“ Nu nop kaimakaet diaetoni , e opata gapan Iesu oisewa da sia ya waiwaniampen . Go yawan , endi e nop oit ega pa Ierusalem gaset senare tau aen ame nu Iesu deniwa garewa yao nao aninat waiwanin . ”
44005029	Pita , Iesu watu enamot mega upi tanamo gare anega wadiamon , “ Nu God noa di anu warait go apan noa ya anu warait .
44005030	E oma korosi gapan Iesu togurayan boen . Go nu , omayan baewa den , God nugawa daiton , wani gapan Iesu inakae sia yon wanden .
44005031	Amba God wani gapan Iesu kiman dot aen aro amun wanupe ware God mainewa nutup gapan wandia . Me ap tani iwa mega ame nu Isurero nagirewa koewa nuga ae ve imunu entanet me koewa nuga ame anu ae vepen menan . Me Ayop nugawa , wat inakam nimanini apanewa .
44005032	Nu wan dim dim mame yavintoni amba oisewa waintoni nagirewa go nugenat uon , God Guewa Woup Seniwa den waiwan . God ayamase taine nagirewa yan aiman muga ame Guewa Woup Seniwa munen . ”
44005033	Kansoro nagirewa nop mame anune , garimu di ganganean gure boniga semot anun .
44005034	Go Parisi apan da yaua Gamelio , Parisi iup muga wadidiamuini apanewa , waenapan iravi me ayamase tainewa , kansoro gapan yoneni ame , Iesu watu enamot mega nagire wam konintu mini pa garip amot wan .
44005035	Mu garip amone . Amba Gamelio kansoro nagirewa anega wadiamon , “ Isurero apane waiwa , neman guran e namu anu kakayasen , amba apan ma inamup taiwanian .
44005036	Iwa e anuyan , en namua apan da yaua Tiudas taueni anega wan , ‘ Ne apan bawarewa da , ’ menan apan 400 intum tan ewap amon . Go waenapan , apan ame tone boen evene wai tap punanan wat amon , anu tumat mega uon tan .
44005037	Wam ap me ewap , apan dawa yaua Diudes , at Galili apanewa , waenapan paua muga batnak mumapen wamewa yonen . Me den waenapan upam aen go me tone boen evene wai iragi tap punanan wat amon .
44005038	Ap menan , ne manega wadiaivin , apan mame ae di vemon , watu enamone amop ! Iwa muk imua gapan muk taiwanumampina ame uon tata .
44005039	Go God aro muneni gapan taiwanumampinawa , e ya di watanamoi , iwa e God inap anan tat wayan taiwanin , ame gapan iravi wakaumai . ” Gamelio nop wani kansoro nagirewa anu waran .
44005040	Mu Iesu watu enamot mega nagirewa venamu wane sia onamon tauane amba wagu gan guramon . Iesu oisewa sia ya waiwanumampen menan tantanewa diamon amba watu enamone amon .
44005041	Iesu watu enamot mega Kansoro ae vemone amone gapan , mu aton aigap anune iwa God kakae diamoni menan amba Iesu menan umam anune , ame kakae di .
44005042	Amba wam wam pot pot God Paewa gwanap amba waenapan pa muga muga gapan oise kakaewa , Iesu me God om enuni apanewa Keriso di , ap anega wadidiam wanum .
44006001	Wam ame ewap , Iesu anu tumat nagirewa aruga taiwanumune gapan wam wam agim make yan sean kayakayawan taine nagirewa ago muniwanumun . Diu ame Gurik noa waine nagirewa kwapura mugawa agim make ame ya muniwanumune menan Diu ame Iburu noa waine nagirewa inamup gunat anu wane .
44006002	Iesu watu enamot megawa aonagaet pusinawan dere , anu tumat nagirewa munan wan tauane , amba anega diamon , “ Nu God nop oit mega ae veat amba taba ge moni megenat yan ta aneta ame koerage .
44006003	Ap menan , tatan gwanin , e yaumakayap apan nani yamunaet nani yamu dere om enumon . Mu da da anut aigap asik tane amba waenapan yamamup inat wanumot muga kakae iragen ge God Guewa gapan dima mega potamup no dotoueni nagirewa om enumon . Nu wat entan tamot nao ma intanewa taue mu onemup aep .
44006004	Ame gapan , nu Iesu watu enamot mega nagirewa God nao mega ya wakaumait , go wam wam God inap mup wainampen , amba nop mega opata gapan wadidiamopen taivinait . ”
44006005	Waenapan nop muga ame anune gapan , iragi atonu den umap wane . Ap menan mu Sitiven , me anu tumat kaimakaet taini apanewa amba God Guewa aro waneni gapan God nave taini apane om enun . Amba upine sia Pilip ge Porokoras ge Naikano ge Timon ge Pamenas amba Nikolas , at Antiok apanewa , me Diu apanewa uon go Diu gueguewa taini apanewa , om enumone .
44006006	Iesu watu enamot megawa aonagaet pusinawan dere , mup wan , nanimu iamup semon , wat aipakam mumane .
44006007	Ap menan God nop mega senare tau aen . Ap mepe , pa Ierusalem gapan anu tumat nagirewa paua muga menawaet ao doren , amba Diu pirisi mugawa arugataet Iesu anu tumasen .
44006008	God Sitiven aro wane garaet wat aipakameni gapan waenapan yaumakamup yo paua ugup ugup wa taiwandin .
44006009	Go Diu waenapan upi watanan . Waenapan ame Diu opata waine paewa yaua Vetamone Nagirewa , at Sairini ge Aleksandia gapan tauane nagirewa . Mu ge Diu nagirewa Silisia ge Eisia gapan tauane , Sitiven den notatae waiwanumun .
44006010	Go God Guewa Sitiven anut baware waneni menan gare da ya wane .
44006011	Ap menan Diu nagirewa ame apan upi aopan wapen menan karau wadiamone . Amba mu aopan waenapan inamup anega wan , “ Sitiven mame , apan Mosis ge God dere wa koeragam mume wan , anuton . ”
44006012	Ap me gapan mu pa nagirewa , dima waine nagirewa ge iup wadidiamuine nagirewa anan menan datnak muman . Ap menan waenapan ame Sitiven warup oitan waran tauan , Diu kansoro nagirewa iam iam muga taiwanumune gapan namumup yonen .
44006013	Amba ebo aopan imup waine nagirewa tauane anega wan , “ Apan mame God Paewa ge Mosis iup namua seni den pot pot wa koeamiwan .
44006014	Nu me manega wan anuton , apan Iesu at Nasaret apanewa God Paewa mame wabenageta amba Mosis gutut nuneni gapan inintoniwa ame wat entaneta , anega wan . ”
44006015	Iam iam ame gapan wanumone nagirewa iragi Sitiven kem kem yaviwanumune , amba mu yawane me gine namu anea mini ganase den wan .
44007001	Pirisi bawarewa , ayop mugawa Sitiven singui wayaven , “ Oitaga wane anutoni ame tavewa di go ? ”
44007002	Sitiven gare wan , “ Maman wainawa , tatan gwanin , neman guran nop wapena anun ! Nu omayan baewa Eibaraam at Eran ya aeni namup , at Mesopotemia gapan iniwandini , God oya oya mega ganase denawa me inap venasen .
44007003	God anega dieni , ‘ Piup ge waenapan gega ae vemo ak , agingapina amba piup ame ne to ewagepena ap mepe ak . ’
44007004	Ap menan me at mega Kadea ae ve amba at Eran taue tabara to ap mepe botakae wande en . Eibaraam Mamewa boeni ewap God at ame gapan wat nau one piup mame endi initoniwa arewa Isurero tauen .
44007005	Go God wam ame gapan Eibaraam piup mame semu otu da ya di wanen . Go God Eibaraam wa agiaseni tavewa ame Eibaraam ani sibabasi mega munapen menan at piup mame mu evi amba yon borain . Go wam ame gapan Eibaraam orup da ya baraen .
44007006	God anega dien , ‘ Ge ani sibabasie gega at ugupe gapan en 400 wanumoin , piup muk mugawa uon . At i nagirewa gauaramup nao kaimakaet garewa uoni tap gapan wa koeragam mumain .
44007007	Go piup ame i nagirewa ne wanene tamoin , evi amba ani sibabasi gega ae ve tau onamo at ma gapan wa taragat nimanegain . ’
44007008	Boge God mu God muga wandepen amba kwayup tamopen menan Eibaraam orup apan etua tum tapen paua wanen . Waneni Eibaraam otua Aisik yaneni pura daiton uon tani ewap etua tum tan . Evi amba Aisik otua Diekap etua tum tan . Amba Diekap me otu waiwa aonagaet pusinawan dere , nu omayan baewa i nagirewa , etumu tum tan . ”
44007009	Sitiven opata aigap sia wan , “ Omayan baewa daiton ame Diosep . Diosep inap tase gwani anu koeamen . Ap menan mu Diosep waran Idip nagirewa agim make uoni navewa kaimakaet tapen menan inamup ase une tane . Go God Diosep inap den wanden .
44007010	Itan bagu sisi mega iragi arugataet go God kwayup mega gapan me ta aiwandin . Wam ame gapan God Diosep wat agoase anut waneni menan , at Idip , ayop mugawa Pero , Diosep inak mega yave aton tan . Ap menan Pero at Idip ge pa mega aruga , iravi Diosep kwayup tapen menan dien .
44007011	Wam ame evip , wankakao baware da at Idip ge Keina taueni gapan waenapan bagu sisi arita anun . Nu omayan baewa taba yoa at muga Keina gapan tane go ya tanan .
44007012	Ap gapan apan Diekap taba at Idip gapan wandeni oisewa anun . Ap menan me otu waiwa ame , nu omayan baewa i nagirewa , daio muga erewa at Idip watu enamon .
44007013	Mu daio muga derewa gapan , Diosep tase waiwa irewa ya yawane menan anega diamon , ‘ Ne gwania di . ’ Boge Pero Diosep dugup mega gutut muga anun .
44007014	Menan , Diosep sep mega mamewa Diekap inap watu enen . Diekap ge dugup mega waenapan iragi 75 nagirewa me inap onamot wan .
44007015	Ap menan Diekap otu wai den at Idip ora amone amba ap mepe borit wane .
44007016	Go evi amba , waenapan mu kaimamu tam at Keina onamon amba at muga pa Sekem gapan tumon . Namu apan Eibaraam at Emo nagirewa piup muga ame une tani gapan waenewa ap mepe tun . Menan omae bae kaimamu at ap mepe den tumon . ” Sitiven ap anega wan .
44007017	Sitiven sia anega wan , “ God Eibaraam wa agiaseni tavewa konintu tauapen taiwandin menan , waenapan nugawa at Idip gapan yanane senare tau aen .
44007018	Ayop Pero ewakewa da , at Idip gapan yoneni go nu omayan baewa Diosep namu dim da Idip gapan tani guturewa me oare .
44007019	Menan ebo aopan gapan waenapan nuga , Isurero nagirewa , wa koeragam mumen . Me iup kaemakaet baraeni ame , Isurero orup da yanepi kwayup ya tapen go pa garip sep borit wain . Iup ame gapan me Isurero nagirewa wa koeragam mumen .
44007020	Wam ame gapan orup Mosis yanen , God yamap me orup kakae da , mondigawa da uon . Orup Mosis yaneni gapan siragam yampo me pa gapan kwayup tane .
44007021	Wandeni amba iup dena menan garip baraene go ya bop tan iwa Pero orewa orup Mosis ware megawa di wa wat aen .
44007022	Menan Mosis , kai ware baware tani gapan at Idip dima muga iragi anuitamen amba nop mega waiwandini , amunu den .
44007023	Mosis en mega apane dere wandeni gapan me dugup mega Isurero nagirewa munan anuni menan inat wanumot muga anenen yawapen menan inamup aen .
44007024	Inamup taueni , Idip apane da , Isurero orup da to koeragameni yaven . Mosis , Isurero apan ame aigavene ae Idip apan ame ton boen .
44007025	Mosis imua anuni , waenapan mega naumo at Idip ae ve amopen menan God me om enun , ap anega anun , go Isurero nagirewa ap anega ya anune .
44007026	Inane woup sen , Mosis Isurero nagirewa inamup sia aeni gapan , Isurero apan dere anan wariwanumune inamup tauen . Me wa totomak mumapen ta anega diamon , ‘ Apan negawa , e tatap gwanip , iwa dimen ek ingane anan wariwanin ? ’
44007027	Go evene ta koeragameni apane dawa Mosis in pakisen asira aen amba anega dien , ‘ Da bawarewa nuga tat diagen amba wanene inanup taingi ?
44007028	Idip apanewa wata toguraan boeni mini endi ge toguranegepen taingi ? ’
44007029	Nop ame anuni menan Mosis tap at Midian ora aen amba ap mepe botakae wanden , amba waen naiseni , orup apan dere sen .
44007030	En apane dere tau aeni ewap , Mosis at kaimewa tunup Sainai mainap pua wanden . Ap mepe anea da Mosis inap taueni , pua oma merave den yagirini mini venasen yaven .
44007031	Mosis oma yagit wandini arewa yaveni , me imua upese anun . Ame konintu yao kakayaset anu dotou aiwandini me Ayop God noa anega wani anun ,
44007032	‘ Omayak baewa Eibaraam ge Aisik ge Diekap God muga daiton ne me di . ’ Mosis nop ame anuni tap kaime doren yame agumen .
44007033	Amba God sia wan , ‘ Pusik okomu upa amena ae se , piup ame gagap yoningiana ame pose woup seni piupewa , ayamase ta .
44007034	Waenapan nega at Idip gapan wanumuine yawamuingina . Wa koeragam mumiwanumune kakae uon di . Ne mu irip turup muga anun wat vetamopen menan kimani vit ongen . Menan endi watu enagiangin ge entane at Idip sia ak . ’
44007035	Wataget Isurero nagirewa Mosis inap garimu yaven nomu gapan tandayasen anega wane , ‘ Da bawarewa nuga tat diagen amba wanene inanup taingi ? ’ Go anea pua oma yagit wandini gamup God mek di Mosis om enun amba Isurero nagirewa ayop muga , wat vetamopen apane dien .
44007036	Mame Mosis at Idip taueni gapan kiman paua ugup ugup tani Isurero nagirewa tam naumo aen . Me Puiman Dendeniwa gapan yo bawarewa da tan amba at kaimewa gapan yo ge paua taiwandini en apane dere ( 40 ) uon tan .
44007037	Mame Mosis watagetawa Isurero nagirewa anega diamon , ‘ God no oise waini apane da , ne umanap , ek denip ega gapan evi amba watu eneta . ’
44007038	Mame Mosis wataget Isurero nagirewa den at kaimewa gapan wanumone . Mosis omayan baewa den wanden amba anea Tunup Sainai gapan Mosis wadieni gapan God inak wande bobot iupewa ware Isurero nagirewa muneni wadiam wadiam onin en nu inanup mame tauen .
44007039	Go nu omayan baewa Mosis nop mega ayamase ya tane go Mosis tandayasen amba imu pose ewagai Idip sia entan amot anun .
44007040	Mu Mosis tasewa , Eron anega diane , ‘ Apan Mosis mame at Idip gapan upe naune oneni me dim da me inap venaseni nu oare ! Ap menan god da nanigap ta nuna ame naune aep , ’ ap anega diane .
44007041	Wam ame gapan man kao otua guewa nanimup tane . Guewa tane ame inap man garaet guran , iran yaua ao warapen baripewa tugun .
44007042	Ap tane menan God gari yaveni gapan , wam , siragam amba kiman buanae mega inamup wa taragasiwanumune me ya watanamon . God nop mega ok seane ame om inen , O Isurero nagirewa , at kaimewa gapan en apane dere ( 40 ) , man garaet gurayan iriana ame nenan uon .
44007043	Go e god yaua Molak pa mega , man epiwa gapan tune , wa taragase kawanem ena taiwanian . Amba God ega dawa yaua Repan me buanae mega guewa kaitayan . Ame god dere e wa taragat mumapen menan kaitamoyanawa . Ap menan at Babilon asewa ora watu enain . God anega wan . ” Sitiven ap anega opata wan .
44007044	Sitiven sia anega wan , “ Nu omayan bae nugawa at kaimewa gapan wanumune God pa mega man epiwa gapan tune . God Paewa ame yaua God Den Wandia dian . Pa ame tupen menan God Mosis wa ewasen yaveni omewa gapan tun .
44007045	Mosis boeni amba God apan Diosua aro amun mega wanen . Diosua gamup at ugup ugup i nagirewa upe oimon amone amba Isurero nagirewa piup muga waseamone ame gapan omayan baewa God pa mega yaua God Den Wandini diane ame wat onamon . Ap mepe , en nononga wande en aiwandin eni apan Devit wamewa tauen .
44007046	God Devit atonu anun menan Devit gare God inap mup anega wan , ‘ Apan Diekap amba nu dugup nugawa God daitonawa ame ge , pa kakaewa genan tut anuivin . ’
44007047	Tupen men mup wani go ya tun . Go mek otua Solomon God pa mega kakaewa ame tun .
44007048	Pa tune go God Paina Iragenawa apan nanip tune paewa gapan ya ininiwa . Ap gapan watageta God no oise waini apan da anega wan ,
44007049	Kiman ame watat negawa amba piup ame , ne pusina gapan amun yoninawa . Pa dime dena nenan tui ? Ne nonan banu warapena arewa , ambagan wandia ?
44007050	Wan dim dim mame iravi taitameni apanewa ame ne me di . God ap anega wan . ”
44007051	Sitiven opata mega kansoro nagirewa wadiam waiwandini endi kaimakaet anega wan , “ E imuya potaya gware wani nagirewa . Imuya potaya God ya waren menan nop mega ya anuiwanin . E omae bae God Guewa Woup Seniwa tandayasene ap umap e tandayasiwanin .
44007052	Watageta , e omayae bae God noa waiwanumune apane iravi wa koeragam muman . God no oise waine nagirewa God nao taini apanewa Iesu tauapen oisewa waiwanumune go mu guramone borit wane . Me mame di tauen go e Iesu omine wayan boge toyan boen .
44007053	E anea gamup God iup mega wariana nagirewa go iup ame ayamase ya di anuyan taiwanin . ” Sitiven ap anega wan .
44007054	Kansoro nagirewa Sitiven opata mega anune gapan ugumu gangan naen , amba anan menan no kwapi arane .
44007055	Go God Guewa Woup Seniwa Sitiven potap wande aro waneni gapan kiman ao yave God kakae guragut mega ganasewa God mainewa nutup gapan Iesu yoniwandin yaven .
44007056	Men anega wan , “ Yawan , kiman watapen yavivin . Kimani viseni apanewa God mainewa nutup gapan yoniwan ! ”
44007057	Sitiven ap anega wani Diu nagirewa nop vero vero wane darinamu waboboran dagimen set tat wa tau amon Sitiven waran .
44007058	Okokok warupan tau amon pa sewa garip aipa uarenan gwara ton . Gwara toiwanumune nagirewa wanup muga aigapewa totnagen iraga yaoyao menan apan tamaru Sol pusip seane .
44007059	Gwara toiwanumune Sitiven God inap mup anega wan , “ Ayop nega Iesu , guana wat . ”
44007060	Wani omanip enu nop uma sia anega wan , “ Ayop negawa , koewa muga anu ae ve . ” Wani boge ae beure geare bop tan .
44008001	Sol waenapan tone boen ase yave anega wan , “ Umap . ” God menan pot pot anun taiwanumune apane wai upi irip turup bawarevet wan amba Sitiven etua tun . Wam ame Ierusalem gapan wa koeragam aritavet da Iesu dugup mega nagirewa inamup tane . Ap menan , Iesu dugup mega nagirewa iravi punanan waran at Diudia ge at Sameria amon go Iesu watu enamot mega aonagaet pusinawan dere mugenat Ierusalem gapan wanumon .
44008002	
44008003	Apan Sol den Iesu dugup mega nagirewa gut okonak mumiwandini . Pa pa iragi tau ge tau ae waenapan upe okonage ae gwat nokap semuiwandin .
44008004	Iesu anu tumasine nagirewa da da punanan wat amone nagirewa at at Iesu oisewa wadidiam wanumun .
44008005	Ap gapan den , Pilip at Sameria gapan pa bawarewa ame vit ae Keriso oise wadidiam wandin .
44008006	Pilip nop amunu den ge yo ugup ugup taiwandini menan waenapan keam ton yaviwanumun .
44008007	Yo ame taiwandin gapan airampu no yani den waenapan potap tap tau amuiwanumun , ge pusi gegerawa amba etumu gwade waniwa inak waran ap amon .
44008008	Ap menan at Sameria gapan inak ame yawane waenapan ni gwane ao tan aton tane .
44008009	Wam ame gapan , at Sameria gapan , apan da yaua Saimon , banao pa sewa ame gwanap taiwandin . At Sameria nagirewa yawan seke tan no i kap waiwanumun . Saimon mek ingane yaua wabawarame aritawa apane da wa taiwandin .
44008010	Waenapan iragi aigapewa ge gauarapewa nagirewa nop mega neman guran anune anega wane , “ Apan Saimon mam , nu God nugawa , yaua Aro Aigap Iragenawa , kimani aoma viseni apanewa mame di . ”
44008011	Me wam wam nuat mega taiwandini menan waenapan nomu i kap wan tarage waiwanumune amba me ewap di amuiwanumun .
44008012	Pilip taue God toemu mega oisewa kakaewa amba Iesu guturewa den wadidiamon . Nop ame waenapan anu tumasene gapan mu dup iamon .
44008013	Saimon mek ingane den Iesu anu tumat ta dup ien . Pilip ap aiwandini Saimon den tane aiwandin iwa Pilip yo kimani paua baware ugup ugup taiwandini Saimon yave no kap wan .
44008014	Wam ame at Sameria nagirewa God noa anu warane oisewa Iesu watu enamot mega nagirewa pa Ierusalem gapan anun . Ap menan mu Iesu watu enamot megawa dere Pita ge Dion watu enamone Sameria nagirewa inamup amon .
44008015	Wam ame mu tauanewa , Sameria anu tumat nagirewa munan mup wane ame Guewa Woup Seniwa inamup tauep warapen menan .
44008016	Iwa mu Iesu anu tumat tane amba Iesu yaua gapan dup iamon go Guewa Woup Seniwa aigamup ya visen .
44008017	Boge Pita ge Dion nanimu iamup seane amba mu Guewa Posewa Woup Seni warane .
44008018	Iesu watu enamot megawa dere ap anega tane gapan God Guewa yan muneni ame apan Saimon ase yaven . Menan Saimon aro ame warapen menan garewa munat anu ,
44008019	anega wadiamon , “ Aro mame ne den nenane amba da da nanina iamup seapena mu Guewa Woup Seniwa den warain . ”
44008020	Go Pita gare anega wan , “ Ge evi amba moni gegawa den merao arewa age bogitai ! Iwa ge God aro ma nuniniwa moni gapan une tat anuan !
44008021	Ge nu den nao daitonawa da uon iwa ge inak gega God yamap ebo aopan no dotouen .
44008022	Ma koewa gega entan tapen anua , God inap vetavet ta , mup wa . Ayop , ge imuga koewa anuana , anu ae veta go uon , ne oare ,
44008023	iwa gek anu koeam tan sisiwa potagap no dotouen menan koewa panagen yavivin . ”
44008024	Amba Saimon tap anu Pita ge Dion anega diamon , “ Ayop inap nenan mup wa oitana koewa gat waana inanap ya tauep . ”
44008025	Wam ame Pita ge Dion Ayop Iesu inak mega gapan dim dim ase yawane ame guturewa wadidiamone amba mu entanen pa Ierusalem sia amon . Mu sewa Sameria pa muga arugataet tau ge tau amon God No Oise Kakaewa opata gapan wadiam amuiwanumun .
44008026	Go Pilip ap mepe wandeni gapan , God anea mega da apan Pilip inap taue anega dien , “ Negin Ierusalem ae Gasa taueni , at kaimewa negin ap me ak . ”
44008027	Boge me ao yone neginaet aiwandin eni at Itiopia gorowa apane da tautanen . Apan ame , at Itiopia ayop mugawa waenewa yaua Kandasi , ame moni mega kwayupe taini aritawa muga yonen . Me God inap mup wapen men Ierusalem aen .
44008028	Aeni ame ewagai sia entan neginaet pimai mega man osi warupiwanumune ame gagap wande aiwandin . Buka da watageta apane Aisaya God nop mega ok seni ame batnak aiwandin .
44008029	Amba God Guewa Pilip anega dien , “ Age pimai gagap amoine ase mainep mainep agingan . ”
44008030	Boge Pilip serarat ae osi pimai warupiwanumune ame ine taueni apan gorowa ame watageta apane Aisaya buka mega batnak wandin anun . Menan Pilip anega wayaven , “ Ge ok ame batnagingiana iwa anuingi go uon ? ”
44008031	Itiopia apanewa gare anega wan , “ Ne anenen anu awain , go orup da guegue mega wadianegepiwa , ne iwa mega anu awain . ” Ap wani boge , Pilip dore pimai mega gagap dere wanumopen menan wan .
44008032	Boge apan gorowa ame God no oise seane koni da anega batnagiwandin , Me man sip togurapen amoine mini , ge man sip otua gume ketnagiwanumune gapan , no uon wandini mini , me nop da daiton ya wan .
44008033	Me inap ta koeamene umame anun , amba mu wanene eboewa gapan tane go me no uon wanden , Me inak mega piup ma gapana uon tani menan , naewa mega da uon . Ap menan me oisewa waenapan da wadidiamuiwandata .
44008034	Amba gorowa apane ame Pilip singui tayaven , “ Endi wadianek apan Aisaya ma da nop mega waiwan , mek menan waiwan go orup da menan waiwan ? ”
44008035	Amba Pilip boge Aisaya nop mega ame uap sia wadien ge nop oit kakaewa gapan Iesu oisewa den wadien .
44008036	Pilip ge gorowa apan ame neginaet amoin ene kaum da tauane , apan gorowa ame anega wan , “ Kaum da ma yao , kaum ma gapan dup ianek ianek anenen ? ”
44008037	Pilip gare wadien , “ Ge imuga potaga God anu tumasewa ne dup iagain . ” Goroa apane gare wan , “ Iesu Keriso God Otua di , ne anu tumasivin . ”
44008038	Boge man osi pimai mega warupen gagap amuiwanumune wan ae yonan . Ame Pilip ge gorowa apane ap mepe ae vitan kaum amon , boge Pilip gorowa apane ame ware dup ien .
44008039	Wam ame mu kaum ae vean amba kwatata ae ma dotouane , ame gine tutup God Guewa aroewa gapan Pilip wat oagasen , menan gorowa apane Pilip da sia ya yaven go me neginaet atonu den aen .
44008040	Pilip ap mepe oagaeni boge at ugupewa yaua Asidot ap mepe ase matagaen amba ap ta God No Oise Kakaewa opata gapan pa sewa sewa iragi wadiam wadiam aeni amba at Sisaria tauen .
44009001	Pa sewa Ierusalem gapan apan Sol Iesu anu tumasine nagirewa guramopen menan tue ene waiwandin . Me pirisi ayop mugawa ine aen .
44009002	Aro warapen ogewa ware amba at Damaskas aepen menan mupe wan . Ok ame wapi gapan Iesu anu tumasine nagirewa , waen ge apan ap mepe wanumopi damiga panamo ai okonak pa Ierusalem ewagai entan onapen menan aen .
44009003	Menan Sol entane Damaskas di aiwandin eni amba pa maniwandini gapan , menawaet kiman ganasewa gamup enun , ine maine iragi ganase wan .
44009004	Kiman ganat ewa enuni Sol man osi gagap onana pia gearen nop da inap anega tauen anun , “ Sol , Sol , ge dimen ta koeragam nimanegingi ? ”
44009005	Sol gare singui wan , “ Ayop , ge da ? ” Amba nop ame anega sia tauen , “ Ma ne Iesu ta koeragam nimanegingi .
44009006	Endi ao yon pa Damaskas ak , ap mepe apan da dim da tapen menan wadiageta . ”
44009007	Tanam amone apane wai yonan kiman ganasewa yawan ununke anun go mu no gwade wan . Nop wani anune go nop da wani tavewa ase ya yawan .
44009008	Sol piupa ao yone yangut tapen tani , go yamewa borasen . Evene wai nanip waran amon pa Damaskas tauan .
44009009	Sol yamewa wam yampoa boraseni wanden ap wamewa gapan kaum ge taba da ya naiwandin .
44009010	Iesu wadiamot mega da yaua Ananayas at Damaskas gapan wande en . Bet ine gapan Ayop Iesu yaveni , amba Iesu anega wan , “ Ananayas . ” Me gare wan , “ Ne mam , Ayop negawa . ”
44009011	Wani Ayop Iesu sia wadien , “ Ge ao yon , negin da yaua Tamanawa ak . Apan Diudes paewa gapan Sol , at Tasas apanewa , age yop ta . Sol endi God inap mup waiwan .
44009012	Me bet ine manega yaven , apan Ananayas ine tauep , yame boraseni watapep yangut sia tapen menan naniwa iap barae mup wan . ”
44009013	Ananayas Iesu nop mega anuni gare wadien , “ Ayop negawa , apan Sol ame waenapan gega at Ierusalem gapan kaimakaet ta koeragam mumiwandini oisewa apan arugataet wadianegene anun .
44009014	Mapa Damaskas tauen pirisi bawarewa aro waneni gapan inagap anu tumat taintoni taunepen menan tauen . ”
44009015	Iesu gare Ananayas dien , “ Sol nao nega arita da tapen menan ne om enun . Ap menan ge di ak . Me Diu ian ugupe nagirewa amba mu ayop mugawa den amba at Isurero nagirewa oitana wadidiamota .
44009016	Nenan ugu vegaek bagu sisi baware anupi nek wa ewatain . ”
44009017	Menan Ananayas aeni boge apan Diudes pa mega taueni me naniwa Sol iap baraeni ap anega wan , “ Sol , apan negawa , Ayop Iesu watu enanegen . At mame ongingiana gapan , me apan negina yawaanawa daiton ameme di . Me watu enanegen menan ge yangut sia tapen amba Guewa Posewa Woup Seni potagap no dotouepen menan tauan . ”
44009018	Wani boge meo epi yarewa mini Sol yamewa gapan tot tat wa geamone me sia yangut tan . Ao yoneni Ananayas Sol Iesu anu tumat dupewa gapan ien .
44009019	Sol taba nani gapan aro mega sia tauen . Sol aro wareni ewap , me at Damaskas gapan wam agiap Iesu anu tumat taine nagirewa ap mepe tanamo wande en .
44009020	Wam ame gapan me opata ere Diu opata waine paewa gwanap , anega wadiamon , “ Iesu me God otua di . ”
44009021	Mu da iragi me wan anunewa tarak anega wane , “ Apan mame pa Ierusalem gapan Iesu anu tumasine nagirewa enu girigam mume taiwandini apanewa go ? Me mapa taueni iwa mega mu tambumo ae pirisi bawarewa munep gwat noke gapan seat anu tauen go ? ”
44009022	Ap anega wane go Sol aro ta opata di waiwandin . Me opata gapan aigap di ewamuiwandini ame Iesu me God om enuni apanewa Keriso di . Diu pa Damaskas wanumuine nagirewa nop gare wapen tane go umap uon .
44009023	Wam aruga taue ewagai aeni ewap , Diu nagirewa Sol to boniga baraet anun menan nop panan .
44009024	Mu Sol menan mum wam pot poraet togurapen menan pa sewa sin gapan tonana Sol menan nauase taiwanumun . Go Sol omine wane oisewa anun .
44009025	Mum da Sol kaenat gwanap unugen damik panan amba wadiamot megawa pa sewa Damaskas sin garip kaenat ame damigewa gapan enuanane vise tau aen .
44009026	Sol pa Ierusalem aeni Iesu wadiamot mega nagirewa intum tamot anun , go mu iragi tawa tane , iwa mu Sol Iesu anu tumaseni oisewa da mu ya anu tumasene .
44009027	Go apan da yaua Banabas , Sol ware Iesu watu enamot megawa ine nau tauen . Taueni amba Banabas Sol gutut mega anega wadiamon , “ Sol ap daio Damaskas negina aiwandini gapan Ayop Iesu ire yaveni amba Iesu me inap nop dien . Evi amba Sol pa Damaskas gapan Iesu oisewa epara ta wadidiamon . ”
44009028	Banabas ap anega wani menan Sol tanam wanden pa Ierusalem gapan ise ase momonagaet yone iwandin amba Iesu oisewa eparae den wadidiam wandin .
44009029	Sol nop kaimakaet Diu ame Gurik noa waine nagirewa den tanamo gare gare waiwanumune , go mu togurep boet anun di taiwanumun .
44009030	Tot wan tane oisewa Iesu anu tumasine nagirewa anune menan mu Sol waran vit amon pa Sisaria tauan amba Sol watu enane at Tasas aen .
44009031	Wam ame gapan Iesu dugup megawa ikukuk wanumunewa at Diudia , Galili amba Sameria iragi nonup gapan wanumen . Ap gapan Guewa Woup Seniwa aroe muneni gapan paua muga kai ware doren amba Iesu viriwa taiwanumun .
44009032	Pita at da da daio tan . Wam da God waenapan mega pa Lida gapanawa inamu den daio aen .
44009033	Apan da yaua Aeneas tautanen , me dai tanen eragi gagap aup parata iniwandini en mega nani yamunaet nani yamu yampo wande en .
44009034	Pita apan ame anega dieni , “ Aeneas , Iesu Keriso wat inakam gimagiwan . Ao yon eragi gega pait , ” boge Aeneas menawaet ao yon wanden .
44009035	Waenapan aru ame pa Lida ge Saron gapan wanumuinewa , inak ame yawan boge imu pose wat entanen Ayop anu tumasene .
44009036	Pa da ame yaua Diopa ap mepe Iesu wadiamot waenewa da yaua Tabita ( ian Gurik yaua muga gapan ame Dorokas diane ) me inat wandet mega kakae iragen wanden . Me waenapan purapuse uoni ame ago tamuiniwa .
44009037	Koni ame gapan me vek waren boen , etua bigi ton pa diri gagap tune ame aigapewa gwanap baraene wande en .
44009038	Pa Lida ae Diopa taueni ame konintu di , nononga uon . Ap menan pa Diopa Iesu anu tumasine nagire , Pita pa Lida gapan wandeni oise anun , menan apan dere sep watu enamon amon Pita anega diane , “ Mek menawaet ao yona nunan mapa di tau . ”
44009039	Ap menan Pita oit ame anuni yone tanam di aen . Pa ame taueni wat naun pa aigape ame gwanewa dot amon . Pa ame gwanewa unugeni waen kwapura mugenataet tauan nau panan irip turup waiwanumune , Tabita kabani wandeni gapan en wapagin etumu okome taginam muneni ame tambun Pita ewasene .
44009040	Pita waen ame wa oimon tauan garip amone , me omanip enu God inap mup wan . Boge waen boe wandeni inap entane anega wan , “ Tabita ao yon wanik , ” boge waen ame yame emeramen , Pita ao yaveni boge yone nip endaven .
44009041	Pita waen nanip ao waren yon wanden . Pita Iesu anu tumasine nagirewa ge waen kwapura ame munan wan tauan , waen boeni ame sia inakaeni ewamon .
44009042	Pita ame tani oisewa at Diopa iragi senare tau aen amba waenapan anune boge Ayop Iesu anu tumasene .
44009043	Pita wam agiap da pa Diopa gapan man epi getaven darakamini apane da yaua Saimon dere inane .
44010001	Pa Sisaria gapan ap mepe apan da yaua Konilias iniwandin . Me Rom ita nagirewa arita mugawa at Italia gapan .
44010002	Me God menan pot pot anu taiwandini gapan dugup mega den God wa taragasiwanumun . Kayakayawan nagirewa wat agoat mumiwandin amba pot pot me God inap mup waiwandin .
44010003	Wam da , wam airase yampoa wareni gapan me bet ine God anea mega da aroga pa unugiwandini yaven . Anea anega dien , “ Konilias ! ”
44010004	Boge Konilias tap tan , kem kem yaviwandini gare singui anega wan , “ Ayop , dim da ? ” Anea ame gare wan , “ Ge mup gega waingian amba kayakayawan nagirewa wat agoat mumingiana ame God yao anu gimagiwan ap menan ge garaet gega genapen taiwan .
44010005	Menan endi ge apan da watu enamo pa Diopa amo apan da yaua Saimon Pita wat onamop .
44010006	Me man epi getaven darakamini apane dawa yaua Saimon den wandiwan . Pa ame puiman etop tun . ”
44010007	Nop ame dieni gapan anea boge ae ve aen . Konilias nao mega apanewa dere amba ita apanewa daiton munan wan tauan . Ita apane God menan pot pot anu taiwandini apanewa , Konilias inap ayamase kaimakaet di tainiwa .
44010008	Me dim dim iragi inap venaseni oisewa wadiamon amba watu enamon pa Diopa amon .
44010009	Inane woup sen , wam ianupe wareni mu ap wandap amon amba pa sewa Diopa maniwanumune , ap wamewa gapan , Pita pa aigarip mup wapen dot aen .
44010010	Mup waiwandini enup aren nat anun . Go pa gwanap antaba ewake wat iriwanumune . Ame gapan Pita bet ine manega yaven .
44010011	Me kiman watapen ao yaven amba yawat mega wanup baware da mini ginewa degede en memegamen aoma piupa visiwandini yaven .
44010012	Wanup ame gwanapewa man tap gine ugup ugup , ame wariwa ge mokare den gine ugup ugup amba nenip gine ugup ugup wanumone yawamon .
44010013	Boge nop da kiman gapan anega wadien , “ Pita , ao yona , gut na . ”
44010014	Pita gare wan , “ Ayop ame umap uon ! Ne antaba koeragewa ian ugupe nagire mugawa iup gega topaitapena tawa menan ne ya nainawa . ”
44010015	God sia wan , “ God taba dim dim da kakae diamoni ge koerage ya dia . ”
44010016	Mame koni yampo venaseni amba wanup ame ene wabore ewagai kimani sia aen .
44010017	Pita bet ine yaveni ame tavewa dim da menan anu waramase wande anuan sese taiwandini newap Konilias watu enamoni apan yampo Saimon pa mega yoa tan , wa ewamon , tauane pa tonana yonan .
44010018	Mu yonane singui wan , “ Daio apane yaua Saimon Pita mapa iniwan go ? ”
44010019	Pita wande bet ineni ame tavewa dim da menan anuan sese taiwandini gapan Guewa Woup Seniwa anega wadien , “ Saimon , apan yampo yoga taiwanum .
44010020	Ao yon vit ak . Mu tanam agepen menan gego ya anu iwa ne watu enamon . ”
44010021	God Guewa wani menan , Pita vit ae amba apan ame anega diamon , “ Yoa taiana apanewa ne mame . Iwa dimen ma onayan ? ”
44010022	Mu gare anega wan , “ Ita apanewa Konilias watu enanen tauaton . Me apan kakaewa , God wa taragasiniwa amba waenapan iragi me viriwa tainewa . God anea mega da Konilias wadieni menan nu ge nauge pa mega anet , amba ge nop dim da wawa me anupen menan wan . ”
44010023	Boge Pita apan ame upamo pa mega gwanap semon inane . Inane woup sen , mu Pita upan den nau amon amba Iesu dugup mega nagirewa upi pa Diopa gapanawa mu den tanam amon .
44010024	Wam ame amuin en inane , sia amon at Sisaria tauan . Ap mepe Konilias amba dugup mega evene wai den munan wani tauan , amase taiwanumun .
44010025	Pita pa unuk aepen taiwandini Konilias tautane namup geare wa taragasen .
44010026	Go Pita nanip ao ware anega wan , “ Ao yon , ne den apan iragen di , ne bawarewa uon . ”
44010027	Amba mu dere nop waiwanumune pa unuk amone amba Pita waenapan aruga ame to iam tan wanumone yawamon .
44010028	Pita mu anega wadiamon , “ Nu Diu gutut nuga e anuiwanin . Diu uon ian ugupe nagirewa den union ya waninait , pa ega daio ya anait . Go endi waenapan da imumu koevet ya diaepen menan God ewanegen .
44010029	Ap menan nenan wayan ne tanda ya wan boge di ongen . Go endi ne singui wayawaivin , e sepana dimen watu enamoyan ? ”
44010030	Konilias gare wan , “ Wam degede taue ewanup aeni gapan wan airase yampo , ma miniwa , ne pa nega gwanap mup taingina apan da wanup mega ganase den namunap yone
44010031	amba anega wan , ‘ Konilias , God mup gega anun amba kayakayawan taine nagirewa wat agoat mumingiana ame yawage anun .
44010032	Ap menan sep nagire ame pa Diopa watu enamo apan Saimon ame yaua dawa Pita nau onamop . Me man epi getaven darakamini apane dawa yaua Saimon ame pa mega puiman etop iniwan . ’
44010033	Menan ne sep gine tutut genan watu enan , amba ame ongeana kakae di . Ap menan endi nu iravi ma mepe God namup iam iam taivin amba Ayop nop wadiageni ame nu wadiane anut anuivin . ”
44010034	Pita opata ere manega wan , “ Ne endi di anu kakayasivin ame God yamap waenapan iragi gine daiton di .
44010035	Piup at at iragi gapan waenapan da da God wa taragasepi nop mega ayamase ta amopi God waupamota .
44010036	God oit mega Isurero nagirewa inamup watu eneni e asik tayan . Oit kakaewa ame Iesu Keriso tani menan God baigananu tani anuton . Ap menan Iesu wan dim dim iravi Ayopewa .
44010037	At Diudia gapan dim da venaseni e anuiwanin , ame namu at Galili dup iamopen oisewa Dion opata gapan waiwandini amba
44010038	God anenen da Iesu at Nasaret apanewa Guewa Woup Seniwa aroewa gapan uriri tan , amba Iesu yone at at iravi nao mega kaimakaet taiwandin amba da da Seitan nani gwanap wanumuine nagirewa wat inakam mumiwandin , iwa God me den inap wande en , ame iravi e anuyan .
44010039	Iesu pa Ierusalem amba pa ugup ugup den nao taiwandin yavintoni oisewa waivin . Amba mu oma korosi gapan tobatamen endawane boen ,
44010040	go wam yampoa gapan God wan me inakae sia yon wanden , ame tani ewap Iesu waenapan inamup taueni yawane .
44010041	Waenapan iragi ya yawane , go God gaset om enunen Iesu boe sia yon wandeni ewap taba kaum den natoni nagirewa nugenat yawaton .
44010042	God nu Iesu oisewa kakaewa waenapan at at iragi wadiamopen dianen amba God daiton me Iesu om enuni ame kabaniwa ge borit wane nagirewa wanene tamopi oisewa God wadidiamopen dianen .
44010043	Watagaet God no oise waiwanumune nagirewa me guturewa manega wane , da da Iesu anu tumasepiwa me gamup God koewa muga anu ae veta . ” Pita ap anega wan .
44010044	Pita nop opata waiwandini gapan , opata anuiwanumune nagirewa Guewa Woup Seniwa aigamup visen .
44010045	Pita , at Diopa gapan tanan onamone Iesu anu tumasine ian Diu nagirewa , nomu i kap wan . Iwa Guewa Woup Seniwa God garaet Diu nagirewa muneni endi ian ugupe aigamup wagemeni yawane menan .
44010046	Amba Guewa aroewa gapan mu merimu tobayanen ian ugup ugup nop muga wane amba God wa atonasiwanumune , Diu nagirewa anun . Menan Pita anega wan ,
44010047	“ Waenapan mam , nu umanup God Guewa potamup tauen . Ap me menan iragi kaum gapan dup iamopen menan da watanamota ? ”
44010048	Wani Iesu yaua amun mega gapan dup iamopen diamon . Dup iamone amba pa nagirewa Pita wam upi den ap mepe wanumot wane .
44011001	Ian ugupe nagirewa God nop mega den anu tumasene oisewa Iesu watu enamot megawa amba anu tumat taine nagirewa at Diudia gapan oisewa ame anune .
44011002	Menan Pita Ierusalem aeni . Ap mepe epimu tum aramon anu tumat taine nagirewa Pita diguran anega wane ,
44011003	“ Ge age apan epimu tum ya aramoni nagire ame tanamo pa muga gwanap taba den naan ! ”
44011004	Pita tavewa di wan dim dim taiwandini venat musiwanumune ame oisewa ere anega wadidiamon ,
44011005	“ Ne pa sewa Diopa gwanap mup taingina , ame gapan bet inan yawan . Ne yawana ame wan dim dim baware da wanup mini pepeta kimani en memegamene , viseni ame ginewa degede den enuanene . Visiwandin ne amba wanigena arewa gapan tauen .
44011006	Ne gwanewa yangut tan yawana ame man tap puawa gine ugup ugup , ame wariwa ge mokare den gine ugup ugup amba nenip gine ugup ugup wanumone yawamon .
44011007	Kiman gapan nop da inanap taueni anega anun , ‘ Pita , ao yon , gut na . ’
44011008	Ne gare anega wadian , ‘ Ayop , ame umap uon ! Ne antaba koeragewa ian ugupe nagire mugawa iup gega topait tapena tawa menan ne ya nainawa . ’
44011009	Nop sia kimani taueni anega wan , ‘ God taba waenapan dim dim da kakae diamoni ge koerage ya dia . ’
44011010	Mame koni yampo venaseni amba wanup ame ene wabore ewagai kiman sia dot aen .
44011011	Wanup kimani sia dot aeni gapan , apan yampoa pa sewa Sisaria gapan nenan watu enamone ne pa ambagan wanigena ap mepe tauane .
44011012	Mu Diu uon , go ian ugupe nagirewa . Ne gego ya anupen menan , God Guewa anega wadianegen , ‘ Tap ya anu mu den di tanam ak . ’ Pa Diopa Iesu anu tumat nagirewa nani yamu daiton mame ne den tanam aneton . Anetoni pa sewa Sisaria tauaton amba Konilias pa mega iravi unugeton .
44011013	Unuk anetoni , Konilias gutut mega wadianen . Anea da pa mega taueni me yaven . Anea anega wadien , ‘ Sep nagire ame pa Diopa watu enamo , apan Saimon ame yaua dawa Pita nau onamop .
44011014	Me nop enan wa tauepi ame gamup e ge dugup egawa den iragi inak warai . ’
44011015	Ne tauan nop ere watapan waingina gapan , Guewa Woup Seniwa nu potanup taueni ap umap Diu uon go ian ugupe nagirewa potamup den tauen .
44011016	Ame gapan ne Iesu namu wadianeni anu awan , me anega wadianen , ‘ Dion waenapan kaum gapan dup iamon , go e Guewa Woup Seniwa gapan dup iai . ’
44011017	God yan garaet ta nuneni mini ame gine daiton ian ugupewa munen . Ne God nao mega anenen watanain , ame umap uon ! ” Pita ap anega wan .
44011018	Mu Pita gutut mega anune gapan imumu entanen amba aigap sia ya diguran go God wa atonasene anega wane , “ Tavewa di , God ian ugupe nagirewa koewa muga veta veta imumu entanepen inak ewake warapen menan neginewa tun ! ”
44011019	Mu apan Sitiven togurane wamewa gapan Iesu dugup mega nagirewa ta koeragam muman at at punanan wat amon . Amone upi at Ponisia , Saiparas , amba pa Antiok den tauan Iesu oisewa Diu nagirewa mugenat wadiam wanumun , ian ugupe nagire den ya wadidiam wanumune .
44011020	Go upi at Saiparas ge at Sairini Iesu anu tumasine nagirewa punanan wat amone pa Antiok tauan Ayop nuga Iesu Keriso oisewa Diu uon go ugupe nagirewa den wadidiamon .
44011021	God aro mega muneni gapan waenapan aruga nop muga anu tumasen , Ayop nuga Iesu inap imumu entanen .
44011022	Pa Antiok nagirewa imumu entanene oisewa Iesu dugup mega pa Ierusalem nagire anune menan apan Banabas mu inamup watu enane .
44011023	Pa Antiok taueni , God waenapan wat aipakam mumiwandin yaveni menan aton anun . Amba Banabas mu iragi dadak munen anega wadiamon , “ Ayop Iesu inap imuya potaya iragi gapan di wat nasiwaniampen , nop mega wariwanian . ”
44011024	Banabas me apan kakae anu tumat ge Guewa Woup Seniwa me potap no dotouen amba waenapan paua arugataet Ayop inap naumo aen .
44011025	Amba apan Banabas , Sol yoa tapen menan at Tasas aen .
44011026	Yaveniwa , me wat nau pa Antiok ewagai onen . Banabas ge Sol , ap mepe dere , en daiton gapan Iesu dugup mega nagirewa den wanumon amba waenapan aruga wadidiamon . At Antiok gapan Iesu dugup mega nagirewa namu yaua Kuristian diamon .
44011027	Wam mame gapan , God no oise waine nagirewa upi pa Ierusalem gapan pa Antiok amone .
44011028	Apan ap me da yaua Agabas . Me ao yone amba God Guewa aroewa gapan evi venasepen noa namu anega wan , “ Wankakao baware da konintu at at iravi tau aeta . ” ( Wankakao mame venaseni Rom nagirewa ayopewa Kolodias ayop ta wandeni wamewa gapan tauen . )
44011029	Nop evi venasepen namu wani menan , Antiok Iesu dugup mega nagirewa ago muk anut muga muga gapan moni bongamen , at Diudia gapan inine nagirewa garaet munat anun .
44011030	Ap menan , Antiok Iesu dugup mega nagirewa mame di tane , moni bongamene Banabas ge Sol munane amba Diudia Iesu dugup mega namu yo yo nagirewa munapen menan mu tam amone .
44012001	Wam ame gapan ayop Erot Iesu dugup mega nagirewa upi wa koeragam mumen .
44012002	Me wani gapan ita nagirewa Dion tasewa Diemis waran tuma engurane boen .
44012003	Erot ap tani gapan , Diu nagirewa aton anune , me ap yaveni menan ita mega nagirewa Pita to warapen diamon . Mame tane wamewa ame Taba Buredi Tutut Ya Waini Baripewa gapan , yaua dawa ame Paina Yamaseni Baripewa .
44012004	Ita nagirewa Pita waran gwat nokap baraen . Ap mepe ita nagirewa i degede tomagen apan degede yon ge yon amon Pita amase taiwanumune . Paina Yamaseni Baripewa tugup uon tapi ewap , ayop Erot Pita ware aroga baraep Diu nagire togurapen menan munat anun .
44012005	Ap menan Pita wat nasen gwat noke gapan di wande en , go Iesu anu tumasine nagirewa Pita menan wam wam mup dandamunagaet God inap waiwanumun .
44012006	Mum ame woup sepiwa gapan , ayop Erot Pita Diu nagire munat anun . Go muma Pita God Paewa tonana yonine apan dere yaumakamup aup iniwandin . Damik kaimake dena gapan naniwa yamu yamune ita nagirewa nanimu den panamone amba gwat noke tonanewa God Paewa tonana yonine nagirewa upi ap mepe amat taiwanumune .
44012007	Wanumone menawaet ununke uon da , Ayop anea mega taue ap mepe yonen , amba ganasewa gwat noke en ganatamen . Anea Pita onewa gapan to kandase amba anega dien , “ Serarat , ao yon . ” Wani boge Pita nanip damik panane butut batat wa geamone .
44012008	Anea Pita sia dien , “ Pusiga okome en , wanup gega den pan . ” Pita ame tani anea sia wan , “ Wanup gega aigapewa den wat en ewanap onak . ”
44012009	Pita gwat noke ae ve taue anea ewap aen . Anea anenen taiwandini , Pita me da ya anu aven , anuni me bet ine yaviwandat anun .
44012010	Tonan amase taine nagirewa garawat garawat amone amba uiwa tonan intanigaet gware denawa ame watapane pa sewa arige gapan amon . Tonan ame mek ingane watap munen , amba mu tauan gwat noke paewa garip tau amone . Mu neginaet vit amuiwanumune gapan anea ame boge Pita ae ve oagaen .
44012011	Oageni , Pita mek di anu anega wan , “ Endi Iesu nenan tani tavewa di ne gwat noke garip tauan , bet inine mini da uon . Ayop Iesu anea da watu enen papat nega tan . Ayop Erot aro megawa amba Diu nagirewa inanap tat anune den ne ya yawapen menan anea ta warit nimanegen . ”
44012012	Wam ame Pita anu aveni menan me Dion , yaua dawa Mak inewa Meri pa mega aen . Pa ame gapan waenapan arugataet tobot tan Pita menan God inap mup waiwanumun .
44012013	Pita tonana ken ken toiwandini , amba nao waenewa da yaua Roda tonan watapapen menan tauen .
44012014	Taue , Pita noa ire anu daramu wan , aton tan waenapan wadiamopen menan entane use sia aen go tonan ya watapen . Me anega wadiamon , “ Pita tonana yoniwan ! ”
44012015	Anune go manega wane , “ Ge iaga bambamaen waingi ! ” Go waen nop mega tavewa menan aigap aigap wa ge wa di taiwandin . Menan pa nagirewa anega wan , “ Apan tonanawa , Pita uon , go ame anea mega kwayup tainiwa tauen taiwan . ”
44012016	Go Pita tonana ken ken nonongataet di toiwandin , menan mu tonan watapan yawane nomu i kap wan .
44012017	Pita mu nop ae veapen menan naniwa gapan ta ewamon amba Ayop anenen ta gwat nokap nau tau aeni oisewa wadiamon . Amba me anega wan , “ Diemis ge Iesu anu tumasine nagirewa den oit ma wadiamon . ” Pita ap wani boge ae vemo at da aen .
44012018	Inane woup seni , gwat noke amase taine nagirewa Pita gwat nokap dim da anenen tani menan anu waramasen amba yoa at at iragi taitamen .
44012019	Ayop Erot Pita yoa taiwanumampen menan diamon . Mu yoa tain en da ya di yawane gapan Erot gwat noke amase taine nagirewa singui arugataet wayawamo amba mu gurep borit wapen menan wan . Amba Erot Diudia ae ve pa Sisaria taue wanden , wam koni otu da ap mepe wanden .
44012020	Wam ame den Erot pa Taya ge pa Saidon nagirewa inamup gari gangan naen menan ian ame iame Erot yave baigan tapen menan amon . Tauane namu Erot pa mega kwayup taini ayopewa yaua Balastas evenan tan amba imua waren . Ap tane amba ayop Erot namup tauan baigan tapen menan singuiasene , iwa taba muga Erot egak mega gapan wariwanumune menan .
44012021	Menan Ayop Erot baigan tapen wamewa om enuni gapan , ayop wanupewa mega wat ene amba ayop watat mega gagap ae wande waenapan inamup opata wan .
44012022	Opata wani gapan waenapan kaimakaet ve anega wane , “ Anun , god da inanup waiwan , apan umanup mini da uon ! ”
44012023	Ame gine tutup Ayop anea mega Erot to baimen gearen amba motamot posewa na ugunagene boge boen , iwa me God ya wa atonasen amba waenapan me God mini wa taragasiwanumune me ya watanamon .
44012024	Go God nop mega yaugai di senare tau aen .
44012025	Wam ame Banabas ge Sol ap muga Ierusalem amo tauan sia entan onamone apan Dion Mak den tanam amon .
44013001	At pa Antiok gapan , Iesu dugup mega nagirewa gapan , upi wadiamot nagirewa amba upi God oise opata waine nagirewa . Upi mu yaumua mame , Banabas , Simion yaua dawa Epi Pumpuniwa apanewa , Lusias at Sairini apanewa ge apan Manaen ayop Erot gwep mega daitonawa , amba Sol .
44013002	Antiok Iesu dugup mega nagirewa God menan taba virip tan amba God wa taragasiwanumune gapan , Guewa Woup Seniwa anega diamon , “ Ne Banabas ge Sol om enumon , nao munat anuna menan , mu nugut ma nenan . ”
44013003	Ap menan mu taba virip tane amba mup gapan nanimu iamup sean Banabas ge Sol watu enamone amon .
44013004	Apan dere ame , Guewa Woup Seniwa negin muga ta watu enamoni menan mu vit amone at Selusia tauan ap mepe kabum gagap dotouan , puiman topaneni at Saiparas amon .
44013005	At ame gapan pa sewa yaua Salamis tauane , Diu nagirewa opata waine pa muga muga gwanap God nop mega opata wadidiamon . Dion Mak mu den ap mepe ago muga taiwandin .
44013006	Puiman topaneni ame ikukuk pa pa iravi daio amon amba pa Papos tauan . Ap mepe Diu nuat apane yaua Ba-Iesu tautanane ( ian Gurik noa gapan Elimas diane ) . Me God nop mega tave uon waini apanewa .
44013007	Ba-Iesu at ame ayop mugawa yaua Sogias Polas evenewa . Sogias me anut apane menan Banabas ge Sol inewa onamo God nop mega wadiapen menan nop watu enen .
44013008	Go nuat apane Ba-Iesu , watanamon . Me ayop mega Polas Iesu oisewa ya anupen menan watanen .
44013009	Ap menan Sol , yaua dawa Pol , Guewa Woup Seniwa potap no dotoueni gapan , Elimas kem kem ase yave
44013010	amba anega diguren , “ Ge Seitan umapewa di ! Ge inak kakaewa anavi megawa . Koewa ugup ugup ge potagap no dotouen amba pot pot waenapan wababayan mumingi .
44013011	Menan wapena anu , endi Ayop Iesu aroewa gapan yamaga boraseta amba wam animpo gapan ge yangut sia ya tai , wam ganasewa da ya di yawai . ” Ap wani gine tutup sisip taue me yamewa aoma umasen , amba me orup da nanip wat nau amopen menan momak anuiwandin .
44013012	Wam ame dim da venasen piup Ayop mugawa , Sogias Polas yaveni amba anu tumat tan den no kap wan , iwa God oisewa anuni menan .
44013013	At Papos gapan , Pol evene waiwa tanamo kabum gagap at Pampilia gapan pa sewa Poga tauane . Ap mepe Dion Mak ae vemo ewagai pa Ierusalem sia aen .
44013014	Pa Poga ve use amone at Pisidia gapan pa yaua Antiok Diu pura bawarewa wamewa gapan tauan . Ap menan Diu opata waine paewa unuk amon ae wanumon .
44013015	Apan Mosis iup namua seni ogewa amba wataget God no oise waiwanumune seane ogewa den batnagen . Uon tani ewap , pa ame kwayup taine nagirewa Pol ge Banabas singui wayawamon , “ Tatan anega , waenapan dadak diamo diamo guturewa da inayap wandepi ame wane umap di . ”
44013016	Pol yone , waenapan nop ae veapen menan naniwa wadave amba anega wadiamon , “ At Isurero waene apanewa amba e ian ugupe nagirewa da God wa taragasianawa , nop nega neman guran anun !
44013017	Nu at Isurero nagirewa God nuga omayan baewa at Idip wanumone gapan God om enumon amba Idip gapan naewa muga aruga tan . Mu aruga tane amba God aro mega gapan at Idip gapan naumo tau aen .
44013018	Tau amone , en apane dere ( 40 ) at kaimewa gapan iniwanumune koewa taiwanumune go God imu pose inamup ae bigaren .
44013019	At Keina gapan God ian ugup ugupe nagirewa nani yamu dere gut momak mumeni amba waenapan mega Isurero nagirewa at Keina munen yon borane .
44013020	Mame tani aeni enewa iragi 450 gwanap venasen . Mame ewap , wa tamanam mumine nagirewa God om enumoni Isurero nagirewa kwayup tamopen menan munen . Ap aeni , God no oise waini apanewa Samuero wam mega tauen .
44013021	Samuero wam mega gapan , omayan baewa ayop muga bawarewa da endawapen mupe wane , menan God apan Kis otua Sol munen . Sol dugup mega yaua Bendiman apanewa , me Ayop en apane dere ( 40 ) ta wande en .
44013022	Watageta apane Sol ayop taiwandini go evi amba God wa totnagen amba apan Devit ayop muga tan . Devit oisewa God manega wan , ‘ Apan Diesi otua Devit ne yao tanana ame nek bumaganapewa . Me evi amba wan dim dim ne tat anuina me tata . ’
44013023	Apan Devit ani sibabasi megawa ame God nunan wa agiaseni apane ge wat inakam nugawa , ame Iesu , God om enuni ware tauen .
44013024	Iesu tauapen tani namup , apan Dion waenapan at Isurero nagirewa iragi vetavet tapen opataewa wa amba dup iamuiwandin .
44013025	Dion nao mega uon tapen taiwandini gapan waenapan inamup singui anega wayawamon , ‘ Ne da anu nimanek wanin ? Apan amase taiana ne uon . Go anun , ewanap apan bawarewa da taueta go ne bawarewa uon . Ne ago otua ayop mega pusi okomewa vesini mini ne ap wat agoaset anun go ne umanap uon . ’
44013026	Tatan gwanin , Eibaraam otu tasinewa , amba ian ugupe God wa taragasiana nagirewa , wapena anun , Iesu inak ewakewa nunat wani oise kakaewa mame inanup tauen .
44013027	Ierusalem wanumuine nagirewa mu arita mugawa den , nu inak nunini apanewa Iesu irewa ya yao anu kakayasene . Pot pot pura bawarewa gapan gapan wataget God no oise waiwanumune nagire seane ogewa batnagiwanumune go ya anu awane . Ap menan Iesu boepi oisewa wataget God nop mega namua gapan seane tavewa tauapen menan Iesu togurapen wan . ” Pol ap anega wan .
44013028	Pol opata mega sia waiwandin , “ Iesu koewa mega da ya tanan go mu di boet anun amba Ayop Pailat inap anega wane , ‘ Ge togura boep . ’
44013029	Ugup ugup iravi wataget God no oise namua gapan seane taitamene gapan Iesu etua oma korosi gapan aoma wa totnagen vitan amba wat amon dagupa baraen .
44013030	Go God wan Iesu inakae sia yon wanden .
44013031	Iesu inakae sia yon wandeni gapan , at Galili pa Ierusalem tanam amone nagirewa wam aruga inamup venasiwandin yaviwanumun . Waenapan ameme endi at Isurero nagirewa yawane oisewa wadidiam wanum .
44013032	Menan , nu endi God oise kakaewa ame wadiaivin . Oit ame God omayan bae nagirewa munat wa agiat mumeni nu mu naewa muga inanup tauen . Me wat inakam nimanini apanewa munapen menan manega wa agiat mumeni ta munen , ‘ Iesu boepi ne wapen inakae sia yon wandeta . ’ Ok da sia buka namua yaua Sam paup derewa gapan God Iesu menan anuni oisewa anega sen , Ge ne otunawa , amba endi ne ge mamaga entan nimanegeta .
44013033	
44013034	Amba nop da sia buka namua gapan seane ame gapan God tavewa di wan Iesu bop gapan inakae sia yon wanden , go etua ya puakaeta . Ok ap anega sean , God anega wan , Watageta apanewa Devit wat aipakam , ge kiman kakae guragut nega me wanapen menan , wa agiasena ame iravi tavewa mega di e enain .
44013035	Ap menan ok da sia , buka Sam gapan , aroga Iesu wat aipakam mega menan anega sean , Nao nega taini apanewa etua ya puakaepen menan dian .
44013036	Nop ame God wani Devit menan ya wan iwa Devit wam mega gapan God dim da anuni taitameni amba me boen . Boeni omae baewa den tune etua puakaen .
44013037	Go God wan Iesu ao yon wandeni etua ya puakaen .
44013038	Ap menan , waenapan negawa , nop mame di anu kakayasen ame God Iesu gamup koewa nuga anu ae veapen oisewa opata gapan wadidiaivin . Wataget apan Mosis iup namu seni gapan koewa nuga garewa ya musen go Iesu anu tumasetoni menan God koewa nuga wat musen .
44013039	
44013040	God oise waiwanumune nagirewa wane ame inayap tauepi tawa menan amat ek ingane di tan . Mu anega wan ,
44013041	Yawan , e nipep waiana , wapena anun . E God aroewa yawane no i kap wap , amba tavewa da ya yawai go mondi borit wai , iwa ne wan dim dim da baware di tapen taivin , go e ya anu tumat tai . Apan da ne tana oisewa wadiaepi , go den e ya anu tumat tai . ”
44013042	Pol opata mega uon tani , Banabas dere Diu nagirewa opata waine paewa ae vean tau amuiwanumune gapan Diu ge ian ugupe nagirewa da God wa taragasine anega wan , “ Wam pura bawarewa utat sia onaen nop ame sia wadianen . ”
44013043	Wam ame waenapan to iamen wanumone yap marimen amon , Diu nagirewa amba Diu uoni go Diu guegue muga taine nagirewa aruga Pol ge Banabas ewamup amon . Menan Iesu watu enamot megawa dere ame waenapan God garaet mega gapan wanumopen menan aigap wadidiamon .
44013044	Pura ame use aigapewa pa sewa ame gapan iragi tobot tan iamen , Ayop nop mega anut wan tauan .
44013045	Wam ame Diu nagire to iam baware ame yawane da di anu koeam mumane ap menan Pol dim da waiwandini mu nipep waiwanumun .
44013046	Go Pol ge Banabas tumban amu yonan nop aigap sia kaimakaet anega diamon , “ God nop mega e inayap namu wadiaeton go e inak yaibobot tandayaseana menan watananean , ap menan nu endi ian ugupe , Diu uoni nagirewa ane wadiamoit .
44013047	Iwa God anega dianeni , Ne Diu uon go ian ugupe nagire ganat mugawa entan imaena , menan waenapan at at iravi inak yaibobot nega warain . ” Ap anega diamon .
44013048	Ian ugupe nagirewa Pol nop mega ame anune menan aton anun God nop mega ao waran . Amba da da inak yaibobot warapen menan God ganganat mumeni nop mega anu tumasen .
44013049	God nop mega at ame iragi seset wa tau aen .
44013050	Go Diu nagirewa tanda anun menan God menan taine waen bawarewa mugawa amba apan bawarewa muga den , anan datnak muman . Mu Pol ge Banabas wa koeragam mumapen menan anan datnagene , amba mu at muga ae ve amopen menan upa oimone .
44013051	Menan waenapan koewa ae bat munapen menan Pol ge Banabas pusimu atabobo toninigamen ae vean amon pa Aikoniam tauan .
44013052	Go Iesu dugup mega nagirewa pa Antiok gapan aton baware anun amba Guewa Woup Seni potamup bararaen den aro muniwandin .
44014001	At Aikoniam tauane amba Pol ge Banabas Diu nagirewa opata waine paewa unuk amon . Ap mepe mu opata kakae di waiwanumune menan ame Diu amba ian ugupe nagirewa paua muga arugataet anu tumasene .
44014002	Go namu venaseni ap umap sia venasen , Diu nagirewa upinamu da da nop ya anu tumasene ame ian ugupe nagirewa anan datnak muman . Amba Iesu dugup megawa nagirewa nop eboewa diamone .
44014003	Go Pol ge Banabas wam nononga ap mepe wanumon . Ayop oisewa epara tan wadidiam wanumun . Mu opata muga tavewa di ewamopen menan God garaet aro mega muneni gapan kiman yo paua mega ugup ugup taiwanumun .
44014004	Menan waenapan pa sewa ame gapanawa seu enun , upi Diu nagire arige yonan amba upinamu Iesu watu enamot gambenamu yonane .
44014005	Amba upi ian ugupe nagirewa ge Diu nagire , bawarewa muga den , Iesu watu enamot megawa dere ta koeragam mumapen amba gwara guramopen anun .
44014006	Go mu oit ame anune gapan tap serarat at Laekonia pa sewa Listura ge mainepewa at sewa Dobi den tauan amba at ame ikukuk amon .
44014007	Ap mepe mu oise kakaewa opata gapan di wadidiam wanumun .
44014008	Pa Listura gapan pusi waberugaseni apanewa da ap mepe wande en , anega da inewa potap da ap anega yanen , ap den ya ainiwa .
44014009	Me neman gure Pol nop waiwandini ame anuiwandin . Pol kem kem apan ame asenagaet yave manega anun , apan mame inakaepen men anu tumasiwan .
44014010	Ap menan Pol me inap kaimakaet ve anega wan , “ Pusigap amu , ao yon ! ” Wani pusi koe tani apanewa karapun doren amba ap erewa mega aen .
44014011	Pa nagirewa Pol dim da tani yawane menan mu nop muga Laekonia gapan ve wan , “ God nuga dere mame apan venat mutan tauan ! ”
44014012	Menan Banabas mu god muga aritawa yaua Sus diane amba Pol mu opata waini god muga yaua Omis dian .
44014013	God muga Sus mup paewa pa sewa sin garip mainep tune wanden . Sus pirisi mugawa , ae man kao ge rarema ben wat sin tonanewa tauen , iwa me amba waenapan yan garaet muga Iesu watu enamot megawa dere munat anu taiwanumune .
44014014	Go wam ame Pol ge Banabas mu dim da tat wan taiwanumune oise anune , menan mu wanup aigapewa muga benagen amba to iam ame berip ve wa ge wa serarat amon anega diamon ,
44014015	“ Waenapan , ma iwa dimen taiwanin ? Nu apan iragen e umayap di ! Nu Iesu oise kakaewa wadiaepen menan tauaton ame gapan e naniap gwat kaitayana god eboewa egawa ame ae veapen . Go God tavewa kabani wandiniwa , piup kiman puiman gagape den wan venat mutanewa , me anu tumat tapen menan imuya inap entanan !
44014016	Wataget oniwandini piup nagirewa muk anut mugawa taiwanumune go God ya watanamon .
44014017	Go me inak tat megawa aroga di wande en ameme wat aipakam mega tauiwandini nu yavintoni gapan anuivin me wandia . Wat aipakam mega ame wam gapan ugin watu eniniwa , amba taba gine ugup ugup wam muga muga gapan yaniwanumat diamuiwan . Taba nuga nuniniwa den potanu aton nuniwan . ”
44014018	Go nop mame Pol wani amba Banabas dere watanamot anun go waenapan sia man gura munat anun .
44014019	Ma ewap , Diu nagirewa upi at Pisidia pa sewa Antiok ge pa sewa Aikoniam gapan den tauan amba to iam ame nanam mumane . Menan mu Pol gwara ton okokok pa garip warup tau amon , anune me boet anun .
44014020	Go Iesu anu tumasine nagirewa Pol inap tauan me enpanane gapan me ao yon wande ewagai pa sewa Listura aen . Inane woup sen Banabas dere amon pa sewa Dobi tauan .
44014021	Mu pa sewa Dobi gapan Iesu oit mega kakaewa wadidiamone waenapan aruga anu tumat tane . Amba Pol ge Banabas ewagai sia amon , pa Listura tau amon , pa Aikoniam tau amon , amba at Pisidia gapan pa sewa Antiok tauan .
44014022	Mu Iesu dugup mega nagirewa aro munan amba dadak diamone nop tavewa gapan anu tumat ta di wanumopen menan . Den mu anega wane , “ God toemu mega gwanap anepen menan itan bagu sisi ugup ugup namu yao anuit . ”
44014023	Iesu dugup mega pa pa gapan namu yoyo nagirewa om enumone dugup daiton daiton amat tapen semone . God menan taba virip tan mup wan amba namu yoyo nagirewa ame Ayop inap asenagaet di munane , iwa mu da da anu dao mumine nagirewa .
44014024	Amba at Pisidia tau amone ewape at Pampilia tauan .
44014025	Ap mepe mu Iesu oisewa pa Poga gapan opata wadiamone ae vean at Atalia vit amon .
44014026	Pa Atalia gapan kabum gagap ewagai at Antiok sia amon . Namu Antiok gapan mu erewa gapan God nao warapen menan Iesu dugup mega nagirewa mup gapan wat aipakam mumeni anega wan , “ Maman God , apan mame kwayup tam . ” Ap anega mup wane boge amon , sia entan onamone , nao munane taitamen .
44014027	Pa Antiok tauane , mu Iesu dugup mega nagirewa iravi iamepen menan wan . Iesu dugup mega nagirewa iravi todagonen gapan God mu gamumup dim da tani amba ian ugupe Iesu anu tumat neginewa watap muneni oisewa wadidiamon .
44014028	Amba mu ap mepe Iesu anu tumasine nagirewa den tanamon wam nononga di wanumon .
44015001	Wam ameme at Diudia Iesu anu tumat tane nagirewa upi at Antiok vit onamon amba at Antiok Iesu dugup mega nagirewa anega diamon , “ Mosis iup God inap wareni ame menan apan epiwa paua tum ya tapiwa God inak ewakewa ya waneta . ”
44015002	Pol ge Banabas ap mepe den . Ap menan mu yone Diudia nagirewa den notatae aritavet wane . Ap wane menan Antiok Iesu dugup mega nagirewa Pol , ge Banabas amba upi den om enumone pa Ierusalem dot amopen menan . Ierusalem gapan mu Iesu watu enamot megawa ge Ierusalem Iesu dugup mega kwayup tamuine nagirewa den epiwa tum arini noa wayawamopen menan amoin .
44015003	Iesu dugup mega nagirewa watu enamone . Amba mu pa Ierusalem amuinewa neginaet at Ponisia ge at Sameria tau ge tau amon . Diu uon go ian ugupe nagirewa imumu God inap entanene oisewa Iesu dugup mega nagirewa ap mepe wanumuine wadidiam amon . Gutut mame wane gapan Iesu dugup mega nagirewa iravi aton aigap di anun .
44015004	Mu pa Ierusalem tauane gapan , Iesu dugup mega nagirewa , Iesu watu enamot mega nagirewa amba kwayup tamuine nagirewa den waupamon . Pol ge Banabas God dim dim iragi mu gamumup tani oisewa wadidiamon .
44015005	Go Parisi dugup muga upi Iesu anu tumasine nagirewa yonan anega wane , “ Ian ugupe nagirewa epimu tum di tap amba Mosis iup namu se wani ayamase tap . ”
44015006	Ame wane menan Iesu watu enamot mega nagirewa ge dugup kwayup tamuine nagirewa iamen .
44015007	Nop nonongataet wayao seyao taiwanumune ewap , Pita ao yon wande amba nop anega wadiamon , “ Tatan gwanin , e anuyan watagentuk di God e yaumakayap om enunegen ame ian ugupe ne non utap Iesu Oise Kakaewa anupi amba anu tumat tain .
44015008	God waenapan iravi imumu anuitamini apanewa menan ian ugupe nagirewa , Diu uoni , evenan tat anun . Ap menan Guewa Woup Seniwa nu nuneni ap umap den munen .
44015009	Me yamap nu iravi gine daiton ap menan ian ugupe nagirewa Iesu anu tumat tane menan God mu koewa muga anu ae ven .
44015010	Ap menan endi iwa dimen God pusip warup yaviwanin ? Iup nuga itaniwa nu omayan baewa amba nu den kwayupe ya taintoni iwa itan baware iragen . Iwa dimen Iesu anu tumat taine nagirewa itan ame onemup seait ?
44015011	Ame umap uon , ya seait iwa nu God Ayop Iesu garaet nuneni gapan wat inakam nimanen , ap mini ian ugupe nagirewa mu den ap anega . ”
44015012	Ap wani , Pol ge Banabas yonane God ian ugupe munan yo ge kiman paua baware ugup ugup anenen mu gamumup taiwandini oisewa wadidiamon , menan to iamene nagirewa iravi no uon wanumon , neman guran anuiwanumun .
44015013	Mu nop wane uon tani ewap , apan Diemis anega wadiamon , “ Tatan gwanin , nop wapena anun .
44015014	Oit ameme Saimon Pita gaset wadianen anenen da God namu anut mega to ewamoni ame ian ugupe nagirewa yaumakamup upi tambumop waenapan megawa entanamon .
44015015	Saimon wani ame tavewa di iwa wataget God no oise waiwanumune nagirewa nop mame den anega seane , God anega wan ,
44015016	Mame ewap ne sia tauain , amba Devit toemu mega ta koeragamene , ne to bongamep inak munain . Pa sewa wabenagene , ne sia tuin .
44015017	Ap tapena gapan , waenapan iravi , piup gapan , inanap tauain , Diu uoni ian ugupe nagirewa den tauain , iwa mu ne waenapan negawa gaset diamona menan .
44015018	Ne ayop di , namu wadiaena evi taueta . God ap anega wan . ”
44015019	Ap menan , Diemis aigap sia wadiamon , “ Ne anuingina mam , ian ugupe imumu God inap entanene nagirewa nu kaimakaet wat itan da ya munat .
44015020	Go manega ok inamup enu wadiamoit , ame nanimup god eboewa guewa kaitane ameme antaba irine god muga munapen ame tabaewa ya nap . Amba waen ge apan wainan gogo ya tap . Amba man mege wat imokaminewa ya nap . Amba deniwa da ya nap .
44015021	Iup mame ian ugupe nagirewa asik tane iwa en arugataet gapan Mosis iup mega Diu pura bawarewa gapan batnaginewa amba pa da da gapan wadidiamuinewa menan mu anune . ” Diemis ap anega wadiamon .
44015022	Ap menan Iesu watu enamot mega nagirewa , dugup kwayup tamuine nagirewa amba Iesu anu tumasine nagirewa iragi den nop panane apan mugawa wa watu enamop , Pol ge Banabas tanamo pa Antiok amot wan . Ap wane apan Diudes , yaua da Basabas amba apan Sailas mu den watu enamon . Iesu anu tumat nagirewa apan dere mame virimu tainewa .
44015023	Mu den ok manega watu enan , Kaewa kaewa tatan gwaninua ian ugupe Iesu anut tumasiana nagirewa , pa Antiok , Siria amba at Silisia gapan iniwanin . Nu Iesu watu enamot megawa amba Ierusalem dugup mega , kwayup taintoni nagirewa den gaun inayap waivin .
44015024	Nu anuton apan ame upi mapa inanup tau onamone aro da ya munaton , amba am dauro taen , opata muga wane iae guine wa koeamene .
44015025	Ap menan nu iragi iametoni amba imunu daiton manega anuton . Apan dere nu potanup watu enamoton . Apan dere , ame evenan wainu kakaewa , ame Banabas ge Pol , tanam inayap onamot waton .
44015026	Banabas ge Pol , nu ayop nuga Iesu menan , nao taine ge bop tawa ya anuine , apane waiwa .
44015027	Potanup amuine apan dere ame Diudes ge Sailas , mu nu dim da ok gapan seatoniwa nop gapan , sia aigap di wadiain .
44015028	God Guewa Woup Seniwa nu den imunu daiton gapan , iup itan mega da e oneyap ya seapen menan anutoni , go nop mame megenat ayamase tapen ,
44015029	Waenapan nanimup god eboewa guewa kaitane , ameme antaba irine god muga munapen ame tabaewa ya nane . Amba man deniwa ya nane . Amba man mege wat imokaminewa ya nane . Amba waen ge apan wainan gogo ya tane . Koewa mame iragi ya taiwaniampinawa ame e kakae di tai . Nop otu nuga mame uon tan . Gaun inayap waianit . Mu ok ap anega watu enan .
44015030	Oit wat amone nagire pa Antiok tauane . Amba Antiok Iesu dugup mega nagirewa ok ame munan .
44015031	Dadak nopewa ame ok gwanap wane waenapan iravi nop bibigawa anune aton baware tan .
44015032	Diudes ge Sailas mu den God oise wainewa , menan tase gwani dadak munep aritavet amun imumu to kimepen menan wam nononga wadidiamon wanumun .
44015033	Wam nononga wanumone amba pa Antiok Iesu dugup mega nagirewa baigane den watu enamone ewagai Ierusalem sia amon .
44015034	Go apan Sailas ya aet anuni menan ap mepe wanden .
44015035	Amba Pol ge Banabas pa Antiok gapan di wanumon , ap mepe mu upinamu aruga den ayop nopewa gapan di wadidiam wanumun .
44015036	Wam da Pol Banabas anega wadien , “ Pa sewa sewa daio nu namu ane wadidiamotoni mu anenen taiwanumune anupen menan ewagai sia daio inamup ane yawamopen . ”
44015037	Banabas apan Dion Mak den aet anun .
44015038	Go Pol Dion Mak ya aet anun iwa wata pa Pampilia tauane gapan me yone ae vemo ewagai pa Antiok aeni menan .
44015039	Ame menan Pol ge Banabas Dion Mak aigap noyam notatae warane amba dum marimen amon . Banabas Dion Mak den kabum gagap at Saiparas amon .
44015040	Amba Pol apan Sailas om enu . Amba Antiok Iesu dugup mega nagirewa Pol ge Sailas munan mup wane , God kwayupe gapan wat aipakam mumane amba Pol ge Sailas tau amon .
44015041	Amone at Siria ge Silisia tau ge tau amone , Iesu dugup megawa wadidiamone anun imumu wat kaimagamepen aroewa muniwanumun .
44016001	Apan Pol , Sailas den , pa Dobi tauan amon amba pa Listura tauan . Iesu wadiamot apane da yaua Timoti ap mepe iniwandin . Timoti inewa Diu waen da Iesu anu tumat taini waenewa , go me mamewa ian Gurik apane da .
44016002	Iesu dugup mega nagirewa , pa Listura ge Aikoniam gapan , Timoti kakaewa taini oise tarage wane .
44016003	Pol imup me den wat nau daio aet anun . Go at Aikoniam ame gapan Diu nagirewa aruga wanumon amba Timoti mamewa ian Gurik apanewa mu asigimup . Ap menan Diu nagirewa aton anupen menan God paua mega Timoti epiwa tum tan .
44016004	Mu pa sewa sewa tau ge tau amone , pa Ierusalem Iesu watu enamot megawa amba dugup kwayup tamuine nagirewa iam iam gapan ok seane ame tavewa anu tapen menan , mu ap muga gapan , waenapan iravi wadidiamone .
44016005	Ap tane menan at iravi gapan Iesu dugup mega nagirewa wat kaimagam muman ap menan Iesu anu tumat tane nagirewa paua muga kai ware aigap aen .
44016006	Pol ge evene wai den at Pirigia ge Galesia tau ge tau amon iwa me at Eisia paua mega gapan opata ya wapen menan Guewa Woup Seniwa mu watanamon .
44016007	Wam ame mu Misia paup tanatan mega tauane amba at Bitinia gwanap unumopen tayawane go Iesu Guewa mu watanamon .
44016008	Watanamoni menan mu at Misia mainep tau amone vitan pa Toroas puiman etop tauane .
44016009	Mum ame gapan Pol bet ine yaveni at Masedonia apanewa yone inap mup anega waiwandini , “ Paina yamat onaen at Masedonia tauan amba wat agoat nimanen . ”
44016010	Pol bet ine yaveni ewap , nu at Masedonia anet anuton iwa God Oise Kakaewa mu wadidiamopen menan dianeni anuton .
44016011	Nu pa Toroas gapan kabum gagap dotouat tamana anetoni pa Samotures tauaton inaton , woup sen sia anet pa Niapolis tauaton .
44016012	Puiman etoa ae veat pusinup anet at Pilipai tauaton . Pa sewa Pilipai ame sewa bawarewa at Masedonia gapan , ap mepe ian Rom nagirewa aruga iniwanumun . Nu ap mepe wam agiap mini den wanineton .
44016013	Diu Pura bawarewa muga gapan nu pa sewa sin mega garawaset kauma aneton . Iwa nu Diu nagirewa at ame gapan God inap mup waine arewa anuton . Nu ap mepe ae waninet amba waen iamen wanumone inamup nop erewa waton .
44016014	Mu wanumon nop nuga anuiwanumune waen da daiton yaua Lidia , pa sewa Tayataira wanup buinip tambun une gare gare tainiwa . Me God tavewa wa taragasini menan God me imu pose watapeni amba Pol nop wani bemta anun .
44016015	Wam ame , waen ame amba pa mega gapan iniwanumune nagirewa iragi Iesu anu tumat gapan dup iamoton . Amba waen Lidia inanup anega wani , “ Apan negawa , ne Ayop nuga Iesu anu tumasena oitana anuyana menan onaen pa nega gapan iniwanian . ” Wa ge wa tani menan nu pa mega aneton .
44016016	Wam da sia kauma Diu nagirewa mup waine arewa anetoni nao kaimake garewa uoni taini waenoro da tautanaton . Waen ame guewa koewa airampu da potap wande en . Waen ame guewa koewa aroewa gapan namup dim da venasepiwa yave waiwandin . Ap waiwandini gapan garewa bawarewa wariwandin go i nagirewa seasiwanumun .
44016017	Waen mame nu ewanup aiwandin amba nop ve nunan manega waiwandin , “ Ian ma mu God aigap iragena menan nao tainewa ! E inak wara wara neginewa wadidiaiwanum ! ”
44016018	Waen mame nop ame pot poraet waiwandini menan Pol gari yaven , boge me entane airampu yam ta yave wan , “ Iesu Keriso yaua gapan , waen ae ve tau ak . ” Boge gine tutup airampu waen ae ve tau aen .
44016019	I nagirewa , waen ap me munan nao tan moni warine nao sia ya taiwandin yawan . Ap menan Rom baware muga inap noyam wapen menan , Pol ge Sailas tambumon okonagen amone une gare gare taine arewa tauan .
44016020	Bawarewa muga inamup anega wane , “ Apan dere mame Diu nagirewa go nu at nuga nagirewa wa koeragam mumiwanum .
44016021	Gutut muga nu tat dianene go tata iup nuga paina yamatait . Nu at Rom nagirewa iup muga den to paitait . ”
44016022	Pa nagirewa iravi intum tan amba Pol ge Sailas wa koeragam muman . Ap menan , Rom iup kwayup taine bawarewa mugawa Pol ge Sailas wanup muga aigapewa ae benak sean bunum gapan guramot diamon .
44016023	Wam ame apan dere tambumon bunum gapan kaimakaet guramon amba gwat noke kwayup taini apanewa kwayup ta kakayat mumapen dian .
44016024	Ap anuni menan gwat noke amat taine apanewa gwat noke bumagap iragen semon , oma nikoni tambun pusimu kapet mumane wanumon .
44016025	Mum bumagewa gapan Pol ge Sailas mup tan amba wak God inap waiwanumun , amba gwat noke gapan upinamu den wanumone nagirewa wak muga anuiwanumun .
44016026	Wak waiwanumune gapan unuk bawarewa da tauen piup nutanut enun gwat noke pa sewa ibariwa menao manao tane sep tap wapen tan . Amba gwat noke tonanewa iragi ingane tap sen no aroga , amba kaimake dena damigewa nanimu panamone imup butut batat wane .
44016027	Gwat noke kwayup taini apanewa wa kandasen yonen . Me gwat noke tonan iravi no tapamone menan tum ware mek ingane bumage entanapen tan iwa me gwat noke nagirewa gaset tap tau amot anuni menan .
44016028	Go Pol kaimakaet anega wan , “ Gek ingane bumagaga ya entana , nu iravi mapa ! ”
44016029	Gwat noke kwayup taini apane dun menan mup wani amba wareni gapan serarat taue Pol ge Sailas namup omanip enu tap pagagak tan .
44016030	Amba ao yonen , Pol ge Sailas naumo garip aen amba singui anega wayawamon , “ Bawarewa negawa , ne dim da tap , amba God inak mega warain ? ”
44016031	Mu gare wan , “ Ayop Iesu anu tumat tawa ge God inak mega ewakewa warai , ge amba pa gega nagirewa den . ”
44016032	Wane amba pa mega nagirewa den God nop mega wadidiamon .
44016033	Mum ame gapan gwat noke kwayupewa mu tambumon epimu gaura guramon siget munane ame omasewa denipe bigi waramon , amba me pa mega nagirewa iravi den anu tumat dupewa iamone .
44016034	Dup iamoni ewap , me Pol ge Sailas tam naumo one pa mega taue amba taba tunu munen . Me pa mega nagirewa den Iesu anu tumasene menan aton baware anun .
44016035	Inane woup seni at Rom wanene taine nagirewa punip nagirewa watu enamone gwat noke tauane anega wane , “ Apan dere ame vetamone tau amop . ”
44016036	Menan gwat noke kwayupe taini apanewa Pol anega dien , “ Wanene nagirewa nop watu enane ge amba Sailas vetaep tau aisepen menan wane . Menan nonup gapan aisen . ”
44016037	Go Pol punip nagirewa gare anega diamon , “ Nu wanene aopan tanean amba koewa nuga da e ya yawayan amba waenapan yaumakamup gaura guranean , ame anenen ? Nu Rom apane wai di , go gwat noke senean ! Iwa dimen karaua watu enanet anuiwanin ? Ame umap uon ! ae venen , wanene nagirewa muk di onamo amba tam naune amop . ”
44016038	Punip nagirewa wanene taine Rom baware mugawa nop mame wadiamone gapan , wanene nagirewa tap tane iwa Pol ge Sailas , mu at Rom apane waiwa oise anune menan .
44016039	Menan wanene taine gwat noke amon Pol ge Sailas potamu wabibigamen amba naumo onamone pa sewa muga ae ve at da ugup amopen menan mup wane .
44016040	Pol ge Sailas gwat noke ae ve tau amone ewap waen Lidia pa mega amon . Ap mepe Iesu dugup mega upi tautanamon amba dadak diamon . Boge mu at ame ae ve amon .
44017001	Apan Pol ge Sailas pa Ampipolis ge pa Apolonia tau amone pa Tesalonaeka tauan . Ap mepe Diu nagire opata waine paewa wanden .
44017002	Taini asigiwa gapan , Pol pa ameme gapan Diu nagirewa tanamon Iesu nopewa wadiamuiniwa . Diu pura bawarewa wam yampo gapan Pol nop i davewa Diu nagirewa tanam gare gare wawa musiwanumun . Pol waenapan imu pose wat entanepen menan nop
44017003	ni enowa geonage anega wadiamon , “ God anuni gapan Iesu nunan ugu vegaek anu boe yon wanden . Union ya boen . Iesu mame oisewa wadiaena me Keriso , God wa watu eneni megawa . ”
44017004	Diu nagire upinewa ge Gurik God iup mega anuine nagirewa arugataet amba waen yaumu taneni aruga mu imu pose entan tamon amba Pol ge Sailas intum tamon .
44017005	Go Diu nagire anu koeam mumane menan naina yoyo nagirewa bongamen tobot tamon amba anan tapen menan nanam mumane . Ap tane gapan , pa nagirewa iravi , Pol ge Sailas ae guramopen menan yomu tane amon apan Dieson pa mega tauane . Pol ge Sailas pa gwanap anune menan pa tobebenagen .
44017006	Go ya yawamone gapan mu apan Dieson amba Iesu dugup mega nagirewa upi den tambumon okokok upamon , pa sewa airasewa inamup tauane anega wane , “ Pol ge Sailas at at iravi koevet ta onamuin ene , endi mame tauan
44017007	amba apan , Dieson ma , wa atonat mume upamo pa mega gapan semon . Mu iravi ayop nuga bawarewa Sisa iup baraeni tandayasiwanum , go gare mu ayop muga dawa , Iesu menan waiwanum . ”
44017008	Nop mame wane gapan pa sewa airasewa nagirewa amba to iam ame nagirewa iragi arara babara wan .
44017009	Ap menan pa sewa baware nagirewa Dieson me evene wai den anega diamon , “ E ebo tayana menan garewa nunan amba pa aisen . ” Ap anega wane menan mu garewa munane amba amon .
44017010	Ap menan mum ase di wa guguriwandini gapan , Iesu dugup mega nagirewa yonan Pol ge Sailas watu enamone pa Beria amon . Mu at ap mepe tauanewa boge Diu opata waine paewa dot amon .
44017011	Pa Beria gapan Diu nagirewa mu kakae , iwa namu pa Tesalonaeka Diu nagirewa tane mini da ya tane , menan Pol oit mega wadiamoni gapan mu aton den anun . Mu pot pot nop anu awapen menan God ok mega namua gapan batnagen yaviwanumun , Pol dim da wani ame tavewa di go uon ap anupen menan .
44017012	Mu aruga anu tumat tane . Ian Gurik kwan puraput waene waiwa amba Gurik apane wai den , aruga anu tumat tane .
44017013	Go Tesalonaeka nagirewa Pol Beria gapan God nop mega wadiam wandiniwa oise anune gapan mu at Beria to iam onamone amba Beria nagirewa anan datnak mumane .
44017014	At Beria Iesu dugup mega nagirewa anan tapen oisewa anune menawaet Pol amba apan upi den puiman eto watu enamone amone , go apan Sailas ge Timoti ap mepe wanumon .
44017015	Pol wat amone nagirewa wat nau amon pa Atensi tauan . Tauane pa muga ewagai entan amopen tane menan Pol anega diamon , “ Apan Sailas ge Timoti nao muga asepa uon tapi serarat onamo inanap tauep . ” Ap diamoni mu amon .
44017016	Pol pa Atensi gapan Sailas ge Timoti me inap tauapen amase taiwandini gapan , me at Atensi yangut tan bagu sisi anun iwa Atensi nagirewa god muga ugup ugup guewa nanimup kaitane inamup wa taragasiwanum .
44017017	Menan me Diu nagirewa opata waine paewa ugup ugup aiwandini amba Diu ge God anuine ian ugupe nagirewa den gare gare wawa musiwanumun . Amba sia orup da da mondi tauane pa sewa namboya wanumuine nagirewa den tanam nop waiwandini .
44017018	Anut nagirewa upi dugup muga yaua Epikurian ge Stoic ame den nop gare gare waiwanumun . Mu upi Pol inap nipep anega wan , “ Apan mam anut uoni bumbawam tan menan dim da anun waiwan ? ” Upi gare nop anega wane , “ Me ugupe nagirewa god muga oisewa da waiwan . ” Mu ap anega wane iwa Pol Iesu oise kakaewa amba ao yon wandeni oisewa opata gapan wadidiam wandin .
44017019	Menan mu Pol wat nau amon iam iam arewa muga ame togan yaua Ariapagas gapan tauan . Ap mepe iam iam tan amba me inap anega wan , “ Nop ewakewa gega waingiana nu oare .
44017020	Anut ugupe da waana gapan nu anu bambamasivin . Menan gueguewa wadianet nu anut anuivin . ”
44017021	Mu ap anega tane iwa wam wam gapan pa Atensi nagirewa at ugupe daio tauane nagirewa nop oit muga ewakewa anupen menan pot poraet nop gare gare mondi waiwanumun .
44017022	Togan Ariapagas gapan iam iam tane , Pol yone opata anega wadiamon . “ Pa Atensi apane waiwa , ne wapena anun . Ne yawaingina e pot pot god ega aruga munan anuiwanin .
44017023	Pa ega ikukuk angena naniap kaitayana god ega mup inap taiana watarewa yavingina . Amba god ega da watarewa gagap ok anega seane yawan , ‘ Watat mam God oarewa megawa . ’ E dim da oarewa inap wa taragasiana endi ne wapena anun .
44017024	God ame , me piup kiman amba wan dim dim iragi wan venat nitaton . God ame piup kiman Ayopewa iragenawa amba pa apan nanip tune gwanap da ya iniwan .
44017025	Me inap anenen tat ago wanait ? Ame umap uon , iwa me inak ibariwa , wan dim dim kakae guragut amba inak nuniniwa gapan nu inak warivin .
44017026	Me apan daiton , yaua Adam , tani gapan piup waenapan iravi me naewa mega yanaton . Piup at at punanan wat aneton , inintoni ibariwa God . Wam ansena gapan ininait at ambe gapan waninait me namu wan evi amba venasen .
44017027	Ameme taiwandini iwa waenapan God yoa tapen menan . Me wandap uon go mainanup konintu di wandia .
44017028	Watageta apane ok anega sen , God wani gapan nu yonaton inivin waninivin . Apan ega da den ok manega sen , Nu iravi God naewa megawa .
44017029	Nu God naewa di waninetawa , manega ya anuinampen , apan tat mega kakaewa gapan nanip agim bangae gwayayame dena god gueguewa kaitane ame God di . Iwa God gueguewa ap mini da uon , me kabani wandia .
44017030	Watageta wamewa waenapan God ya anu awane menan koewa muga me ya batnagen . Go endi waenapan iravi koewa nuga ae veat imunu entanepen men dianiwan .
44017031	Iwa piup iravi wanene tamopen menan apan daiton om enun . Om enuni apanewa ame wanene tamana di taneta . Me ameme di tapi wa ewanepen menan God om enuni apane ame boe inakae sia yon wanden . ” Pol opata ap anega wan .
44017032	Mu Pol apan Iesu yon wanden oise wani anune menan upi nipep diane go upi Pol anega diane , “ Nu nop gega sia anut anuivin . ”
44017033	Diane menan Pol ae vemo aen .
44017034	Apan Daionisias at Ariapagas apanewa ge waen yaua Damaris amba upi den mu Iesu anu tumasene , amba Pol tanam amon .
44018001	Mame ewap Pol at Atensi ae ve pa Korin tauen .
44018002	Pa ap me gapan Diu apane da yaua Akila at Pontas gapan yaneni apanewa , ap mepe iniwandin . Namu , waenewa Pirisela dere at Itali gapan wanumone , wam ame at Itali ayope bawarewa yaua Kolodias Diu nagire gari yawamon pa mega Rom ae vepen diamoni menan mu ae vean pa Korin tauan . Menan Pol apan ame waene dere yawamopen aen .
44018003	Pa muga gapan den wanden iwa mu nao muga daitonawa ame pa wanup gapan tumuine ame taginamene une tainewa . Pol ap mepe wandeni nao ame taiwandin .
44018004	Diu pura bawarewa da da gapan Pol Diu nagirewa opata waine paewa gwanap tanamo nop waiwandin . Diu ge Gurik nagirewa Iesu oisewa anu tumasepen menan nop kaimakaet inamup waiwandin .
44018005	Wam ame Sailas ge Timoti at Masedonia gapan tauane . Tauane menan , Pol me nao mega ae veni amba wam wam opata gapan Iesu me God om enuni apane Keriso di ap anega Diu nagirewa wadidiam wandin .
44018006	Go Diu nagirewa Pol watanan wa koeragamene menan Pol wanup mega ware atabobo pem pem ta amba anega wadiamon , “ God wanene taep gapan e itan egawa ame ek egawa di , ne inanap da ya taueta . Endi ma use aeniwa ne Diu uoni go ian ugupe inamup ange wadidiamoin . ”
44018007	Pol ap wani , Diu nagirewa ae vemo Diu uoni God wa taragasini apan da yaua Taitias Diastas pa mega taue ap mepe iniwandin . Pa mega Diu opata waine paewa mainap .
44018008	Diu opata waine paewa namu yoyo apane da yaua Kurisipas waene otu wai den Ayop Iesu anut tumasen . Pa Korin nagirewa aruga Iesu oisewa anune amba anut tumat tane gapan iragi Iesu anu tumat dupewa gapan iamon .
44018009	Mum da , Pol bet ine gapan , Ayop Iesu yave Pol inap nop anega dien , “ Tap gop ya anu , nop nega di waingan , nok uon ya wanige ,
44018010	Iwa ne ge den wanik angin . Apan da amborage ya togeta , iwa ne waenapan nega pa sewa ma gwanap arugataet wanumamun . ”
44018011	Ap menan Pol en daiton derewa semu ap mepe wande en , waenapan God nop mega wadidiam wandin .
44018012	Evi at Rom apane yaua Galio , at Guris ayope tani gapan , Diu nagirewa iame Pol anu koeamen menan waran wanene paewa amon .
44018013	Mu wanene apanewa Galio inap anega wane , “ Apan ma negin ugupe gapan God wa taragasepen waiwan menan me iup paina yamasen , nu waenapan wababayan nimaniwan . ”
44018014	Pol gare wapen tani go ayop Galio Diu nagirewa anega wadiamon , “ Pol aopan da go koewa da tani oisewa e wapo ne anu imaepo ,
44018015	go mame anuiangina ame e nop ega o yaua ugup ugup o iup ega gapan notatae waiwanin menan e ek wa kakayasen . Menan wan dim dim ap gapan ne wanene ya tain . ”
44018016	Ap diamoni amba wanene paewa gapan Diu nagirewa up oimon .
44018017	Garip amone Diu nagirewa opata waine paewa kwayup taini apane yaua Sosenis kaimakaet waran wanene paewa namboyap tone . Ap tone gapan ayop Galio gari yaven yawamo ae vemon .
44018018	Pol pa Korin gapan wam aruga di wanden . Amba me tase gwani ae vemo amba kabum gagap at Siria aen . Tanamo aeni nagirewa yaumua Akwila waene Pirisela dere . Go namu pa Senkiria gapan God inap dim dim wa agiaseni ame tapen menan Pol i gume ware ae sen .
44018019	Mu pa Epesas tauane , Pol Pirisela ge Akwila ap mepe ae vemon . Me megenat Diu nagire opata waine paewa gwanap unuk ae amba Diu nagirewa den nop gare gare waiwanumun .
44018020	Waenapan Pol nonongantuk inamup wandepen menan anune menan singuiasene go Pol me tanda wan .
44018021	Me ae vemopen tani gapan agi anega diamon , “ God anut mega wandepiwa ne entan sia inayap tauain . ” Wani boge pa Epesas ae ve kabum gagap aen .
44018022	Pol pa Sisaria taueni kabum ae ve pa Ierusalem ae amba waenapan mega gaun inamup wan . Wani pa Antiok ewagai aen .
44018023	Pa Antiok gapan wam agiap da wandeni ewap , Pol at Galesia ge at Pirigia ame gapan ikukuk tau ge tau ae Iesu dugup mega nagirewa iravi wa kaimagam mumiwandin .
44018024	Wam ame , Diu apane da yaua Apolos at Aleksandia gapan yanen , pa Epesas tauen . Me God nop mega opata wat mega kakae iragen amba God ok mega namua iragi anu kakayasen .
44018025	Namu waenapan upi Apolos Iesu inak megawa wadidiane menan endi me atonu den Iesu oisewa tamanagaet wadidiam wandin . Go me Dion waenapan dup iamoni oisewa megenat anun .
44018026	Diu opata waine paewa gapan Apolos aro ta tumban amu yone God no oise wadidiamon . Wam da apan Akwila , waenewa Pirisela den , opata mega anune menan apan Apolos pa muga wat nau amon amba God negin mega tamanawa aigap sia Apolos wa ewasen .
44018027	Evi amba , Apolos at Guris aet anuni menan , Epesas Iesu dugup mega nagirewa me wa agoasene menan Gurik Iesu dugup mega nagirewa inamup ok seane . Iwa Iesu wadiamot upi asepa at Gurik gapan Apolos waupapen menan . Apolos ok muga ware at Guris taueni gapan , God garaet mega gapan , anu tumat tane nagirewa God no oise wadidiam wandini . Mu opata mega anune gapan imumu wat kaimagamen , aro baware waran .
44018028	Iwa , pa nagirewa iame wanumone gapan Apolos yone nop kaimakaet aroe den God nop mega , namua gapan , Iesu me God watu eneni Keriso wa ewamon . Diu nagirewa upi ya anut anune menan mu nop gare diane , go me epara ta gare wadiamoni gapan Diu nagirewa inamup nop uon tan .
44019001	Apan Apolos pa Korin gapan wande en . Ap wamewa gapan , Pol pa Epesas tauen . Ap mepe Iesu wadiamot mega nagirewa upi yomu tani ame yawamo ,
44019002	amba singui wayawamon , “ Wam ame e anu tumat tayana ame e Guewa Pose Woup Seniwa warayan go uon ? ” Mu gare anega wane , “ Ae uon , nu Guewa Woup Seniwa da ya anuton . ”
44019003	Menan Pol singui sia wayawamon , “ E guegue ambe gapan dup iayaen ? ” Mu gare wane , “ Apan Dion waenapan dup iamoni guegue mega gapan dup ianen . ”
44019004	Pol sia wadiamon , “ Dion dup guegue mega ame koewa anu ae ve sia entanapen dupewa . Me waenapan anega wadiamon , ‘ Ewanap tauepi apanewa inap anu tumasen , ame Iesu di . ’ ”
44019005	Mame wani , mu Ayop Iesu yaua gapan dup iamon .
44019006	Dup iamone amba Pol naniwa iamup seni gapan Guewa Woup Seniwa mu potamup tauen , amba merimu tobayanen ian ugupe noa wan , amba God no oise den waiwanumun .
44019007	Apan anu tumat dupewa iamoni ame apan aonagaet pusinawan dere .
44019008	Pol Diu nagirewa opata waine paewa aeni siragam yampo gwanap pura gapan gapan , epara ta , nop kaimakaet wadidiamon . God toemu mega amunua oisewa nop tavewa mu anupen menan Pol waenapan den nop gare gare waiwanumun .
44019009	Go upi epara tan ya anu tumaset waiwanumun . Mu aroga Iesu anu tumat neginewa inap wawa koko ta wane . Ap menan Pol mu ae vemo , wadiamot nagirewa tambu aen . Mu wam ame use aeniwa iam iam paewa yaua Tiranas gapan pot pot waenapan den anu tumat nopewa ame seyao wareyao taiwanumun .
44019010	Mame taiwanumune aeni en dere uon tan . Ame wamewa gapan at Eisia arige wanumuine nagirewa , Diu ge Diu uoni ian ugupe nagirewa iravi Iesu oisewa anune .
44019011	God Pol gamup kiman yo paua baware ugup ugup taiwandini .
44019012	Menan Pol wanup megawa da paniwandiniwa den atup megawa ame waenapan ap me tambun vek nagire inamup amone . Wanup ap gapan inak mutan airampu potamup wanumone tau amon .
44019013	Diu apan upi , at da da tau ge tau amon , amba airampu waenapan potamupewa wa oimopen taiwanumune . Diu pirisi ayop mugawa yaua Sikiva otu waiwa nani yamu dere mu ap den taiwanumun . Mu iravi Ayop Iesu yaua aroewa gapan airampu wa oimot wan taiwanumune , anega dian , “ Apan Pol opata Iesu yaua waini aroewa gapan airampu ge tau ak ! ” ap anega wan taiwanumune . Wam da Sikiva otu wai apan da potap airampu wandeni inap ap anega diane .
44019014	
44019015	Go airampu gare diamon , “ Ne Iesu asik tan amba Pol den asik tan , go e da ? ”
44019016	Airampu ap wani , apan airampu potape wandeni ame yone set wa aigamup wandeni gure baime ene apan apan tan . Wanup muga benak ae sen , epimu aroga siget munen , amba mu pa garip serarat tau amon .
44019017	Diu amba ian ugupe nagirewa den , oit ame anune menan tap baware anun . Menan mu Iesu viriwa aigap di tane .
44019018	Menan Iesu anu tumasine nagirewa , kayao banao koewa muga vetavet aroga tan .
44019019	Nuat taine amba banao nagirewa aruga buka muga iravi tam tauane , waenapan yamamup omaya iramon . Buka iravi iramone garewa muga moni 50,000 mini .
44019020	Negin manegawa gapan Ayop nop megawa senare tau aen amba Iesu dugup mega nagirewa anu tumat muga kai wariwandin .
44019021	Wan dim dim ma iragi venaseni ewap , Pol imua upe se pa Ierusalem aet anuni menan at Masedonia ge at Guris tau ge tau aeni , amba pa Ierusalem tauat anun . Pol manega wan , “ Pa Ierusalem tauapena amba den ange pa Rom yawat anuivin . ”
44019022	Ap anuni menan ago mega dere Timoti ge Erastas at Masedonia watu enamon go me wam upine den at Eisia gapan wanden .
44019023	Wam ame gapan Ayop Iesu anu tumat inagewa taine menan pa Epesas gapan anan da tuk wan .
44019024	Ap gapan , gwat keri mini , go gwayayame dena , gapan nanip kaisini apane da yaua Demitias , at Epesas gapan wandiniwa . Me gwat ame gapan god muga yaua Atemas mup paewa gueguewa otu kamontua arugataet kaitamuiniwa . Ap kaisiwanumune gapan apan Demitias evene wai den garewa baware ap gapan wariwanumune .
44019025	Menan god muga kaisine nagirewa apan upi nao muga ap umap taine den Demitias venamu wan tauan . Tauane amba Demitias anega wadiamon , “ Tatan gwanin , e asigiap nu kaisitoni garewa baware di warivin .
44019026	Go e asigiap , apan Pol me opata gapan anega wadiamuiwan , apan da nanip god nuga gueguewa kaisepiwa ame god da uon , ap opata wani gapan waenapan arugataet at Epesas gapan amba at Eisia paua gapan uruga oit ame anu tumasiwanum .
44019027	Ap anu tumasepi menan waenapan guewa kaisitoni ya tambupen menan anuin . Amba koewa dawa ame waenapan nu god nuga baware Artemas amba me mup paewa ae antapenain . Nu at Eisia nagire piup iravi den god nuga Atemas aigap wa taragasivin , menan ap tapi ame koerage . ”
44019028	Nop ame pa nagirewa den anune gapan , mu ugu gangan mutane amba mu ve erewa anega wan , “ Nu pa Epesas nagirewa god nuga baware Atemas . ”
44019029	Ap anega wane menan pa iragi arara babara wa taiwanumun . Amba Epesas nagirewa Gaias ge Aristakas tambumone , mu Pol at Masedonia gapan tanam onamone apane waiwa . Pa nagirewa mu ai okonagen amba iam iam taine paewa gwanap toga uaren ta tauan .
44019030	Pol anut mega to iam ame gapan wadidiamopen waenapan imumu wap bigarepen menan aet anun . Go Iesu dugup mega nagirewa me ya aepen menan watanane .
44019031	Amba at ame kansoro nagirewa upi , mu Pol evene wai , nop watu enan mup anega wane , “ Enda , iam iam taine paewa ya age iwa mu togepi tawa . ”
44019032	Iam iam paewa gapan waenapan iravi anu waramasene iwa upi itap wa atap wa taiwanumun . Waenapan aruga iam iam ame gapan tauane , iwa mu oare .
44019033	Diu nagirewa apan muga da yaua Aleksanda iam iam nagirewa namumup baraene , ap menan anu waramasene nagirewa anega anune , arara babara ibariwa apan ma me di . Aleksanda yone waenapan nop ae vep me gare wadiamopen menan naniwa wadaven .
44019034	Go wam ame iam iam nagirewa me ire yawane me Diu apanewa , menan mu iragi senao wa ge wa tan anega wan , “ Nu pa nuga Epesas , god nuga Artemas me aigap iragen ! ” Ap anega senao waiwanumune amba wam airase dere uon tan .
44019035	Senao waiwanumune pa sewa kwayup ok sini apanewa baigan tapen men watanamo amba anega diamon , “ Pa Epesas waenapan negawa , wapena anun . Waenapan iravi asik tane nu pa Epesas nagire god nuga baware Atemas mup paewa kwayup taitoni nagirewa . Gwat kimani viseni viriwa kwayupe den taivin .
44019036	Apan da nop ame ya waboboreta menan nop ae vean bumbawam da ya tane .
44019037	E apan dere mam naumo onayan go mu god nuga mup paewa gwanap puraput da up ya tan , god nuga yaua da ya wa koeamen .
44019038	Demitias evene wai den apan da enu yave wat anupiwa ame wanene paewa watapane bawarewa nagirewa gwanap wanumam menan mugenat wat tamanamain .
44019039	Go nop da aigap sia wat anunewa , waenapan iragi ap mepe iamet amba nop ame sia wait .
44019040	Menan ma dimen taiwanin ? Ibariwa nu oare . Bawarewa nugawa nu anan tat anu enu yawan wapi , nu gare anenen wait ? ”
44019041	Ap anega wani iam iam tobore boge pa wa oimon .
44020001	Wam ame arak maken wane uon tani , Pol wadiamot nagirewa munan wan tauane amba dadak diamoni ewap , gaun wan boge at Masedonia aen .
44020002	At Masedonia tau ge tau aiwandini Iesu dugup mega nagirewa iravi epara mun aiwandin eni amba at Guris tauen .
44020003	Ap mepe siragam yampo wandeni . Amba me kabum gagap at Siria aepen taiwandini gapan Diu nagirewa karaua me tot wane oisewa anuni menan ewagai entane at Masedonia aen .
44020004	Apan Sopata ( mamewa Piras ) at Beria apanewa Pol den aen . Apan upi tanamo aeni ame at Tesalonaeka apan dere Aristakas ge Sekundas , amba apan Gaias , Dobi apane , amba Eisia apane dere Toropimas ge Taitikas , amba Timoti den .
44020005	Apan ame namu pusimup amon pa Toroas tauane gapan nunan amat tan .
44020006	Go nu barip yaua Taba Buredi Tutut Ya Waini Baripe tugune ewap , ame nu kabum gagap at Pilipai aneton , amba wam nani yamunaet uon tani ewap , at Troas gapan apan upinewa ame tautanamoton , ap mepe mu den pura daiton tanam wanineton .
44020007	Pura ame ibariwa mum gine , taba buredi ame paise paise ta napen menan iameton . Ap mepe , Pol God nop mega waenapan wadidiamuiwandin . Me woup sese aet anuni menan nop nonongataet wa aiwandini mum gagewa tauen .
44020008	Pa ame diri gagap tune , nu watat aigapewa gwanap wanineton . Ap mepe dun aruga iran seane .
44020009	Orup apan da , yaua Yutikas , taik tonanewa gapan dore wande en . Pol nop nonongataet waiwandini gapan , Yutikas aup boniga ine beuren , pa diri gagap tune watat yampoa gapan onana visen . Waenapan vit amone ae ma warane go me gase boen .
44020010	Pol yone vit ae , amba Pol ae geare Yutikas aigap ine bumagap wat nase anega wadiamon , “ Gop ya anune me sia inakaen , kabani wandia . ”
44020011	Anega wani amba pa sia dot ae , taba buredi paise nan . Nane nop nononga sia tanamo waiwandin woup seni amba me ae vemo aen .
44020012	Apan Yutikas kabani wat pa mega amon , ame gapan mu imumua bigaren , aton anune .
44020013	Pol dianeni menan , nu namu pa Asos kabum gagap anetoni go Pol pusip aet anun . Pa Asos gapan Pol tautananen kabum gapan dotouen amba pa Mitilini aneton .
44020014	
44020015	Sia anet inaton woup seni pa Kaios tauaton . Sia tau aneton , woup seni pa Samos tauaton amba wam use aigapewa anet pa Mailitas tauaton .
44020016	Pol Pentikos baripewa menan serarat pa Ierusalem taut anuni menan me wam mega Eisia gapan ya wakaumat anun . Ap menan me pa Epesas daio ya tapen anun , menan pa Epesas ya tauapen menan nu kabum gagap negin garigat tau aneton .
44020017	Menan , pa Mailitas gapan , Pol Epesas Iesu dugup mega kwayup taine nagirewa onamopen menan sep watu enen .
44020018	Wam ame mu tauane , Pol mu anega diamon , “ Wataget at Eisia namu tauana yaumakayap iningina amba endi den ap menan guegue nega iragi e asigiap .
44020019	E anuyan , Diu nagirewa pot pot toguranegepen menan taiwanumune go ne ae bigat nigasen , irin den Ayop Iesu navewa taingin .
44020020	E anuyan , pa ega ega gwanap wadidiaingina , ame ta warit noa iravi wadiaingina , karaua da ya baraen .
44020021	Ne ian Diu ge ugupe nagirewa God mu koewa muga anu ae vepen menan mu namu vetavet wa amba Iesu anu tumasepen menan inamup aroga waingina .
44020022	God Guewa Woup Seniwa ne pa Ierusalem anget dianegeni menan ne angewan go dim da ap mepe inanap tauepi , ame ne oare .
44020023	Go mame megenat ne asiginap , Guewa manega wadianegen , pa tau ge tau ongepena , ita anan , gwat ninoke megenat tautaningain .
44020024	Go dim da uon , ne etuna menan ya anuivin amba bop tawa den ya anuivin . Ne anut nega bawarewa ame nao nega Ayop Iesu neneni ame God No Oise Kakaewa , amba me garaet mega gueguewa , waenapan wadidiamopen , gapan nao nega taitamepen menan anuivin .
44020025	E yaumakayap ise tau ase tau angingina amba God toemu mega amunewa oisewa wadiaena nagirewa go endi ne anuivin , da sia ya yawanegai .
44020026	Ap menan , ne nop bawarewa ma wapena e neman guran anun , e dim da wadiaena nop nega tandayasenewa , ame ek di , itan ne inanup da uon .
44020027	Iwa God anut ge tat mega iravi wadiaena , ne daiton da ya karaua baraen .
44020028	Menan e , Iesu dugup mega kwayup taiana nagirewa , yambuni wanien . God Guewa Iesu anu tumat nagirewa naniap seni menan kwayupe taiwanian iwa Iesu korosi gagap God aigaven tani gapan nunan boen . Ap menan Iesu dugup mega nagirewa kwayup taiwanian , sip kwayup taini apane mini .
44020029	Wapena anun , ne ae veae angepena ewap , apan upi okoi wasipen mini tauain . Enan bagu sisi mu ya anuin go Iesu dugup mega nagirewa gure oimop ewai amoin .
44020030	Amba waenapan ega da da Iesu wadiamot negin mega ame ae veapen menan ebo aopan wain amba Iesu dugup mega nagirewa upi naumo negin ugup amoin .
44020031	Ap menan , yama taiwanian , ne enan tana anu nimanek wanian iwa enan en yampo gwanap mum ge woup irin den e iragi wadidiaingin .
44020032	Endi God nani gwanap seaivin . God nop mega gapan garaet ta warit imaeni ame gapan kwayup taep . Nop mega ame batnagene gapan aro tai . Ap gapan den God wat aipakam mega iravi tanai , wat aipakam ame God waenapan mega munan .
44020033	Ne gwat make go wanup ega da yawana ame imuna ya waren .
44020034	Menan , e di anu awan , ne naninap nao taingina gapan evena wainan den iningina dim da menan anuintoni , garewa ne taingin .
44020035	Nao kaimakaet ap taingina gapan ne to ewaena ame nu aro uoni nagirewa ta warit mumapen . Menan Ayop nuga Iesu wani anu nau aninan . Me anega wani , ‘ Nu wan dim dim waenapan ase munata , ame aton aigap tautanait , go waenapan wan dim dim nunepiwa ame aton gauarap tautanait . ’ ”
44020036	Pol nop mega uon tani ewap , omanip enun waenapan den God inap mup wan .
44020037	Ame gapan mu iragi iri den Pol waran gaune tan ua ton .
44020038	Pol evi sia ya yavepi nopewa wadiamoni menan , mu bagu sisi baware anun . Menan Pol kabum gapan watu enapen menan , tanan amon .
44021001	Waenapan den gaun gare gare tatoni amba bagu sisi baware den ae vemot aneton , nu kabum gagap dotouat tamana ane pa Kos tauaton . Inaton , woup seni anet at Rodes tauaton , amba anetoni pa Patara tauaton .
44021002	Ap mepe , kabum da ugup sia at Ponisia aepen tan menan nu ame gagap dotouat aneton .
44021003	Puiman topaneni at Saiparas senip arige gapan ase yawatoni amba mainep tau at Siria menan di aneton . Nu pa Taya tauat amba ae vitaton iwa kabum i nagirewa puraput muga ap mepe ae seat anune menan .
44021004	Iesu dugup mega nagirewa yomu tat yawamotoni ame pura daiton den ap mepe tanam wanineton . God Guewa anenen Ierusalem gapan Pol inap venasepiwa wadiamoni menan Iesu dugup mega nagirewa Pol pa Ierusalem ya aepen dian .
44021005	Daio nuga wamewa uon tani , ame nu ae vemot sia aneton . Iesu anu tumasine apane , waene otu wai den tanamo pa sewa aveat amba puiman etop gerata omaninup enut mup waton .
44021006	Amba gaun gare gare ta watoni ewap nu kabum gagap dotouaton , amba mu ewagai pa amon .
44021007	Pa Taya ae veat ap sia anet pa Tolemas tauaton . Iesu dugup mega nagirewa yawamot gaun waton amba wam daiton mu den wanineton .
44021008	Inaton woup seni anet pa Sisaria tauaton amba oise kakaewa waini apane Pilip pa mega gapan wanineton . Namua , pa Ierusalem Iesu dugup mega nagirewa , Pilip waenapan agim make yan se munapen amba Iesu dugup mega nagirewa kwayup tamopen menan om enun .
44021009	Pilip ore waiwa , ame degede waenoro ini denawa ap mepe wanumuinewa . Mu God nop mega opata gapan wainewa .
44021010	Ap mepe wam animpo da waninetoni God nop mega waini apane da yaua Agabas at Diudia gapan vit oneni evi venasepi oisewa namu wan .
44021011	Inanup taue amba Pol berip kankamup panini ware mek pusi nani paneni amba evi venasepen noa namu anega wadien , “ Guewa Woup Seniwa anega waiwan , Berip mame panana mini Ierusalem Diu nagirewa apan Pol ware panain amba ian ugupe nani gwanap barain . ”
44021012	Nop ma anutoni gapan , pa nagirewa amba nu den , Pol pa Ierusalem ya dot aepen menan nu irin den watanaton , Pol anega diaton , “ Apan nugawa , ge Ierusalem ya agai . ”
44021013	Go Pol gare anega wan , “ Iwa dimen e iragi iri den anega potana todum wadum taiwanin ? Ne pananegepi megenat ya anuivin , go den pa Ierusalem gwanap Ayop Iesu menan bonigasepen menan anuivin . ”
44021014	Nu watanaton go me epara ta di aet anun , ap menan nu ae veat anega waton , “ Umap , God anuni gapan venasep . ”
44021015	Wam animpo amba nu puraput nuga , sese kakayat tat , amba pa Ierusalem dot aneton .
44021016	Iesu wadiamot nagirewa upi pa Sisaria gapan tauan tautananen , amba naunen apan Neson , at pa mega anet den waninet wan . Neson at Saiparas gapan taueni apanewa amba me Iesu erewa gapan anu tumat tani apanewa da .
44021017	Pa Ierusalem tauatoni gapan Iesu dugup mega nagirewa atonu den waup nimanen .
44021018	Inaton woup seni Pol amba nu iragi apan Diemis inap daio aneton . Ierusalem Iesu dugup mega kwayup taine nagire amena Diemis den tanam wanumon .
44021019	Pol gaun inamup wani amba God aro waneni gapan Diu uoni nagirewa yaumakamup nao mega taiwandini oisewa wadiamon .
44021020	Mu nop ma anune , mu God wa atonasen . Amba mu Pol inap anega wane , “ Tatan Pol , mapa Diu nagirewa arugataet Iesu anu tumasene , amba God iup mega tantanewa waiwanum , ame ge asigigap .
44021021	Go mu ge oitaga anega anune , ame ge ian ugupe at muga gapan wanumuine Diu nagirewa iravi Mosis iup namua seni amba Diu gutut nuga tat mega ae veapen amba orup apan etua muga paua tum ya tapen wadidiamuingiana , ap anune .
44021022	Ge mapa tauana oisewa mu di anuin , ap menan ge dim da tai ?
44021023	Menan nu wadiageta gapan ta . Apan degede mapa mu agi God inap wane .
44021024	Mu imumu woup sepen menan God yamap paua tapi , ge den tanam ta . God garaet wanat anune garewa ge munan se amba mu i gume ware ae seain . Boge Diu nagirewa iragi anu awain oit gega namu anune tavewa uon , go gek ingane Mosis iup namua seni ayamase taiana apanewa .
44021025	Go Diu uon , ian ugupe Iesu anu tumasine nagirewa guegue nuga iragi ya tapen menan ok manega inamup enuton , Waenapan nanimup god eboewa guewa kaitane ameme antaba wat irine god muga munapen ame tabaewa ya nane . Amba man deniwa ya nane . Amba man mege wat imokaminewa ya nane . Amba waen ge apan wainan gogo ya tane . ”
44021026	Pol apan degede ame den tanam ae inen . Woup seni imumu God yamap woup sepen menan paua tan . Tane God Paewa unuk ae agi wane gueguewa wam ansena gapan uon tapi amba God menan man irinewa oisewa den pa nagire wadiamon .
44021027	Wam ame pura daiton uon tapen taiwandini , at Eisia Diu nagirewa , upi God Paewa gwanap Pol yawan . Menan waenapan ame uruga anan datnak mumane Pol waran .
44021028	Mu senao anega wane , “ At Isurero apane wai tawarit nimanen ! Apan mam , at at iravi tau ge tau aiwandini , waenapan iravi nu Diu nagirewa tandaya nimanen amba Mosis iup seni ae veapen amba God Paewa gapan tandae den wadidiam wandin . Amba den Diu uoni nagirewa , tambun God Paewa mapa naumo onen . Ap tani God Paewa , virip arewa mame wabigimen ! ”
44021029	Mu ap anega wane iwa mu at Epesas apan da yaua Toropimas , Diu uoni apanewa , Pol den pa Ierusalem tauane yawamo anega anun , Pol apan Toropimas den God Paewa gwanap amone .
44021030	Menan arara babara wane , pa nagirewa iravi toga uaren tan tauan , Pol okokok warupan God Paewa garip tau amon . Boge , God Paewa tonan amase taine nagirewa God Paewa tonan iravi toboramon .
44021031	Ierusalem nagirewa Pol top boepen taiwanumune arara babara waiwanumune oisewa at Rom ita nagirewa baware mugawa inap tauen anun .
44021032	Me oit ame anuni gapan , menawaet ita yame bawarewa upi amba gauarapewa nagirewa tambu serarat waenapan to iam ame nimakamup tauan . Waenapan Pol toiwanumune gapan ita nagirewa yawane menan Pol ae veane .
44021033	Ita yamewa Pol inap taue damik dere kaimake dena gapan Pol panapen diamon . Panane amba ita yamewa apanewa singui wayaven , “ Apan ma da ? Me koewa dim da tan ? ”
44021034	To iam ame gapan upi nop senao waiwanumun amba upi senao ugup waiwanumune . Arak maken mame gapan ita yamewa tavewa yope tan , go Pol dim da tani me ya anun . Ap menan ita nagirewa Pol warupe pa muga amopen diamon .
44021035	Wat amone , nesip gine tauane gapan waenapan arugataet guguk wa tauane menan Pol paina ao waran dot amon .
44021036	Pa nagirewa , Pol evip onamone kaimakaet ve anega waiwanumun , “ Toguran wat aisen ! ”
44021037	Ita nagirewa Pol pa muga gwanap wat amopen taiwanumune gapan , Pol ita yamewa inap anega singui wayaven , “ Ne nop inagap wapena , umap ? ” Ita yame ame gare anega wan , “ Ge nop Gurik waiana apanewa ?
44021038	Go ne anuna ge at Idip apane anun . Apan ame watageta Rom kansoro nagirewa inamup tandayasiwandin anan datnak mumeni amba 4000 ita nagirewa naumo at kaimewa aen , ge apan ap me go ? ”
44021039	Pol gare wan , “ Ae , ne ap da uon . Ne Diu apanewa at Silisia pa sewa Tasas gapan yanan . Ne pa sewa bawarewa ame apanewa . Ne waenapan wadiamot anuivin , ame umap go ? ”
44021040	Ita yamewa umap wani menan Pol nesipa yone waenapan nop ae veapen menan naniwa ao wadaven . Wam ame mu nop ae veane , me Iburu nop muga gapan inamup nop wan .
44022001	Pol anega wan , “ Maman wainawa , tatan gwaninawa , enu yawanegean waiana garewa wapena anun . ”
44022002	Nop muga Iburu gapan wani menan waenapan nop iragi ae vean . Pol sia anega wadiamon ,
44022003	“ Ne Diu apanewa , at Silisia pa sewa Tasas gapan yanan . Go ne Ierusalem gapan kai waran baware tan amba wadianegeni apanewa ame Gamelio , nu omayan bae iup muga baware ame seane wadidianegeni anu kakayasen . E endi God menan amunugaet taiwaniana ap umap ne taingin .
44022004	Iesu anu tumat negin megawa gapan amuine nagirewa ne wa koeragam mumingin amba upi borit wane . Amba waenapan ame kaimakaet tambun panamon amba gwat noke semuingin .
44022005	Ne oitana mame pirisi baware mugawa amba kansoro nagirewa iragi mu asigimup , ne tave di waivin mu den wain . Mu inamup namu yoyo ogewa seanewa tambun . Ap me tambuna menan Damaskas angena . Iesu anu tumasine nagirewa , waen ge apan ap mepe da wanumopi , damiga panamo aibu okonak pa Ierusalem ewagai entan ongepen menan angen .
44022006	Wam ianupe mini ne Damaskas neginewa angen pa Damaskas maningina gapan , dun ganat baware da kimani aoma gamunap enun ganasewa inan mainen bararaen .
44022007	Ne piupa geanegena nop anuna anega wani ‘ Sol , Sol dimen ta koeragam nimanegingi ? ’
44022008	Ne gare wan , ‘ Ayop , ge da ? ’ Ayop anega wan , ‘ Ne Iesu at Nasaret apanewa ta koeragam nimanegingi . ’
44022009	Mu tanam ongena nagire nop wani da ya anune , go mu ganat megenat yawane .
44022010	Ne gare wan , ‘ Ayop , ne anenen tain ? ’ Ayop gare anega wan , ‘ Ao yon Damaskas ak , ap mepe orup da wadiageta . ’
44022011	Ne tanam ongena nagirewa nanimup waranegene at Damaskas aneton , iwa kiman kapesiewa enun menan yaman borasen .
44022012	Apan yaua Ananayas ap mepe wanden . Me God menan anun taini apanewa , Diu iup nuga ayamase taiwandini , Diu pa Damaskas nagire iravi ayamat tainewa .
44022013	Ananayas ne inanap tauen . Me inanap yone anega wan , ‘ Gwaninawa Sol , yangut sia ta . ’ Boge yangut tana , ase me yawan .
44022014	Me anega wan , ‘ Wataget omayan bae God mugawa om enu geneni navewa tapen , den Apan Tamanawa ire yawapen , amba nop mega wapi anupen .
44022015	Dim da ge yawa anuanawa oisewa waenapan inamup wa senamepen menan .
44022016	Endi , dimen nononga tait ? Ao yon , dup iagepen ge koewa gega bigi warep . ’
44022017	Wam animpo ewap ne pa Ierusalem entan angena , God Paewa gwanap , God inap mup waingina ame gapan bet inan yawan .
44022018	Ne Ayop yawana me anega dianegen , ‘ Menawaet at Ierusalem ae di ve ak iwa ge guturana waingawa mu noga ya di anu warain . ’
44022019	Ne gare wan , ‘ Ayop , mu asigimup Diu opata waine paewa gwanap tau ge tau angena mu da da anu tumat gimagine nagirewa gwat nokap semon guramuingin .
44022020	Amba wam ame oitaga waini apane Sitiven togurane boeni ame ne ap mepe den yonan yawamon umap wan . Amba Sitiven toguriwanumune nagirewa wanup muga ne amat taingina . Menan ne nop nega warain . ’
44022021	Ayop sia dianegen , ‘ Ge at wandap ian ugupe nagirewa inamup watu enagepen , ak ! ’ ”
44022022	Waenapan Pol nop mega anuiwanumune , go mu nop uiwa ame Ayop me Diu uoni nagirewa inamup aepen dieni anune menan mu sia nop ya anut anune amba nomu ainagasen amba senao anega waiwanumun , “ Piup ma gapan me wat mutan ! Me tone boep ! Me wande wande umap uon ! ”
44022023	Mu senao waiwanumune , wanup aigape muga totnak ase uatamen amba ugu gangan anune menan piup ataboboewa tam ao uatam wanumun .
44022024	Ita yamewa Pol ware pa muga amopen diamon . Ita nagirewa Pol waran pa gwanap amone . Gwanap tauane , Diu nagirewa Pol inap ugu gangan anu senao manega waiwanumune tavewa anupen menan ita yamewa Pol gaut gapan kaimakaet topen diamon .
44022025	Mu naniwa endimasen gaura topen di taiwanumune gapan , Pol ita apanewa , amena yoniwandini , anega dien , “ Ne at Rom gapan aro warana apanewa , koewa da ya tan . E ya wayawanegean amba tonegepen taiwanin ? E at Rom iupewa da topaisiwanin . ”
44022026	Wam ame ita apanewa nop ma anuni , me ae ita yamewa inap singui anega tayaven , “ Apan ame nu at nuga Rom apane da . Ge dim da tai ? ”
44022027	Ap menan ita yamewa ae Pol inap singui anega wayaven , “ Wadianek , ge at Rom apanewa da go ? ” Pol gare wan , “ E , ne ap me di . ”
44022028	Ita yamewa Pol inap sia dien , “ Ne agim make baware at Rom i nagirewa munana gapan ne at Rom entan nimanegen . ”
44022029	Pol gare wan , “ Go ne at Rom gapan yanana apanewa . ” Pol wani boge ita nagirewa iravi tap anun ae ve asira amon . Ita yamewa den tap anun iwa Pol , at Rom apanewa , damiga panane menan .
44022030	Inane woup sen . Ita yamewa Pol damik vese amba tavewa anu kakayasepen menan Diu kansoro nagirewa iam iam tapen diamon , Pol singui wayawapen menan . Diu kansoro nagirewa iam iam tauane gapan , me Pol ware taue wan , mu namumup yonen .
44023001	Pol kansoro nagirewa ame kem kem yawamoni amba anega wadiamon , “ Tatan gwaninawa , ne wataget amba endi den God ne asigip tan . Ne imuna bigaren , ian guine kakaewa gapan ne koewa da ya tan , mame tauan nop waivin . ”
44023002	Anega wani menan pirisi aritawa mugawa , apan yaua , Ananayas , Pol mainep wanumuine nagirewa Pol no to ponamepen diamon .
44023003	Tone boge Pol gare wan , “ Oma gega etua yavingi go posewa ya yavingi . Garewa God amba togep . Ge iup nuga gapan wanene tanegepen menan amena wanik agi , go ne toneget diamoana ame iup nuga paina yamasean . ”
44023004	Pol mainep yoniwanumune nagirewa Pol anega dian , “ Ge iwa dimen God pirisi baware mega , ayop nugawa wa koeamingi ? ”
44023005	Pol gare wan , “ Kaiwan , tatan gwanin , me bawarewa nugawa ap me , ne ya anun . God nop mega anega seane , ‘ Ge waenapan ayop mugawa ya wa koeame . ’ ”
44023006	Boge Pol kansoro nagirewa dugup dere Parisi amba Sadusi nagirewa ap mepe iam wanumone anuni menan , kansoro nagire inamup anega wan , “ Tatan gwanina , ne mamana dugup mega Parisi amba ne den dugup Parisi apanewa . Ne anu dao nega ame borit wane nagirewa God inakam mumepi sia yon wanumopi anu tumasivin menan endi mame wanene tanek wanin . ”
44023007	Wani boge dugup Parisi ge Sadusi nagirewa ere notatae waiwanumune menan kansoro nagirewa seu endumane .
44023008	To iam ame to dumane iwa mega dugup Sadusi nagirewa anega anu tumat taiwanum , ame borit wane nagirewa God sia inaka mumep yon wanumopen da den uon amba anea o guewa gine ugup ugup da uon , anut muga ap anega . Go Parisi nagirewa ap iravi anu tumat taiwanum .
44023009	Ap menan nop baware da verat mutan wane , amba Parisi nagirewa upi iup wadidiamuinewa , mu ao yonan garewa kaimakaet anega wan , “ Nu apan ma koewa dim da tani nu ya yavivin . Nu anuivin anea da , o guewa da , me inap nop wan ! ”
44023010	Notatae baware gare gare wan amba toto mutapen taiwanumune menan ita yamewa Pol menan tap anun iwa kansoro nagirewa Pol yamu yamu wa totomagepi tawa . Ap menan ita nagirewa diamoni , anan taine nagire yaumakamup vit amon , Pol waseamon ita nagirewa pa muga amon .
44023011	Mum ame gapan , Ayop Iesu Pol inap taue anega wan , “ Aro ta wanik ! Pa Ierusalem gapan oitana waingiana mini pa Rom gapan den oitana waingan . ”
44023012	Inane woup seni ame Diu nagire Pol togurapen menan nope karaua panan . Muk nop anega barimen wan amba taba ge kaum ya napen menan virip tan amuiwanumun , Pol togurepi amba nain .
44023013	Nop karaua panan togurapen wane nagirewa apane dere ( 40 ) amba aigap den sia .
44023014	Mu amon , pirisi bawarewa amba dima waine nagirewa anega wadiamon , “ Nu wa agi kaimakaet God yaua gapan tatoni ame nu dim da ya nait go aninan , Pol togurat boepi amba taba ge kaum nait .
44023015	Menan e ge kansoro nagirewa den at Rom ita nagirewa bawarewa mugawa inap nop manega watu enane . Pol gutut mega wap anu kakayasepen menan ita nagirewa Pol wat onamop . Aopan anega wane amba wat onam wanumampina , Pol togurapen menan nauase waninait . ”
44023016	Go Pol wanugewa , apan tamaru da , nop ma paniwanumune anuni me ae ita nagirewa pa muga unuge Pol oit wadien .
44023017	Boge Pol ita apane vene wan oneni amba anega wadien , “ Tamaru ma ware ita yamewa ine ak , me oit da wadiat anuiwan . ”
44023018	Ap menan ita apane ame , ita yamewa inap taue anega wan , “ Waratoni apanewa Pol nenan wan amba orup mame ge inagap wat ongepen wan iwa nop da wadiagepen anuiwan . ”
44023019	Ita yamewa Pol wanugewa nanip wat nau asirantu amon mugenat wanumone singui wayaven , “ Ge dim nop da wadianegepen tauaan ? ”
44023020	Pol wanugewa gare anega wan , “ Wam imanawa Diu nagirewa ge diagep Pol wara kansoro namumup tauapen menan wawa mutane ame Pol mu inamup nop wap anu kakayasepen menan aopan aopan waiwanumun .
44023021	Go mu nop muga ya anu iwa apan muga apane dere ( 40 ) amba aigap den , Pol togurapen menan nauat ponamene , negina wanumamun . Mu God yaua gapan agi kaimakaet wawa mutane ame taba ge kaum ya nain , Pol togurepi amba nat wane . Endi mu gaseget nauat wanumam , nop gega amase taiwanum . ” Pol wanugewa ap anega wan .
44023022	Ita yamewa anega wan , “ Oit ma wadianegeana ame waenapan da sia ya wadiamo . ” Amba Pol wanugewa watu enen , aen .
44023023	Ita yamewa ame , ita apane dere venamu wan tauane , amba nop anega wadiamon , “ Ita nagirewa iragi 200 amba man hosi gagap amopi nagirewa apane yampo aonagaet ( 70 ) amba ita tambupi nagirewa 200 , muma aup ina ina wamewa gapan pa Sisaria di amop .
44023024	Man osi Pol menan wanan , e den hosi gagap kwayup ta aisen , Ayop Pilik ine tauan . ”
44023025	Amba ita yame ame ok da manega enun ,
44023026	“ Kaewa kaewa , ayop nega Pilik ge bawarewa negawa , ne yauna Kolodias Laisias .
44023027	Diu nagirewa apan ma ware togurep boepen taiwanum . Go me at Rom apanewa da anuna menan ita nega nagirewa den anet waseam onanton .
44023028	Mu dimen enu yawan waiwanumune , ame anu kakayaset anuna menan , Diu kansoro nagirewa muga namup Pol wat nau angen .
44023029	Ange tauana anun , koewa mega boe boe o gwat noke bare bare tani iwa mega da ne ya anuna . Go Pol inap singui yasiwanumune ame Diu nagirewa iup muga gapan taiwanumun .
44023030	Mu karaua togurat anune oisewa anuna menan inagap watu eniangin . Diu nagirewa sia enu yawat anupi ge namugap yone wapen menan ne Diu nagirewa ap anega diamon . Ok nega otu mame uon tan . ”
44023031	Ap gapan ita nagire ayop muga diamoni gapan Pol waran muma amon , pa sewa Antipatis tauan .
44023032	Inane woup sen , ita nagire ame pusimup onamone ae vemon , ewagai entanan pa muga , Ierusalem sia amon . Man osi gagape nagirewa mugenat Pol den amon .
44023033	Pa Sisaria tauane , bawarewa ayop Pilik inap tauane amba ita bawarewa muga ok enuni ame wanane amba Pol me nanip gwanap baraen .
44023034	Ayop Pilik ok ame batnageni amba Pol singui tayaven , “ Ge at ansena gapan tauan ? ” Pol gare wan , “ Ne at Silisia apanewa . ”
44023035	Amba Pol inap anega wan , “ Ge enu yawagen wane nagirewa mapa tauepi ame gapan wanene tagain . ” Wani amba Erot pa mega namua gwanap Pol yambuni wandepen menan , ita mega nagirewa kwayup tat diamon .
44024001	Wam nani yamunaet uon tani ewap , pirisi bawarewa aigamupewa , yaua Ananayas , amba dima waine nagirewa upi , tanamo pa Sisaria vit amon . Mu wanene noa tamanamini apanewa , yaua Totalas , den amone . Pa Sisaria tauane amba ayop Pilik namup yonane , apan Pol koewa taini oisewa wap anupen menan .
44024002	Wam ame Pol vene wane pa gwanap unuk aeni gapan apan Totalas Pol koewa tani oisewa ere anega wan , “ Bawarewa nugawa , apan Pilik . Nu nonup gega gauarap aton nonongataet di ta onaninton , nunan anuana menan nu koewa nuga aruga wat tamanam nimanean .
44024003	Ap taingiana menan nu pot pot atonuga den gaun baware inagap anuivin .
44024004	Go wam gega ya wakaumat anuivin menan baguga inanup anu ame nop nuga otu mame ge anupen menan nu mup inagap waivin .
44024005	Apan Pol mam , me koerage iragen yawaton . At at iragi amba Diu nagirewa den anan tapen menan nanam mumiwandin . Me anu tumat dugupewa , yaua Neserinis , God inap ebo aopan anuine apanewa da .
44024006	Apan Pol mame , Ierusalem gapan God Paewa wa koeamet wani menan nu waraton .
44024007	Iup nuga gapan wanene tat anuton go ita yamewa apan Laisias taue kaimakaet naninup wasean aen .
44024008	Sia enu yawat wat anutoni namugap yonapen dianen . Ge Pol singui wayawawa dim dim iravi enu yawat watoni oisewa wadiagep anui . ”
44024009	Totalas Pol ap anega digureni gapan , Diu nagirewa den anega wan , “ E , nop mega tavewa di waiwan . ”
44024010	Ayop Pilik , Pol me inap nop wapen menan nani piru tan . Pol gare anega wadien , “ Nu anuivin ge en arugataet at nuga gapan wanene taingiana menan namugap yonan , nop muga garewa wadiagepen menan ne atonu den wadiagain .
44024011	Waenapan wayawamoa , ame mu wap anui , nu wam garinup aeni , wam aonagaet pusi nawan dere megenat gapan , God wa taragasepen menan Ierusalem dot angen .
44024012	God Paewa gwanap o Diu opata waine pa gwanap o Ierusalem gapan , at ap me gapan notatae da ya waingin amba waenapan anan ya datnak mumingin .
44024013	Endi mondi enu yawanegene waiwanum go tavewa da mu ya wadiagain .
44024014	Go nop daiton gapan mu tavewa di waiwanum , ame ne Iesu anu tumat neginewa gapan God , nu omayan bae God nugawa , ne wa taragasivin . Go Iesu anu tumat neginewa ame mu aopan dian Apan Mosis iup megawa ge God noa wataget waiwanumune nagire ok seane den ne anu tumasivin .
44024015	Ne waenapan mame taine mini ne anu dao God inap taivin . Anu dao tavewa ame , waenapan kakaewa amba waenapan koewa , mu iravi borit wane evi wam uiwa gapan inak muse sia yon wanumoin .
44024016	Ap menan , ne God ge waenapan namumup bigat nigat wanik wanigepen taivin menan pot pot wa panan di ta dorivin .
44024017	Amba ne en animpo mini pa Ierusalem gapan ya waingena menan , ne yan garaet waenapan nega , Ierusalem gapan munat anuna menan wat ongen . Den man da God inap gura irat anun .
44024018	Ame gapan ne God yamap imuna woup sepen paua tan . Guegue ame taingina waenapan mame yawanegene . Ap gapan ne inanap , waenapan da ap mepe ya iame amba dim da da koewa ya taiwanumune .
44024019	Go Diu nagirewa at Eisia gapan wanumuine ap mepe den yawanegen . Tandayat nimanegene mu mapa namugap tauapo enu yawanek wapo .
44024020	Go ian ame ya tauane menan , Diu nagirewa mapa ne wataget kansoro nagirewa namumup yonan menan koewa nega da yawane endi ame wadiagep .
44024021	Go namumup yonana , nop daiton megenat kaimakaet manega wan , ‘ Ame borit wane nagirewa evi inak muse sia yon wanumot anuna menan endi e wanene tanek wanin . ’ ”
44024022	Boge , ayop Pilik , me Iesu anu tumat neginewa asigip tani menan wanene ame toborat anun , amba anega wan , “ Ita yamewa yaua Laisias mapa tauepi amba ge koewa da taan go uon ame ne amba wadiagain . ”
44024023	Menan ita nagirewa mega ame Pol kwayupe yambuni tapen dien go ap ap otu da aet anupi me ya watanep . Pol dimen anuni evene wai taue wanep .
44024024	Wam animpo amba ayop Pilik waenewa , ame Diu waen da yaua Durusila , dere tauan . Pol menan wan taueni amba Pol Iesu Keriso inap anu tumasepi gueguewa wadiamoni mu anune .
44024025	Pol inak tamanawa , ingane wat tamanam , amba wanene wam evi tauepi gueguewa ugup ugup mam waiwandini menan , ayop Pilik tap anu amba anega dien , “ Endiwa menan ame umap ! Ganawan ak . Ne nao nega wamewa arok da wandepi ame ne nop sia genan watu enain . ”
44024026	Pilik Pol gwat ninoke ae veapen menan agim make da garaet karaua wanat anuiwandini . Menan pot poraet nop dere gare gare waiwanumun , go Pol agim make da ya wanen .
44024027	En dere uon tani , ayop Pilik nao da ugup aen . Garewa mega Posias Pestas tauen , uewa waren . Pilik Diu nagire me yaua ao warapen menan Pol gwat nokap di wandet wa ae ve aen .
44025001	Apan Pestas , Pilik uewa wareni gapan , wam yampo ewap , pa Sisaria ae ve amba pa Ierusalem dot aen .
44025002	Ap mepe , pirisi baware nagirewa amba Diu namu yoyo nagirewa , Pol enu yawa wapen nopewa apan Pestas inap kaimakaet mup anega wane , “ Ayop nugawa , nunan anu ,
44025003	Pol at Ierusalem watu en . ” Ap anega wane , iwa Pol nauase wanumo togurep boet anun .
44025004	Apan Pestas gare anega wan , “ Pol at Sisaria gapan wat nasep wandep , amba wam konitu amba ne at ame sia angepen taivin .
44025005	Ap menan dima ega apane wai upi ne den tanamo angep amba apan Pol ap mepe me koewa tan go uon singui wayavep . ”
44025006	Ayop Pestas wam nani yamu nani yamu yampo o wam aonagaet tanamo wandeni ewap me pa Sisaria vit aen . Sisaria taueni inane woup seni ame wanene paewa unuk ae ayop watat mega gagap paina ae wande , amba Pol wat nau onamo me namup tauapen wan .
44025007	Wam ame Pol taueni , Diu nagirewa da da pa Ierusalem gapan vit onamone ame mu Pol enpanan yonan nop kaimake den me enu yawan wane , go nop muga tavewa uon .
44025008	Boge Pol nop garewa anega wadiamon , “ Ne koewa dim da ya tan den Diu nagire iup muga da ya topaitan , o God Paewa gapan dim da ya wa koeragamen amba ayop nuga Sisa inap den ne koerage da ya wan . ”
44025009	Go Pestas Diu nagirewa aton munep mek yaua ao warapen menan Pol singui anega wayaven , “ Ge imugap , pa Ierusalem dot age amba namunap ap mepe yona , ne wanene taget anuingi go ? ”
44025010	Pol gare anega wan , “ Endi ne ayop Sisa wanene mega arige gapan di wanik angin , menan iwa dimen Ierusalem angain ? Ne Diu nagire inamup koewa da ya tan , ge gek ingane asigigap di taan .
44025011	Ne iup paina yamasepo o koerage bonigasepen menan tapo ne tap ya tau anget anupo . Go enu yawanek wane tavewa uon menan waenapan da nanimu gwanap ya bat nimanegain . Ap menan ayop Sisa megenat wanene tanegepen waivin . ”
44025012	Pesta kansoro mega nagire tanamo wawa mutane ewap , anega wadien , “ Ge ayop Sisa inap aget waan menan ayop Sisa inap di watu enagain . ”
44025013	Wam da amba ayop Agiripa , waenewa Bonis dere , apan Pestas pa Sisaria erewa taueni menan gaun aton wanapen menan tauane .
44025014	Daio wam animpo mini wanumone , amba apan Pestas , Pol oit mega ayop Agiripa manega wadien , “ Apan da mapa Pilik gwat nokap ae ve aen .
44025015	Wam ame ne pa Ierusalem angena , ian Diu nagirewa , pirisi muga bawarewa amba dima waine nagirewa , Pol enu yawan wane , ame ne itan wanapen menan wayawanegen .
44025016	Go ne gare manega wadiamona , ameme nu Rom nagirewa guegue nuga manega , apan da koerage tani menan enu yawapen anuta , namu koewa tani apanewa amba enu yawan waiwanumune nagirewa den , at daiton wanumo mu gare gare nop wap iwa me koewa tani oisewa mek wa tamanamepen menan arok wanat amba wanene nagirewa nanimup barait . Nu wanene nuga guegue ap anega .
44025017	Ap menan , wam ame mu ne tautananek mapa tauane , ame ne wanene wamewa ya wakauman go inan woup seni gapan menawaet wanene watat mega gapan ae waingen Pol wat onamot diamon .
44025018	Enu yawan waiwanumune nagirewa ao yonan nop wane . Mu enu yawan wane menan ne anuna koewa baware tap gapan enu yave waiwanumat anun , go uon .
44025019	Garewa , muk aopan anune menan gare gare notatae waiwanumun . Amba Iesu boeni oisewa wane , go Pol Iesu inakae sia yon wandet wan .
44025020	Ne inak ap mini ne oare . Menan ne singui Pol anega wayawan , ‘ Ge pa Ierusalem dot age ap mepe ne wanene tagepen anuingi go ? ’
44025021	Go Pol tanda wan . Mapa gwat nop wandet anun amba ayop baware nuga Sisa wanene mega wa kakayaset wan . Ap menan ne ita nagirewa me wat nat kwayup tapen menan diamon , evi amba ayop nuga Sisa inap watu enain . ” Apan Pestas ap anega wadien .
44025022	Boge ayop Agiripa apan Pestas anega dien , “ Ne anuingina , apan ma nop wapi nek anut anuivin . ” Pestas gare wan , “ E , umap , iman amba nop mega wapi anui . ”
44025023	Inane woup sen , ayop Agiripa waene Bonis dere ayop wanupewa tambu enan , guegue muga yaemantu gwen gwen mutan onam wanumun , iam iam paewa tauan . Ita yamewa nagire amba namu yoyo nagirewa den tanam tauan . Apan Pestas wani menan Pol wat onamon .
44025024	Pestas anega wan , “ Ayop nuga Agiripa , waenapan mapa tauayana nagirewa den , wapena anun , apan ma yaviwaniana Diu nagire mapa pa Sisaria amba pa Ierusalem gapan den me tandayasiwanumun . Amba senao wan anega waiwanumun , ‘ Me boep , me boep ! ’
44025025	Bop tata iupewa da ya topaiseni menan amba me ayop baware nuga Sisa wanene tat wani menan , ne at Rom watu enain .
44025026	Go iwa koewa mega da tani ne oare menan bawarewa nuga Sisa inap ok anenen enuin ? ap menan e iragi namuyap wat ongen . Go ayop nega Agiripa ge namugap iragen wat ongen . Anse , nop oit mega anune ne anenen ok seapena anuin go ?
44025027	Iwa ne gwat noke apanewa ayop nuga bawarewa inap union watu enapena go koewa tani ogewa ya seapena ap me koerage . ” Pesta ap anega wan .
44026001	Ayop Agiripa Pol anega dien , “ Umap , genan nop gega gek di wa . ” Ap menan Pol naniwa ao wadave amba nop garewa anega wadiamon ,
44026002	“ Ayop Agiripa , Diu nagirewa enu yawanek wane menan endi ne garewa namugap nop wapena menan aton baware anuivin .
44026003	Aton anuivin iwa Diu nagirewa gutut nuga amba notatae nuga ge asigigap . Ap menan nona ge yaemantu anupen menan mupewa inagap waivin .
44026004	Ne orup otu waingena , ge guegue nega inan taingina ameme Diu nagirewa asik tane . Ne at Isurero pa Ierusalem den yonan ingina ame den asigimup .
44026005	Mu wam nonongataet asik di tanegene menan guturana mame wat anupi di wain go uon , ne oare . Ne Parisi nagirewa dugup muga apanewa da . Nu Parisi nagirewa iup kaimakaet waraton taintoni nagirewa , iup da ya topaiseton .
44026006	Go endi anu dao negawa ame God omayan bae nugawa inamup agi wa agiat mumeni menan enu yawanegene waiwanum .
44026007	Nu omayan bae nugawa , dugup i nagirewa , aonagaet pusinawan dere , wataget agi mame menan God inap ayamat tamanagaet mum woup wa taragasiwanumun . O ayop aigapewa , ne anu dao mame menan Diu nagirewa enu yawanegene waiwanum .
44026008	E da da iwa dimen God borit wapi nagirewa wap sia inak muse yon wanumopi ame e anu waramasiwanin ?
44026009	Ne den , Iesu , at Nasaret apanewa waenapan megawa watanamopen menan anun .
44026010	Ap menan , ne pa Ierusalem gapan ap anega tan . Amba Diu pirisi bawarewa amun nenane gapan ne Iesu waenapan mega aruga gwat noke semon , amba wam ame wanene tamon amba borit wapen diamone , ame ne den umap wan .
44026011	Wam aruga gapan opata waine paewa gwanap tau ge tau angen , mu itan muningina . Mu anu tumat muga Iesu inap ae vepen menan ap anega taingina . Mu inamup uguna gangan naiwandini menan sewa da da at wandap angen , wa koeragam mumingin . ” Pol ap anega wan .
44026012	Pol sia anega wan , “ Ap wa koeragam mumapen ingina gapan , wam da pirisi bawarewa , at Damaskas Iesu anu tumasine nagirewa wa koeragam mumapen menan amun nenan , amba watu enanegene .
44026013	Ayop nuga aigapewa Agiripa , ne neginaet angingina , wam ianupe wariwandini gapan , ganat baware da kimani vise gamunap enun yawan , wam ganasewa otu koentu , go ganat ame baware iragen , ame tanam angena nagirewa den enunen .
44026014	Nu iragi piupa geanetoni amba ne inanap nop da ian Iburu nop muga gapan , anega dianegen , ‘ Sol , Sol , dimen ta koeragam nimanegingi ? Ap taingawa , man kao i apane gaura ni benop toin ame vek anuni ap mini gek ingane vek anuingi . ’
44026015	Boge ne singui anega wan , ‘ Ayop , ge da ? ’ Me gare anega wan , ‘ Ne Iesu , ta koeragam nimanegiana apanewa .
44026016	Go endi pusigap ao yon . Ne inagap venat nigasena iwa ne om enugen ame ge nao nega ayamase tapen menan . Ge endi yawanegeana oisewa amba evi amba dim da wa ewagepena oisewa waenapan wadiamopen menan om enugen .
44026017	Isurero nagirewa ge ian ugupe nagirewa inamup watu enagivin go mu toguragepen tapi ame ne ta warit gimagain .
44026018	Yamamu boraseni nagirewa inamup age amba mum sisip gwanap wat entanamo , mu ganat gapan tauapen . Seitan aroewa gapan wanumuine nagirewa wat entanamo God inap tauapen . Ap gapan mu anu tumat nimanegepiwa , God mu koewa muga anu ae veta amba aro muga muneta . Aro ame God om enumoni anu tumat nagirewa den wanumopen menan . ’ Iesu ap anega dianegen .
44026019	Ayop Agiripa , ap menan ne kiman paua mega , Damaskas neginewa gapan , yawana , ame ae ya vean , itap atap ya tan .
44026020	Menan ne God inap wat entane , koewa muga tane ame vetavet ta anu tamanamepen oisewa , namu at Damaskas amba pa Ierusalem , ame ewap at Isurero iragi , amba ian ugupe at muga wanumuine nagirewa den nop ame wadiamona .
44026021	Ap wadiamuingina menan Ierusalem God Paewa gapan waingena Diu nagirewa waranegen toguranegepen tane .
44026022	Go ne God wat agoat nimanek wandin gapan ongingin endi mame tauan namuyap yonivin wagup ontotua amba bawarewa ame gine daiton oit wadiaivin . Wataget God noa waiwanumune nagirewa , apan Mosis den , dim da evi tauepi noa wane ame gine daiton wadiaivin .
44026023	Mu nop manega wane , ame God om enuni apane Keriso watu enepi , anu tanep borit wane nagire yaumakamup namu inakae sia yon wandeta . Ap yon wandepi nu Diu amba Diu uoni ugupe nagirewa den God ganat mega gapan wat inakam nimanini noa wadianeta . ” Pol ap anega wan .
44026024	Pol nop ma waiwandini gapan ayop Pestas kaimakaet anega wan , “ Pol ge bumbam taingi ! Ge anut baware waraan ame gapan bumbam taingi ! ”
44026025	Go Pol gare anega wan , “ Ayop nuga aigapewa , ne bumbam ya taivin . Nop dim da waingina ame yaunewa den men tavewa di waivin .
44026026	Ayop Agiripa ! Nop mame wadiaingina iravi ge asigigap ap menan inagap aroga di waivin . Dim dim iravi venaseni ge anu kakayasean , iwa karaua ya tainton .
44026027	Ayop nuga Agiripa , wataget God noa waiwanumune nagirewa anu tumat mumingi go ? Ne asik tagen ame watageta noa waiwanumune nagirewa ok seane ame anu tumasingi . ”
44026028	Boge Ayop Agiripa Pol anega wadien , “ Ge anuingiana wam koni otu ma gapan wababayan nimanege amba Kuristian tat anuingi go ? ”
44026029	Pol gare anega wan , “ Wam bobou o nononga , ne God inap mup wapen ame ge gegenat uon go iragi da da endi nona anuiana nagirewa den , ame ne umanap Kuristian tat anuivin . Go nanina damik kaimake dena gapan panane umap e ya waniet anuivin . ”
44026030	Nop ame wani boge Ayop Agiripa , waenewa Bonis den , amba at i apane ge da da tanam wanumone nagirewa yonan amone .
44026031	Mu pa gwane ame ae veane amba nop gare gare anega wane , “ Apan ma top boe boe o gwat noke barae barae koewa ap mini da ya tan . ”
44026032	Amba ayop Agiripa Pestas inap anega wan , “ Apan ma Ayop bawarewa nuga Sisa wanene tapen menan ya wapo , me wat vetapo tau aepo . ”
44027001	Amba mu Pol at Itali kabum gagap watu enat anune . Menan Pol ge gwat noke wanumuine nagirewa upi den tambumo , Rom ita yamewa yaua Diulias munen . Apan ame ita nagirewa dugup yaua ‘ Ayop aigap bawarewa ita anan taine dugupewa ’ gapan tauen .
44027002	At Adiramitiam kabum muga da , at Eisia paua gapan puiman etoet tau ge tau anet wat , gapan dotouaton . Apan Aristakas , at Masedonia apane , pa Tesalonaeka gapan taueni den aneton .
44027003	Inaton woup seni , nu pa Saidon tauaton . Ita yamewa Diulias , Pol inap imu pose bibiga tan . Menan Pol ae evene wai , pa Saidon ap mepe wanumuine , yawamo amba me kwayup tapen menan umap wan .
44027004	Kabum gagap sia anetoni go taik taue kabum kaimakaet naseni menan puiman topaneni yaua Saiparas garip aneton , iwa nu taik guraneni menan .
44027005	Puimani at Silisia ge at Pampilia paina yawamot anetoni , at Lisia pa Maira tauaton . Ap mepe kabum dawa veaton .
44027006	Amba ita apane ame at Aleksandia kabum muga at Itali aepen menan taiwandini yaven . Menan kabum ame gagap nu anepen menan wan . Wani amba nu kabum ame gagap aneton .
44027007	Sia anet wam animpo yaemantu aninton iwa taik kabum ewagai sia to uariwandini menan kaimake wan , go pa Naidas tauaton . Tamana sia anet anutoni go taik ame kaimakaet nataneni menan topaneni Kurit garip gungunu ane at gine da yaua Salamone tau aneton .
44027008	Nu puiman etoet anetoni ame kaimake dena at yaua waine , At Kakaewa , gapan tauaton , pa Lasea mainep .
44027009	At ame onantoni menan wam aruga wakaumeton . Go kabum gagap anepen menan umap uon iwa gaseget puiman koewa entanen taik baware iragen tauen iwa Koewa Nuga Anu ae veni Baripe wamewa paua gaset uon tani . Ap anuni menan Pol tagigit muga anega diamon ,
44027010	“ Evenan wainawa , ne imunap anuingina ap sia anetawa koewa baware venaseta amba kabum puraput megawa den to okonageta waenapan upi borit wain . ”
44027011	Go ita yamewa , Diulias , Pol nop mega ya waren go kabum i apane ge kabum wat aini apanewa nop muga anu waren .
44027012	Amba sia , kabum gwanape nagirewa aruga pa Pinikas amopen anune iwa taik ugin baware wamewa gase tauen , amba kabum enat wande wande arewa ap mepe umap uon . Ap menan mu at Pinikas amot anun iwa pa Pinikas at Kurit gapan taik ugin baware wamewa gapan gungunutup ma wam gearini arigewa wandet anun .
44027013	Evi taik otu kamontu ise ma taueni gapan bibigare tau aeni menan mu amopen wamewa tauen anune . Ap menan kabum gwat potawat mega ae ma warupan at Kurit puiman etop konintu iragen tau amon .
44027014	Use amuiwanumune ame nononga uon , taik baware da itanigaet taueni ame yaua , ‘ Notista . ’ Taik piup topaneni gapan use ma taue aen .
44027015	Taik ame kabum wareni menan use aepen tani umap uon menan wabayan aneton taik wat naune at da ugup aen .
44027016	Piup topaneni otu koentu da yaua Kauda gungunup anetoni gapan taik otu da bigaren . Menan nu kabum dawa otu kamontua ae ma warupat , kabum nuga baware ame gagap baraeton amba damik kaimake denawa gapan kabum nuga bawarewa ikukuk gamup pan gitnageton bim wan , taik koe tapi tawa menan . Amba kabum bawarewa gerat puiman beripewa , at Libia gapan , wat nasepi tawa menan kabum wanupewa taik warupini ae wa panamen baraene amba taik kabum mondi wat aen .
44027017	
44027018	Taik tawak ame itanigaet sia tauiwandini menan kabum ae ao taiwandin . Menan inaton woup seni gapan kabum bemta tapen menan puraput eneni ame erewa tambun puimani natanen .
44027019	Inaton woup seni amba kabum wan dim dim mega , damigewa den tambun puimani uatamen .
44027020	Mum ge woup aruga , wam ge buanae den , da ya yavinton . Taik tawak pot poraet di tauiwandin menan nu imunu puk wan amba gop baware inak wakaumata tawa anuton .
44027021	Taik tawak tauiwandini anetoni gapan wam aruga ame kabum gwanape nagirewa taba da ya nane menan Pol namumup yone anega wadiamon , “ Oruma , nop nega wana , e ya anuyan , ame e anupo , nu at Kurit ae ya veapo amba kabum ge puraput koe ya tapo .
44027022	Go endi diaingina anun , aro tan wanien ! Iwa e da ya di borit wai go kabum megenat koe di tata .
44027023	Mum watawa God nega ne wa taragasinawa anea mega da ne inanap taue ,
44027024	anega wan , ‘ Pol , tap ya anu , at Rom nagirewa baware mugawa Sisa namup di yonai ! God bagua genan anuni menan wan , kabum gagap tanamo ongingiana nagirewa iragi kabani wanumoin , amba daiton da ya boeta . ’
44027025	Menan , orup ma , aro ta di wanien . Ne anu tumasivin God wadianegeni ame di tata .
44027026	Go puiman topaneni da gapan taik kabum enu wanep tau ae at naseta . ”
44027027	Wam pura dere mumewa puiman yaua Ediria gagap taik mondi kabum wat nau aiwandini . Mum gagewa gapan kabum kwayupe nagirewa piup konintu tauiwandat anun .
44027028	Menan kaum om warat anune menan gwat potawat waran damik ginap panan amba puimani antapenan paua yawane ame apane dere ( 40 mita ) puiman bumagewa omewa yawan . Amba sia om warane paua apane daiton aonagaet yawane ( 30 mita ) .
44027029	Kabum puiman gwat bonawan gapan ni to purunagepi tawa menan mu kabum gwat potawat mega degede kabum nimerap pan sinsin enan amba serarat woup sepen menan anun .
44027030	Ap gapan kabum kwayup taine nagirewa kabum ae ve , tap karaua amot anun . Menan mu kabum otu kamontua wa totnagen puiman gapan ae baraene , amba aopan anega wane , “ Kabum gwat potawat mega upi kabum namu bone gapan pan sinsin enat anuivin . ”
44027031	Go Pol guegue muga anuni menan ita nagire , ge ita yamewa den anega diamon , “ Kabum kwayup taine nagirewa kabum ae ve tau amopiwa , e iragi borit wai . ”
44027032	Ap menan ita nagirewa kabum otu kamontua damik mega to nugusene puiman wat nau aen .
44027033	Veraut en nuguseni , Pol mu taba napen menan anega wadiamon , “ Pura dere gwanap ame e ta gope den amat taiwanian amba wam ame iragi gapan taba da ya di nayan .
44027034	Ap menan taba nane , borit ya wai . E iragi waniai iae , gume da daiton ya wapasimai , God agi wani menan . ”
44027035	Nop ame wani ewap , Pol mu namumup , taba buredi ware amba God inap gaun wani , boge me wa paiseni amba erewa me nan .
44027036	Nani waenapan yawane aro waran daiton daiton taba nan .
44027037	Kabum gwanape nagirewa iragi 276 .
44027038	Iravi naton umap tan kabum bemta tapen menan taba upi puimani uatamene .
44027039	Wam ame woup seni , kabum kwayup taine nagirewa , mu piup ginewa da enkoritam baraeni ame gerasewa yawan , go at ame mu oare . Go mu kabum ware nau gerata amo enatat anun .
44027040	Menan kabum gwat potawat mega iravi to nugusen ae veamone puimani geamone . Kabum tari mega namu kaimakaet panane vetan enkokoramen . Taik ware kabum use enturunagepen menan taik warini wanupewa , namu bonewa gapan , sia warupane doren amba taik waren puiman etop turut wa aen .
44027041	Go kabum namu bonewa ame gerat puiman beripewa gapan at nasen . Kabum namu bonewa ame at naseni git wan amba keta one kabum to dudumen .
44027042	Ap menan ita nagirewa yone , gwat noke nagirewa gurep borit wat anun , iwa mu da puiman gagap oe wara amo piup taue amba tap amopi tawa .
44027043	Go ita yame apanewa Pol wat inakamet anuni menan watanamon . Me anega wadiamon , “ E oe wara aiset anuiana nagirewa , namu bup ta , geaen aisen , puiman etoa tauan .
44027044	Amba e upinewa kabum to dudumeni ame oma semua gagap aisen . ” Ap tatoni gapan nu iragi puiman etoa ame yambuni di tauaton .
44028001	Puiman etoa yambuni tauatoni gapan , piup topaneniwa yaua Malota tauat anuton .
44028002	Piup i nagirewa inanup evenan tane . Ugin erot taue wandini menan mu nunan oma to tugup iranepen menan waupanen .
44028003	Pol gerok kaime bongame amba oma yame itapu paneni ame bariwandini gapan mokare seram ame oma amunu wareni menan taue Pol nanip are at nase wande en .
44028004	Wam ame piup i nagirewa mokare me nanip are wat nase amba tamana wadimat wandeni ame yawane menan , mu gare gare anega wan , “ Apan ma waenapan guramon borit wane ominewa tauia . Puiman gapan ya boen go onin ma tauen amba evene toni ominewa tauia . ”
44028005	Go Pol nani pat pat tan , mokare to tonagen oma yamap gearen . Amba Pol vek da ya anun .
44028006	Waenapan Pol naniwa tutut wap amba menawaet geare boet anun , go amat nonongataet ta yaviwanumune go vek inap da ya taueni menan ame mu imumu entanen anega wane , “ Me god di anuivin . ”
44028007	At i nagire bawarewa mugawa yaua Pubilius at mega konintu da wande en . Me aton gapan waupanen menan nu wam yampo pa mega gapan baigane den wanineton .
44028008	Me mamewa vek amun waren amba nikeke den taiwandini menan eragi gagap wande en . Pol me yawapen menan ae amba naniwa dede wapip se God inap mup wani gapan wat inakamen .
44028009	Ame tani oisewa wa sesenamene menan kaum topaneni ame wanumuine nagirewa , wam wam gapan , vek nagirewa tam onamone amba Pol mup gapan wat inakam mumen .
44028010	Ap menan puraput aruga garaet nunan . Menan nu siragam yampo uon tani ap tapen tatoni gapan taba ge puraput dim dim men watoni , kabum gapan se nunan .
44028011	Siragam yampo uon tani ewap nu puiman ane taut kabum yaua God Naturup , at Aleksandia kabum megawa yawaton . Kabum mame , taik ugin wamewa gapan topaneni at Malota gapan wande en .
44028012	Nu dotou anetoni amba at Sirakus tauat ap mepe wam yampo wanineton .
44028013	Sia ikukuk anet at Regiam tauat inaton woup sen . Taik ise ma taueni menan wam derewa ewap pa Puteolai tauaton .
44028014	Ap mepe kabum ae veat Iesu anu tumasine nagirewa yawamoton amba mu waupanene anet pura daiton den waninetoni amba pusinup anet pa Rom tauaton .
44028015	Rom Iesu dugup mega nagirewa oitanu anune menan onamon pa yaua Apias Une Gare Gare Taine Arewa amba pa yaua Daio Paewa Yampo gapan tautananene . Pol yawamoni God inap gaun wan aro sia waren .
44028016	Pa Rom tauatoni , Pol megenat pa da iniwandapen menan at Rom bawarewa nagirewa umap wan . Go ita apane daiton pa garip yangut yoniwandin .
44028017	Wam yampo ap mepe wandeni amba , Pol Diu bawarewa nagirewa onamop iam iam tapen menan wan . Tauan tobot tane , Pol anega wadiamon , “ Tatan gwanin , ne waenapan nugawa inamup , amba gutut nuga omayan baewa nunane ap me inap ne koewa da ya tan , go ne pa Ierusalem gapan waran pananegen amba ian Rom nanimu gwanap bat nimanegene .
44028018	Rom nagirewa singui wayawanegene , koewa nega bonigat bonigat da ya yawane menan vetaneget wane .
44028019	Go wam ame Diu nagirewa toboran wane menan ne ayop baware aigapewa Sisa inap wanene taneget wan . Go ayop Sisa namup yonat wana ame Diu nagirewa koewa muga wapen menan ya anun .
44028020	Ap menan nop nega namu e anupen menan enan wan mame tauyan . Nop ame , nu Isurero nagirewa Keriso tauapen menan amat taivin den gop ya anuivin . Taueni oisewa wana menan nanina damik kaimake dena gapan pananegene waingivin . ”
44028021	Mu gare anega wane , “ At Diudia gapan wanumuine nagire oit gega ok gapan da ya sean watu enane yawaton amba dugup nuga nagirewa Diudia daio amone tauane oit gega koewa da den ya wadianene .
44028022	Go dim da anuianawa ame nu wa anut anuivin iwa at at iravi gapan ge dugup gega Iesu negin mega anuine nagirewa tandayat mumiwanum . ”
44028023	Menan mu wam evi da amba nop mame wawa kakayat tapen menan Pol diane . Amba om enune wamewa gapan , waenapan arugataet , Pol wandeni paewa gapan tauane . Mumaget wadidiam wandin aeni ame mum tauen . God toemu mega oisewa wadidiam wandin . Ame gapan Pol anega wani , “ Watageta apane Mosis iup seni ge watageta God no oise waiwanumune ok seane ame Iesu me God om enuni Keriso wadianepen menan seane . ” Ap anu tumat tapen menan Pol mu entan mumat anu tayaviwandin .
44028024	Me nop waiwandini gapan upi wat entan mumen , go upinewa ame anu tumat ya tane .
44028025	Menan muk ingane yaumakamup umap ya wane amba pa ae vepen taiwanumune gapan Pol nop uiwa mame anega diamon , “ God Guewa Woup Seniwa wani gapan watageta God noa waiwandini apane Aisaya , e omae baewa diguguramoni tave di wan .
44028026	God apan Aisaya gamup Diu nagirewa anega diguguramon , Ian ame inamup ak anega diam , ‘ Wam wam nop nega anuianawa go ya di anu aviaisi . Wam wam yaviwaniana go ya di yao aviaisi .
44028027	Iwa waenapan mame aigap aigap anuiwanumune menan , imu pose itani wan , den darinamu toboboramon , amba yamamu borasen . Yamamu gapan yave amba darinamu gapan anu ave , amba potamu gapan anu inanap entan onamop , wat inakam mumapena tawa . ’
44028028	Ap menan nop mame anun , God inak ewakewa nunini oisewa ian ugupe den anupen menan watu eneni gapan mu oit kakaewa ame anuin ! ”
44028029	Pol ap anega wani menan Diu nagirewa notatae baware gare gare waiwanumuin en , ae ve amon .
44028030	Pol en dere ap mepe wanden . Pa iniwandini menan ame garewa taiwandin . Waenapan da da iravi daio inap tauane waupamon .
44028031	Pol epara ta God toemu mega opata gapan wadidiam wandin amba Ayop Iesu Keriso anut mega aroga wadidiam wandin , waenapan da ya watanane .
45001001	Ne apan Pol , Iesu Keriso nao mega ayamase tainawa amba God om enunege watu enamot mega dianegeni apanewa da . Ame God venana wan menan Nop Oit Mega Kakaewa wadidiaivin .
45001002	Nop oit kakaewa mame , watagaet God no oise waiwanumune nagirewa gamumup wa agiat nimanen . Nop tavewa ame mu seane .
45001003	Nop Oit Kakaewa ame taueni ame God Otua gutut megawa . God Otua apan iragen yaneni paua mega ame watageta apanewa Devit naewa megawa di .
45001004	Amba yamunewa me God Otua kimani imu pose woup seni apanewa , iwa me boen , Mamewa wan sia inakae yon wanden . Ap gapan Mamewa aro amun mega baware iragen ameme anu awatoni menan Iesu God Otua divin . Me Ayop nuga Iesu Keriso di .
45001005	Me tani gamup God anu aipakam nimanegen amba Iesu menan ne Iesu watu enamot mega apanewa da dianegen . Ap menan ne waenapan at at iravi wa upamopen nop mega anu tumase ayamase tapen menan bat nimanegen .
45001006	Amba e , ian Rom nagirewa , den God waenapan mega entan imaepen menan God enan waiwan .
45001007	Ne ok ma e , pa sewa Rom nagirewa , inayap siangin . God enan anu gurini gapan God waenapan mega entan imaepen menan diaiwan . Mamanu God Ayop nuga Iesu Keriso dere , garaet wat aipakam imaep amba nonup baigan muga enep .
45001008	Namu iragen ame , ne Iesu Keriso nunan tani menan God inap gaun wat anuivin iwa , waenapan at at iravi e Iesu kaimakaet anu tumaseana oisewa anuiwanum .
45001009	Ne God nao mega neneni imuna potana wareni gapan , God Otua Nop Oit Kakaewa opata gapan wadidiamuivin . Ne enan wam wam pot pot mup wainawa ame God yawanegen anuiwan .
45001010	Mup nega waina ame ne inayap daio onget anuivin . God anuini gapan ne di ongain . God inap mup ap anega waivin .
45001011	Ne onge yawaet anuingina iwa God garaet wat aipakam nimaneni noa da wadidiaepen gapan wa kim imaet anuivin .
45001012	Guegue ame mam . Nop ame wadidiaepena gapan nu gare gare ta warit nisinait . Iwa anu tumat nega tavewa e yao anui amba gare egawa ne yao anuin .
45001013	Evenan wainawa , namu anuyana go endi nop ma sia di anun . Wam aruga inayap onget anuingina go dim dim watananek wandin . Daio nega iwa ameme , Rom nagirewa upinewa wat entan Iesu anu tumat tapen menan anun . Ame at ugupe gapan , Diu uoni nagirewa ame e umayap , ne God nop oit mega waingina menan anu tumasene mini e inayap venaset anuivin .
45001014	God nao mega tat dianegeni menan waenapan iravi ame pa nagirewa , pu nagirewa , anuine nagirewa , bumbawam taine nagirewa iragi wadidiamopen .
45001015	Ap menan e den pa sewa Rom gapan wainiana nagirewa Iesu Nop Oit Mega Kakaewa atonu den wadidiaet anuivin .
45001016	Iesu Nop Oit Mega Kakaewa wapen taina , ta umame den ya waivin iwa nop ame gapan God aro amun mega yavivin . Iwa nop mega ame gamup waenapan iragi , namu nu Diu nagire , amba evi e Diu uoni nagirewa den , God anu tumaset gapan inak ewakewa wat aninampen .
45001017	Ap gapan God nu waenapan tamanawa dianeni yao anuivin . Nu anu tumat nuga gapan inak ewakewa mame waratoni menan anu tumat nuga iragena ame gapan menan nu inak ewakewa ame waraton . Nop mega ok anega seane , Waenapan da da God inap anu tumasine menan , me tamanawa nagirewa diamon , amba mu inak wariwanumain .
45001018	Waenapan God viripe uoni amba me tandayasene gapan God nop mega tavewa toborine menan , God ugu gangan mega kiman gapan inamup tauiwan .
45001019	Nu God guegue mega ewanen yawaton anuivin , mu den yaviwanum , iwa God mek di ewamon go mu ae veane menan ugu gangan mega inamup tauiwan .
45001020	Ere mangan gapan God ire yaoyao mega karauawa amba yaibobot aro amun megawa ge imu pose woup am seni yaunewa aroga yavinton . Guegue mega ameme dim dim wan venat mutane gapan yawaton anuivin . Ap menan koerage taine nagire mu God oare wainewa ame ebo aopan da , wabobora bora da uon .
45001021	Mu God anu kakayasene go inap ayamat ya taiwanum amba God yaua den ao ya wariwanum . Gare mondi anuiwanum menan imumu mum tauen bumbawam taiwanum .
45001022	Mu anega wane , “ Nu asigip tatoni nagirewa , ” go uon , mu bumbawam nagirewa .
45001023	God wam wam pot pot wande aini apanewa ya wa taragasene go ae vean gare waenapan guewa ugup ugup nanimup kaitane ameme apan guewa o nenip guewa o man guewa o mokare guewa inamup wa taragasiwanum .
45001024	Ap menan God ae di vemon . Menan mu imumu koewa dansewa gapan waren di ta amuiwanum . Ap gapan inak koewa aninke dena taiwanum amba inak umame dena gare gare taiwanum .
45001025	God nop oit mega tavewa anune go ae vean amba gare nop eboewa anu tumasen . Amba mu wan dim dim God taniwa ame tambune wa taragasiwanum go wan venat mutane apanewa ya wa taragasiwanum . Go nu God inap usenagaet wa atonasinampen . Ame umap .
45001026	Iwa mu ap taiwanumune menan God ae di vemoni gapan mu umam inagewa tat anu taiwanumune . Piup guegue mega ame waen apan men anupi umap di , go waen muk dere ingane wainan gogo mini taine koerage .
45001027	Ap mini sia apan waen men anupi umap di , go apan muk dere gare gare anu gwagwaramene amba ingane wainan gogo mini taine ame koerage . Apan dere dere ap taine go mu umam da ya anuiwanum menan koewa ap taine garewa muga muk wapimu wa koeam wanum .
45001028	God guegue mega piupa dim dim tani gapan yawane go mu ya anuiwanum menan me ae vemon amba muk koewa anune gapan taiwanum , ame negin gegerawa ya tata mega taiwanum .
45001029	Koewa ugup ugup potamup bararaeni manega . Agaga taiwanum . Waenapan upi mun ya anuiwanum go anu koeam mumiwanum . Upi ugu gangan mutane guramone borit wan . Engirit wangirit tane waiwanum . Evene wai aopan imu pose naiwanum upi anu baitam mumiwanum . Nuaroro waiwanum .
45001030	Yanao waiwanum . God anu koeamiwanum . Gine namu enkatamene waiwanum . Muk apan apan tane waiwanum , koewa aigap sia tage bat taiwanum . Ine mame nomu ya wariwanum .
45001031	Nop tavewa anu waramasiwanum . Dim dim tapen men wa agiat mumane go ya taiwanum . Upi munan ya anu guriwanum munan bagua ya anuiwanum .
45001032	God anega wani , “ Waenapan koewa ugup ugup ameme umap taiwanumampina garewa bop . ” Me wani mu anun go sia taiwanum . Mugenat koewa taine ame koerage go koerage iragena ame waenapan uruga den taiwanumampina atonamu anuiwanum .
45002001	Oru ma , e waenapan upi enu yawamoyan waiana ame aopan di waiwanin , iwa e ap wanene tamo enu yawamoyan waiana go guegue muga den e di taiwanin menan ek ingane wa koeragam wanin . Menan e da da ap tanewa ame ebo , e inayap wabobora bora da uon .
45002002	Nu iravi asiginup , orup da koewa tapiwa ame garewa God wanene ta itan waneta , ame umap di iwa God wanene tat mega tamana iragen .
45002003	Go e waenapan upi koewa muga munan enu yawamoyan waiana go ek den taiana menan e tap aisepen arok da uon , God wanene tae garewa di eneta .
45002004	God bagu sisi baware inayap anuiwan , koewa ega garewa menan menawaet ya eniwan amba e kakaewa ega tanapen menan amat taiwan . Go gare e God kakaewa mega ame wa koeamiwanin go ? Imuya entanepen menan enan bagu sisi anuiwan . E ame anuiwanin go uon ?
45002005	Go e imuya potaya iragi kaimake wan amba gware den wanumam , koewa ega ae ya viana menan wanene ega itanewa diriga aita se doriwanin amba wanene wamewa gapan God ugu gangan mega arogameta , waenapan mu inamup amba e inayap den . Wam ame gapan God wanene tamanagaet tamota .
45002006	Wam ame gapan , nu daiton daiton garewa nuga nuneta . Nu kakaewa o koewa taitoni omewa gapan gapan garewa di nuneta .
45002007	Waenapan kakaewa pot poraet taine gapan kiman oya oya megawa , viripewa den inak yaibobot warat anune menan God garewa inak yaibobot muneta .
45002008	Go waenapan upi agaga taine amba koerage tapen menan negin tamanawa ae veane menan God garewa ugu gangan mega baware muneta .
45002009	Waenapan da da , Diu nagire amba Diu uoni nagire den , koewa tainanta menan bagu sisi anu tanait , inkae ankae wait .
45002010	Go waenapan da da , Diu nagire amba Diu uoni nagire den , kakaewa tainanta , God nonup megawa ge virip megawa amba oya oya mega den nuneta .
45002011	God wanene ap anega tata iwa me yamap nu iravi gine daiton di , me kakaeven ya tata .
45002012	Diu uoni nagirewa , apan Mosis iup namua seni mu inamup ya tauen . Mu koewa taine menan God wanene tamota , wanene ame Mosis iup mega namua gapan da uon iwa iup namua ame mu inamup ya tauen . Go Diu nagirewa koewa taine gapan God Mosis iup mega gamup wanene tamota , iwa iup mu inamup tauen .
45002013	Amba sia Mosis iup mega namua Diu inamup di tauen go waenapan da da iup anune go ya taine God waenapan ame kakaewa ya diamuiwan , go da da anuine tainewa mugenat kakae diamuiwan .
45002014	Diu uoni nagirewa Mosis iup seni mu inamup ya tauen go iup ame tavewa mu muk imup di anune taiwanum menan muk iup muga di taiwanunum gosi Mosis iup seni inamup ya tauen .
45002015	Guegue muga kakae taine gapan mu muk ingane ae anuine God iup mega potamup wandini gapan taiwanum . Imumu ap den anuiwanum iwa wam da koerage tapi imumu ingane koerage tat wata . Wam da kakae tapi imumu ingane kakaewa tat wata .
45002016	Ame menan Iesu Keriso Oit Mega Kakaewa wadidiaingina ame wani gapan God ap anega tata . Iesu Keriso nunan tani gapan God anut nuga karauawa kakaewa o koeragewa ame wanene taneta .
45002017	E Diu nagirewa apan apan tayan anega waiwanin , “ Nu Diu nagire di nu ian ugupewa uon . God nu evenanua iup mega tumap waninivin .
45002018	God nu dim da tat anuini nu asiginup amba iup mega nuneni gapan kakaewa koewa yan seapen neginewa nu asigip taton .
45002019	Nu imu borat mutane nagirewa negin kakaewa ewamuitoniwa . Nu muma wanumuine nagirewa ganat munitoniwa .
45002020	Bumbam tane waine nagire wa tamanam mumivin , nop ya anuine nagire orup otu mini sia wadidiamuivin . Iup nuga gapan anut ge nop tavewa iragi wanum amun . ” E apan apan ap anega tayan waiwanin .
45002021	E negin kakaewa waenapan wadidiamuianawa go ek ingane ae wadidia waniampo , ame kakae . Up ya tat diamuiwanin go e up den taiwanin .
45002022	E anega waiwanin , “ Wainan gogo ya tane , ” ap anega waiwanin go e den sia taiwanin . Waenapan guewa nanimup kaitane inap wa taragasine ame e nia sisi waiwan go guewa ame pa mega tune gwanap aisean up taiwanin .
45002023	E God iup mega kwayup taiwanin wa atonasiwanin go iup ame paina yamasean menan God yaua ae bariwanin .
45002024	Nop mega ok anega seane , E Diu nagirewa koerage taiana menan , Diu uoni nagirewa God yaua wa koeragamiwanum .
45002025	E God menan etuya tum tayana ame kakae go tavewa mega God iup mega ayamase tane gapan venaseta . Go God iup mega topaisenewa , ame gapan tavewa uon tata , menan etuya tum den ya tapo , iwa ame gapan den tavewa uon .
45002026	Guegue mam , Diu uoni apan da , me etua tum ya tan go God iup mega yambuni ayamase tapiwa ame God yamap me etua tum tani apanewa mini wandeta .
45002027	Ap gapan Diu uoni nagirewa Diu nagirewa wa koeragam mumain , iwa e Diu nagirewa etuya tum tayan amba Mosis God iup mega seni ame inayap wandia go e iup ame topaisiwanin . Diu uoni nagirewa mu etumu tum ya tane go God iup mega ayamase taiwanum , ap menan mu Diu nagirewa wa koeragam mumain .
45002028	Menan apan da etua megenat tum tani go imu pose ya entaneni menan me Diu apane iragena da uon di , me etua mondi tum tan , tavewa uon .
45002029	Diu iragen apanewa ame orup da da imu pose den entanen . Menan imu pose gapan etua tum tani paua mega mini venasen iwa imu pose entanen . Ame Guewa Woup Seni nao megawa go waenapan gamumup uon . Iwa naninup tum tata gapan ya venaseta . Iup seni gapan den ya venaseta . Menan apan da imu pose entaneni menan me Diu iragen apanewa di amba waenapan uon go me God inap di wa atonasiwandata .
45003001	God Diu nagire amba Diu uoni nagirewa munan anuiwan ap menan Diu nagirewa mu kakae muga da den go uon ? Iup mega kwayup tapen men etumu tunepi guegue ame tavewa den go uon ?
45003002	Guegue ame tavewa di den menan Diu nagire kakaewa muga wandia . Kakaewa ame mam , God oit mega ian Diu nagirewa inamup namu anu watu enen .
45003003	Go mu upi God nop mega ya waran anu tumasene . Ap koerage tane menan God gare wa agiat mumeni ameme tavewa venaseta go uon ?
45003004	Ame venaseta , God di tata iwa nop mega ugup ya entaneta . Waenapan iravi ebo wain go God ebo da ya wata . Wataget Devit God menan ok anega seni , Nop gega iravi tamana wawa waenapan iravi anu umap wain , ap gapan enu yawage wapi wamewa gapan , orup da nop gega ya yamaseta .
45003005	Koerage taitoni gapan God kakaewa mega arogamen menan iwa dimen nu sia wanene taniwan ? Koewa nuga menan wanene tanepi me koerage tat diat go ? Ae , ap anega ya diat . Ame mondi nagirewa guegue ne anu waivin .
45003006	God inap koewa uon . Koevet tapo anenen amba piup nagire koewa nuga men wanene tanepo ?
45003007	Waenapan aopan anega dianegepiwa , “ Ne ebo waingina gapan God kakaewa mega yawaton menan God yaua ao warivin . Ne koerage ya tapo kakaewa mega ya yawapo . Ap menan God iwa dimen ne apan koerage dianegiwan ? ”
45003008	Mu aopan anega wane menan ne aigap aopan sia manega wain , “ Ane koewa tapen ap gapan kakaewa tautanait . ” Nop ameme ebo megenat go waenapan upi ne nop ap wana men wa koeragam nimanegen . God evi amba mu diguguramopi ame kakae .
45003009	Anenen ? God yamap nu Diu nagirewa kakae amba Diu uoni nagirewa koerage , ap anega waivin go ? Ae , ne ap anega ya waivin . Ne namu wadiaena sia waivin Diu amba Diu uoni nagirewa iragi koewa aroewa gauarap waninivin .
45003010	God nop mega ok anega seane , Waenapan daiton kakaewa da uon , iravi koerage .
45003011	Apan da daiton God menan ya anu aviwan . amba apan da daiton God yoa ya taiwan .
45003012	Waenapan iravi God tandayasen ae ve amon , negin koewa gapan amuiwanum . Apan da daiton kakaewa da ya taiwan , daiton mini da uon di .
45003013	Nop muga ebo aopan gapan aninke den , ame waenapan puakewa muga aninke mini , nomup tauen aewan . Merimua gan upi aopan wa ewam wanum . Mokare seram iapa mega mini nomup tauen aewan .
45003014	Nop mugawa sisi den amba e wayame den waiwanum .
45003015	Upi menawaet siget muniwamun , amba upi guramuine borit waiwanum .
45003016	Ambagan amuinewa , koewa ge bagu sisi ewamup yonen iwan .
45003017	Baigan neginewa mu oare . Amba mu God viripewa ya taiwanum . God nop mega ok anega sean .
45003018	
45003019	Endi nu asiginup di , ame Mosis God oisewa seni tavewa mega anuine nagirewa oit ame ayamase tapen menan sen . Iwa oit ame gapan waenapan iravi koewa muga menan wabobora bora da uon ap me gapan God wanene mega waenapan iragi inamup no aroga di wandia .
45003020	Go orup da iup anu warepi menan God kakaewa ya dieta go iup ame taueni iwa mega nu koewa nuga wat matakamep yao anupen .
45003021	Go endi God negin ansena gapan kakaewa dianeni guegue ame ewaniwan . Mosis ge God nop mega watagaet waiwanumune nagirewa den tavewa ame evi tauepi oisewa wane go negin ame Mosis iup namua seni anuton taitoni gapan da uon . Negin ame Mosis ge God nop mega watagaet waiwanumune nagirewa den guegue mega evi tauepi oisewa wane .
45003022	Endi negin tamanawa ame anuton , ameme Iesu Keriso nunan tan anu tumasitoni menan God kakaewa dianiwan . Me yamap waenapan iravi gine daiton di , menan waenapan iravi Iesu anu tumasep kakae diamopen menan anuiwan .
45003023	Nu iragi koerage taintoni menan God kakaewa mega tat dianeni nu ya taivin .
45003024	Go Iesu Keriso koewa nuga gapan wat vetaneni menan God mek atonanu anuni gapan kakaewa garaet dianiwan .
45003025	God koewa nuga anu ae veapen menan Iesu watu enen bop tan deniwa tau visen . Nu anu tumasetawa menan God koewa nuga anun ae veta . Guegue mega kakaewa mame tani gapan to ewaniwan . Watageta , God waenapan koewa muga yawamoni go ya batnagen iwa mek imu pose ae bigaren wande en .
45003026	Go endi koewa nuga batnagini iwa nu anu tumasintoni nagirewa kakae dianepen anuiwan amba ap gamup guegue mega kakaewa Iesu gamup ewanepen menan taiwan .
45003027	God ap nunan tani menan nu apan apan ta wait go ? Apan apan ta wata umap uon iwa iup anu tatoni menan koewa nuga anu ae ya ven , di wanden go inap anu tumasitoni menan anun ae viwan .
45003028	Menan nop davewa anuintoni manega , waenapan Mosis iup namua seni anu taiwanumampina kakae ya diamuiwan go Iesu anu tumasepi menan kakae diamota .
45003029	God Diu nagire mugenat God mugawa go ? Ae , Diu mugenat uon waenapan iragi God mugawa .
45003030	God me daiton di . Diu nagire inap anu tumasepi kakae diamota amba Diu uoni nagirewa inap anu tumasepi kakae den diamota .
45003031	God anu tumasitoni menan Mosis iup seni ae veat waivin go ? Ae , uon di . Anu tumasitoni gapan iup namua nop tavewa anuton waivin .
45004001	Apan Eibaraam , nu omayan baewa ibariwa , me asik mega tani dim da ?
45004002	Me dim dim kakaewa tani menan God kakae diapo mek apan apan ta wapo go me God yamap apan apan ap ya ta wan .
45004003	God nop mega anega seane , Eibaraam God anu tumaseni menan God me apan kakaewa dien .
45004004	Nop ame guegue mam . Apan da nao da tapi garewa mega warepi ame garewa mega di , garaet uon .
45004005	God koewa taine nagirewa koewa muga anun ae vini apanewa . Menan waenapan da da , mu dim dim nao da kakaewa tapi gapan God koewa muga wat mutapen menan ya anupiwa go gare God inap anu tumasepiwa ap anu tumat gapan God mu kakae diamota .
45004006	Watageta apan Devit , nop ap menan wan . Devit wani tavewa mam , orup da da me kakaewa taini gapan uon , go anu tumat tani gapan God kakae dien . Ap menan orup ame aton baware anuiniwa .
45004007	Devit anega wani , Waenapan da da koewa muga God anu ae ve , imu oaraseni menan aton anuiwanum .
45004008	Aton anuiwanum iwa koewa muga ya batnak mumiwan .
45004009	Devit aton ame menan wani nu Diu nagire etunu tum tatoni inanup nugawa megenat go ? Ae uon , etumu tum ya tane nagire den . Iwa nu den God nop mega gapan anega waivin , “ Apan Eibaraam God anu tumaseni menan God kakae iragen dien . ”
45004010	Wam ansena kakae iragen dien ? Eibaraam God namu anu tumaseni gapan God kakae iragen dien , ap ewap Eibaraam etua tum tan .
45004011	Menan Eibaraam God inap namu anu tumasen , me anu tumaseni menan God Eibaraam apan kakae iragen dien . Ap ewap me etua tum tan , etua tum tani iwa mega ame God anu tumaseni paua mega tan . Eibaraam ap tani menan me anu tumat nuga i apanewa entanen . Diu uoni nagirewa etumu tum ya tane go God anu tumasene menan me kakae diamon . Amba mu iravi Eibaraam omae baewa .
45004012	Ap umap Eibaraam Diu nagire den omae bae mugawa . Diu nagirewa da da etumu tum tanewa amba den Eibaraam God anu tumaseni mini anu tumat taiwanumampina ame mu Eibaraam omae baewa iragena di .
45004013	Watageta , God Eibaraam , nu omayan baewa mega den , anega wa agiat mumen , “ Ne piup iragi enain , ” ap anega wan . Eibaraam Mosis iup namua seni anu wareni menan ya wa agiat mumen go me God anu tumaseni gapan kakae dieni menan wa agiat mumen .
45004014	Da da Mosis iup mega namua megenat anun warane nagirewa God kakae diamopo ame gapan God anu tumat taine nagirewa mu anu tumat muga tavewa uon iwa iup ayamase tane megenat gapan mu inak warane amba agi mega den pokaet .
45004015	Mosis iup seni gapan koewa nuga menan God ugu gangan mega yawaton anuivin . Go iup da mu inamup ya taueni menan waenapan iup da paina ya yamatain .
45004016	Ap menan God wa agiat megawa ame nu agi mega anu tumat tatoni menan garaet nuniwan . Da da iup ayamase taine nagirewa mu inamup menan ya tauen . Go da da Eibaraam God anu tumaseni mini taine nagirewa inamup tauen iwa mu Eibaraam omae baewa .
45004017	God Eibaraam menan wani ok anega sean , Ne anega diagain , waenapan aruga omae baewa ame ge . God namu Eibaraam wa agiaseni amba Eibaraam God agi mega anu tumaseni . God wapi borit wane nagirewa inak muse sia yon wanumoin . Dim dim da ya wandini me wani gapan venase tau aewan . God nuga aro amun mega ap anega .
45004018	Watagaet da , God Eibaraam anega wa agiasen , “ Ge naewa gega evi aruga tata . ” Eibaraam orup baraepen menan anuiwandin . Waenewa , Sera , aeta toguren menan bagup ya tan go Eibaraam orup menan gop ya anun go di anu nau iwandin . Ap anuiwandini menan Eibaraam waenapan aruga omae baewa muga entanen .
45004019	Wam ame gapan Eibaraam en mega apane nani yamunaet ( 100 ) umap aeta di , orup barae barae ya umap . Waenewa , Sera den aeta ton , orup wara wara wamewa uon tan . Dere aeta guramon go orup baraepen menan God inap anu tumat tane .
45004020	Orup da barat wa agiaseni Eibaraam gego da ya anun . Anu tumat mega eparae den gapan God wa atonasiwandin .
45004021	God aro amun mega aritawa menan Eibaraam wa agiaseni nopewa kaimakaet di anu tumasen .
45004022	Me God ap anega anu tumaseni menan God Eibaraam apan kakae iragena dien .
45004023	Wataget ok anega seane , God apan kakae iragen dien . Ap seane Eibaraam menan megenat ya seane .
45004024	Go nunan den ok ame sean . Ayop nuga Iesu bop tan God wan inakae sia yon wandeni ameme nu anu tumaseta gapan nu den kakaewa nagirewa dianeta .
45004025	Iesu koewa nuga menan tone boen amba God nu kakaewa nagirewa dianepen menan inakae sia yon wanden .
45005001	God anu tumasetoni menan me nu kakae dianen menan Ayop nuga Iesu Keriso nunan tani gamup nu God den baigan taivin .
45005002	Menan endi Keriso naune aen God garaet wat aipakam nimaneni gapan tumap waninivin . Nu gop ya anuivin go aton aigap anuivin iwa nu wam da amba God oya oya mega nu den warait .
45005003	ugu vegaek bagu sisi ugup ugup anu tanata den aton anuivin . Iwa ugu vegaek ame gapan nu wat ayamet anu tumat nuga to kimeta .
45005004	Ame wat ayameta gapan God nu inanup aton anuta ap gapan anu dao nuga kai wareta .
45005005	Anu dao mame gapan nu tap gop da ya anuivin iwa Guewa Woup Seniwa gamup God baigan megawa potanup wagemen no dotouen .
45005006	Wataget amba , nu koewa tat God tandayasinton menan mek anuni wamewa gapan Keriso taue nu koewa nagirewa nunan boen .
45005007	Guegue da mam . Apan kakaewa menan garewa orup da bop tapen tapiwa ame kaimake den . Amba sia evenanu kakaewa menan garewa nu da bop tapen tata ame den umap uon .
45005008	Go nu koewa taivintoni go gare , God Keriso watu enen nunan bop tan , iwa God nunan anu gurini menan .
45005009	Keriso nunan boeni gapan deniwa tau viseni menan God yamap nu kakae waninan . Go ap megenat uon go da sia God ugu gangan mega ya yawapen menan Keriso namunu boren .
45005010	Wataget God anavi mega waineton go Otua nunan boeni gapan God evenan tanen . Evenan taneni menan endi aigap sia Iesu ao yon wandini gapan nu den inak ewakewa warivin .
45005011	Go inak megenat ya nunen , Ayop nuga Iesu Keriso menan God inap aton anuivin iwa me endi evenan tanen .
45005012	Adam koewa tani gapan koewa piup ma tauen . Koewa ame bop den ware tauen . Waenapan eviwa uruga koewa den taintoni menan Adam bop ere me tani ame nu uruga inanup tauen .
45005013	Waenapan erewa koewa tanau onam wanumune amba apan Mosis God iup mega sen . Menan namu iup ya seni wamewa gapan waenapan koewa muga God ya batnagen , iwa iup evi amba tauen .
45005014	Adam wam mega onin e Mosis wam mega taueni gapan bop aroewa den wandeni gan waenapan borit waiwanumun . Waenapan eviwa Adam koewa tani mini ya tane go mu den mondi borit waiwanumun .
45005015	Apan namu iragen Adam amba evi taueni apane ame Iesu . Adam koewa tani garewa ugup , amba God Iesu gamup garaet nuneni garewa ugup sia . Go Iesu gamup God garaet nunen . Menan Adam koewa tani garewa waenapan aruga borit waiwanum . Go God garaet nuneni apan daiton ame Iesu Keriso . Me gamup God garaet aigap iragen nuneni gapan nu waenapan aruga inak warivin . Adam me orup daiton , amba koewa daiton tani menan waenapan aruga God wanene gapan taue borit wain iwa mu koewa diamon . Nu aruga koewa nuga arugataet taivinton go God Iesu gamup garaet nuneni gapan nu kakaewa nagirewa dianen .
45005016	
45005017	Apan daiton Adam koewa tani garewa bop piup iragi ta ewanen . Me apan daiton megenat go garewa mega waenapan iravi warivin . Go apan dawa , Iesu Keriso tani , garewa aigap iragen . Iwa Iesu , apan daiton megenat , nunan bop tani menan God nu kakaewa nagirewa dianen , amba garaet aigap sia ame nu Iesu aro amun mega den warat waninait .
45005018	Ap menan , apan daiton koewa tani menan God waenapan iravi koerage diamon . Ap umap apan dawa kakae tani menan God waenapan iravi kakae dianen amba inak nuniwandat anun .
45005019	Apan daiton , Adam , God noa ya anu tani menan waenapan aruga koewa taiwanum . Ap umap apan dawa , Iesu , God noa anu tani menan God waenapan aruga kakae dianiwan .
45005020	Koewa nuga aruga yao anupen menan Mosis iup namua sen . Koewa nuga baware iragen go God garaet wat aipakam aigap sia nuneni gapan koewa nuga wat musen .
45005021	Wataget waenapan koewa taiwanumune gapan borit wan go endi God nunan garaet tani gapan nu inak kakaewa ta aninait . Ayop nuga Iesu Keriso nunan tani menan inak yaibobot wanin aninain .
45006001	Ap watoni menan nu aigap anenen wait ? Nu inanup God garaet mega aigap sia baware tapen menan nu koewa aigap aigap tainait go ?
45006002	Ae , uon iragen . Koewa aroewa inanupe wat musen uon tan menan ap anega ya tait .
45006003	E asigiap , nu Keriso gamup dup iatoni gapan Iesu Keriso den intum taton . Amba sia anu tumat dupewa ame gapan nu me bop mega den intum taton .
45006004	Guegue ame mam , Dup iatoni gapan Iesu boen urata tune nu den urata tunen . Ap umap sia , Mamanu God amun oya oya bawarewa mega gapan Keriso inakae sia yon wandeni , nu den inak nitaton , ame gapan inak ewake waraton waninan .
45006005	Menan nu Iesu den daiton intum ta bop tatoni mini , nu me inakae sia yon wandeni mini nu den inak nitat sia yon wanineton .
45006006	Nu mame di anuivin . Wataget koewa aroewa inanup baware , menan nu imunu koerage namua ame uon tapen menan Keriso den korosi gapan togurane boen , menan endi koewa aroewa inap ayamat ya taivin .
45006007	Guegue ame apan da boepi mini , boepi wamewa gapan koewa aroewa me inap den uon tata .
45006008	Nu Keriso den intum ta borit watoni menan evi amba me den inat waninait , ame nu anu tumasivin .
45006009	Menan nu asiginup Keriso boen God wani inakae yon wandeni amba sia ya boeta . Bop amunewa yamup sia ya wandeta .
45006010	Guegue ame apan boepi mini , Iesu boeni wamewa gapan koewa amunewa ap gapan den boen amba endi me sia inakae yon wandeni God den intum tan wandiwan .
45006011	Ap umap e manega anupen , e Keriso den intum ta borit wayana menan koewa amunewa inayap den uon tan amba endi e God den waniwanin iwa Iesu gamup e me inap aisean .
45006012	Etuya imuya dim dim koewa tat anuine , e imuya ya warep tanda anu iwa korosi gapan koewa aroewa gase boen .
45006013	Menan etuya imuya semua da den koewa tat anupiwa tanda wan kwayup tan . Gare God anuni ap taiwanian . E borit wane inak sia warane nagire mini etuya imuya iragi God nao mega kakaewa taiwanian .
45006014	Mosis iup seni gapan ya waniaisi God nunan garaet tani gapan waniaisi menan koewa inayap aro tapen tapi tanda anun .
45006015	Endi anenen wait ? Mosis iup namua seni gapan ya waninait iwa nu God garaet megawa gapan inivin , menan nu koewa tainait go ? Ae , uon di .
45006016	E anuiwanin apan da anega wapi , “ Onaen , wapena tan . ” Ap wapi men tanewa me ayop egawa , e ago megawa . Ap umap e koewa ago megawa mini tanewa e garewa borit wai go God nop mega anu tane garewa ame kakaewa nagirewa diaeta .
45006017	God inap gaun wapen ! Iwa wataget koewa inayap aro taiwandin anu taiwanian go endi nop tavewa wadidiaene gapan anuyan atonu den taiwanin .
45006018	God tani gapan koewa aroewa vetaeni amba endi God nao mega kakaewa di taiwanian .
45006019	Ne endi piup gueguewa gapan wadidiaivin iwa kiman gueguewa e oare ya anu kakayatai . Wataget eyao taine mini taiwanian umam noa den taiwanian guegue kakaewa oare go endi imuya woup sepen menan ek etuya kwayup tan guegue kakaewa ta aisiwanian .
45006020	Koewa nanam imaeni gapan tayana menan guegue kakaewa e oare ya taiwanian .
45006021	Koewa ame tayana menan endi umam anuiwanin iwa garewa mega bop di .
45006022	Endi God wani menan koewa gapan vetaen amba God menan nao taiwanian . Menan endi e God menan waniwanian amba maup mega ame inak yaibobot .
45006023	Koewa taitoni garewa ame bop di go God yan garaet mega ame inak yaibobot iwa ayop nuga Iesu Keriso den wainitoni menan .
45007001	Waenapan negawa , e iup gueguewa asigiap . Ame apan da kasiga wandini gapan iup menan taiwandata . Go me bop tapi gapan iup ame menan da sia ya tata , bop gapan iup aroewa uon di tan .
45007002	Guegue da mam . Waen memewa inaka wandepi iup aroewa wandini gapan memewa ae ya veta . Go memewa boepi iup ame ya wataneta .
45007003	Ap menan memewa inaka wandepi , go waen ame apan dawa den inepi waenapan anega digurain , “ Ge wainan gogo taingi . ” Go memewa boepi ap anega ya diain . Apan da ugup sia naisepi iup ya wataneta ame wainan gogo da uon .
45007004	Waenapan negawa , ne guegue gat wana e ap umap . Mosis iup seni ame namua bawarewa egawa , go Keriso boeni e den me intum tayan borit wayana menan iup ame ya watanaiwan . Amba endi e Keriso megawa , me inaka ao yon wandeni mini e inak warayan , God anuni nao kakaevet ta aisiwaniampen menan .
45007005	Wataget etunu imunu koewa ugup ugup tat anutoni iwa Mosis iup mega baraeni gapan nanam nimanen . Menan nu dim dim da tatoni ame garewa bop megenat inanup tauen .
45007006	Go endi God iup ame gapan vetanen iwa nu Iesu den intum tat borit waton menan iup aroewa nu inanup uon tan . Ap menan nu iup namua ok nanimu gapan seane ya taivin go inak ewakewa Guewa nuneni gapan taivin .
45007007	Mosis iup mega menan anenen wait ? Nop ame koerage go ? Ae , koerage uon . Iup ya wandepo koewa nega ya anupo . Iup anega wani , “ Evenaga puraput mega ya wawa baguga ya kandaep . ” Ap ya wapo koewa ap me ne ya anupo .
45007008	Iup anega watananegeni go koewa taue namunap yoneni evenana puraput mega di warat anun . Iup ya wandepo koewa waenapan inamup aro ya tapo .
45007009	Wataget ne Mosis iup mega ya anuna gapan ne inak waran wanigen . Go iup anu kakayasena wamewa gapan koewa nega sia yon wande aro tani ne God yamap bonigasen .
45007010	Mosis iup mega inak nenapen wan go ne inak ya waran go God yamap bop tan .
45007011	Iup ame koewa ya tapen dianegeni gapan koewa taue namunap yone aopan ewanegen menan ne God yamap bonigasen .
45007012	Ap menan God dianeni noa amba Mosis iup namua seni den , dere dere kakae di , koerage da uon .
45007013	Iup ame kakae go iwa dimen ap gapan ne bop warivin , menan kakaewa gamup bop taueni go ? Ae , uon di . Koewa nega namunap yonen iup kakaewa watananegeni go ne koewa di taingina menan ne God yamap bonigasen . Koewa nuga koerage di nu ap anu kakayasepen menan iup wa ewanen . Wa ewaneni gapan nu endi koewa nuga omewa baware iragen di anuton .
45007014	Nu anuivin God Guewa wadieni gapan Mosis iup namua sen . Go ne apan piup gapan yanana menan wam da bonigatain menan koewa aroewa ne inanap baware di .
45007015	Ne guegue nega anu waramasivin . Tat anuna ya taivin ya tat anuna taivin .
45007016	Ne ya tat anuina tapena guegue ame iup namua Mosis seni iwa mega ne den umap waivin .
45007017	Ap menan ya tat anuna tapena guegue koewa ame ne inak nega ewakewa gapan da uon go koewa potanap wandini taiwan .
45007018	Imuna potana gapan kakaewa da ya wandia . Kakaewa tat anuivin go tapen taingina aro ne inanap uon .
45007019	Ne kakaewa tat anuna ya taivin koeragewa ya tat anuna di taivin .
45007020	Ap menan ya tat anuna tapena guegue koerage ame ne inak nega ewakewa gapan da uon go koewa potanap wandini taiwan .
45007021	Tat yaunewa da potanap wandini anuivin , ne kakaewa tat anuivin go koewa inanap yoniwan .
45007022	Ne bumagan makewa gapan God iup mega atonua baware anuivin .
45007023	Go ne etuna gapan tat yaunewa da ugup taiwandin anuivin . Menan bumagan makewa ge etuna dere anan wariwanum . Go koewa tat yaunewa ne potanap wanden nao warini gapan ne koewa anun taivin .
45007024	Akae , ne bagu sisi anuivin . Etuna bop neginewa wat naunegen aeni menan da wat inakam nimanegeta ?
45007025	Ayop nuga Iesu Keriso wat inakam nimanegeta . Nenan tani gapan God inap gaun waivin . Gat wana guegue mam . Bumagan makewa gapan God iup mega kwayup taivin go etuna gapan koewa yaunewa taivin .
45008001	Nu Iesu Keriso den waninanta God ya wa koeam nimaneta .
45008002	Iwa Iesu Keriso den waninanta God Guewa waini gapan inak ewakewa warivinait ap gapan God nu bop ge koewa aroewa gapan vetanen .
45008003	Imunu ge etunu aro da uon , amba Mosis iup seni wa tamanam nimanet anun go nop ame umap ya tan menan God yone nunan tan . Koewa nuga enu yave wapen menan Otua iragenawa watu enen . Me apan kakaewa go nu umanup apan entanen amba koewa nuga garewa wareni uon di tan .
45008004	God ame tani iwa mega Mosis iup namua seni ame om gapan gapan tamana di tainampen menan tan . Nu etunua koewa aroewa gapan tainampen umap uon go Guewa Woup Seni aroewa gapan iup dim da wani ame tainampen .
45008005	Waenapan da da etumu megenat menan anu tapi ap gapan etumu naumo amoin , amba waenapan da da God Guewa megenat menan anu tapi , God Guewa naumo aeta .
45008006	Menan etumu naumo amopiwa ame tavewa bop taueta go Guewa naumo aepiwa ame tavewa inak ge nonup taueta .
45008007	Ap menan waenapan da da etumu megenat menan anu tapiwa God anavi megawa . Iwa God iup mega ya anune taiwanum . Amba sia etumu aroewa gapan iup mega anu tapen menan umap uon .
45008008	Waenapan etumu megenat menan anu tapiwa God atonamu ya anuta .
45008009	E etuya megenat menan pot pot ya taiwanin . Gare e God Guewa potayap wandini menan , pot pot taiwanin . Waenapan da da Keriso Guewa potamup ya wandepi mu Keriso mega uon .
45008010	Koewa taiana menan etuya boeta go Keriso e potayap wandini menan God Guewa e inak egawa di amba God kakaewa nagirewa diaiwan menan imuya inak wariwan .
45008011	Iesu boen amba God wani gapan sia inakae yon wanden . God Guewa ap umap sia e potayap wandini menan etuya boeta go God aroewa gapan e sia inak itai .
45008012	Ap menan , evenan wainawa , God nunan tani garewa di tat anuivin go etunu megenat menan ya tainait .
45008013	Iwa etuya megenat menan tanewa e borit wai . Go God Guewa aro mega gapan etuya koewa mega ae toguranewa , ap gapan e inak warai .
45008014	God Guewa da da nauyae aiwandapina e God otu waiwa di .
45008015	Ame gapan God Guewa mega eneni menan e ago nagire mini uon go God otu wai entan imaen , menan tap ya anui . E God otu waiwa tayana menan endi God Guewa aroewa gapan God inap anega wai , “ O maman , mamanawa ! ”
45008016	God Guewa nu guanu den intum tani gapan nu God otu waiwa tamana di dianiwanum .
45008017	Nu otu waiwa menan God waenapan mega garaet munat wani den nuneta . Amba sia dim da Keriso wanat wani nu den warait . Keriso ugu vegaek bagu sisi anu tanini ap umap nu anu tanata Iesu oya oya mega nu den warait .
45008018	Ne manega anuivin nu endi ugu vegaek bagu sisi anu tanitoni kamontu , go God kakae guragut mega ugup ugup evi ewanepi ame baware iragen .
45008019	God wan dim dim iragi wan venat mutane evi nu God otu waiwa wat arogam nimanepi wamewa menan amunugaet amat taiwanum .
45008020	God wan dim dim iragi wan venat mutane ame puak mutapen diamon . Mu ya puak mutat anun go God mek anuni gapan puak musiwanum . Go wam eviwa ya puak musepi wamewa menan amat taiwanum .
45008021	Wam ame gapan sia ya di puak mutain go God wat vetamoni gapan nu God otu waiwa oya oya nuga den intum ta wanumoin .
45008022	Nu anuivin wataget God wan dim dim iravi wan venat mutane onin e endi den waen orup vegewa anuine mini mu vek ame den anune , anu sisimene inkae ankae waiwanum .
45008023	Wan dim dim ame mugenat bagu sisi ya wariwanum go nu God Guewa namu waritoni nagirewa den imunu gapan anu sisimeton inkae ankae waivin . Me otu waiwa dianeni tavewa yawapen men amase taivin . Wam ame gapan imunu etunu kakae ewakewa entan nimaneta .
45008024	God wat inakam nimanepen tani tavewa ya yawaton go anu dao nuga gapan gego da ya anuton . Waenapan dim dim men anuine yavepiwa ame anu dao gapan uon iwa mu gase yawan .
45008025	Go anu dao gapan dim dim da ya yavitoni amase tainanta ame yaentuk mantuk amat taivinait .
45008026	Ap mini nu imunu aro uon menan God Guewa wat agoat nimaniwan . God inap mup anenen wawa yaunewa nu oare menan God Guewa potanup wandini nunan God inap mup waiwan . Nop nuga anu kakayat kakayat mini ya waiwan go me bumagap iragen karaua bagu sisi nuga menan waiwandini nu ya anuivin .
45008027	God imunu yaven anuini apanewa menan Guewa potanup wandini anuni den anuiwan . Iwa God dim da menan anuini gapan Guewa waenapan mega nunan mup waiwan .
45008028	Nu God men anu gurintoni mek anuni gapan gangan nimaneni nagirewa , dim dim kakaewa koewa iravi inanup tauepi ap gapan wat aipakam nimaniwan .
45008029	Wataget di God waenapan mega namu anu nimaneni gapan nu Otua Iesu umap entan nimanepen menan ganganat nimanen . God nu anu tumasintoni nagirewa Iesu umap tanen go me Otua Iesu namu yonet anun .
45008030	Namu iragen nu ganganat nimaneni , evi amba nunan wan . Nunan wani amba nu kakaewa nagirewa dianen . Kakaewa nagirewa dianeni amba oya oya mega den nunen .
45008031	Namu watoni mini tavewa mega anenen wait ? God tantananu di yonepi da mananeta ? Ae , da uon di .
45008032	God Otua men goandage ya anun inanup garaet di watu en nunen . Ap nuneni menan dim dim kakae guragut iravi den garaet nuniwandata .
45008033	Amba sia God waenapan mega om enumoni menan da diguguramota ? Ae , da uon di iwa God nu kakaewa nagirewa dianen .
45008034	Da enu yawane wata ? Uon , iwa Iesu Keriso nunan boen sia inakae yon wande God mainewa nutup gapan wandia . Ap mepe God inap nunan yaumakap yonen mup waiwan .
45008035	Orup ansena da Keriso baigan mega gapan nau nugut nimaneta ? Ae , uon di . Itan wamewa o bagu sisi wamewa o Iesu men waenapan anu koeragam nimanepi wamewa o enup wamewa o kayakayawan ta waninetoni wamewa o anan wamewa o bop wamewa ameme inanup tauepi Keriso baigan nunan ya anuiwandata go ? Ae uon , baigan nunan anuiwandata .
45008036	Menan nu God inap manega wait , ame ok namu seane oitanu anega wan , Genan nu wam wam pot pot bop mananepen taiwan , waenapan man enune gurine mini enu guranet anuiwanum . Ok ap anega sean .
45008037	Itan ugup ugup ameme inanup tauepi Keriso gamup iragi garao mumivin .
45008038	Ne mame di anuivin . Nu Ayop nuga Iesu Keriso nunan tani menan God nunan baigan anuiwandin dim dim da ya nau nugut nimanet . Bop o inak o anea o airampu o aro kimaniwa da o dim dim wam endiwa eviwa den o dim dim kimaniwa o piupawa ameme iravi God Iesu Keriso ayop nugawa gamup baigan nuneni da ya nau nugut nimaneta .
45008039	
45009001	Bagu sisi nega baware wam wam bumagana tuk wapen taiwan ya bigariwan . Ne Keriso megawa , tave di waivin ebo ya waivin . Nek imuna nega den tave di waiwan , God Guewa Woup Seniwa imuna kwayup taini menan ne aopan ya waivin .
45009002	
45009003	Bagu sisi nega iwa mega ame Diu nagirewa , nu denip daitonawa , go mu Keriso tandayasine menan , munan baita da ya anuivin . Mu God wanene mega ya tautanapen menan anuivin , garewa ne apan koerage dianegepo amba ap menan ne Keriso den intum ya tapo ame ne aton di anupo .
45009004	God mu om enumon otu waiwa diamon , amba me oya oya mega to ewamon , kakae guragut mega munat wa agiat mumen . Nop mega namua Mosis iup seni den munen . God inap wa taragasepen guegue wa ewamon .
45009005	Watageta God anu tumat ta kakayasene nagirewa , mu Diu nagirewa omae baewa . Keriso den , Diu denip daitonawa entanen amba nu inak nunapen menan piup gapan tauen . Ap menan God yaua ao warat , me waenapan iravi Ayop mugawa , kaewa kaewa yaibobot wande aiwandata , ame umap !
45009006	God Diu nagire waenapan mega tapen menan wa agiat mumeni agi ameme uon ya tat waivin iwa denimu gapan mu Diu nagirewa di go upi Diu iragena da uon iwa God agi megawa ya anu tumasen .
45009007	Ap umap sia Diu nagirewa upi apan Eibaraam naewa iragena da uon . Iwa God Eibaraam anega wadien , “ Otuga eviwa Aisik gamup naewa ame gapan batnagingain , go otua namu yaneni , Isimero , gamup ame uon . ” God anega wan .
45009008	Nop ame gueguewa mam , Eibaraam otu waiwa mek anuni gapan seni , God otu waiwa ya diamon . Go Eibaraam otu waiwa da da God wa agiaseni gamup seni God otu waiwa diamon .
45009009	God Eibaraam orup wanat wa agiaseni manega wan , “ En daiton uon tap amba sia ongain ap wamewa gapan waenaga Sera orup apan baraeta . ” Anega wan .
45009010	Guegue da sia mam . Eibaraam otua ame nu omayan baewa Aisik , me waenewa Rebeka , dere inane amba waen bagup tan orup apan dere naturup sen .
45009011	Orup dere di go God mek anuni gapan orup daiton namu om enuni noa ya topakisepen menan inewa anega wadien , “ Tasewa yone gwaniwa agoe tata , menan me gauarap wandeta . ” God anega wani wamewa orup dere ame , mu inamu potap wanumune , da ya yanen , da kakaewa o koewa da ya tan . Menan God orup daiton ame wam eviwa menan namu om enun . Orup ame dim dim mek tapi menan om ya enun , go God mek anuni gapan om enun .
45009012	
45009013	Nop tase gwani menan ok anega sean , Ne Diekap menan anu guran go me tasewa , Iso , ne anu koeamen .
45009014	God ap anega wani menan nu anenen wait ? Me Iso anu koeamet wani menan God koerage diait ? Ae , koerage uon .
45009015	Iwa me Mosis anega wadien , Ne waenapan munan baguna anupena di anuin , munan bagu sisi anupena di anuin .
45009016	Ap menan nuk anuton taitoni gapan ya venasiwan go God bagu sisi inanup anuini gapan venasiwan .
45009017	Watagaet God , Idip ayopewa , Pero dieni ok anega sean , Ne iwa dim men at mame ayope bat gimagen ? Ge gamugap waenapan ne aro nega yawain , at gapan at at iragi ne epara nega yao anuin , God anega Pero dien .
45009018	Ap menan God mek anuni gapan waenapan upi bagu sisi inamup anuiwan upi nop mega ya anupen men me wani gapan mu imumu gware wan .
45009019	God mek anun taini menan e da da anega wadianegai , “ Iwa dimen sia enu yawanen waiwan ? God mek anuni di tata , da wataneta ? ”
45009020	Wane ne gare anega wadiain , “ E aro da di go , anen amba God inap nipep waiwanin ? ” Unup taine nagirewa unup muga yone anega ya diamota , “ Iwa dimen manega tanegean , ne tanda ? ”
45009021	Unup taini apanewa motok nanip wandepi gapan semu wadume barip gapan megenat danamepen unupewa tap , semu dawa pot poraet danamepen unupewa tap , mek anut mega di taiwan , iwa motok megawa di .
45009022	God guegue unup taine nagire ap mini sia . Koerage taine nagirewa mu koewa muga menan , God amun aro mega amba ugu gangan mega , dere ewanepen menan mu gut koeam mumepi wanene tamopen anun , go gare me yaentuk mantuk wande en .
45009023	Amba yamunewa ame bagu sisi nunan anuiwan amba me oya oya mega baware ewanepen menan anun , nu koerage tainton nagirewa go at mega kakaewa kimaniwa anepen menan wat tamanam nimanen .
45009024	Menan nu waenapan megawa , Diu nagire nugenat uon go Diu uoni nagirewa nimakamup den , nunan wan tauaton .
45009025	God Diu uoni nagirewa munan wani apan Osea ok anega sen , Namu mu waenapan negawa uon go evi mu den waenapan nega amba diamoin . Namu munan ya anu gurina nagirewa go endi munan den anu gurivin .
45009026	Wataget ok anega seane , E waenapan negawa uon , waenapan ap anega waiwanumune , go endi God wande bobot apanewa otun wai diamuiwan . Osea ok ap anega sen .
45009027	Den apan Aisaya at Isurero nagire munan anega wan , Mu arugataet puiman gerase umap wanum am , go God otu dere megenat wat inakam mumeta .
45009028	Iwa Ayop nuga God piup nagirewa koewa muga garewa , menawaet kaimake den munapen taiwan .
45009029	God evi tapi noa Aisaya namu anu anega wan , Ayop nuga baware iragena God naewa nuga upi kwayup ya tanepo , nu pa Sodom ge Gomora gut koeam mumeni mini gut koeam nimanepo . Aisaya ap anega wan .
45009030	Endi nu anen wait ? Diu uoni nagirewa God kakae diamopen menan yop ya ta anun go God inap anu tumasene menan God mu kakae diamon .
45009031	Go Diu nagirewa , God iup mega mu inamup taueni menan , iup ame gamup God kakae diamopen menan yop taiwanumun go inak ame ya tautanane .
45009032	Iwa dimen ya tautanane ? Iwa mu tat muga kakaewa gapan , God kakaewa nagirewa diamot anune , go anu tumat neginewa tandayasen . Ap menan God agim bawarewa ae baraeni , negina wandeni menan sintanamon geamon .
45009033	God nop mega gapan agim ame menan ok manega sean , Wapena anun , ne pa sewa Ierusalem gapan , agim da waenapan sintanamopen men barain . Inap tauepi sintanamota . Go orup da me inap anu tumat taiwandapinawa , gare tap gop da ya anuin .
45010001	Evenan wainawa , ne waenapan nega Diu nagirewa munan baguna anuivin , mu inak ewakewa warapen menan God inap mup waivin .
45010002	Mu God menan amunugaet anune taine , ame tave di , ne den yawamona amba ap oisewa aroga waivin go mu God tavewa mega ya anu awane gapan taiwanum .
45010003	God waenapan kakaewa nagirewa diamopi neginewa mu oare , gare mu muk negin dawa tun amone . Ap menan God anu tumase kakaewa diamo diamo neginewa mu tandayasene .
45010004	Negin ame mam , Keriso taueni wamewa gapan Mosis iup namua seni uon tan , menan endi da da God inap anu tumasepi me kakae diamota .
45010005	Mosis nu iup ayamase tainton gapan God kakaewa nagirewa dianepen menan ok anega sen , Waenapan da da God iup mega ayamase tapiwa , ap gapan inak warain .
45010006	Go God waenapan da da God anu tumasepi gapan me kakae diat anupi menan anega wan , Orup da manega ya wap , “ Keriso ta warit nimanepen menan , orup da kiman dot ae Keriso wat vit onep . ” Ap anega ya wap .
45010007	Den manega ya wap , “ Orup da piup gwanap vise , borit waine nagire arewa gapan , Keriso ae ma wat dorep . ” Ap anega den ya wa .
45010008	Go ok seane tavewa iragena ame mam , God nop mega wandap uon , inayap konintu di , ame noyap imuyap di wandia . God nop mega ameme , God inap anu tumasepen menan opata gapan wadidiaetoni .
45010009	Menan e noya gapan , anega wanewa , “ Iesu me Ayop nugawa , ” amba e imuya gapan anu tumat den anega wanewa , “ God wani gapan Iesu Keriso sia inakae yon wanden , ” ap gapan God wat inakam imaeta .
45010010	Menan bumaganu makewa gapan God anu tumasinanta , gare me nu kakaewa nagirewa dianeta . Amba nonu gapan anega wata , “ Iesu me nu Ayop nugawa di , ” ap gapan nu wat inakam nimaneta .
45010011	God nop mega ok anega seane , Waenapan da da me anu tumasepiwa , me inap tap gop da ya anuin .
45010012	Nop mame seane , Diu ge Diu uoni nagirewa munan seane , iwa waenapan iravi God yamap daiton di . Amba me nu Ayop nugawa God daiton di . Da da God menan mup wapiwa , gare me wat aipakam baware iragen muneta .
45010013	God nop mega ok anega seane , Waenapan da da God inap ago menan mup wapi , God inak ewakewa mumeta .
45010014	Waenapan God ya anu tumasene menan anenen amba ago menan God inap mup wain ? Amba God oit mega kakaewa den ya anune menan , mu anenen amba anu tumat tain ? Amba orup da opata gapan wadiamopen menan ya wandepiwa mu anenen amba God oit mega kakaewa anuin ?
45010015	O opata waine nagirewa ya watu enamopi menan mu anenen amba opata wain ? Amba sia God nop mega ok anega seane , Nu atonu den opata waine nagirewa waupamoit , iwa oit muga kakae iragen wadianepen tauane . Ok ap anega sean .
45010016	Opata waine nagirewa tauane go orup upi nop muga ya waran . Watageta apane Aisaya ap umap sia wan , O God , waenapan otu dere megenat nop nuga anu tumat tane , go upi ya di anu warane . Ap anega wan .
45010017	Ap menan Keriso oisewa orup da opata gapan waini menan orup dawa darinap anun . Keriso oisewa darinap anuni menan me anu tumat mega yane kai waren .
45010018	Endi ne singui nega mam . At Isurero nagirewa oit ame darinamu gapan anune go uon ? Mu di anuiwanum iwa God nop mega ok anega seane , Nop muga at at iragi senare tau aen . Nop muga piup iravi bararaen .
45010019	Singui nega da sia mam . At Isurero nagirewa nop ame darinamup tauen , go mu ya anu awan go ? Mu di anu awan . Mosis God noa ok anega sen , E nop nega ya warayan menan , ian ugupe nagirewa nop ame wadiamoin , amba e anu koeam mumai , iwa ne mu danam mumana menan . Ian ugupe ame anu waramasine nagirewa , go nop nega anune menan e uguya gangan naeta . Mosis ap anega sen .
45010020	Den apan Aisaya God oisewa kaimakaet anega wan , Nenan yop ya tane nagirewa ne tananegene . Nenan ya anu wane go inamup venat nigasen .
45010021	Go Isurero nagirewa munan anega wan , Ne wam wam pot pot waupamot anuivin , go nop nega ya anune amba tandayasene taiwanum .
45011001	Endi singui nega da sia . God waenapan mega Diu at Isurero nagirewa ae vemon tandayat mumen go uon ? Ae uon . Ne Pol den at Isurero apanewa . Omayan baewa watageta apanewa Eibaraam dugup nega yaua Bendiman .
45011002	Wataget iragen God waenapan mega Diu nagirewa om enumoni onin en , endi den ae ya vemon . Watageta apane Elaidia God inap noyam wani God nop mega gapan seane batnagean go uon ? Wam ame gapan Elaidia God inap at Isurero nagirewa anega diguguramon ,
45011003	Ayop negawa , nop gega waiwanumune nagirewa , Isurero nagire guramone borit wan . Man genan guraton iritoni watarewa aruga mu benagen . Ne negenat apan gegawa wanik angin , go mu tonegep bonigaset anune taiwanum .
45011004	Elaidia ap wani go God gare wadien , Gegenat ya wanik agi . Ne waenapan nega upi 7000 wanum am . Mu god eboewa da yaua Beiro inap ya wa taragasiwanum . Waenapan nega ame kwayup tamuivin . Ap anega wan .
45011005	Wam endiwa den God mek anuni gapan waenapan mega otu dere om enumon .
45011006	Dim dim kakaewa tatoni gapan ya om enuneni go me garaet nunat anuni menan om enunen . Iwa nu kakaewa taintoni menan om enunepo ame gapan garaet mega tavewa uon tapo .
45011007	Menan endi anenen ? At Isurero nagirewa God mu kakae diamopen neginewa yop tane go ya tautanane . Go waenapan otu dere mugenat God om enumo kakaewa nagirewa diamon . Upinewa iravi imumu kaimake wan God tandayasen .
45011008	Nop mega gapan ian ame Diu nagirewa munan ok anega seane , God wani gapan mu imu pose di toboboram oniwandin . Watagaet amba onin e endi den mu yamamu den , go ya yaviwanum , darinamu den go ya anuiwanum .
45011009	Apan Devit anavi mega munan anega wan , God men barip tuguine , tavewa uon menan , barip ame inak muga enekum muk ingane ukum umiwanum , ame koewa muga garewa ap me gapan warain .
45011010	Yamamu mum tauep imumup ya anupen anuivin . God itan onemup sep bembenimu sep tap wapen taiwandata . Devit ap anega diguguramon .
45011011	Apan ap waiwanumune menan ne singui sia wain . Diu nagirewa ame gapan sintanamon geamone sia yon wanumoin go ? E , sia yon wanumoin . Go God tandayasine menan God Diu uoni nagirewa munan anu wat inakam mumen . Me ap tani iwa Diu nagirewa mu inamup anu koeam mumapen menan .
45011012	Diu nagirewa God tandayase kayakayawan mini tane menan waenapan ugupe puraput nagirewa mini entan mumen . Diu nagirewa God inap anu tumat uoni menan God Diu uoni nagirewa wat aipakam mumen . Ame aton baware go wam evi amba Diu nagirewa God anu tumasep om muga tauepiwa , God wat aipakam mega aigap venaseta !
45011013	Endi e Diu uoni nagirewa inayap waivin . Ne Diu apanewa , Iesu ne Diu uoni nagirewa inamup watu enanegen , menan ne umam da uon atonu den Iesu nop mega e inayap wadiaivin .
45011014	Ne oit wadidiaepena gapan ne dugup nega Diu nagirewa upi anu koeam imaepi gapan God anu tumatain go ne oare ? Go ne ap anega anuivin .
45011015	Diu nagirewa God tandayasene menan God gare ian ugupe nagirewa evenan tamon . Menan wam evi da amba , Diu nagirewa entan taue God evenan sia tapi ame gueguewa borit wane nagirewa sia yon wanumuine mini venaseta !
45011016	Guegue da sia mam . Waenapan taba buredi semu megenat da God wanane menan ame buredi iravi God megawa di . Oma visiwa God wananewa ame oma naniwa iravi den megawa di .
45011017	God oma egagawa naniwa paitamo ae se , amba oma puawa naniwa paise taue uap enanasen . Oma puawa naniwa guegue ame e Diu uoni nagirewa . God oma egagawa gapan enat imaini menan wam ame gapan oma egagawa aro ge inak mega gapan waniwanin .
45011018	Ap menan oma egagawa naniwa paitamoni mini e waenapan ame ya anu koeam mumane . Anenen menan apan apan taiwanin ? E oma visiwa uon e naniwa megenat . Visiwa naniwa aro waniwan naniwa visiwa aro ya waniwan .
45011019	E anega waiwanin , “ Garewa nu enanat nimanepen menan God oma egagawa naniwa upi paitamon . ”
45011020	Ap waiana tavewa di . Mu God ya anu tumasene menan paitamon go e God inap anu tumasiana menan garewa waniaisi . Go ap menan apan apan ya tane , God tawa anun .
45011021	Iwa God oma egagawa ame naniwa paitamoni , ame oma iragenawa di go God ap tapen menan bagu sisi ya anun , ap menan e oma puawa naniwa paitaepen menan di tata . Menan God tawa anun .
45011022	God ap taiwandini gapan nunan bagu sisi anuiniwa amba me ugu gangan mega den yao anuit . Me ugu gangan mega Diu ya anu tumasine nagirewa inamup go bagu sisi mega inayap anuiwan , ap menan anu tumat ega me inap ae ya veane , me inayap ugu gangan anu amba e den wa paitaepi tawa menan .
45011023	Wam da Diu nagirewa sia entan God anu tumasepiwa God oma naniwa uap sia enanat mumeta iwa God enanat mumapen ame aroe me inap wandia .
45011024	E ian ugupe nagirewa oma puawa naniwa mini . Naniwa paitamo oma egagawa enanasepi ame kaimake den iwa ame piup guegue mega uon go God megenat mek di tata . Go Diu nagire oma egagawa naniwa mini wataget paitamoni oma ap me gapan sia enanasepiwa ame kaimake uon iwa oma ame ibari iragena di .
45011025	Waenapan negawa , nop karauawa da wadiaet anuivin , iwa e anut bawarewa nagire anu apan apan tane tawa menan . At Isurero nagire God tandayasene yaugai ap anega ya wanumoin . Ian ugupe nagirewa God anu tumasepi om muga tauepi gapan Diu nagire God inap sia entane anu tumatain .
45011026	Ap tapi at Isurero nagire iragi God inak ewakewa muneta . God wani ok anega sean , Inak ewakewa munini apanewa pa sewa Ierusalem gapan taueta . Tauepi watageta apane Diekap naewa mega koewa taine , ame iravi wat museta .
45011027	God sia anega wani , Koewa muga wat mutapena gapan , ewakewa wa agiat mumana noa wadiamoin . Ap anega wan .
45011028	Diu nagirewa Iesu Nop Oit Mega Kakaewa tandayasene menan mu God anavi mega tan . Ame e kakaewa ega menan tane , iwa garewa e me di . Go God Diu nagire om enumoni menan watageta Diu nagirewa omae baewa wa agiat mumeni menan endi Diu nagirewa God evenan tamon .
45011029	Evenan tamoni iwa God dim da watageta om enumoni o wat aipakameni ame endi ugup ya di tata .
45011030	Go e ian ugupe nagirewa wataget God noa ya warayan go endi enan bagu sisi anuiwan , iwa Diu nagire God tandayasene menan amba garewa ame e me di .
45011031	Ap umap sia God bagu sisi e enan anuni menan Diu nagirewa God nop mega ya wariwanum , go evi amba God bagu sisi muman sia anuta .
45011032	God garaet bagu sisi waenapan iravi nunan anupen menan nop mega tandayasinampen menan imunu toboren .
45011033	God kakae guragut megawa arita iragen di ! Anut mega aigap iragen dim dim iragi anuiwan . Anut megawa nu umanup uon di amba guegue mega kakae karauawa da anuitameta ?
45011034	Nop mega gapan ok anega seane , God anuni da anuiwan ? Me anu waramasepo , da miniwa wa ewasepo ?
45011035	Da garewa warapen men , namu wanen ? Ae , uon .
45011036	Iwa God wani dim dim iravi venat nitaton . Wani gapan nu iravi waineton amba endi me menan waninivin . Yaua usenagaet ao warivinan . Ame umap .
45012001	Evenan wainawa , God pot pot bagu sisi nunan anuini menan , ne wapena anun . Imunu etunu kabaniwa God inap yan tan , watageta man guran God yamap iriwanumune mini . Ap tane gapan God imua inayapaet di wareta amba me anuini gapan nao mega kaimakaet taiwanian . Mame wa taragat tave iragena God inap di taiwanian .
45012002	Piup guegue mega ya ta aisiwaniane go gare God wapi gapan imuya entanep guegue ewakewa ame gapan ta aisiwanian . Ap tane God anuini e den anui . Ame anut mega kakaewa ame anuiwaniampinawa ame God atonuya anuta .
45012003	God garaet wat aipakam nimanegeni gapan wadiaivin . Ek ek ingane bawarewa da ya anune go gare ayamat di ta aisiwanian . God anu tumat ega om ega ugup ugup eneni gapan ek ek ingane ae yawan anun .
45012004	Etunu daiton daiton go semua mega arugataet wat nat tonat tan amba nao muga ugup ugup .
45012005	Etunu mini nu waenapan aruga go Keriso gamup nu etunu daiton tan . Nu ugup ugup Keriso etua semu semu megawa ame enat wanat taneni gapan nu daiton taton .
45012006	God mek anuni garaet ugup ugup da da nuneni gapan wara ta aninait . God menan nop oit mega opata gapan waenapan wadidiamopen garaet nuneni menan nu anu tumat nuga gapan waenapan God menan nop oit mega opata gapan wadidiamoit .
45012007	Waenapan wat agoat mumat dianeni wat agoat mumait . Anut ya warine nagirewa wadidiamot dianeni wadidiamoit .
45012008	Tap gego anuine nagire imumu to aram mumat dianeni to aramait . Dim dim nuneni yan ta munat dianeni yan di ta munait . Ayop dianeni ayop nave kaimakaet tait . Kayakayawan taine nagire bagu sisi munan anut dianeni ame aton den di anuit , aro ugup ugup garaet nuneni ap gapan taivinait .
45012009	Baigan gare gare nenenga iragen taiwanian . Koewa iravi tandayasen ae vean amba kakaewa iravi anu waran .
45012010	E Keriso dugup mega daitona menan gare gare anu guriwanian . Ayamat gare gare tane atonu den taiwanian .
45012011	Imuya wat kakayasepi gapan nao kaimakaet taiwanian , endao wandao den ya tane . Ayop nuga Iesu wadiaeni ame tane , imuya potaya eparae den taiwanian .
45012012	God inap anu dao taiana gapan aton anuiwanian . Itan bagu sisi wamewa tauepi yaentuk mantuk di wanien . Wam wam pot pot God inap mup waiwanian .
45012013	Iesu dugup mega nagirewa da da wan dim dim inamup uoni ame wan dim dim ega upi yan se munan . Daio nagire pa ega ega gapan waupamon .
45012014	Waenapan ta kokoeragam imaepi gare wat aipakam muman ya anu koeam mumane .
45012015	Waenapan aton tapi e den aton tan . Irip wapi e den irip wan .
45012016	Iravi kwayup gare gare taiwanian . Apan apan ya ta waiwanian go ek ingane ae wat otutamen ap gapan waenapan iragi ayamase taiwanian . Egenat asigip tat ya anune .
45012017	Waenapan ta koeragam imaepi garewa koewa inamup ya tane . Waenapan guegue kakaewa anuine ap me di taiwanian .
45012018	Ek manega anun . E waenapan iragi baigane den waniepen menan nonup neginewa yowa taiwanian .
45012019	Evenan wainawa , waenapan ta koeragam imaepi garewa koewa inamup ya tane go ae veane garewa God nemoro amba tamop . Me wani ok anega seane , Ne koewa tane garewa munapena apanewa . Ne Ayop di , anega waivin , koewa muga garewa , omewa gapan gapan di munain .
45012020	God wani manega tan . Anavi ega enup aramopi taba munan . Megamu pakat musepi kaum munan . Ap anega wat agoat mumanewa anavi ega potamup umame den oma mini yagimota .
45012021	Koewa da ya garawat imaep . Gare kakaewa tan koewa garao muman .
45013001	At iravi namu yoyo nagirewa iup muga ayamase taine iwa mu God umap waini gapan taiwanum . Namu yoyo nagirewa God semoni gapan aro amun wariwanum .
45013002	Menan da da mu nop muga tandayasepiwa ame God iup megawa den tandayasiwanum menan evi amba wanene tamota .
45013003	Kakaewa taine nagirewa namu yoyo nagirewa iup muga inap tawa da uon , go koewa taine nagirewa mugenat wanene inamup tauepi tawa . E namu yoyo tamu ya anupen anunewa menan kakaewa taiwanian amba mu e atonuya anuin .
45013004	Iwa e kakaewa ega menan God at iravi namu yoyo nagirewa munan wani menan God mu ayop mugawa di . Go e koewa tanewa , mu tamu di anun iwa ita gaut muga mondi ya tambuiwanum nop muga amunu den . God ugu gangan mega koewa nagirewa munapen menan at iravi namu yoyo nagirewa munan wani menan God mu ayop mugawa di .
45013005	Ap menan nop muga di anuiwanian . God ugu gangan mega ya yawapen menan ap megenat ya anu tane go imuya ingane koerage ya anupen menan den nop muga anun .
45013006	Anut ap umap daiton den mu moni ega bongam bongam taiwanumun , God mu diamoni menan , muk anuine gapan uon .
45013007	Ap menan at iravi namu yoyo nagirewa dim dim muga munan . Moni bongamepen men wapi , ame sean . Ayamat men anupi ayamat tan . Yaumu wabawaramet anupi ao wabawaramen .
45013008	E waenapan da da garewa muga iravi munitamen , yogup da inayap ya wandep . E garewa daiton megenat tapen wandia , ame gare gare anu gurinampen . Ap tane gapan Mosis iup mega iragi ayamase taiwaniai .
45013009	Mosis ok anega seni , Wainan gogo ya ta . Apan da ya to boep . Dim dim up ya ta . Evenaga puraput mega yawawa baguga ya kandaep . Nop ame upi den wani guegue muga daiton mam . Ek enan anu guriana ap umap pa mainenupe nagire munan den anu guriwanian .
45013010	Nu pa mainenupe nagire munan anu gurinanta gapan koewa da mu inamup ya tait . Menan nu waenapan munan anu gurinanta gapan Mosis iup namua seni iragi ayamase taivin .
45013011	Inak ap me gapan wanien , aup wamewa uon tan , kandae itan . Iwa Iesu Keriso sia tauapen wamewa konintu taiwan , e namu anu tumasiwaniana wamewa gapan otu da wandap wanden go endi konintu taiwan .
45013012	Mum uon tapen taiwan woup konintu seapen taiwan . Mum guegue mega ae veait woup ganat mega namunup aroe den warat .
45013013	Nu woup gapan wainitoni nagire mini kakaewa megenat ta aninain . Kaum kaimake dena baware ya napen amba barip tat wainan gogo ise ase ya tapen o koewa umam noa ya ta wapen o anan ge anu koeam ya tapen .
45013014	Go gare Ayop nuga Iesu Keriso amun mega waran tumban amu ae yonan . Imuya ge etuya dansewa piup guegue mega tat anuiana ae vean .
45014001	Waenapan anu tumat muga kwekwerawa inayap tauepi waupamon go muk imua ugup ugup anune den notatae ya wane .
45014002	Upi God anu tumasene men imumu aro tan tandae uon man taba ugup ugup naiwanum . Go upi anu tumat muga kwekwerawa menan taba upi denip ieni da ya nain go taba daragawa megenat naiwanum .
45014003	Man taba ugup ugup naine nagirewa man virip vine ya anu koeam mumep . Den man virip vine nagirewa ugup ugup naine nagire ya anu koeam mumep iwa God iravi waupamon .
45014004	Mu ayop mugawa da di , ame God , go e mu ayop muga uon , menan iwa dimen e enu yawamoyan waiwanin ? Mu umap go umap uon ame ayop muga di wapo . Amba ame gapan tap gop da uon iwa Ayop muga God kwayup tamuiwandini menan evi amba mu kakaevet di wanumoin .
45014005	Guegue da sia mam . Waenapan upi anune wam da God yamap bawarewa go wam da me yamap bawarewa da uon . Go upi anune wam iragi God yamap gine daiton . Go nu daiton daiton gego gapan ise ase ya tait , go anu kakayaset anut daiton gapan wat nat yonait .
45014006	Waenapan upi Ayop nuga God ayamase tapen menan wam da da inap bawarewa anun . Upi God ayamase tapen menan man taba ugup ugup naiwanum . Iwa taba ame God ta muneni menan God inap gaun wane amba naiwanum . Go waenapan upi God ayamase tapen menan taba upi virip taiwanum . Ya naine menan God inap gaun wane .
45014007	Nuk nugenat ya inivin nuk nugenat ya borit waivin .
45014008	Ininanta God men inivin borit wata God men borit waivin . Ap menan nu ininanta o borit wata nu God megawa di .
45014009	Keriso boeni amba sia inakae yon wanden iwa me kabaniwa nagirewa ge borit wane nagirewa Ayop muga watarewa warapen menan .
45014010	Menan e da da taba virip taiana , iwa dimen e Iesu men dugup daitona nagirewa enu yawamoyan waiwanin ? Amba e taba ugup ugup naiana iwa dimen menan anu koeam mumiwanin ? Nu iravi evi amba God namup yonait guegue nuga taitoni gapan gapan wanene taneta .
45014011	Nop mega ok anega seane , Ne ayop apanewa kaimakaet tamana di waivin ? Mu iragi ayamat tanegepen menan namunap omanimup enuin . Iravi imumup gapan ne God di aroga dianegain .
45014012	God ame wani menan nu wam da amba nu dim dim da ugup ugup inak nuga gapan taitoni oisewa iravi God inap wadiait , da ya waboborait .
45014013	Menan wataget nu gare gare enu yawagen ta watoni sia ya ta wapen . Go gare nu evenan wainu pusimup upat gegera ya amopen menan kwayup tamopen .
45014014	Ne Ayop Iesu den intum taan menan asigip tan , ame taba da koerage uon go waenapan koerage anune menan mu imumu gapan taba ame koerage anuiwanum .
45014015	E taba da nayana menan orup da taba ame virip vine yawae bagu sisi anupi menan e ebo taiwanin iwa me menan ya anuiwanin . Ap menan e taba nane gapan orup da ya to koeragamene , iwa Keriso me menan den boen .
45014016	Taba ame koerage uon , go e guegue ega waenapan yamamup koerage diaepi tawa menan yambuni wanien , taba ame ya nane .
45014017	God toemu mega nu inanup taueni iwa mega bawarewa ame taba go kaum napen menan uon go Guewa Woup Seniwa aton ge nonup ge guegue kakaewa nunapen menan . God toemu mega ibariwa ap me .
45014018	Ame Keriso nao mega kakaevet tanewa , God atonaya anuiwandata amba waenapan den guegue ega yawane menan aton anuiwanumain .
45014019	Ap menan nu guegue ge tat nuga iravi gare gare wat kaimagamet nonup tau aepen menan tayavinain .
45014020	Taba naitoni go virip veatoni gapan God potanup tat anuini ya ta koeragamait . Taba iravi di napen go waenapan upi nu taba natoni yawane menan negin gegera amopiwa ame koerage .
45014021	Negin kakaewa mam . Nu man o kaum kaimake dena yamamup ya napen guegue ugup ugup yamamup ya tapen anu tumasine nagirewa sintanamopi tawa .
45014022	Man taba ugup ugup naiana guegue ugup ugup taiana menan ae anune waenapan ya wadiamone , egenat God den anuiwanian . Waenapan da da ugup ugup tane go muk ingane kakae wapi mu aton aigap anuin , iwa koewa sisiwa inamup uon .
45014023	Go taba da gego den naiwanumampina ap gapan God wa koeragam mumiwan iwa anu tumat gapan ya taiwanum . Dim da God ya anu tumaset gapan tata ame inanup koerage .
45015001	Nu Iesu inap aroe den anu tumasitoni nagirewa aro umap uoni nagire kawanem muga den warapen . Nu aton nugawa menan ya anupen
45015002	go gare Iesu dugup mega nagirewa mu kakaewa muga menan tapen . Ame gapan mu anu tumat muga , God inap wabawaramain .
45015003	Iwa Keriso mek atonu ya anun . Ame God Iesu oisewa wani ok anega sean , Waenapan nipep diagene nipep ame onenap baraen . Ap anega sean .
45015004	God nop mega wataget ok seane nu wadidianepen menan sean . God nop mega ago mega gapan nu yaentuk mantuk waninait amba imunu den wat kaimagameta ap gapan nu anu dao nuga baware tata .
45015005	Yaentuk mantuk amba imuya wat kaimagamet ibariwa ame God aro eneni gapan tauen , amba God ago enep Iesu Keriso guegue tani mini e den imuya daiton tap gare gare bibigat itan wanienepen menan mup waivin .
45015006	Imuya daiton ame gapan God ame Ayop nuga Iesu Keriso Mamewa den ao wariwaniai .
45015007	God yaua ao warapen menan Keriso waupaeni mini e gare gare wa waup isiwanian .
45015008	Wataget iragen God omayan baewa wa agiat mumeni menan nop mega tavewa ewamopen menan Keriso watu enen Diu nagirewa ta warit mumen .
45015009	Ap tani gapan God ta warit mega Diu uoni nagirewa inamup taueni menan ian ugupe nagirewa den God munan bagu sisi anuni menan God wa atonasiwanum . Nop mega ok anega sean , Ne Diu apanewa da , ian ugupe nagire nimakamup , wa atonat gimagivin . Yauga ao warapen menan wak waivin .
45015010	Sia God nop mega ok anega seane , E Diu uoni nagirewa , God waenapan mega den , God inap aton di anun .
45015011	Sia anega seane , Ian ugupe nagirewa iragi Ayop nuga God wa atonasen . Waenapan iragi God wa atonasen . Ok anega sean .
45015012	Amba apan Aisaya den anega sen , Devit mamewa Diesi naewa da taueta . Tauepi ian ugupe nagirewa ayop muga tata . Mu ayop muga ame inap anu dave , tumap wanumoin .
45015013	God nuga anu dao mega gapan e imuya potaya aton ge nonup no dotouep amba anu tumat ega gamup , Guewa Woup Seni aroewa gapan , anu dao ega kai warep waniwanian .
45015014	Evenan wainawa , ne enan manega anuivin . Guegue kakaevet taiwanian dim dim iravi anu kakayat wanian gare gare wawa isiwanian .
45015015	Go ok nega ma gapan nop ugup ugup e sia anu awapen menan . Ne epara ta sean iwa God nenan anuni menan nao mame nenen .
45015016	Nao nega ame Iesu Keriso menan Diu uoni nagirewa wat agoat imaivin . God Nop Oit Mega Kakaewa Diu uoni nagirewa wadiamopena gapan mu imumu potamu yan ta Guewa Woup Seni aroewa gapan pirisi apanewa mini ne God inap wanapen taivin .
45015017	Ne Iesu Keriso den intum tana menan ne dim da God wadianegeni gapan gapan taingina ame God yamap umap di anuivin .
45015018	Nek tana oisewa ya wain go Keriso aro neneni gapan taingina epara tap oisewa ame aroga wadiamoin . Ame Diu uon ian ugupe nagirewa God nop mega anu warapen menan wan taingin .
45015019	Nop mega anu tapen menan yo paua kimaniwa ugup ugup taingina amba God Guewa Woup Seniwa amunewa gapan wadidiamuingin . Ap menan ne pa Ierusalem gapan namu at at iragi Keriso Oit Mega Kakaewa iravi wadidiamuin ena amba at nonongawa Ilirikum den tauan wadiamon .
45015020	Ne men anuna mam . Keriso Oit Mega Kakaewa , at at ugup ugup God No Oise Kakaewa ya anune nagirewa inamup ange wadidiamot anun . At upi Iesu oisewa namu anune arewa ya angain iwa ibarip aigap sia wadiamopena tawa .
45015021	God nop mega ok anega seane , God oit mega ya anune nagire anuin . Ya anune nagire anupi gapan anu awain .
45015022	Inayap wam aruga daio onget anuna go at ugup ugup wadidiamuingina gapan wam wakauman .
45015023	Go endi nao nega at at ame gapan uon tan . En aruga yawaet anuingina menan endi inayap onget anuivin . At Sipein angepena yaumakape pa sewa Rom nagire den yawaet anuivin . Wam otu da inayap atonu den daio waineta amba watu enanegene serarat ange at Sipein tauap .
45015024	
45015025	Go namu God waenapan mega pa Ierusalem gapan moni garaet munapen men angewan .
45015026	Iesu dugup mega nagire at Masedonia ge at Guris gapanawa , muk anune gapan God waenapan mega kayakayawan taine pa Ierusalem nagirewa wat agoat mume moni munat anun .
45015027	Muk anune gapan moni upi garaet munat anun . Iesu Diu nagirewa inamup namu venasen , ap menan Diu nagire gamup Diu uoni nagirewa God wat aipakam mega warane . Menan gare endi Diu uoni nagirewa moni bongamen Diu nagire wa agoat mumepiwa ame tamana di .
45015028	Yan muga ame bongam nenane pa Ierusalem nagire munap amba at Sipein angain . Pa yaumakap e Rom nagirewa inayap daio wanigain amba asepa at Sipein angain .
45015029	Inayap tauapena wamewa gapan ne asiginap Keriso wat aipakam mega baware e inayap taueta .
45015030	Waenapan negawa , Ayop nuga Iesu Keriso nunan tani den God Guewa nunan anuini menan wapena anun . Nek nenan God inap mup waingina e den kaimakaet nenan mup waiwanian .
45015031	At Diudia angepena ase mepe Iesu ya anu tumasine nagire ya tonegepen menan God inap mup wan . God waenapan mega pa Ierusalem gapan wat agoat mumapena mu aton anupen ame menan e den mup waiwanian .
45015032	Ap ewap God anupi gapan ne atonu den inayap onge tautanaepen , imunu gare gare veturep amba use sia angain .
45015033	God nonup nuga ibariwa inayap wandep . Ame umap .
45016001	Iesu dugup mega pa Senkiria wat ago waene dikon muga yaua , Pibi waen ame kakae di , inayap tauepi waupapen men wadiaivin .
45016002	Me Iesu megawa menan inayap tauepi God waenapan mega taine mini me waupapen anuivin . Me waenapan aruga ne den ta warit nimanen menan dim dim inayap mup wapi ta warisen .
45016003	Iesu Keriso menan tananegene nao taitoni apan Akwila waene Pirisela dere gaun inamup waian .
45016004	Mu bop tawa ya anun amba wat agoat nimanegene menan , negenat uon Iesu Diu uoni dugup mega iravi inamup gaun anuiwanum .
45016005	Iesu dugup megawa pa muga gwanap iamene wanumuine nagirewa den inamup gaun waian . Den evenana apan Epaenetas inap gaun waian . Me at Eisia gapan namu iragen Iesu inap anu tumasen .
45016006	Waen Meri enan nao kaimakaet tani waene inap gaun waivin .
45016007	Apan Andironaekas ge apan Diunias inamup gaun waian . Mu namu Iesu anu tumasene amba ne evi anu tumasen . Nu yampo Diu nagirewa , gwat nokap tanamo wanigena . Iesu watu enamot mega nagirewa yaumakamup apan dere ameme bawarewa di .
45016008	Den apan Ampiliatas inap gaun waian . Me den Iesu anu tumaseni menan evenan nega kakaewa .
45016009	Nao daitonawa Keriso menan apan Obanas inap gaun waian evenana apan Sitekis den .
45016010	Keriso menan nao umapaet taini apanewa Apelis gaun inap waian . Apan Aristobulas pa mega nagire den inamup gaun waivin .
45016011	Apan Erodion nu dere Diu apanewa inap gaun waian . Apan Narasisas pa mega gapan den wanumuine nagirewa upi Iesu anu tumasene ame mu inamup gaun waian .
45016012	Ayop nuga Iesu nao mega taine waen dere ame Taraipina ge Taraiposa gaun inamup waian . Evenana waen Posis , Ayop nuga Iesu menan nao baware taini waenewa inap gaun waivin .
45016013	Ayop nuga Iesu dugup mega nimakamup apan bawarewa Rupas gaun inap den . Me inewa den ne inan dian inap gaun waivin .
45016014	Apan upi Asinkiritas ge Piligon ge Omes ge Patorobas ge Omes Iesu dugup mega tanamo wanumuine den gaun inamup waivin .
45016015	Apan Pilologas ge waen Diulia ge apan Nareas domarewa den ge apan Olimpas God waenapan mega iragi tautanamone wanumuine nagire den gaun inamup waivin .
45016016	E Iesu inap dugup mega daitona taiana menan gaun ua gare gare ton . Keriso dugup megawa iragi gaun inayap waiwanum .
45016017	Evenan wainawa , wadidiaepena anun . Waenapan da da nop muga gapan gego anu bambamase imuya dere tapi munan tamu agun anun . Namu nop tavewa wadidiaingina anu tumasean go mu tauan ugup wane menan ae vemon .
45016018	Waenapan ap miniwa Ayop nuga Keriso nao mega ya taiwanum muk kakaewa muga menan taiwanum . Nop monamon muga aopan aopan wa waenapan kakaewa i wababayan mumapen menan taiwanunum .
45016019	E Ayop nuga Iesu Keriso nop mega anuyan taiana nagirewa waenapan yawaene anune menan ne aton anuivin . Go guegue kakaewa e anu awapen menan guegue koeragewa ae veapen menan anuivin .
45016020	Ap taiana gapan God nonup nuga ibariwa iman konintu Seitan ware pusia gauarap bare i am gotonageta . Ayop nuga Iesu garaet wat aipakam imaep .
45016021	Nao tanan taina apane Timoti gaun inayap waiwan . Apan Lusias ge Dieson ge Sosipata , ne mu den Diu nagirewa , gaun muga inayap waiwanum .
45016022	Den ne apan Totias Pol menan ok mame sina apanewa nu Keriso nunan tani menan gaun inayap waivin .
45016023	Ne Pol apan Gaias pa mega tauan dere initoni apanewa gaun inayap waiwan . Iesu dugup megawa nagire apan ame pa mega gwanap iam iam taiwanum . Pa sewa baware moni kwayup taini apanewa Erastas ge dugup nuga apan Kwatas gaun inayap waiwanum .
45016024	Ayop nuga Iesu Keriso e iravi garaet wat aipakam imaep . Ame umap .
45016025	Endi God yaua ao warat . Nop Oit Mega Kakaewa ame Iesu Keriso oisewa . Nop oit ame wataget karaua wanden oniwandin eni amba aroga tauen . Oit ame opata gapan wadidiaingina menan e anu tumaseana ap gapan God wat agoat imaiwandapina gapan kaimakaet ta aisiwanian .
45016026	Nop karauawa ameme God nop mega wataget waiwanumune nagirewa ok seane gapan wat arogamen . Amba God yaibobot apanewa kaimakaet wani gapan me anu tumase ayamase tapen menan waenapan at at iravi wadidiamoni taiwanum .
45016027	Me megenat God di , me megenat dim dim iravi anuitamiwan . Iesu Keriso nunan tani menan wam wam God yaua ao warinain . Ame umap .
46001001	Ne Pol , ok mame God waenapan mega pa sewa Korin gapan waniana nagirewa inayap sivin . God om enunegeni gapan Iesu Keriso oisewa mega wadiamuinawa , amba nu tatanu , dugup nuga daitonawa apan Sosenis den . Nu gaun inayap waivin . Nu iragi , God waenapan megawa amba me navewa taitoni nagirewa iwa me nunan wani gapan nu Iesu den tobot taton amba ap gapan imunu potanu woup siwan . Waenapan iravi sewa ega daiton daiton gapan , Ayop Iesu Keriso wa taragasiana menan me Ayop nugawa amba e den Ayop egawa .
46001002	
46001003	Ap menan Mamanu God amba Ayop nuga Iesu Keriso wat aipakam mega garaetawa amba baigan ge nonup mega inayap wande ep .
46001004	Ne enan God inap pot pot gaun waivin , iwa Iesu Keriso gamup me wat aipakam garaetawa eneni menan .
46001005	Amba Keriso gamup nop dima amba Guewa anut megawa iravi inayap kai ware arita tan .
46001006	Menan , endi e asigip tayan ame Iesu nop oit megawa nu wadiaetoni ame tavewa di , kaimakaet wat nat aisiwanian .
46001007	Ap menan e Iesu Keriso sia tauapen menan amase taiwaniana gapan wat aipakam mega da ya wakaumiwanin .
46001008	Iesu me aro epara en aiwandapina wam verisiwa , Ayop Iesu sia tauepi wamewa gapan anu tumat ega ae ya veayana menan koewa da inayap ya yaveta .
46001009	God , Iesu Keriso den tobot tapen menan , enan wani apanewa imutuan anuiwanian .
46001010	Tatan gwanin , ne darinae enuen taiangin , Ayop nuga Iesu Keriso amun mega gapan , e iragi gare gare ase ma wan enat tan umap wan ame yonan toga uaren ya taiwanian . Dim dim tapen menan anut daiton gapan taiwanian .
46001011	Ne ap waingina iwa apan Koloe dugup mega nagirewa upi tauan , e notatae waiwaniana ame oisewa wadianegene anuna menan .
46001012	Ne waingina gueguewa mam , e nop ugup ugup anega waiwanin , “ Nu Pol megawa , ” upi “ Nu apan Apolos megawa , ” upi “ Nu apan Pita megawa , ” upi “ Nu Keriso megawa . ”
46001013	Ame umap uon . Nu seu endum dum ya tapen iwa Keriso etua daiton megenat ! Amba den , ne Pol , enan korosi gapan ya bonigasen amba ne yauna gapan e dup ya iayan !
46001014	Tave di , ne God inap gaun waivin , iwa ne e dup da ya iean go apan Kurispas ge Gaias mugenat dup iamona .
46001015	Menan e nimakayap orup da anega ya wata , “ Pol yaua gapan dup ian . ”
46001016	O da sia anuiangin , da apan Stepanas pa mega nagire den dup iamon go ne orup da amba den dup ian go uon ne oare .
46001017	Ne Keriso waenapan dup iamopen menan ya watu enanegen go oise kakaewa mega wadidiamopen menan watu enanegen . Go Keriso nop oit megawa ame piup waenapan nop dima muga den to biro ya taingapen , ap wara taingapenawa Keriso korosi gapan bop tani epara mega ni imokaeta .
46001018	Ap menan , piup ma Iesu ya anu tumasine nagirewa , Keriso korosi gapan boeni oisewa anuine ame bumbawam noa mini anuiwanum , menan inak wakaumiwanum . Go nu , inak ewakewa waritoni nagirewa inanup , oisewa ame God aro amun megawa .
46001019	God nop mega ok anega seane , Anut nagirewa nop dima mugawa wa koeragamepen , uon di tata . Amba ne God , wapena gapan , dim da anut nagirewa anupen tainewa , ame wat musep amba mu ya anuin .
46001020	Ap menan , dima kakaewa anuine nagirewa , amba Mosis iup wadidiamuine nagirewa amba nop ni enowa yao geonagene nagirewa , mu iravi aro amun muga da uon , nop muga pokaet . God tavewa ame gaseget to ewanen iwa piup dima megawa God yamap bumbawam nopewa di .
46001021	Ap menan waenapan da da dima muga aroewa gapan God ya anu awain iwa God mek dima mega gapan negin ame toboren . Go garewa , piup nagirewa nu opata nuga bumbawam noa diane gamup waenapan da da anu tumasepiwa , God mek anuini gapan wat inakam mumiwandata .
46001022	Tave di , Diu nagirewa anega waiwanum , “ Kiman paua da ta yawata amba nop gega anu tumatait . ” Amba ian Gurik nagirewa anega waiwanum , “ Nop dima gega baware da wa ewanewa ame nop gega anu tumatait . ”
46001023	Go nu Keriso korosi gapan boeni oisewa aroga wadiamuivin menan Diu nagirewa anega dianene , “ Ame koerage , ” mu ya anut anun . Amba ian Gurik nagirewa anega diane , “ Ame bumbawam noa . ”
46001024	Go nu Diu ge Diu uoni nagirewa , God om enuneni menan nu asigip taton , ame bumbawam noa uon . Nop oit ame Keriso , God amun megawa ge mek dima megawa di .
46001025	Menan God nop mega bumbawam noa diane go nop ame dima aigap iragen , amba waenapan dima muga gauarap . Amba sia , God aro mega uon diane go God aro mega aigap iragen , waenapan aro muga gauarap .
46001026	Ap menan tatan gwanin , ek ae anun , e anenen wainean amba God venaya wan . E nimakayap , amba waenapan yamamup , dima kakaewa anuini orup da aruga uon amba aro wareni o dugup kakaewa gapan yaneni orup da aruga uon .
46001027	Go God nu bumbawam dianene nagirewa om enunen iwa piup dimae waine nagirewa gare umam waramopen menan . Amba God nu aro uoni dianene nagirewa om enunen iwa aro bawarewa nagirewa gare umam waramopen menan .
46001028	Ame menan dim dim iravi piup nagirewa tavewa uoni o mondigawa diane God om tamon amba ap gamup wananan ge waenapan yau taneniwa me wa otutam mumen .
46001029	Ap tani menan orup da God yamap wa oyok oyok ya ta taiwandata .
46001030	Go God ap tani menan e Keriso potap wainiasi amba Keriso nu dima nugawa tan venasen . Keriso gamup nu God yamap wat tamanam nimanen menan imunu potanu woup siwan . Ap gapan nu God waenapan megawa entanenen amba koewa imunu wariwandini me vesen .
46001031	Ap menan God nop mega ok anega seane , Waenapan da da oyok oyok ta taiwandat anupiwa , me Ayop yaua ao ware oyok oyok taiwandan .
46002001	Ae kaiwan , tatan gwanin , ne namu inaya tauanawa , ne God karau mega opataewa aton aton mini o piup dima muga atonua ya wan tan taingin .
46002002	Menan e yaumakayap waingena anut ugup ugup da imuna ya waren go Iesu Keriso me bop mega korosi gapan tani megenat anu waingin .
46002003	Ap menan inayap tauanawa , ne nutuna ae bigaren amba tata den ge dararame den tauan .
46002004	Amba den piup waenapan nop dansewa o dima muga gapan wadiamot ge opata nega ya waingin . Uon , go namuyap God Guewa aroewa wa arogamepen menan taingin .
46002005	Ap gapan , e anut tumat ega ame God aro amun mega gapan di wande ep go waenapan nop dima muga gapan ya wandep .
46002006	Ap umap sia , nu nop dima nuga Iesu menan kaimakaet anune taine nagirewa wadidiamuivin , go nop dima ame piup ma gapan ya tauen o piup ayamase nagirewa inamup ya tauen , iwa mu epara muga ae bigariwan .
46002007	Go nop dima nugawa ame God karaua megawa , waenapan ya anupen menan ukum umen wandeniwa . Go wataget iragen piup ya venaseni wamewa gapan , nu yaunu evi amba ao warapen menan God nop dima ame nunat anun .
46002008	Piup ma ayopewa nop dima ame oare . Mu anupo kiman Ayopewa korosi gapan ya togurapo .
46002009	Go nunan God nop mega ok anega seane , God dim da kakaewa , God menan anu gurine nagirewa , munat anuni ame orup da yamewa gapan ya yaven , darinewa gapan ase da ya anun amba orup da kakaewa ame , i guine gapan ya anun .
46002010	Go God nop dima kakaewa mega karaua wandeniwa ame God Guewa gamup wa ewanen . Guewa wa ewaneni iwa me dim dim iravi God karauawawa mega den yaviwan .
46002011	Nu guewa nuga , potanup wandeniwa menan guewa nuga megenat nu imunu asigip tan , ap umap sia , God Guewa megenat God imua asigip tan .
46002012	Nu piup guegue muga ya waraton go God mek Guewa nuneni menan , me wat aipakam mega anu kakayasivin .
46002013	Ap me menan nu nop nuga iravi God Guewa wadianeni gapan nu waenapan wadiamuivin ame piup waenapan nop dima muga mini uon . Ame gapan nu God Guewa warane nagirewa God gueguewa wadiamuivin .
46002014	Ap menan God Guewa potap wandini otua Guewa wat aipakam mega anu kakayasiwan go God Guewa potap ya wandini otua ap iravi ame bumbawam anuiwan .
46002015	God Guewa potamup wandini nagirewa guegue kakaewa koewa om wariwanum . Go gare waenapan upinewa God Guewa potamup wandini nagirewa ya wanene tamoin .
46002016	God nop mega wataget ok anega seane , Orup ansena God imua mega anuiniwa asigip tan ? Ae , waenapan da uon . Go nu Keriso imua , God Guewa gapan , anu kakayasivin .
46003001	Tatan gwanin , go ne namu nop aritawa wadiaepen menan inayap tauan go e piup guegue anuine nagire mini amba God Guewa potayap ya wandini mini taiwanian . Menan Iesu inap e anut tumat ega kai ya waren , amawa omewa gapan di wandia . Ap menan ne nop anu tumat uoni nagirewa inamup waingina mini inayap waivin .
46003002	Iwa e amawa am naine mini , menan am di eningin , taba iragenawa ena ena umap uon . Endi den e ya asik tayan ,
46003003	iwa endi e yaugai piup ma inak megawa gapan di waniasi . Ame gapan e gare gare anu koeam amba noyam notatae taiwanin . Endi e ap taiwanianawa menan ame piup inak mega gapan di waniaisi . God Guewa kakaewa megawa e inayap da uon .
46003004	Menan e upi anega waiwanin , “ Nu apan Pol megawa , ” amba upi anega waiwanin , “ Nu apan Apolos megawa . ” E nop map anega waiana piup ma waenapan taine mini taiwanin .
46003005	Go apan Apolos me da ? Ne apan Pol , ne da ? Nu bawarewa nagire uon go God ago megawa , amba nu gamunup e Iesu anu tumasean . Ayop Iesu nu daiton daiton nao nuga nuneni gapan taitoniwa .
46003006	Guegue nuga mam , ne makewa naewa veran amba apan Apolos kaum iap gemiwandin , go God aro mega gapan yane kai waren .
46003007	Ap menan verini apanewa ge kaum iap gemini apanewa mu bawarewa uon . Yanen kai wareni ap ibariwa God menan me bawarewa .
46003008	Menan verini apanewa ge kaum iap gemini apanewa om muga gine daiton . Amba God garewa muga evi amba omewa gapan muneta .
46003009	Ap menan ne ge Apolos nao daitonawa nagirewa , amba nu God nao mega taivin . Amba e God piup megawa potayap makewa naewa verivin amba kaum iap gemivin . Amba den e God pa megawa .
46003010	Menan God aro neneni gapan ne pa danewa megenat antapenan . Pa tut asik tane nagire mini danewa ame antapenan . Ne ibariwa tun amba orup dawa aigap sia tuiwan . Amba waenapan da da pa tu dorapen menan ae anu gure pa tupen tapi amba tup .
46003011	Ae anupen , amba aigap tupen iwa God Iesu Keriso ware pa mega danewa veren . Iesu megenat menan waenapan da pa danewa ugupewa da den ya verain .
46003012	Dan ibariwa aigap tu ge tu dorapen menan waenapan upi kakae tuiwanum upi koerage tuiwanum . Kakae tuine nagirewa gwat gwayayam yananagaet , amba pomponu gwayayame den amba gwat kakae guragut ugup ugup gapan tuiwanum . Koerage tuine nagirewa oma ge vivirao gapan tuiwanum .
46003013	Go Keriso wam mega tauepi nao nuga daiton daiton ire yaoyao mega aroga yawait iwa wanene gapan aroga matakameta . Wam ame , wanene meravewa tauepi gapan nu pa tu kakayasetoni go uon ame omaya ireyao wareyao tata .
46003014	Wam ame , nu God pa ibariwa danewa , ame Keriso , aigap gwat kakaewa gapan tutoniwa ame wanene meravewa ya yagireta menan nu garewa warait .
46003015	Go vivirao gapan tutoniwa , wam ame gapan wanenen meravewa yagireta ap menan nao taintoni tavewa iravi ame wakaumait . Iravi yagimota , go daiton megenat ame God inak mega ewakewa nuneni ame ya wakaumait .
46003016	Ek ingane ae anun , e God pa megawa amba God Guewa potayap wandiwan .
46003017	Ap gapan orup da God pa megawa wa koeragamepiwa , gare God yone orup ame wa koeragameta , iwa God pa mega viripewa den amba me pa mega e me di , ame pa nanimup tuine mini da uon .
46003018	E ek ya anu bambamasene . E da da piup waenapan nop dima muga gapan anu kakayaseana menan anega anuiwanin , “ Ne nop dima nega aigap , ” ame ebo . Namu piup waenapan nop dima muga tandayasewa amba evi God nop dima mega gapan anu kakayatai .
46003019	Iwa piup waenapan nop dima muga God yamap ame bumbawam mini . Ap menan God nop mega ok anega seane , Piup dima aigap warane taine nagirewa , ebo aopan muga gapan , God wanane tamuiwan , ame God ia mega gapan enamuini mini .
46003020	Amba God da sia wan ok anega sean , Nop dima waine nagirewa anuine nopewa , God imumua yave asigip tani , anuine nopewa ame tavewa uon .
46003021	Ap menan waenapan dim da kakaewa taine menan ya wa namurat mumane , iwa wan dim dim iragi egawa .
46003022	Menan , ne Pol ge apan Apolos ge apan Pita nu iragi egawa . Amba piup mame , inak go bop wandeniwa , amba wam endiwa eviwa iravi egawa .
46003023	Amba e Keriso megawa , amba Keriso God megawa .
46004001	Menan , nu Keriso nao mega nagirewa anu nimaniwanian , ame nu God nop dima mega karaua wandeniwa aroga waenapan wadidiamuintoni nagirewa .
46004002	E asigiap , nao nagirewa tat muga aritawa ame bawarewa mugawa dim da anuini di tapen . Menan Iesu anuini gapan nu taintoni .
46004003	Ap menan God anuini gapan tainawa menan , e iravi o waenapan upi iup paewa gapan enu yawanegen wanewa , ame ne inanap dim da uon . Amba ne kakae o koerage nek ingane ya yavivin .
46004004	Ne ian guine kakaewa wandia go ne anega ya wain , “ Ne koerage uon . ” Iwa Ayop nuga God me megenat ne kakae o koerage wata .
46004005	Menan Ayop wamewa tamanawa ya tauia menan wanene namu ya tane . Ayop tauapen nauase di taiwanian . Wam ame gapan dim dim sisip ukum umamon wanumuine ganat wat arogameta , amba imunu karaua anuitoni den wat arogameta . Ap me gapan nu daiton daiton inak kakaewa taitoni nagirewa God wa atonat nimaneta .
46004006	Tatan gwanin , nop ugup ugup mame waingina ame ne ge Apolos dere guegue nugawa . Ap waingina iwa guegue nuga gapan e nop mame anu awapen menan , nop ame “ God nop oit mega anenen seane paina ya yamatai . ” Ap me gapan e apan dawa wa namurasen amba dawa ae ya veane .
46004007	E upi anega waiwanin , “ Nu aigap , mu gauarap . ” Go dim dim iravi God eneni gapan e tambuyan go God ya enat mini apan apan tayan waiwanin .
46004008	Menan e kakae guragut kimaniwa men anuiana gaset iragi di tam kakayasean go ? Den e inayap gaset kwan puraput nagire mini entan imaen go ? Nu ayop ya tatoni go e namu ayop tayan go ? Tavewa di , e ayop di tapo nu den tautanaep ayop tapo . Go uon !
46004009	Iwa ase yawat mega ne inanapewa ame God watu enamot mega nagirewa evi senen at uiwa gapan . Menan nu , koerage taine borit wapen menan ominamu wane nagirewa mini , anea kimaniwa ge piup waenapan iravi mu yamamup toguguranep borit wapen menan yawaniwanum .
46004010	Tave di , nu Keriso anu tumasintoni menan waenapan bumbawam tat dianiwanum go e anuiana Keriso gamup e nop dima ega diri gagap dore aigap tauen ! Amba nu nutunu bigaren go e nutuya den ! Amba nu virinu da ya taiwanum go e viria waenapan taiwanum !
46004011	Amba endi den , nu enup araniwan amba meganu pakaraiwan . Amba den en wanup nuga bebep babap wane enivin . Amba waenapan guraniwanum den nu pa ina ina da uon , uniunion inivin .
46004012	Amba taba nuga menan nao kaimakaet taivin . Ame waenapan wa koeragam nimaninewa nu gare wat aipakam muminton amba inanup wawa koko tainewa nu gare imunu potanu ae bigaren wanininton .
46004013	Amba mu nipep dianinewa nu gare nop bibiga kakaewa megenat diamuinton . Menan wam endiwa gapan nu piup ma et denanu no aninke megawa mini waninivin .
46004014	Ok ma seana e umam anupen menan uon go e otun waina mini wa tamanam imaepen menan sean .
46004015	Ame gapan e Iesu inap inat waniet ega wat tamanam tamanam nagirewa aruga inayap den wanumopiwa ame kakae go ne negenat e mamayawa . Iwa erewa gapan ne Iesu Oise Kakaewa wadiaena menan e anu tumat tayan . Menan ne e mamaya tan .
46004016	Ap menan ne nanam imaiangin , ne wa taingina umanap wa taiwanian .
46004017	Umanap wa taiwaniampen menan apan Timoti enan watu eniangin . Imuna me ne otunawa mini menan da anu gurinawa amba me Ayop nao mega ayamase taini kakaewa da . Me inak nega Keriso menan ivingina gueguewa sia wadiaeta . Guegue ame gine daiton ne God waenapan mega at at iragi wadiamuivin .
46004018	E upi anega anuyan , Pol konintu nu inanup ya taueta . Ap anuyana menan e upi aton tayan apan apan taiwanin .
46004019	Go Ayop anu wapi gapan konintu e inayap daio tauain . Ongepena gapan waenapan da da aton tane apan apan tainewa ne ap mepe amba asigip tamoin . Mu mondi nop megenat waiwanum go kiman amunewa warane den taiwanum , ne yao anuin .
46004020	Iwa God kiman toemuewa nop megenat uon go amun mega iragena den wandia .
46004021	Endi e ansenawa menan anuiwanin ? Ne daio tauapena gapan kaimakaet digugurain o gare enan anuina menan bibiga wadidiain ?
46005001	Eyao tuan wainan gogo taine mini taiana oisewa anuna umam baware waranegen , iwa God tandayasine nagirewa koerage ap ya taiwanum go e taiwanin . Oit ame manega anun , Apan ega da inewa eviwa dere iniwanumun .
46005002	Ap menan iwa dimen e aton aton taiwanin ? Go gare , e anu sisimepen , amba apan ap koewa tani nimakayap ya wandep wa oitane di aep .
46005003	Ne mapa wandap wanik angin go ne imuna e inayap wandini mini . Ne koerage tani apanewa gase koerage dian . Menan e iam iam ega gapan ne imuna inayap den wandeta . Ap mepe Ayop nuga Iesu amun mega nu den wandepi gapan
46005004	
46005005	koerage tani apanewa waran etua ta koeragamepen menan Seitan ase wanane ta koeragamep . Ap gapan Seitan me etua ta koeragameta go Ayop nuga Iesu tauepi wamewa gapan me guewa wat inakameta .
46005006	Ek yauya ao ya wariwanian ! E asigiap , taba buredi baware tapen menan atagin mini otu koentu enianawa go otu kamontua ame gapan buredi iravi tutut wata .
46005007	Atagin mini otu koentu enianawa ame e koewa ega mini ap menan imuya potaya woup sepen menan aipa uat enan . Ap tanewa buredi tutut ya waini mini kakaewa gapan waniai iwa Iesu wat entan imaeni menan e waenapan kakaewa di . Gueguewa gine daiton ame Paina Yamaseni Barip nuga gaset bongam bongam tane iwa Iesu Keriso waran nunan togurane , man sip otua mini .
46005008	Menan Paina Yamaseni Baripewa atonewa tainampen nu koewa nuga ae veat amba buredi tutut ya waini mini imunu nenenga ge tamanawa gapan ta waninait .
46005009	Ok nega namu inayap seana wainan gogo taine nagirewa ya evenan tapen menan diaen .
46005010	Ne wainan gogo nagirewa guegue wana ame God ya anuine nagirewa uon . Mu agaga taiwanum , iup paina yamasiwanum , amba guewa nanip kaitane inap wa taragasiwanum go munan ya wan . Munan wapo e piup nagirewa arugataet tandayat mumapo amba mu sia ya tautanamopen menan piup ae ve dot aisepo .
46005011	Go wainan gogo taine nagirewa gueguewa wana tavewa ame waenapan da da Keriso menan dugup daiton taiana nagirewa go inak koerage den taiwanum , agaga taiwanum , guewa nanip kaitane inap wa taragasiwanum amba evene wai inap yanao waiwanum , kaum kaimake dena nane bumbawam taiwanum iup paina yamasiwanum . Ap taine nagirewa evenan ya tamone , amba taba napen menan den ya tanam waniene .
46005012	Ap menan ne Iesu ya anu tumasine nagirewa wanene ya tamoin iwa God wanene tamota . Go nu anu tumat daitonawa nagirewa e wanene tamon iwa God nop mega anega seane , Waenapan nimakayap wanumone inak koewa tainewa , ame pakit ise semon .
46005013	
46006001	E , Iesu anu tumasiana , nagirewa iwa dimen da da notatae wariwaniana gapan Iesu tandayasine nagirewa wanene pa muga gapan bagu sisi ega inamup tamanamepen menan aisean ? E gare Iesu dugup mega nagirewa inanup wat tamanamepo ame kakae iragen .
46006002	Iwa , e asigiap , nu God waenapan megawa menan wam eviwa piup wan dim dim mega yavintoniwa ge ya yavintoniwa iravi wanene tamoit . Menan e piup wanene taiwaniampen nagirewa , go bagu sisi otu koewa e nimakayap ya wat tamanamiwanin . Ame anenen ?
46006003	E asigiap nu wam eviwa God anea mega den wanene tamoit . Menan endi nu inak nuga arogawa mame , aigap sia wanene tainampen .
46006004	Menan e notatae gare gare wa tanewa gapan e orup upi wanene ya asik taine nagirewa gamumup wat tamanamai go ? Ame uon di .
46006005	Umam waraep ! Ne anuivin nimakayap dima apanewa da bagu sisi ega wat tamananepen menan wandia . Me notatae bagu sisi ega wat tamanameta .
46006006	Menan iwa dimen , Iesu dugup mega gwanap tatai gwani den gare gare noyam notatae muga wat tamanamepen menan God ya anu tumasine nagirewa inamup amuiwanum ?
46006007	Gare gare wanene tapen aisiwaniana gapan dim dim kakaewa ega wakaumiwanin . Iwa notatae gapan apan da wa koeam imaepiwa o dim dim ega up tapiwa gare inap dim dim da ya tane , ame Iesu guegue mega kakaewa .
46006008	Go e da ap anega ya taiwanin . E Keriso anu tumasiana nagirewa , go e umamawan gare gare wa kokoeragamean taiwanin amba gare gare up den taiwanin !
46006009	E gase asigip tayan , koerage taine nagirewa God toemu mega ya yon borain . Tavewa ma anu kakayasen . Iwa wainan gogo taine nagire o guewa nanip kaitane inap wa taragasine nagire o gwep gorogot nau guguramuine nagire o apan muk dere inine o waen muk dere inine nagire ame koerage menan waenapan mame iravi God toemu mega ya yon borain . Ame umap uon di .
46006010	Up taine o agaga taine o kaum kaimake dena nane bumbawam taine o evene wai yanao diamuine o iup paina yamasine nagirewa iragi God toemu mega ya yon borain .
46006011	Wataget e upi inak ega map anega waniean . Go Iesu Keriso yaua gapan amba God Guewa aroewa gapan koewa ega wat museni menan endi imuya potaya woup sen amba God e tamana taiana nagirewa diaen .
46006012	E upi anega waiwanin , “ Nuk dim dim tat anutawa di tait . ” Ame tave di , go dim dim upi ame kakae uon , wa koeragam nimaneta . Ne Pol den anega wapena , “ Nek dim dim tat anupena di tain , ” go ne dim da ap tapena ame pananegepi tawa menan ne ya di tain .
46006013	Amba upi anega wapi , “ God nin gwanan baraeni ame taba napen menan baraen . Amba taba ame nin gwanan menan . ” Go God ame dere dere di wa kokoeameta . Ap mini sia God nu etunu baraeni ame waen ge apan uniunion wainan gogo ise ta ase ta tainampen uon go Ayop navewa tainampen menan . Ayop nuga Iesu nu etunu kwayupe tan inak wanini apanewa .
46006014	God me amun mega gapan wani menan Ayop nuga bop gapan sia yon wanden , menan me den sia wap nu den bop gapan sia yon waninait .
46006015	Ap menan , e asigip tayan , e etuya ame Keriso mek etua semua upinewa . Menan e Keriso etua den daiton tayan . Ap menan nu Keriso etua , waen negin gagape den wainan gogo ise ta ase ta tapen menan tobot tatawa ame umap go uon ? Ame umap uon , koevet di !
46006016	E ap asigiap go uon , apan da waen negin gagape den tobot tapiwa ap gapan mu wapimu dere daiton tan . Iwa God nop mega ok anega seane , Waen da apan den tobot tapiwa , mu daiton tain .
46006017	Go Iesu den intum tani otua , me guewa Iesu guewa den daiton tobot tan .
46006018	Ap menan inak koewa wainan gogo tap ae vean . Iwa inak koewa wainan gogo tanewa ame e etuya ae di wa koeragam wanin , amba koe koewa upine ap mini da uon . Menan waen ge apan uniunion ise ta ase ta ya tane .
46006019	E gase anu kakayaseana , e ugu wapia ame God Guewa Woup Seniwa pa megawa , God eneni gapan potayap wandiniwa . Ap menan etuya ek enan uon ,
46006020	iwa e God une taen . Menan etuya God oya oya mega menan danamen .
46007001	Umap , endi ok nenan enuyana ame noa seyao wareyao tain . Ame kakaewa apan waen da ya naisep .
46007002	Go waenapan aruga uniunion wainan gogo ise ta ase ta taiwanumune menan apan daiton daiton muk waen muga muga di tambupen , amba waen daiton daiton muk apan muga muga tambupen , iwa wainan gogo tapi tawa .
46007003	Ap gapan , waen apan mega menan anu wapiwa , etua waenewa menan ise di wanapen , ap mini sia waen mega etua memewa use di wanapen .
46007004	Menan waen epiwa mek megenat uon go memewa megawa di . Ap umap sia memewa epiwa mek megenat uon go waenewa megawa di .
46007005	Ap gapan etuya gare gare yan tapen menan goandage ya tane . Go wam koni otu da God inap mup wapen menan e dere wawa itan , umap wan gapan wa tomagen mondi wanien . Go wam ame uon tapi sia tobot tan . Ap tane ame kakae iwa Seitan pusi warup taep , inak ega kwekwera tapi tawa .
46007006	Ma ne dandamunagaet ya waivin go mondi anupen menan waivin .
46007007	Go ne anuingina ame waenapan iravi ne umanap , waen da ya naitana mini , wanumopen . Go God yan mega gine ugup ugup daiton daiton nunen .
46007008	Amba endiwa mam , waenapan ya naimoyana amba kwapura ge umat nagirewa inamup manega waiangin . Ne umanap , ya naine itan mondi waniene , ame kakae di .
46007009	Go waen o apan naine mutapen menan imuya potaya yagiriwandapinawa ame naine mutapen di . Iwa potaya yariwandapinawa ame koerage .
46007010	Naimoyana nagirewa anega diaivin . Nop mame nega uon go Ayop mek wadianeni nopewa . Ame waen da memewa tandayase ae ya vep .
46007011	Go me ap tapiwa apan da ya naisep , goroa di wandep , o memewa namua sia naisep . Amba den , apan da yone waenewa tandayase ae ya vep .
46007012	Amba sia nop mam , nek anun waian God ya wan . Apan da Keriso anu tumasen go waenewa ya anu tumasen . Waenewa inat wandet mega atonu den , apan mega dere wanumot anupiwa , apan ame waenewa tandayase ae ya vep .
46007013	Ap umap sia , waen da Keriso anu tumasen go memewa ya anu tumasen . Memewa waenewa den wandet anupiwa , waen ame apan tandayase ae ya vep .
46007014	Iwa apan Iesu ya anu tumasen go waenewa anu tumaseni menan memewa den God megawa di . Ap mini sia waen da Iesu ya anu tumasen go memewa anu tumaseni menan waenewa den God megawa di . Inak mame tavewa uon wandepoa , orup otu mugawa God yamap koerage tandayasine nagire umap wanumopo . Ap menan orup otu muga den God megawa di .
46007015	Go Iesu inap ya anu tumasini da , waenewa o memewa da anu tumasiniwa , ae veat anupi , ae di vep . Ap ae vepiwa , Iesu anu tumasiniwa ame naine mutat gapan da ya panep wandeta , go vesep aeta . Menan arak maken gapan ya ininampen iwa God nonup gapan ininampen menan dianiwan .
46007016	Go nu oare , Iesu anu tumasini waenewa da memewa Iesu ya anu tumasiniwa nonup gapan wanumopiwa , me imua wat entanep Iesu anu tumat tata go ? Amba ap mini sia Iesu anu tumasini apanewa da waenewa Iesu ya anu tumasiniwa nonup gapan wanumopiwa , me imua wat entanep Iesu anu tumat tata go ?
46007017	Ap me di , ne pot poraet nop dima mame Iesu dugup mega daiton daiton gapan wadidiaivin . Nop dima ame God om enuneni gapan gapan di wanin aninait . Entan wantan ya tapen .
46007018	Gueguewa mame , God paua tapen menan , etua tum tani apanewa da , Iesu gamup God om enuni menan paua ame ase mutapen ya anup . Ap umap sia epiwa tum ya tani apane da Iesu gamup God om enuni menan Diu nagirewa gutut muga gapan etua tum tapen menan ya anup .
46007019	Apan etua tum tani o tum ya tani ame bawarewa uon go God noa anu tapi ame bawarewa di .
46007020	Ap menan e iragi daiton daiton gaset anenen wainean amba God enan venaya wani gapan gapan di wanien .
46007021	E nao mondiga kaimakaet taiwanian amba God enan venaya wani , ame umap di , go bawarewa ega wat vetaet anupiwa , arok ame waran nao kaimakaet ame ae vean tau aisen .
46007022	Menan e nao mondiga kaimakaet taiwanianawa gapan e ega uon go bawarewa ega megawa . Go Iesu anu tumat taiana menan Iesu wat vetaen , endi e orup dawa megawa da uon , Iesu vetaeni megawa gapan wanien . Gare orup da da anu tumat tane gapan Iesu wat vetamoni menan endi mu Keriso menan nao kaimakaet mondiga tainewa .
46007023	Ame God e gaseget Iesu gamup garewa baware gapan une taeni menan e piup waenapan dawa megawa uon amba nao muga kaimakaet mondiga ya taiwanian .
46007024	Ap menan dim dim taiwaniana God enan wan anu tumaseana , ap gapan God den ta aisiwanian .
46007025	Endi ya naine mutane nagirewa wapena anun . Keriso nop mam ya wadianegeni gapan sivin go me wat aipakam nimanegeni menan anu tumat nimanegen . Menan nek anuna mame wadiaepen taivin .
46007026	Endi koewa ugup ugup arita taiwandini wamewa menan orup da waen o apan ya naiseniwa ap gapan di wande aiwandapina , ame kakae di .
46007027	Menan ge waen naitaana , ame kakae , menan tandayase ae ya vea . Go ge waen da ya naitaana , ame den kakae , go waen gega menan yop ya ta .
46007028	Go ge waen naitawa , ge koewa da inagap uon , amba waenoro ini denawa apan naisepiwa , ame koewa da inap uon . Go anun , naine mutane nagirewa itan ugup ugup wariwanum , itan ame wat vetaepen menan nop mame waivin .
46007029	Tatan gwanin , endi men wainginawa mam , ame Iesu tauepi wamewa gaset konintu tan . Menan wam ame tauepiwa e naimoyana go uoniwa ame dim da uon , iwa ap gapan tavewa uon .
46007030	Amba irip waiana go top waiana o puraput tambuiana go kayakayawan taianawa ame dim da uon , iwa ap gapan tavewa uon .
46007031	Waenapan da da piup kakae guragut mega gapan aton tainewa go uoniwa ame dim da uon , iwa piup wan dim dim endiwa megawa konintu wat museta .
46007032	Menan e imuya gop ya yagiep taiwaniat anuivin . Apan da waen ya naiseni menan imu pose iravi Iesu inap wandeta amba pot pot me inap anun tainiwa , ame Iesu imua wabibigamepen menan taiwan .
46007033	Go waen naiseni apanewa piup wan dim dim mega menan nao tainiwa , waenewa imua wabibigamepen menan taiwan ,
46007034	amba me i guine dere taiwan , iwa daiton Iesu inap dawa waenewa inap . Apan ya naiseni waen o waenoro ini dena Ayop imua wat bibigamepen tainiwa menan me etua ge guewa gapan Ayop inap viriwa tat anun taiwan . Go waen meme denawa wan dim dim piup megawa menan taiwan , memewa imua wat bibigamepen menan .
46007035	Ne nop ma waingina , e kakaewa ega menan waivin , omewa gapan ya enain , go negin tamanawa gapan inan wanien amba imuya Ayop inap warep .
46007036	Nop dawa mam , waenoro tamaru ganganat mumane go waenoro menan tamaru ame daramua wan imua ugup ugup anuiwandini , menan serarat naisepen anun . Ap menan menawaet naine musep . Iwa ap tapiwa , ame koewa da uon .
46007037	Go tamaru ame waen ya naitapen menan anu kakayaseni , amba i guine , imua posewa tamana bibigare wandeni gapan me waenoro ame ya naisepen anun . Ap menan waenoro ame ya naisep . Iwa ap tapiwa kakae iragen .
46007038	Ap menan tamaru waenoro naisepiwa ame koerage uon go ya naisepiwa ame kakae iragen .
46007039	Waen memewa wandepiwa , dere di wanumop . Go me memewa boepiwa , me mek anupi gapan apan da sia naisepen menan arok wandia . Go Iesu anu tumasini apanewa da naisep .
46007040	Go potana God Guewa wandini menan manega anuivin , waen ame kwapura wandepiwa me aton aigap tautaneta .
46008001	Endi guewa nanip kaitane taba munine noa wain . Nu iravi anut mame gapan baware waraton . Anut bawarewa waratoni menan nin eno aigap waninait , go baigan di tu dorapen .
46008002	Go tavewa ame , waenapan da da muk asik baware tat anune , ame dim dim da ya anu anu miniwa wane taiwanum .
46008003	Go da da God menan anu guriniwa , God orup ame asigip tan wandia .
46008004	Ame gapan endi guewa nanip kaitane inap taba munine menan noa wapen taivin . Nu asiginup , ame guewa nanip kaitane tavewa uon . God tavewa daiton megenat wandini den anuivin .
46008005	Piup gapan god ugup ugup aruga wanumam . Ame waenapan god o ayop nuga diamuiwanum go iravi god o ayop da uon .
46008006	Go nu nunan God tave iragenawa daiton di , nu Mamanua , ap me megenat . Me wan dim dim iravi tan venat nitaton amba me gamup nu wanin anivin . Amba Iesu megenat nu Ayop nugawa . God Iesu wandini gapan wan dim dim iragi wan venat nitaton amba Iesu gamup nu wanin anivin .
46008007	Ap nu anuton go Iesu dugup mega nagirewa upi asigip ya di taiamun . Mu anu tumat muga namua gapan manega anuiwanum , guewa nanip kaitane inap munine tabaewa napiwa , ame koerage , iwa imumu potamu bigip tata . Iwa mu imua muga kwekwera , namu en nononga anu tumat eboewa gapan wa taragasiwanumune menan .
46008008	Tavewa namu wana ap sia di , nu taba natawa go ya natawa ame dim da da uon , iwa taba gapan nu God ya anu kakayatait .
46008009	E imuya ega kwekwera uoni menan ek anut ega gapan tanewa , ae di anu guran amba tan . Iwa ek nat anuiana gapan nanewa , imumu kwekwerawa God anu tumasine nagirewa yawaepi anu tumat muga koe di tata .
46008010	Iwa e taba ame naiana orup da imua kwekwerawa yawaepi gapan manega anuta , guewa nanip kaitane inap munine tabaewa ame koerage uon .
46008011	Ap anuni gapan , taba ame wat napiwa me imua koe tata iwa imua kin ya wan . Iesu orup ame menan boeni go e anut ega gapan tamana ya taiana menan orup ame wa koeragamean , anu tumat mega koe di tan .
46008012	Ap gapan , e inak koewa map anegawa , tatae gwani inap tanewa , mu anu tumat muga kwekwera wandini ae toguranewa , ame e koewa ega Keriso inap di taiwanin .
46008013	Ap me menan ne manega anuivin . Ne man napena gapan Iesu anu tumasine nagirewa wa koeragam mumapena , ame koevet , menan man taba da sia ya nain , wa koeragam mumapena tawa .
46009001	Ne dim dim da ya sinanegiwan . Ne Iesu watu enamot mega apane da iwa ne nek Iesu yawan amba aro neneni gapan oit mega wadidiaingina menan e anu tumasean .
46009002	Waenapan upi anega dianegiwanum , “ Ge Iesu watu enamot mega da uon . ” Go e asigiap ne Iesu watu enamot mega apanewa di iwa ne gamunap e Iesu anu tumasean waniaisi . E ne dan negawa .
46009003	Ne Iesu watu enamot mega guegue taingina menan waenapan enu yawanek wapi ne gare manega wadiamoin .
46009004	Ne ge Banabas , nu den Iesu oisewa wadiamuintoniwa menan garewa nuga ame taba kaum mondi nait . Amba Iesu watu enamot mega upinewa , ame Iesu gwani waiwa ge apan Pita , mu Iesu anu tumasine waene wai upamone den ap amuinewa , ap mini den tatawa , anenen ?
46009005	
46009006	E umap uon wanewa , ame tamana uon . Amba sia , iwa dimen nu nugenat nao tatoni gapan garewa yop taton inivin ?
46009007	Ita nagirewa den nao taine menan garewa wariwanum , mondi da uon . Amba nao da vereni tavewa ieni naiwan , ameme garewa megawa . Amba sia man kao kwayup taine nagirewa man amewa magosene naiwanum , ame mu garewa mugawa .
46009008	Nop ma wadiaena amun nega gapan ya waivin go nop ma gueguewa Mosis iup mega namua seni gapan wandia .
46009009	Ok anega sen , Man tap ega nao enan tapi , taba garewa den di muniwanian . Guegue ame gapan God man menan anu wan go ?
46009010	Ae , uon . Nunan wan . Gueguewa da sia wain . Dip gapan bunaene verine nagirewa amba daupam tane bongamine nagirewa den , evi maup tauepi yan se tambupen menan anuiwanumun .
46009011	Ap menan , e imuya gapan Guewa naewa verintoni menan piup wan dim dim egawa gapan garewa nuga tambutawa , ame tamana , iwa nu den Iesu watu enamot mega , navewa taintoni nagirewa .
46009012	Ap mini waenapan upine inayap garewa muga tambupen menan e ya tandayat mumiwanin , go nu mu tambut om muga aiganup den tambupen , iwa Iesu navewa taintoni menan . Go nu garewa nuga tambupen menan ya taton go gare enup itan bagu sisi ugup ugup anuton iwa waenapan toboboramot Keriso Oit Mega Kakaewa ya anupi tawa .
46009013	E iravi asigip tayan , ame God Paewa Ierusalem gapan nao taine nagirewa pa ap gapan garewa muga taba wariwanum amba God menan man guran irane nagirewa irane semu upi naiwanum , ame mu garewa mugawa .
46009014	Negin ap umap sia , Keriso nop dandamunagaet anega wan , “ Oit Nega Kakaewa waine nagirewa , nao ap taine gapan garewa ware inat wanumot muga gapan iniwanumain . ”
46009015	Go Iesu garewa nega e inayap warapen aroewa neneni ya danamivin , amba garewa nega warapen menan ok ma ya sivin . Iwa ap tapena Iesu menan garewa nega wakaumena atonewa uon tata , ame tawa namu bonigaset anuivin .
46009016	Go Iesu No Oise Kakaewa wadiamuina menan ne ya wa namuratain iwa God dianegeni menan taivin . Menan Iesu No Oise Kakaewa di wadiamuingain , iwa bagu sisi baware anupena tawa !
46009017	Nek om tana gapan nao tapena , ame gapan garewa warain . Go ne nop wadidiae diae ame nek om tana gapan ya taivin go God om tanegeni menan taivin .
46009018	Menan garewa ansena warain ? Garewa nega mam , Keriso Oit Mega Kakaewa wadiamuina atonewa ap me megenat di , go piup wan dim dim mega gapan ne garewa nega warapen menan ya anuivin . Piup wan dim dim mega gapan garewa nega menan mup wapena aroewa Iesu neneni wandia , go mup ame ya wain .
46009019	Ne orup da menan nao kaimakaet ya taina apanewa , go waenapan ago munapen menan anun taivin iwa waenapan upi arugataet wa upamopen , Keriso anu tumasepen menan .
46009020	Ian Diu inamup , ne Diu umamup taingain iwa ap tapena gapan Diu nagirewa arugataet upamoin . Amba Mosis iup mega gauarap wanumuine nagirewa , ame ne ap mini da uon , go upamopen menan Mosis iup mega mu mini ayamase taingain .
46009021	Ap umap sia , upamopen menan , Diu uoni , iup gauarap ya wanumuine nagirewa umamup waingain . Mosis iup mega uoni mini taingain , go God iupewa Iesu gamup ae ya veain , ame ayamase taingain , iwa ne Iesu iupewa gauarap wanik angin .
46009022	Iesu inap imua muga kwekwerawa nagirewa nimakamup waingepena , mu wa upamopen menan , ne imuna , mu umamup kwekwera taingain . Ap menan , waenapan guegue muga ugup ugup umamup tainawa , iwa waenapan upi Iesu inak ewakewa munapen menan .
46009023	Ne mame ugup ugup taina iwa God Nop Oit Mega Kakaewa menan , amba ap gapan wat aipakam nimanegeta .
46009024	E asigiap , waenapan namu da tauat anupi menan kae gapan serarat amopiwa , orup daiton megenat namu iragen tauepi garewa wareta . Ap umap e daiton daiton namu iragen taua , garewa warapen menan serarat aisen , God garewa mega waran .
46009025	Orup da da kae ame gapan serarat amopen nagirewa , mu epimu bemagepen menan kaimakaet pot poraet gueguewa tayaviwanum . Mu ap taiwanumune iwa serarat amo namu taue amba kae paua mega ben tapen anuiwanumun . Go ame piup megawa , evi uon tata , go nu yaibobot payuewa menan tayavivin , ame usenagaet wande aiwandata .
46009026	Ap menan ne serarat tamana angivin , uniunion uon . Gueguewa dawa ne apan nanipe kae gapan anan taini apanewa mini , ame ne anan nanipe uniunion ya taivin , tamana om gapan enun toivin .
46009027	Menan ne etuna wat kaimagamepen menan ayamat nek taivin iwa waenapan aruga wadiamona gapan anu tumat tane go ne nek ayamat ya tapena ame inak nega wakaumain .
46010001	Tatan gwanin , nu isimuran wainu anenen tane sia anupen menan waivin . Nu omayan baewa iravi apan Mosis ewap amone God irikup aigamup baraen den amuiwanumun . Amba puiman ame God tani menan kaum tom tam wa ise ma wandeni gapan mu kaum yaumakap kakaevet asepagan amon .
46010002	Ap gapan God irikup amba puiman gapan anu tumat dupewa iamon iwa mu Mosis ewap amone menan .
46010003	Amba at kaimewa gapan mu God kiman tabaewa muneni ap daiton megenat mu iravi naiwanumun .
46010004	Amba sia kiman kaumewa daiton ame muneni naiwanumun . Kaum ame bonawan gapan taueni naiwanumun . Gwat bonawan gueguewa ame Keriso di . Me mu den tanam aiwandin .
46010005	Go mu God imua ae ya wabibigamene iwa koewa taiwanumune menan , God guramon borit wane amba wapimu at kaimewa gapan erere goyago amon puak mutan .
46010006	God ap taniwa iwa mu inak koe koe ugup ugup tat anune menan . Nu ap umap sia ya tapen men guegue ap ta ewanen .
46010007	Koewa muga ame , upi guewa nanip kaitane inap wa taragasene menan ap umap e ya tane . God nop mega gapan ian ame oitamu ok anega sean , Waenapan taba kaum napen ae wanumon nane , amba guewa nanip kaitane ame inap tarep warapen menan yonan .
46010008	Koewa muga dawa ame , waen ge apan wainan gogo uniunion ise ta ase ta tane . Ap tane menan , God wam daiton gapan arugataet 23,000 toguguramon borit wane . Menan wainan gogo ya tainampen .
46010009	Koewa muga da sia ame , mu upi God irewa yawapen menan ebo tayawane . God gare mokare anane denawa , arugataet watu enamon aramon borit wan . Menan irewa yawapen menan ebo aopan gapan ya tayavinampen .
46010010	Koewa muga dawa ame mu upi God inap gwen gurut wane . God gare anea da , yaua waenapan guramuini aneaewa , inamup watu enen guramon borit wane . Menan gwen gurut ya wainampen .
46010011	Koewa muga wanene mega ugup ugup inamup tauiwanumune iwa nu to ewanepen menan . Nu eviwa nagirewa mu umamup ya tapen menan nu omayan bae gutut mugawa ae seane . Iwa nu wam verisiwa tauapen taini wamewa gapan wanin anivin .
46010012	Menan ek ae anuyana ame e kaimakaet yoniana nagirewa , menan ek ae anu kakayasen , iwa konintu onana geaene tawa .
46010013	Ap gapan pusi warup da inayap tauepiwa , ame waenapan upinewa inamup den tauiwan . Go pusi warup da ya garao imaepen menan God wat agoat imaiwan . Menan me aro enepi gapan pusi warup ame ae amun at bibigawa gapan tau aisen .
46010014	Ap menan , tatan gwanin , guewa nanip kaitane inap ya di wa taragasene
46010015	E iae guine tamanawa asik taiana nagirewa menan nop mame wadiaivin . Ne ebo da wapena ek anu tayawan .
46010016	Ayop Iesu baripewa gapan kaum wain sipewa nu God wat aipakamepen menan mup waintoniwa . Sip ame gapan naintoniwa gueguewa ame Keriso boeni deniwa yan sen nuneni , menan kaum wain gapan nu tavewa ame warivin . Amba taba buredi paise paise taitoni gueguewa ame Keriso boeni wapiwa yan sen nuneni , menan buredi gapan nu tavewa ame warivin .
46010017	Buredi magamene daiton gapan naintoni menan nu iravi aruga go etunu daiton tan .
46010018	Wataget Isurero nagirewa tane ame ase anun . Mu upi God wa taragasepen menan man guran irane , go upinewa mondi tauan taba ame nane , mu anut tumat den daiton , mu den ap mepe God nuga wa taragasiwanum .
46010019	Ya anu tumat taine nagirewa guewa nanip kaitane inap man taba yan wanapen menan tainewa ame den gine daiton . Go anun , guewa nanip kaitane o tabaewa ame aro da uon . Go mu den intum ya tai iwa mu man taba airampu inap yan tane waniwanum , God inap da uon . Menan airampu den gare gare evenan ya taiwanian .
46010020	
46010021	E Ayop sip mega gapan naiana menan airampu sipe gwanap sia ya nai . Amba Ayop taba mega watarewa gapan naiana menan airampu taba mega watarewa gapan sia ya nai .
46010022	Ap tata , nu god eboewa wa taraseton menan , Ayop nuga anu koeam anuta . Amba den nu aro uoni nagirewa go nu apan apan ta Ayop inap aro epara aigap mini tainait .
46010023	E upi anega waiwanin , “ Nu wan dim dim tat anuintoni di tainampen , ” go ne manega wadidiaivin , wan dim dim tat anuintoni upi koerage . Amba e anega waiwanin , “ Dim dim anuintoni tainanta orup da ya watananeta , ” go ne manega wadidiaivin , dim dim tat anuintoni upi wat agoat nimaniwanum upi ta koeragam nimaniwanum .
46010024	Menan gueguewa kakaewa ame , e kakaewa ega menan yowa ya taiwanian . Go waenapan upinewa kakaewa muga yopewa den taiwanian .
46010025	Amba man tap ugup ugup antaba une taine arewa gapan une tane . Man ame nat anuiana gapan singui tangui ma mini ya wa , man taba mam guewa nanip kaitane yan munine go ? Nu nata imunu potanu bigip tata go ?
46010026	Go ap anega ya anu , iwa God nop mega gapan ok anega seane , Piup mame ge dim dim piup gagape den iravi Ayop megawa .
46010027	Anu tumat ya taine nagirewa upi antaba den tanam napen menan enan wapi e di aisen , ame nana tabaewa namuyap sepi e di nan , taba menan singui tangui da ya wa , mu imumu koerage tapi tawa .
46010028	Go orup da anega wadiaepi , “ Taba mame guewa nanip kaitane munane tabaewa , ” ap anega wadiaepi orup ame kakaewa mega menan ya nane , mek ingane imua anu koeamepi tawa .
46010029	E imuya wa koeamepi tawa uon go orup ame imua wa koeamepi tawa menan . Go orup da anega wapiwa , “ Ne imuna dim da uon , menan ne taba ame nain . Dimen orup da ugup anuini menan watananeget anuingi ?
46010030	Taba menan God inap gaun wap amba napena , ame gapan orup da wa koeragam nimanegepi iwa da uon . ”
46010031	Ne orup ame gare anega wadiain , “ taba da nawa o kaum da nawa o dim dim da taingawa , iravi God oya oya mega menan taingan . ”
46010032	Menan dim dim da tane , Diu o Diu uoni o Iesu dugup mega nagirewa , wa kokoeam mumapen menan ya taiwanian .
46010033	Ne taina umap taiwanian . Iwa tayao wareyao tan negin ugup ugup gapan waenapen imumu wabibigamepen taivin . Ne nek kakaewa nega menan ya taivin , go mu kakaewa muga menan taivin . Iwa mu aruga Iesu inak mega ewakewa warapen menan taivin .
46011001	Ap menan ne Keriso guegue mega mini tan ewap angen taina umanap taiwanian .
46011002	Endi mame , ne wa atonat imaivin iwa e pot pot anu nimanegiana menan amba dim dim wadiaena wara taiwaniana menan .
46011003	Go nop ewakewa mame e anu kakaysepen . Keriso namu bone megawa ame God , amba apan da da iravi namu bone mugawa ame Keriso . Amba waen da da namu bone mugawa ame meme waiwa .
46011004	Menan apan da wanup o payu iap baraepi amba waenapan yamamup God inap mup wapi o God nop mega anu wapi , ap gapan me Keriso yaua wa koeameta . Iwa Keriso me namu bonewa .
46011005	Gare , waen da wanup o payu iap ya baraepi amba waenapan yamamup God inap mup wapi o God nop mega anu wapi , ap gapan me memewa yaua wa koeameta . Iwa memewa me namu bonewa . Waen ame i gume iragi wat ae seapen om ap daiton tan .
46011006	Waen iamup wanup gapan ukum ya umepiwa , menawaet iamup gume iravi wat ae seapen . Nu gutut nuga gapan , waen i gume uoni ame umam baware anuta . Menan umam ame ya anupen menan wanup gapan i gume pan borep .
46011007	Go apan da , God inap mup wapi gapan , iwa okom ya pan borep . Iwa ere ibariwa gapan God apan mek umap tan , menan endi , apan gamup God irewa yavivin . Amba God erewa gapan waen tan iwa waen gamup apan irewa yawapen menan .
46011008	Iwa apan waen gamup ya venasen go waen apan gamup venasen .
46011009	Amba God wani apan waen menan ya ta baraen go waen apan menan ta baraen .
46011010	Ap menan , anea iravi ewamopen menan , waen wanup gapan iwa ukum umep , ame gapan memewa amun mega gauarap wandini paua tata .
46011011	Nop ame tave di , go nop aigap sia mame , nu Iesu dugup mega gapan , apan ge waen ago gare gare ta wanininampen . Apan mek mini uon amba waen mek mini uon .
46011012	Iwa waen erewa gapan apan gamup venasen , gare endi apan waen gamup yaniwanum . Amba iravi God wani gapan venasiwan .
46011013	Ek ae seyao wareyao tan , waen iwa okom ya umeni , God inap mup wapi , guegue ame kakae go koerage ?
46011014	Tavewa ame aroga , nu piup guegue mega gapan yawaton anuivin , ame apan i gume nonongawa nagirewa , muk ingane anu koeamiwanum .
46011015	Go waen i gume nonongawa ame kakae iragen iwa i gume nononga ame God iamu umamopen menan munen .
46011016	Waenapan upi nop mame toga uaren tat anupiwa , ame tavewa uon , iwa nop mame wana God waenapan mega at at iravi ap anega di taiwanum , guegue dawa da uon .
46011017	God wa taragasepen menan iam iam ega gapan ebo taiwanin . Koewa aigap wariwanin go kakaewa menan ya taiwanin . Menan ne ya wa atonat imaivin .
46011018	Koewa daitonawa ame . To iam ega gapan engirit wangirit taiana gapan yaumakayap seu endumean . Nop ame anuna , semu tavewa anuivin .
46011019	Ne asiginap , iam iam ega gapan imuya ugup ugup wanumam , amba noyam notatae den taiana , ame umap , iwa ap gamup da da God nop mega tavewa wainewa God wa ewaeta .
46011020	Amba koewa ega dawa , iam iam ega gapan e Ayop nuga Keriso barip mega tabaewa naiwanin go tavewa ya anu kakayasiwanin .
46011021	E taba mame naiwaniana , e daiton daiton orup munan amatamu ya ta amba taba namu naiwanian . Menan waenapan evi tauane enup aramone wanumon . Amba sia , upi kaum kaimake dena nan bumbawam taiwanumun .
46011022	E taba o kaum nana paewa ega ega den . Iwa dimen map anega taiwanin ? Iesu waenapan mega anu koeam mumat anuiwanin go ? Kayawan taine nagirewa taba uon mondi onamone umam munapen anuiwanin go ? Ne anenen diain ? Ne endi wa atonat imayain go ? Ae , uon megenat !
46011023	Ayop wadianegeni gapan wadiena ame , Ayop nuga Iesu togurapen omine wan warane mumewa , me taba buredi ware
46011024	God inap gaun wan , wa paise anega wadiamon , “ Mame etunawa enan barian . Taba mame naiwaniampina gapan ne anu nimanegiwanian . ”
46011025	Ap gine daiton sia , taba nane ewap , Iesu sip ware anega wan , “ Ma ne deninawa , God wa agiat imaini ewakewa . Kaum mame wam da da gapan nane anu nimanegiwanian . ”
46011026	Menan taba ge kaum Iesu barip mega gapan naianawa , gueguewa ame gapan Iesu nunan bop tani oisewa ase waenapan wa ewamuiwaniana , ame aeni wam uiwa gapan me sia taueta .
46011027	Ap menan waenapan da da Iesu buredi o kaum wain mega , guegue mega ya anu kakayase amba napiwa , mu Iesu etua ge deniwa wa koeamiwanum .
46011028	Wapena anun , ap menan ek daiton daiton guegue anu kakayasen buredi ge kaum , sip gapanawa , amba napen .
46011029	Iwa e buredi ge kaum sip gapanawa , ame Keriso etua gueguewa , ya anu kakayase mondi nanewa , ek ingane itan warai . God wanene taeta .
46011030	Iwa ap taiwaniana menan aruga nutuya uon tan , vek wariwanin amba den upi borit wayan .
46011031	Go nuk daiton daiton gueguewa anu kakayaset amba nata God wanene ya taneta .
46011032	God nu endi wanene taniniwa iwa wam uiwa gapan nu koewa taine nagirewa intum ya tat , ame gapan wanene bawarewa tanepi tawa menan .
46011033	Tatan gwanin , ap menan Ayop Keriso barip mega napen menan to iam tauane , orup upinewa amatamu tan , tauep amba iravi daiton nan .
46011034	Amba e da da enup aguguraepi ame namu e pa ega gapan taba nan amba onaen to iamen . Ap tanewa God wanene ya taeta . Nop upinewa wadidiaepen menan amba inayap ongain .
46012001	Tatan gwanin , e God Guewa yan aiman mega gueguewa anu kakayasepen menan ne anuivin .
46012002	Namu iragena ma anu , wataget e ya anu tumat tayana gapan , waenapan ebo aopan wane gapan guewa nanip kaitane wa taragasean . Guewa nanip kaitane nop ya waini ame ewap asean .
46012003	Go endi anun , orup da God Guewa ewap aepiwa me “ Iesu me Ayop , ” pot poraet waiwandata , go “ Iesu me koerage , ” ya diata iwa God Guewa Woup Seniwa naun ainiwa menan . Om ame gapan gapan megenat waiwandata .
46012004	Endi God yan garaet mega ugup ugup aruga wanumam amba iravi ame God Guewa me daiton nuniwan .
46012005	Amba Ayop Iesu menan nao tat mega ugup ugup aruga wanumam amba iravi Ayop me daiton di , nao ugup ugup ame inap taivin .
46012006	Amba God menan tainanta , aro ugup ugup nuneni gapan taivin , amba God ap daiton di wadianeni gapan aro ugup ugup ame danamivin .
46012007	Ap gapan , God Guewa waenapan kakaewa muga menan yan garaet ugup ugup nunen .
46012008	God Guewa yan garaet mega ame nop dima wawa nunini amba dawa anut baware nunini . Garaet dere ame God Guewa daiton gapan tauan .
46012009	Amba God Guewa yan garaet God aigap anu tumat tapen menan aroewa nunini amba dawa vek wat inakam mumapen aroewa nuniniwa .
46012010	Amba sia , Guewa aro nunini gapan nu upi yo ge kiman paua ugup ugup taivin . Upi God aro nunini gapan dim da evi tauapen namu waivin . Nu upi , God Guewa aro nunini gapan , yan ibariwa ame God Guewa go airampu anu kakayasivin . Amba upinewa , God Guewa aro nunini gapan , merinu to bayanen ian ugupe noa waivin . Amba God Guewa aro nunini gapan , nu upi merimu tobayanen nop ame anutoni gapan tavewa wa arogamivin .
46012011	Go God Guewa , ap gine daiton di , yan garaeta mame iravi nuniniwa . Mek anuni gapan nu daiton daiton aro ugup ugup nuniwan .
46012012	Keriso etua ame daitonagaet di , go semua mega arugataet wat nat tonat tan . Amba nu Keriso etua mega di .
46012013	Menan nu upi Diu nagirewa amba upi Diu uon , ian ugupe nagirewa . Amba nu upi nao kaimakaet garewa uoni tainton amba upi nao nuk anuton taitoni nagirewa . Go nu iravi God Guewa amun mega gapan dup iaton etunu daiton tan . Nu iravi kaum naitoni ap guegue mini God Guewa daiton potanup wandiwan .
46012014	Ap gapan sia , etunu semua gine daiton megenat uon go semu ugup ugup aruga tobot tan .
46012015	Menan pusiwa da anega wapo , “ Ne naniwa uoni menan orup ma etua semua mega uon . ” Anega wapo pusiwa mek ise tom ya wa aeta . Iwa pusiwa ame orup ame etua semua mega wandia .
46012016	Amba sia darinewa da anega wapo , “ Ne yamewa uoni menan orup ma etua semua mega uon . ” Anega wapo darinewa mek ise tom ya wa aeta . Iwa darinewa ame orup ame etua semua mega wandia .
46012017	Iwa nu etunu semua iravi yamanu arugataet entan wanumopo anenen gapan nop da darinanup anuit ? O etunu iravi darinanu arugataet entan wanumopo anenen gapan tutua da ginanup anuit ?
46012018	Go God mek anut kakaewa gapan etunu semua daiton daiton enat wanat tan .
46012019	Menan etunu semua gine daiton megenat wandepiwa , ame etunu da uon , ya venaseta .
46012020	Go nu waninan wapinu daiton go semunu aruga .
46012021	Ap menan yamewa yone naniwa anega ya diamota , “ Ago nena nena inagap uoni menan genan ya anuivin ! ” Den i pokinewa yone pusiwa anega ya diamota , “ Ago nena nena inagap uoni menan genan ya anuivin . ”
46012022	Tavewa mam , ugun wapi semua upi aroe uoni mini wanumam go iwa muga den .
46012023	Amba ugun wapi semua upi anu baitamitoniwa menan nu kwayup aigap tamuivin amba semua upi umam menan karaua tat anuintoniwa menan nu kwayup yaentuk tamuivin .
46012024	Go ugun wapi semua upi kakae anuiton menan munan ya anuivin iwa muk umap di wanumam . Go God ugun wapi iravi tambu tobot tan . Ap gapan ugun wapi semua upinewa anu baitameniwa ame kwayupewa tamopen , menan semua iravi ame kakae diamon .
46012025	God ap seni menan , etunu gapan endum wandum uon . Semunu ugup ugup kwayup gare gare anu guriwanumun .
46012026	Gueguewa da mam , ugun wapi daiton vek anu wat ire taiwandapinawa , upinewa iragi wat ire taiwanumain . Amba ap umap sia , semua ansena da kakae diatawa , ugup wapi upinewa iragi aton anuin .
46012027	E iravi Keriso etua . Etua mega semua daiton daiton e me di .
46012028	Ap menan God waenapan mega nimakanup paupewa ugup ugup se nunen . Namu iragen ame , upi Iesu watu enamot mega nagirewa dianen . Amba derewa , upi God nop mega anuton waitoni nagirewa dianen . Amba yampoa , upi waenapan wadidiamuitoni nagirewa dianen . Upi yo kiman paua ugup ugup taitoni nagirewa dianen amba upi vek warane wat inakam mumitoni nagirewa dianen o waenapan wat agoat mumitoni nagirewa dianen o upi namu yo yo taitoni nagirewa dianen o upi merinu to bayanen ian ugupe noa waitoni nagirewa dianen . God nao mega ameme ap tapen dianen . Go nao ugup ugup nunini gapan gapan taivin .
46012029	Go nu iravi watu enamot mega nao muga ya taivin o nu iravi God nop mega anune waine nagirewa nao muga ya taivin . Den nu iravi God nop mega waenapan wadidiamuine nagirewa nao muga ya taivin amba den nu iragi kiman yo paua ugup ugup taine nagirewa nao muga ya taivin .
46012030	Amba nu iravi vek warane wat inakam mumine nagirewa nao muga ya taivin o merimu to bayanene ian ugupe noa waine nagirewa o ugupe merimu to bayanen nop ame tavewa anune waine nagirewa nao muga ya taivin .
46012031	God Guewa guegue mega ame yan garaet nunini ame upi aritawa upi arita iragenawa uon . Ap menan arita iragenawa enapen menan me inap mup anu guriwanian .
46013001	Baigan ame arita iragen . Iwa ne waenapan ge anea nop muga ugup ugup gapan wan tapena , go ne inanap baigan uon wandepiwa , ame ne mondi non yatataen amba agamit kiranagine kirarat waini mini taivin .
46013002	Amba ne inak namunup onini yao waingapena amba God karaua mega asigip tapena gapan anut bawarewa anupena amba God inap anu davinawa menan tunup mame diapen me yon wande asira aeta , go wan dim dim arita mame gapan , ne baigan da inanap uon wandepiwa . Ne mondi pokanaet wanigen taivin .
46013003	Ame ne wan dim dim yon boranawa ame purapuse uoni nagirewa ase ma munapena , amba ne God menan ugun wapi yan garaet tapen to omaya iranegepen menan tapena , go baigan da inanap uon wandepiwa , ne dim dim da kakaewa ya tautanain .
46013004	Baigan gapan ne ginan yamaet ge anu aipakam mumain amba baigan gapan ya enu yawamoin o ya anu koeam mumain amba inamup ne bawarewa ya tain apan apan ya ta wain .
46013005	Baigan gapan dadagie den ya tain . Amba gudumane den ya anuin amba waenapan koewa muga namu tane sia ya batnagain .
46013006	Baigan gapan ne koewa gapan aton ya tain go tavewa gapan aton tain .
46013007	Baigan gapan waenapan itan muga ne den warain amba ago munapen menan dan enumoin . Gop munan ya anuin wam evi mu umap di tat anuin itan bagu sisi wamewa tauepi ae ya vemoin .
46013008	Baigan me verisiwa da uon . Nop evi tauapen namu waintoni go nop ame uon tata . Amba ian ugup ugup merinu to bayanen gapan nop muga waintoni ame wam eviwa ap sia ya tait . Nu anut dim da warat asigip tatoni , ame wam eviwa gapan iravi imunu oaraeta .
46013009	Iwa anut ugup ugup anuintoni ame semu semu otu da anuinton , iravi ya anu kakayaseton .
46013010	Go wam eviwa , anu kakayasini apanewa tauepi gapan wan dim dim mame iragi uon tata iwa anut nuga mame semu semu otu da megenat . Menan anut kakae iragenawa megenat wande aiwandata , uon ya tata .
46013011	Gueguewa ame map anega , ne orup otu waingena gapan nop nega amba imuna potana den orup otu mini . Go endi ne apan inanegeni gapan orup otu guegue muga ae vean .
46013012	Nu endi gio koewa birom barom tan yavitoni umap . Go wam eviwa Keriso aroga ase den gare gare yayao nitait . Menan ne endi semu semu megenat anuivin . Go wam eviwa God endi anuitam nimanegini mini ne den iragi anuitamain .
46013013	Go wam endiwa , inak nuga agoewa yampoa wanumam ame , anu tumat God inapewa , anu dao amba baigan . Yampoa ame gapan aigap iragenawa ame baigan .
46014001	Menan baigan gapan taiwanian , waenapan munan anu guriwanian . Amba Guewa yan garaet enapen menan mup gapan anu guriwanian . Yan garaet bawarewa ame God Guewa wadieni gapan noa anu wapen .
46014002	Iwa waenapan da da merimu to bayanen ian ugupe noa wapi , mu God inap waiwanum . Mu God Guewa nop gungunua wadiamoni gapan waiwanum . Menan ap mepe wanumuine nagirewa ya di anu kakayasiwanum iwa mu nop muga gapan uon .
46014003	Go God nop mega Guewa wadiamoni gapan anune waine , ap gapan waenapan ame tavewa anuiwanum , amba nop ame inamup dadak muniwan ge arogam muniwan amba wabibigam mumiwan .
46014004	Menan da da merimu to bayanene ian ugupe noa waine ame mugenat aton taiwanum . Go da da God noa anune waine gapan , waenapan iravi ago muniwanum amba God guegue mega aigap aigap anu aviwanum .
46014005	Ap menan ne anuinginawa e iragi meria to bayanen ian ugupe noa waiwaniat anuivin . Go inak aigap iragenawa ame God Guewa wadieni gapan God nop mega waiwaniampen anuivin . Iwa God nop mega anuyan waiana nagirewa waenapan ago muniwanin , iwa mu tavewa anuiwanum . Go merimu to bayanen ian ugupe nop muga waine nagirewa , ap mepe orup dawa waenapan tavewa anupen menan nop ame entan ya tapiwa , ame waenapan inamup ago da uon , iwa tavewa ya anuiwanum .
46014006	Gueguewa da mam , ne daio inayap tauapena merina to bayanep ian ugupe noa wapena wam ega wakaumain . Go ne nop nuga gapan e inayap God karau mega wat arogamepena , o God anut mega wadiaepena , o opata kakaewa wapena , ame kakae iragen iwa ap gapan God tavewa mega anui .
46014007	Ap umap sia , viriko o sinao mu potamup inak uon , go wat muga tamanewa gapan ununke ya wapiwa , wak kakaewa ewanewa da ya anui , unuk megenat uniunion anui .
46014008	Amba sia pum upunini apanewa , ita anan gapan pum aroga ya upunepiwa , ita nagirewa waramatain , anan menan ya ta kakayatain .
46014009	Ap menan e ap umap sia , meria to bayanen ian ugupe noa wane gapan waenapan anenen anu awain ? Nop ega mondi gwoup megenat tau aeta iwa ununkewa den go tavewa uon .
46014010	Piup gapan nop ugup ugup waiwanum go nop muga tavewa den wainewa , mondi ununkewa megenat uon .
46014011	Go orup da anenen inanap wapi ne tavewa mega ya di anu kakayasepenawa ame gapan orup ame waramatain , amba me inanap ian ugupe apanewa da anu nimanegeta amba ne me inap den ap anega sia anuin .
46014012	Menan e God Guewa yan garaet ugup ugup aritavet warat anuyan taiwanin , ame Iesu dugup mega , tavewa aigap aigap anu awapen , eparae den kai warapen menan yan garaet ameme aigap yop ta danamai .
46014013	Menan nu merinu to bayanet ian ugupe noa wata , ame kakae , go ian ugupe noa ame watoni tavewa wa arogamepen menan , God Guewa yan garaet ame nunapen menan God inap mup wat .
46014014	Gueguewa mam , ne merina tobayanep ian ugupe noa gapan God inap mup wapena , ap gapan ne guana megenat mup wata go imuna gapan tavewa da ya anuin .
46014015	Ap menan kakaewa ambe , anenen tain ? Manega tain , wam da God inap mup wapena , ne merin tobayanep guana gapan mup wain amba wam da imuna tavewa anuini gapan mup wain . Ap mini sia , wam da God inap wak wapena , guana gapan wain amba wam da imuna anuini gapan wain .
46014016	Go anun , guaya gapan God inap gaun wanewa ame kakae go Iesu anu tumasine nagirewa daio taue wanumopo anenen amba nop ega anupi amba “ Ame umap ” wapo ?
46014017	Amba sia , guaya gapan , God inap mup ame kakaewa da wapo , ame kakae go Iesu anu tumasine nagirewa daio taue wanumopo , ame gapan mup ame ya anu awain amba aro da ya warain .
46014018	Ne God inap gaun waivin iwa ne merina tobayanen gapan ian ugupe noa arita iragen God inap wainawa , e da ne umanap uon .
46014019	Go God dugup mega gapan iamitoni , ne nop nani yamunaet imunap anuina , ap megenat wat anuivin , iwa waenapan nop tavewa ame wadiamopen menan . Go ne merina tobayanen gapan ian ugupe noa arugataet ( 10,000 ) ap gapan ya wat anuivin , iwa waenapan nop tavewa da ya anuin , ame kakae uon .
46014020	Gwanin wainawa , tat ega gapan , orup otu guegue koeragewa mu oare , ap umamup wanien . Go mu i guine ge anut muga arita uon , menan e anut ega gapan , ap umap ya waniene go waenapan bawarewa asik taine nagirewa mini wanien .
46014021	Wataget God nop mega ok anega sean , Ne ian ugupe nagirewa gamumup ne waenapan nega wadiamoin , mu nop muga gapan diamoin . Ian ugupe nagirewa nop muga gapan wadidiamoin , go ame gapan den nop nega ya warain . God ap anega wan .
46014022	God nuneni gapan merinu to bayanet ian ugupe noa waintoni ame Iesu ya anu tumasine nagirewa munan paua ame venasiwan , God aro mega yawapen menan . Go God nop mega Guewa gapan anuton waintoniwa ame munan uon go paua ame anu tumasintoni nagirewa , nunan venasiwan .
46014023	Ap menan God waenapan mega toboran iam iam tane uruga merimu to bayanen ian ugupe noa wane amba ian garipewa da o Iesu ya anu tumasine da nimakayap taue nop ame anupi e bumbawam ta wat diain .
46014024	Go e iravi iamen amba God nop mega Guewa gapan anun wanewa , Iesu ya anu tumasine orup da da nimakayap taue nop ame den anupi gapan
46014025	mu inak koewa muga ae ingane anupi amba e nop ame wanewa menan God wa taragatain amba aroga anega wain , “ Tave di , God e inayap den wandia . ”
46014026	Tatan gwanin , ap menan nop i kaimewa ame e God wa taragasepen menan to iamene gapan waenapan mu kakaewa muga menan tai . Ame , iam iam ega gapan e da da wak da o opata da o God karau mega da o meria tobayanep ian ugupe noa da o nop ame entan mega da ame waenapan mu anu tumat muga wat kaimagamepen menan taiwanian .
46014027	Menan Guewa yan garaet ega daiton daiton ame danamepen menan gueguewa mame tan , orup da meri tobayanep nop da wapen tapiwa , orup ega dere o yampo mugenat daiton daiton wap . Amba mu anenen wane tavewa ame waenapan upi entan nop nuga gapan tap .
46014028	Nop ame tavewa entan nop nuga gapan waini otua da ya wandepiwa , meriwa tobayanene waine nagirewa dugup gapan nop ame aroga ya wap go muk ingane God inap wain .
46014029	Amba sia , e da da God nop mega Guewa gapan anune nop wapen tanewa , orup ega da dere o yampo mugenat daiton daiton wap . God nop mega da wadiamop amba waenapan upine nop ame se yaviwanumain .
46014030	Go orup da God noa waiwandapinawa gapan orup dawa God inap nop da aroga tauepi menan yone nop mega wata go namu waiwandini otua nop mega ae veta .
46014031	Ap gapan e daiton daiton poupe poupe gapan nop waiwaniampen , ap tane gapan Iesu dugup mega nagirewa iravi tavewa anuine gapan dadak munapen taiwaniai .
46014032	God nop mega Guewa gapan anuine nagirewa yan garaet muga kwayup tapen , gueguewa ame daiton nop mega ae ve orup dawa nop wapen menan arok gare gare munapen .
46014033	Iwa God me erere goyago apanewa uon go waenapan iravi God tobot mega nonupewa gapan wanumopen anun tainiwa . At at iravi God waenapan mega iam iam tapi
46014034	ap mepe waen nop ya wap no uon wanumop . Mosis iup namua seni ap anega wan menan waen bawarewa ya tain .
46014035	Menan mu dim dim da yao asik tat anupiwa , ame at pa muga muga gapan amba meme wai ae wayawamop . Iwa iam iam gapan waen yon wande dugup gwanap nop wapi umame den .
46014036	E iwa dimen apan apan tayan waiwanin ? God nop mega ere inayap tauen go ? E egenat anuiwanin go ? Ae , nu den di .
46014037	Ap menan waenapan da da anega anupi , Nu God nop mega waitoni nagirewa o Guewa yan aiman mega wat kakayasintoni nagirewa . Anega anupi menan ne ok ma sena den umap wain iwa God nop mega dandamunagaet wani ae anu kakayasepen menan ok ma sivin .
46014038	Go nop mame , orup da , ya umap wapiwa gare e den me tandayat tai .
46014039	Ap menan , tatan gwanin , God nop mega anun waiwaniampen menan anuiwanian , go waenapan merimu tobayanep nop ian ugupe noa waine nagirewa ya wa tanamone .
46014040	Ap menan dim dim tapen tane yaentuk mantuk tan amba poupe poupe gapan taiwanian .
46015001	Tatan gwanin , wataget Iesu Nop Oit Kakaewa wadidiena ame anu tumaseana gapan aroe den waniaisi . Nop ame anu awapen menan sia wadiaepen taivin .
46015002	Iesu Nop Oit Mega Kakaewa ame gapan e inak ewakewa warayan , nop ame wat nat kakayasen . Ap ya tanewa e anu tumat ega uon tata amba endi den pokaet .
46015003	God nop mega baware iragena ame God wadianegeni gapan wadidiaen . Nop mega ame gapan ok anega seane , Keriso koewa nuga menan boen .
46015004	Sia nop mega gapan ok anega seane , Waenapan Keriso etua dagupa baraene , amba wam yampoa God wani gapan me inakae sia yon wanden .
46015005	Yon wandeni wamewa gapan , apan Pita inap venasen amba watu enamot mega apane aonagaet pusinawan dere inamup venasen .
46015006	Amba mu Iesu yawane ewap , wam koni daiton gapan dugup mega nagire arugataet ( 500 aigap ) inamup venasen mu Iesu yawane . Waenapan ameme , endi , aruga kabani wanumamun , go upi borit wan .
46015007	Amba apan Diemis inap venasen , ap ewape watu enamot mega uruga inamup venasen .
46015008	Amba uiwa ne inanap venasen , tave di , ne orup kutakewa mini iwa Iesu inap koewa taingina gapan ne Guewa gapan sia yanan .
46015009	Ne God waenapan mega ta koeragam mumana menan ne watu enamot mega da dianek dianek kakae uon . Menan ne Iesu watu enamot mega uiwa .
46015010	Ap gapan God wat aipakam garaet mega neneni menan endi kakae di waingian . Garaet neneni ame ne kaume kaume ya tan . Ne nao kaimakaet ame taingina watu enamot upinewa umamup uon go aigap iwa nek epara nega gapan ya taingin , go God garaet wat aipakam nimanegeni gapan taingin .
46015011	Go mu opata wane gapan anu tumat tayan o ne opata wana gapan anu tumat tayana ame dim da uon , bawarewa ame nu iravi imunu daitonawa Iesu nop oit mega opata gapan wadiaetoni menan e iravi anu tumasean .
46015012	Nu oit wadiaetoni ame Iesu boe inakae sia yon wandeni , menan iwa dimen e upi borit wane nagirewa sia ya yon wanumot waiwanin ?
46015013	Ap anuiana tavewa wandepo ame Iesu den sia ya yon wandepo .
46015014	Keriso sia ya yon wandepo , nu Iesu oisewa wadidiamuintoni ame i uoni da wandepo amba e anu tumat ega den tavewa uon , pokaet wandepo .
46015015	Amba den , ap wandepo waenapan God oise ebo aopan wadiamuivin iwa Iesu sia yon wandeni oisewa ame ebo wayana menan . Ame ebo aopan iwa borit wane nagirewa God aro mega gapan sia ya yon wanumot wayana menan God aroewa gapan Keriso den sia ya yon wanden .
46015016	Iwa borit wane nagirewa sia ya yon wanumopiwa , ibariwa gapan Keriso den sia ya yon wanden .
46015017	Keriso sia ya yon wandepo , e anu tumat ega i uoni menan God koewa ega ya anu ae vepo . Ap menan e koewa ega gapan di waniepo .
46015018	Amba den Keriso anu tumasine nagirewa borit wane inak ewakewa ya tautanepo .
46015019	Menan nu Keriso anu tumat ge anu dao mega inak piup mame gapan megenat ago nunapo iwa wam eviwa gapan nu sia ya yon wanineta ame bagu sisi baware , amba waenapan iravi nu kayakayawan nagirewa dianepo . Amba den nunan bagu sisi aigap anupo , iwa nu nop eboewa gapan nu iravi wakaumeton .
46015020	Go tavewa iragen mam , Iesu sia yon wandeni menan , me megenat namu iragen ta ewat tani gapan waenapan borit wane nagirewa wam evi da , God aro mega gapan sia yon wanumoin .
46015021	Gueguewa ame , wataget iragen , ibariwa gapan , apan daiton gamup bop ware taueni menan endi nu borit waitoni ap mini apan daiton da sia , yon waninet aroewa ware tauen . Ap gamup inak nitat sia yon waninait .
46015022	Apan Adam gapan bop taueni menan borit waitoni go gare endi nu Keriso den dugup daiton tatoni menan borit wata sia inak nitait .
46015023	Go nu daiton daiton sia yon waninepen wam nuga nuga gapan amase tait . Namu iragen Iesu yon wanden amba me sia tauepi wamewa gapan nu iravi inak nitat yon waninait .
46015024	Wam ame gapan Keriso yone piup aroe bawarewa , airampu koewa o piup nagirewa ugup ugup , gut momak mumepi amba toemu amun mega iragi Mamewa God sia waneta .
46015025	Iwa Keriso Ayop tani amunewa gapan wande aiwandapina amba Mamewa anavi mega garao mume tambu Otua gauarap sepi amba toemu amun mega iragi Mamewa sia waneta .
46015026	God anavi mega ui iragena di , gut momagepi ame bop .
46015027	Ame God nop mega ok anega seane , God dim dim iravi tambup Keriso pusiwa gauarap seta . Iravi gauarap seat wani ame aroga sen , ame iravi di go God Mamewa megenat Otua pusiwa gauarap den ya wandeta iwa me tapi gapan wan dim dim Otua pusiwa gauarap seta .
46015028	Anavi megawa ge dim dim iravi den God Mamewa Otua pusiwa gauarap sepi gapan Otua Mamewa gauarap wandeta . Amba ap gapan , God Mamewa wan dim dim iravi , Otua ge nu den , bawarewa nuga ta aiganup wande aiwandata .
46015029	Endi waenapan upi , mu evene wai ame borit wane nagirewa , kakae wanumopen menan , munan dup sia iwanum . Mu anenen tat anuiwanum ? Go borit wane sia ya yon wanumopiwa , iwa dimen borit wane nagirewa munan dup iwanum ?
46015030	Nu den pot poraet bop nonokap tauivin , Iesu oisewa kakaewa menan . Go borit wane nagirewa sia ya yon wanumot wane menan iwa dimen nu ap anega taivin ?
46015031	Evenan wainawa , ne pot poraet bop nonokap tauivin ! Ne enan aton anuingina iwa nu iravi Ayop nuga Iesu den daiton tatoni , ap menan nop mame wadiaivin .
46015032	Nu mapa pa sewa Epesas gapan , waenapan upi , mu man puawa anan warine mini , nonu gapan anan waraton . Go borit wane sia ya yon wanumopoa , anan ame mondi taton iwa anu tumat pokaetawa gapan anan waraton . Ap menan nu dim dim tavewa menan anan waratoni , ame iwa da uon . Menan borit wane sia ya yon wanumopo piup nagirewa nop mame waine nu den umap wapo . Nop ame , “ Endi nu nat aton tait amba imana borit wait . ”
46015033	Menan ek ya anu bambam tane . Iwa , “ Koewa nagirewa iman inak kakaewa warane taine nagirewa wa girigam mumain . ”
46015034	Ap menan imuya wat kakayasep , amba koewa ega ae vean . E wa umam imaepen menan nop ma waivin , e nimakayap upi Iesu asigip ya tayan .
46015035	Go e upi singui anega wanewa , “ Borit wane nagirewa anenen ta amba sia inak muse yon wanumoin ? Etumua ugup anenen venasep amba sia yon wanumoin ? ”
46015036	Nop ap anega wane ame bumbam tayan waiwanin ! Etumua ugup anenen venasepi guturewa endi piup gueguewa gapan gare wain . Taba makewa piupa veriana , namua puakaepi amba ewakewa sia dume dotoueta .
46015037	Uit o taba o upinewa makewa veriana ame makewa megenat veriwanin , visiwa ge kaimewa den ya verianawa . Amba makewa ugup ugup dumane aroga dotouiwanumune ame gine ugup ugup .
46015038	Ap menan makewa ugup ugup , God daiton daiton kaimewa duman dotouane yawat muga ugup ugup , mek mini mini munen .
46015039	Amba ap mini sia piup gapan kabaniwa etua gine daiton uon . Waenapan etumu gine ugup , man tap etumu gine ugup , nenip etumu gine ugup amba meo etumu gine ugup .
46015040	Amba kiman wan dim dim ge piup wan dim dim etumu den . Dation daiton ame gine ugup ugup amba yawat muga ewanamu den ugup ugup .
46015041	Menan wam ewanewa ugup , siragam ewanewa den ugup sia , buanae ewanamu den ugup sia . Amba buanae aruga nimakamup ewanamu ugup ugup den wanumam .
46015042	Borit wane nagirewa sia yon wanumopi gueguewa gat wana ap umap sia . Etumua urata tumone ame punun wa amoin . Go inak muse sia yon wanumopi da sia punun panan ya wa amoin go yaibobot wanumoin .
46015043	Urata tumone nutu uoni tumone . Go sia yon wanumopi aro ge oya oya den yon wanumoin .
46015044	Piup etua mega urata tumon . Sia yon wanumopi kiman etua mega yon wanumoin . Ame kiman etua megawa menan guewa mega den wandia .
46015045	God nop mega wataget ok anega seane , God wani gapan apan namu iragenawa , Adam inak gapanewa venasen . Go endi God sia wani gapan Iesu , ame yaua Adam ui iragenawa , God Guewa inagewa nunini apanewa venasen .
46015046	Piup ma gapan , kiman guewa wan dim dim mega namu ya venasen . Go piup gapan apan namu venasen amba kiman guewa wan dim dim mega evi amba venasen .
46015047	Ap menan , apan namu iragenawa Adam piup gapan venaseni menan me piup apanewa . Evi amba , God wani menan apan Adam uiwa iragenawa , ame Iesu , kiman gapan vise piup tauen .
46015048	Menan piupa waninintoni nagirewa etunua Adam etua , piupa atabobo gapan tani mini . Amba kiman wanumuine nagirewa etumua Iesu Keriso , kimani gapan taueni apanewa , mini .
46015049	Menan endi nu Adam piupa venaseni apanewa gine namu ugu wapi waratoni ap mini wam eviwa nu kimani viseni apanewa Iesu umap sia entanait .
46015050	Evenan wainawa , nop i kaimewa ame , etunua ge deninua kiman toemuewa ya yon boreta . Amba etunu puakaen punun wan aini megawa yaibobot arewa ya yon boreta .
46015051	God nop mega karauawa wadiaet anuivin . Ame , pum uiwa upunepi gapan menawaet da ase wat veseta , yaman pem taitoni mini , borit wane namu yon wanumoin sia ya puak mutain . Amba nu kasigawa nagirewa etunua ugup entan tata .
46015052	
46015053	Ame gapan etunu puakae punun wa aini mame da sia ya puakaeta go inak yaibobot wareta .
46015054	Wam ame , nu etunu puakae punun wa aini entan ya puak nita nita warepi , ap gapan God nop mega mame wataget wani tavewa taueta . Nop ame anega wan , Bop aroewa gaseget to paitan paina yamasen di ae iramen .
46015055	Bop aro amun mega ne garawasen . Bop aro mega to kuasen . Menan endi bop aroewa uon tan . Ok ap anega sean .
46015056	Bop koewa nuga gapan aro waren toguraniwan . Amba koewa nuga Mosis iup mega to paisintoni gapan aro wariwan .
46015057	Go God gaune wapen iwa Ayop nuga Iesu Keriso gamup bop aroe garawaseton .
46015058	Menan tatan gwanin , kaimakaet tumban amun yonan . Dim dim da arok wanane taue ya menao imaep . Pot pot etuya iragi Ayop nao mega gapan ase taiwanian , iwa Ayop nao mega danam danam ya tanewa garewa den wariwaniai .
46016001	Endi moni bongame yan ta God waenapan mega wat agoat mumapen menan wain . Ian at Galesia nagirewa wadiamona tane ap umap tan .
46016002	Wam pura bawarewa gapan gapan moni ega baware o kamontu e nao gapan wariana omewa semua gapan , e daiton daiton siwanian . Moni ame watu doriwanian , ame ne tauapena wamewa gapan ne moni sia bongamepen menan sia ya wain , iwa om ineta .
46016003	Tauapena , e orup da da om enumoyana aro munapen menan ne ok ame se munain . Ap ogewa amba yan aiman ega , moni ame , tambu Ierusalem watu enamoin .
46016004	Wam ame gapan den anget anupena tautananek amoin .
46016005	Ne imuna upan sean at Masedonia angepen taivin , menan at ame taua garawat angepena amba daio inayap ongain .
46016006	Anse ne ongepena amena wam konintu tanae waingain o aunari wamewa den tanae waingain . Amba at da ugup sia angepena wat agoat nimanegai .
46016007	Ne mondi ayogo ya yawaet anuivin go wam nonongantuk amena den tanae waniget anuivin , ame God wapi gapan .
46016008	Endi ne mapa pa Epesas gapan waingain , Pentikos barip wamewa uon tapi amba angain .
46016009	Iwa God menan nao kanama mapa wandia , waenapan aruga God nop mega anut anuiwanum ap menan wadidiamot anuivin . Tandayat nimanegine nagire aruga den mapa wanumam , go dim da uon , God nao mega di taingain .
46016010	Apan Timoti inayap tauepiwa , e waupan evenan tan iwa ne Keriso menan taina ap mini me den taiwan .
46016011	Orup da me inap tanda ya wap go wat agoasen watu enane , nonup gapan entane inana tauep . Me Iesu anu tumasine nagirewa upi den tanam inanap tauapen menan nambenamu taivin .
46016012	Amba evenanu apan Apolos dadak kaimakaet wanan evenan wainu upi tanam inaya onapen , go me da endi ona ona umap uon , go me wam arok kakae da warepi me oneta .
46016013	Waniene yama taiwanian , imuya anu dawan gapan kaimakaet amu yonan . Tap ya anune go aroe den waniwanian .
46016014	Ap menan dim dim taiwaniampina , imuya waenapan munan anu gurane gapan taiwanian .
46016015	E Stepanas , pa mega nagirewa den , asigiap , mu at Guris gapan Iesu oit mega namu anune gapan anu tumasen . Endi mu God waenapan mega wat agoat mumapen men usenagaet taiwanum .
46016016	Tatan gwanin , mu umamupe nagirewa nop muga anu taiwanian amba mu den intum tan , God ayamase taiwanian .
46016017	Apan yampo Stepanas ge Potunatas ge Akaikas inanap tauane menan aton anun . E yaman oare waniana menan e garewa ega mu yampo di .
46016018	E imuya vetureni mini , mu tauane gapan imuna veturen . Menan waenapan ta warit muga map anegawa iramu yao wa atonat mumapen iwa mu anu tumat muga kakae di .
46016019	God waenapan mega at Eisia nagirewa gaun inayap waiwanum . Apan Akwila waenewa Pirisela dere Iesu dugup mega pa muga gapan iamine nagirewa den , iravi Ayop Iesu men daiton tayana gapan , gaun baware inayap waiwanum .
46016020	Mapa Iesu dugup mega nagirewa iragi gaun kaewa inayap waiwanum . Gare gare gaun tan , nonup gapan ua ton .
46016021	Endi ne Pol ok ma nek naninap siangin .
46016022	Waenapan da da imu pose Ayop nuga Iesu inap ya warepi , God nemoro mega yavep . Maranata wapen , ame ian Gurik nop muga gapan . Gueguewa ame , Ayop nuga Iesu onak .
46016023	Ayop nuga Iesu wat aipakam mega garaetawa inayap wande ep .
46016024	Enan anu gurina menan anu gurat nega Iesu yaua gapan inayap wande ep .
47001001	God waenapan mega pa sewa Korin gapan gaun inayap waivin , waenapan mega iravi at Guris den . Ne apan Pol , God om enunegen Iesu Keriso watu enamot mega da , amba gwaninu Timoti den . Me den Iesu anu tumasiniwa .
47001002	Mamanu God ge Ayop nuga Iesu Keriso dere garaet wat aipakam imaep amba nonup baigan muga enep inayap wandep .
47001003	Nu God wa atonasepen . Iwa me Ayop nuga Iesu Keriso Mamewa , amba imua mega ae mearen iragi wabibigam nimaniniwa .
47001004	Me nunan ap taini gapan nu bagu sisi waritoni wamewa God wabigam tobigam taniwan . Ap umap waenapan itan bagu sisi warepiwa , nu yonat God wabibigam nimaneni aroewa gapan waenapan imua wabigam tobigam tamuinampen .
47001005	Keriso nunan itan bobon bagu sisi da wat yapeni menan yamunewa nu inat wainet nuga gapan tauen wat yapivin . Nu itan bobon wat yapintoni menan God Mamewa , Iesu gamup , wabibigam nimanini den tautanivin .
47001006	Ap umap , God wat inakam imaepen menan nu e enan itan bobon wat yapivin . Iwa God , nu gamunup , wabibigam imaepen menan . Nu umanup e den God menan itan bobon wat yapiwanin ap menan God e wabibigam imaiwan .
47001007	Me wabibigam imaeta , iwa me nu wabibigam nimaniniwa amba e God menan itan bobon nu umanup wat yapiana menan .
47001008	Gwanin wainawa , at Eisia gapan , nu itan bobon doak ame wat yapatoni ame e di anu kakayasean . Nu itan doak ame natan wandini ao wat nagat nagat umanup uon , nu ina waine waine anut nuga baita tan .
47001009	Imunu anega anuton , nu borit wapen menan nop gase panane . Go inak mame inanup venaseniwa iwa mega ame nuk aro nuga gapan ya anu tumat waninepen , go God borit wane nagirewa sia yon wanumot wani apanewa , aroewa anu tumat waninepen .
47001010	Menan , tavewa di , nu bop nonokap tauatoni go God wat inakam nimanen amba pot poraet wat inakam nimaniwandata . Ap menan imunua God inapaet di wandep anu davinampen .
47001011	E God inap nunan mup taiana menan God wat aipakam nimaniwan . Ap menan waenapan arugataet God inap gaun wain iwa God , e mup ega gamup , wat aipakam nimaniwan .
47001012	Nu nuk ian guine kakaewa gapan taintoni menan wa namurasivin . Iwa piup gapan amba e inayap den imunu potanu woup sen eboewa da uoni gapan wa tainton . Amba tat nuga ame , God garaet nuneni aroewa gapan tainton , piup nagirewa dima muga gapan da uon .
47001013	Ne ok mame e yao batnak anu anu omewa gapan di sivin , kaimake den da uon . Menan e nop nega iravi anu kakayasepen menan anuivin . Ok mame gapan nu inanup asigip ta kakayatai , go endi semua megenat asigip tai , Iesu tauepi wamewa gapan amba asigip taitamai . Ap wamewa nu endi e wa namurat imaintoni mini e nu wa namurat nimaniwaniai .
47001014	
47001015	Ap menan e nu wa namurat nimanepen menan namu e inayap daio ongep amba at Masedonia anget anun amba sia ewagai entan ongepena e inayap daio derewa sia onget anun . Iwa ne inayap daio derewa ongepena gapan e God wat aipakam mega derewa warapen menan anun . Ap ewap e ago tanegen watu enanegene at Diudia angep .
47001016	
47001017	Ap tat anuna , go daio derewa ya venasen , ap menan e anega anuiwaniana , ‘ Pol me nop ae ao waini apanewa . ’ Ne ap ya taina , nek kakaewa warapen menan den ya tainawa .
47001018	God nop tavewa waini apanewa mini ap umap nop nuga inayap ae ao ya wainton .
47001019	Go ne , Sailas ge Timoti den , nop tavewa wadidiaetoni . Nop tavewa ame Iesu Keriso , God Otua , oit megawa . Amba Iesu me God tavewa megawa iwa dim da da iragi God anuini Iesu om gapan gapan taitamen , ae ao da uon .
47001020	Menan , God wan dim dim nunat wa agiat nimaneni animpo da wan , Iesu agi ame iravi taitamepen menan anega wan , ‘ Ame umap , ’ amba taitamen , gego da uon . Iwa ap me menan nu Iesu gamup mup nuga gapan anega waintoni , ‘ Ame umap . ’ Ame God oya oya mega menan anega waintoni .
47001021	Ap umap sia , gego da uon , endi God me taini gapan e , amba nu , iravi Iesu den intum tatoni gapan kaimakaet yonivin . Amba God ganganat nimaneni gapan , nu Keriso megawa entan nimanen amba nu me wa watu enamot megawa dianen .
47001022	Ap aigap sia , nu megawa di anupen menan God paua mega yatup pananen . Amba dim dim iravi nunan tat anuini di taueta ame anu awapen menan Guewa Woup Seniwa potanup baraen .
47001023	Endi ne God yamapaet yonanina menan nop wapen taivin , ne ebo wapena me wanane tanegeta . Nop ame , ne ewagai e inayap daio derewa gapan sia ya ongena iwa bagu sisi aigap enapena tawa menan ne Korin sia ya tauan .
47001024	Nu e anu tumat nimanepen menan ya diaivin . Go nu asiginup e anu dawayan gapan tumban amuyan yonianawa . Menan e aton ega menan nu e tanae nao tait .
47002001	Ap menan ne imuna kaimakaet anega anuna , e inayap daio sia ya ongain iwa kaimakaet diaepena bagu sisi anune tawa .
47002002	Ne onge bagu sisi enapena , ame gapan orup ansena da aton neneta ? Ame orup da uon , iwa egenataet aton nenianawa .
47002003	Amba e ne aton nena nena nagirewa gare bagu sisi nenane tawa menan inayap ya ongen . Iwa ne asiginap aton nega e den warat anuiwanin . Go garewa ame ne ok nega daitonawa ame kaimakaet seana .
47002004	Ok ame seanawa , ne imuna potana sisi kakaru wan enan anu gurana , yaman doge den singin . Ok ame seana bagu sisi enapen ya sean , go enan anenen anu gurinawa ame e anu yawapen menan sean .
47002005	Apan ega da koewa tani menan bagu sisi eneni ame ek inayap di tan , inanap dim da uon . Nop mame gapan e bagu sisi aigap sia enapen menan ya anuivin .
47002006	Ap menan e wae wae nemoro ega apan ame inap tayana ganawan , umap tan .
47002007	Menan endi koewa mega anu ae veane , me imua bibigarep , iwa aigap sia tanewa bagu sisi baware anu posewa dum seta , amba anu tumat ae veta .
47002008	Ap menan ne nanam imaiangin , baigan ega me inap anuiana , warupan baraene me yavep .
47002009	Ok nega daitona seana iwa mega ame iraya yawapen menan tayao wareyao tan . E dim dim ok ame gapan wadiaena iragi anu tayan go uon anupen menan ap anega tan .
47002010	E da da koewa muga anu ae veane ne den anu ae veain . E kakaewa ega menan , Keriso anuini gapan , orup koewa mega ame anu ae vean .
47002011	Seitan paina yaman nimanen aiganup ya dotou aepen menan , koewa mega anu ae veana , iwa Seitan imua mega upen sini nu asik taton .
47002012	Ne pa Toroas , Keriso Oit Mega Kakaewa opata gapan wadidiamopen tauana gapan Ayop Iesu nao mega tapen menan tonan ase watap nenen .
47002013	Go ne imuna potana da ae ya en wait wanden , iwa ne nao daitonawa gwanina Taitas ap mepe da ya yawan . Ap menan gaun inamup wan ae vemon at Masedonia angen .
47002014	Go God inap gaun baware waivin ! Iwa God nu Keriso den tobot taneni menan , endi Keriso nu naune aen koewa garawasivin . Amba anut kanamawa Keriso inap wandeniwa ame nu gamunup at at iravi senare tau aepen menan God wa agoat nimaniwan . Ame kaum tutu dena tutua at senare tau aini mini anut kanama ame tau ainiwa .
47002015	Iwa nu God inap tutu dena omaewa iu irinewa ame umap . Menan God inak ewakewa munine nagirewa amba inak wakaumine nagire den , nu tutunua gapan Keriso anu awain .
47002016	Inak wakaumine nagire inamup tutunua ame bop aninkewa mini anune , amba ap gapan borit waiwanum go God inak ewakewa warine nagire tutunua ame dansewa den anune , amba ap gapan inak wariwanum . Go orup da God nao mega mame taitamepen menan , ame umap uon .
47002017	Endi nu , waenapan upi taine mini nu God oit mega une tat garewa aigap warapen ya taivin , go nu God watu enaneni sep nagirewa menan , tavewa gapan , God yamap , Keriso aroewa gapan , waenapan wadidiamuivin .
47003001	Ne ap wana menan nu nuk ingane yaunu ao wat bawaramepen anuiwanin , go ap da uon . Waenapan upi ere inayap tauanewa gapan kakaewa muga wadiepen ogewa wat tauane . Upi at ugup amone mu kakaewa muga ogewa e seayana wat amone , at ame nagirewa mu waupamopen menan . Go nu kakaewa nuga ase wadidiamot ogewa e inayap mup ya waivin .
47003002	Iwa kakaewa nuga ase wadidiamot ogewa ame e me di . Ap menan e nu ogewa nugawa amba ogewa ame imunu potanu gapan Guewa Woup Seniwa ok seni wandia , waenapan batnak anu awapen menan .
47003003	Nu asiginup , ok ame Iesu nu gamunup se watu enen . Amba kagugum gapan ya sen go God me yaibobot wanden ainiwa Guewa Woup Seniwa megawa gapan ok ame sen . E nu kakaewa nuga ogewa ame gwat gapan ya sen go imunu potanu gapan sen .
47003004	Nu nop ma , God yamap Iesu gamup waivin , ap menan gego da uon , gop ya anuivin , iwa God dim da wani imutuan anu di tata .
47003005	Amba nu waintoni nao mame nuk tainampen men ya waton taivin , go nao mame God anu nimaneni , aro amun nuneni gapan waraton taivin .
47003006	God aro ame nuneni gapan nu , endi , agi mega ewakewa waenapan wadiamopen menan ayamase taintoni nagirewa . Agi ewakewa ame apan iup mega o God Mosis waneni iup megawa da uon go God Guewa agi megawa di . Ap menan God Mosis waneni iupewa ge apan iup megawa wanene gapan bop nuniwan go God Guewa garaet gapan inak nuniwan .
47003007	Amba God iup mega namua gwat semua gapan Mosis kaise seni , ap gapan God oya oya megawa ganasewa den tauen . Ganasewa ame Mosis gine namup enun . Mosis gine namup ganasewa ame auraiwandini , evi uon an tapen tan . Auraiwandini go ap Isurero nagirewa yangut ut ut ya yaviwanumun iwa God oya oya mega amunua yamamu en sisi yaven . Wataget iup namua , koewa nuga garewa bop oisewa ame , God oya oya mega ganasewa den taueni menan ,
47003008	endi , God Guewa agi ewakewa nuneni ame God oya oya mega aigap iragen den tauen .
47003009	Iup namua God oya oya den taueni go nu koewa nuga garewa bop nuniwan . Ap menan endi agi ewakewa mame inak nunini menan God oya oya megawa aigap iragen den taueni iwa God yamap wat tamanam nimaniniwa .
47003010	Tavewa di , endi agi ewakewa ganasewa aigap iragen den taueni menan iup namua ganat mega enu oaramen .
47003011	Menan iup namua ganat mega auraen uon an tan , ap menan oya oya mega otu kamontu , go agi ewakewa ganat mega yaibobot wande aiwandata ap menan oya oya mega aigap iragen .
47003012	Anu dao nuga inak ewakewa menan , nu eparae den God No Oise Kakaewa wadidiamuivin .
47003013	Nu apan Mosis tani mini ya taivin . Me wanup da ware gine namu use toboren , iwa oya oya ganasewa ame auraen uon an tapen taiwandini waenapan ya yawapen menan ap anega tan .
47003014	Go Mosis wataget paua ap tani ap mini endi den Isurero nagirewa imumu muk toborane wandia menan God iup mega namua batnagine tavewa ya anuiwanumun . Mosis gine namu wanup da ware use toboren ap umap imumu muk ingane toborane wanumam . Iesu megenat wa pakit aipa uarenepi gapan mu anu awain .
47003015	Tave di , endi den Mosis iup seni iam iam muga gapan batnaginewa , mu imu pose wanup ame ton ae ukum umiwan .
47003016	Go Ayop nuga inap entanepi imumu watapeta .
47003017	Ayop nuga ame God Guewa di . Amba God Guewa wat vetaniniwa .
47003018	Ap menan , nu iravi ginan namun ya toboratoni menan , Ayop oya oya megawa , ganat bawarewa ame , nu potanup wandini gapan waenapan wa ewamuivin . Gare Ayop Guewa nu inak nuga wat entan nimaniwan me guegue mega umap tat , amba oya oya ganasewa ame aigap aigap usenagaet warivinain .
47004001	God bagu sisi inanup anuni menan nao mega nuneni wara tainton , ap menan gop ya yaginiwan amba nao ame ae ya veait .
47004002	Nu inak koewa umamu denawa karaua da ya tainton amba ebo aopan gapan den uon . Amba den God nop mega nuk anuintoni gapan entan wantan ya tainton . Go nu yonaton , God yamap , God nop mega tavewa namuga kain kain ase diamuivin , amba den nu guegue kakaewa nuga waenapan ase ta ewamuivin . Iwa mu imu pose gapan asigimup tanepen menan .
47004003	Go God No Oise Kakaewa wadidiamuintoniwa go orup upi ya anuiwanum iwa mega ame mu God inak mega wakaumane nagirewa menan imu pose ukum umen wandia .
47004004	Imu pose ukum umen wandini iwa piup ma ayopewa , Seitan , mu imumu toboren , Iesu ya anu tumasepen menan . Mu Iesu yavepiwa , God den yawain , iwa Iesu God umap tan . Menan God No Oise Kakaewa ganasewa , ame Keriso oya oya megawa , mu ya yao anu awapen men Seitan imumu toboren .
47004005	Menan oit kakaewa ame nuk nunan ya yonaton wadidiamuivin , go nu Iesu Keriso Ayop nuga ta waiwandini ap oise wadidiamuivin . Amba nu e nao nagire egawa , Iesu menan taitoniwa .
47004006	Iwa God mek anega wan , “ Sisip arewa ganat tau aep . ” Endi God daiton ap sia wan , ganat mega potanup ta baraen ganase wainiwa . God ap tani menan ganasewa ame gapan God oya oya mega Keriso gamup taueni yao anu awai .
47004007	Kakae guragut mame God inap waraton , potanup wandia . Go potanup unup motok gapan tane gwanewa mini . Ap gapan nu ma anu kakayatait , ame aro amun iragenawa iravi God inap tauen , ame megawa di , go nu inanup ya tauen .
47004008	Menan , itan ugup ugup yavivin go ame ae ya am natanen . Wam da da anu waramasivin go ae ya veat anuivin .
47004009	Waenapan aruga ta koeragam nimaniwanum go God ae ya venen . Siget nunane , den guranene geaneton go borit ya waton .
47004010	Menan wam wam pot pot , Iesu bop mega yauyasewa warat etunup baraet amba yoninton . Ap menan nu pot pot Iesu menan bop nonokap tauinton , ap taintoni gapan waenapan Iesu inak megawa nu ugun wapinup gapan yaviwanum .
47004011	
47004012	Ap menan , e inak yaibobot warapen menan nu bop nonokap tauinton .
47004013	Apan da wataget di God nop mega semua manega ok sen , Ne God inap anu tumasena menan me nop mega waivin . Gueguewa ap umap sia , nu den God anu tumasintoni menan God no oise waivin .
47004014	Iwa nu asiginup , ame Ayop Iesu boeni God sia wat inakamen ao yon wanden . God Iesu wat inakameni , ap mini nu borit watawa den wat inakam nimaneta , amba nu iragi tambune aep God namup yonait .
47004015	Wan dim dim aru mame iravi , e kakaewa ega menan , ap gapan waenapan arugataet mek arugataet God wat aipakam mega garaetawa menan God aigap wa taragasiwanumain .
47004016	Nop ma tavewa venasepen menan nu gop ya yaginiwan amba God nao mega ae veapen menan tanda ya anuit . Iwa nu epinu nutu boiwan go nu imunu potanu pot poraet aigap aigap God wat aipakamiwan .
47004017	Endi wam koni mame nu itan bagu sisi wat anivin , go ap ago tanini gapan God kakae guragut megawa aigap iragenawa tautanait , ame inanup yaibobot wande aiwandata . Itan bagu sisi ame otu koe amba wam koni otu da megenat inanup wandeta go God kakae guragut megawa ame baware iragen amba wam wam yaibobot inanup wande aiwandata .
47004018	Wan dim dim yavintoniwa wam da uon tata go ya yavintoniwa yaibobot wanumoin . Ap menan nu anu tumat nuga ya yavintoniwa inap barivin .
47005001	Menan , endi nu asik tatoni ame piupa mapa waninitoni gapan nu etunua pa namdat miniwa gapan initoniwa . Pa namdat purukaepi ame garewa God pa nuga kimani tu nuneta . Pa ame waenapan tune mini uon go yaibobot wande aiwandata .
47005002	Menan endi etunua pa namdat miniwa gapan inintoni menan wawa sisi taivin iwa pa nuga kimaniwa serarat warapen menan anuivin .
47005003	Tave di , nu etunu ewakewa nunepi gapan nu gan gorogot mini wat enait , ame gapan nu nin aroga mini ya waninait iwa nu guanu etunu ewakewa den wat enait .
47005004	Menan endi etunua pa namdat miniwa itan nataniwandini menan nu wawa sisi taivin , iwa mega ame etunua pa namdat miniwa serarat ae vepen menan uon go iwa aigapewa ame etunu kakaewa warat anuivin . Ap warata gapan inak yaibobot bop am tatnageta .
47005005	Mame iravi God namu ta ewanen amba evi venasepen menan paua mega Guewa Woup Seniwa watu en nunen .
47005006	Ap tani menan nu wam wam epara di taivin iwa nu asiginup , nu etunua , ame pa nuga mini , gapan inivin ap menan nu Ayop pa mega , aupa kimaniwa , gapan den ya inivin .
47005007	Go nu inat waninet nuga anu tumat gapan inivin ame yamanu ase yavitoni gapan uon .
47005008	Menan nu kin kin tat , iwa evi amba etunua piup mega ae veat anet Ayop tanat , pa megawa gapan den waninet anuivin .
47005009	Menan nu etunua gapan mapa waninait o aupa kiman gapan waninait , ame nu epara tat God imua bibigarepen menan tainait .
47005010	Iwa nu iragi wanene tanepen menan Keriso namup yonait . Pipa wanineton anenen taitoni ame garewa mega kakaewa o koewa warait .
47005011	Ap menan Ayop viriwa anuitoni menan nu waenapan iravi entan me inap tauapen menan wadiamuivin . Nu imunu iravi God anuitameni gapan e den nu imunu anupen menan anuivin .
47005012	Ap watoni gapan nu nuk kakaewa nuga inayap ao ya warivin go e wadidiaet amba nu atonunu anupen menan . Ap gapan , e gare , apan apan taine nagirewa wadidiamone mu etumua kakaewa menan ya tapen go imumu potamu kakaewa menan tapen , nop ame mu anu kakayasepen menan .
47005013	Nu bumbawam tainantawa ame God menan tainait . O ianu tamana wandepiwa ame e kakaewa ega menan wandeta .
47005014	Keriso nunan anu gurini gapan kwayup taniwan . Menan nu endi mame di anuivin , ameme daiton nunan iravi boeni menan , me gamup , nu inak nuga namua gapan den borit waton .
47005015	Keriso , nunan boeni amba nunan sia yon wanden , ap garewa menan nu iravi nuk nuk anutoni ya tainait go me dim da anuini megenat gapan di tainampen .
47005016	Ap menan , endi wam koni mame use aeniwa gapan waenapan piup guegue muga gapan sia ya enu yawamoit . Namua nu Keriso etua piup guegue mega gapan enu yawam waton go endi ap sia ya enu yawam wait .
47005017	Ap menan waenapan da da imumu entan tane Keriso den tobot tane gapan mu imumu ewakewa gase di tauen , namua uon tan .
47005018	Ameme iravi God anun venasen . God Keriso gamup baigan ware nimakanup baraen . Nu me anavi megawa go ap tani gapan me evene wai entan nimanen . Ap tani amba nao nuga nunen , ame nu waenapan iravi , me baigan noa gapan , entan mumet God mu evene wai diamopen menan .
47005019	Baigan noa ame , God , Keriso gamup , waenapan iravi , me evene wai wanumopen menan entan mumiwan . Amba Keriso taueni gapan , God waenapan koewa muga den ya anu batnagiwan . Endi baigan noa ame nunen , nop ap gapan waenapan iravi ansenawa gapan entan ta God evene wai wanumopen menan negin ame anu kakayatain .
47005020	Ap menan Keriso baigan mega noa wainampen men watu enanen , ap me menan God nu gamunup enan ven waiwan . Keriso menan nanam imaivin , God den baigan nonup ta wanien , ap gapan me evene waiwa entan imaeta !
47005021	Keriso me koewa da ya tan , go nunan God Keriso wat entanen amba koewa apanewa mini tan , ap gapan nu Keriso gamup tamana tanen .
47006001	Nu God nao mega taitoni gapan , anega nanam imaivin , God garaet mega eneni mondi aipa ya uarenapen go e danamepen di .
47006002	Iwa God anega wani anun , “ Ne imuna warini wamewa gapan mup ega anun . Wat inakam imaena wamewa gapan ne ta warit imaen . ” Ap anega wan . Menan ne wapena anun , wam endiwa mam God imua wareni wamewa , amba inak kakae guragut ewakewa om ineni wamewa endi mame .
47006003	Inak ame warapen menan nu orup da da negin muga tobot wabot ya tainton , ap gapan Keriso nao mega taintoni orup da ebo tat da ya di dianeta .
47006004	Go gare , nu God ago mega nagirewa menan , imunu bibiga gapan itan bobon wam wam di wat onaninton . Itan bobon ame bagu sisi kaimakaet , itan ugup ugup wam wam yavinton .
47006005	Waenapan gut kokoeam nimanen , gwat nokap seanen , arara babara wan tane gapan siget waraton . Nao tainton gapan mum da da aup ya ininton amba wam wam da da enup aranen .
47006006	Nu God nao mega nagire gueguewa gapan waenapan ase ewamuinton . Gueguewa ame , Guewa Woup Seniwa gapan , nu imunu woup seni gapan koewa ya tainton , God nop mega anu kakayasinton , imunu ae wabibigamet tainton , waenapan munan bagu sisi anuinton ,
47006007	anu gurat nuga tavewa gapan tainton , amba tavewa megenat wadidiamuinton ame God aroewa gapan tainton . Nu inat waninet tat nuga tamanawa ame nu ita gaut vesi nuga iragenawa di , ame naninu nutup ge senip megawa .
47006008	Iwa wam da virinu taiwanum , wam da anu baitam nimaniwanum , wam da nu kakae dianiwanum , wam da koevet dianiwanum . Nu wam da ebo aopan nagirewa dianiwanum go nu pot poraet tavewa megenat waitoni di .
47006009	Waenapan upi nu nao nuga ya asigimup tane go God me asigip tan . Borit wapen tat wan go yawan , nu waninan . Ta koeragam nimanen go ya borit waton .
47006010	Nu bagu sisi anuintoni gapan aton tainton . Nu kayakayawan taton go waenapan aruga anu tumat gapan puraput nagire umap entan mumaton . Nu pokanuet di go wan dim dim iragi umanup taiwandin .
47006011	Ae , tatan gwanin , Korin nagirewa ! Nu imunu potanu enan ase watapeton . Nop nuga aroga wadiaeton , karaua da uon .
47006012	Menan nu potanu enan ya toboraton go enan di anu gurivin . Go e gare nunan ya anu guriwanin .
47006013	Ne otun waina umap wadiaivin . Potaya nunan di watapan !
47006014	God ya anu tumasine nagire den ya waniene . Anenen amba koewa taini ge kakaewa taini at daiton wanumoin ? Anenen amba ganat ge mum at daiton wanumoin ?
47006015	Keriso ge Seitan anut muga daiton da uon . God anu tumasine nagire amba ya anu tumasine nagirewa mu anut muga ugup ugup , daiton da uon .
47006016	Amba den sia , God pa mega gapan guewa nanip kaitane god ugup ugup den ya wanumoin . Iwa nu God wandini pa megawa di . Me anega wani , Ne waenapan den iningain amba yaumakamup ap ingain . Ne God mugawa amba gare mu ne waenapan negawa venat mutain .
47006017	Ap menan tandayat nimanegene nagirewa ae vemo , aise at da ugup wanien . Amba koewa muga da ya warane , ap tane gapan ne gare waup imayain .
47006018	Ne e Mamaya di waingain , amba e ne orup tasin negawa di wanien . Aro amun iragena Ayopewa ap anega waiwan .
47007001	Evenan waina kakaewa , wa agi ame God inap waratoni gapan , menan koewa da epinu ge guanua ae wat bigim nimanepi ae veat nu nuk tata kakayat tat . Nu inat wainet nuga gapan woup am ae se kakayasep , iwa nu God viriwa taivin .
47007002	Imuya potaya iragi nunan ase watapan . Nu inayap koewa da ya taton , da ya wa koeam imaeton , nu da ebo ya nanam imaeton .
47007003	Enu yawaepen menan ne ame ya waivin iwa wataget wana endi sia waivin nu enan anu gurintoni menan kasiga wanineta go borit wata nu enan di anu gurinait .
47007004	Ame , God men aigap taiana menan ne di anu imaivin , amba den e kakaewa ega waenapan yamamup waingina . Itan bagu sisi baware inanup tauiwan go gop tap da uon , ne aton aigap da di waringin .
47007005	Ap gapan , nu Masedonia tauatoni nu wagat da ya waineton . Go inan mainen iragi keam kuyam yon koeamen , etunua gapan arak maken warinton go imunu potanu tap gop anuinton .
47007006	Go itan ugup ugup warine nagirewa God wa kim muminiwa menan Titus watu eneni gapan nu den wa kim nimanen .
47007007	Me taueni megenat gapan ya wabigam tobigam tanen , go e oit ega den wadianeni menan aton aigap anuton . Oit anutoni ame , me imua wa kimeana gapan e koewa ega menan bagu sisi anuiana amba nenan anu gurianawa menan yawanegepen anuiana oisewa wadianen , amba ne inak nega dan enut anuiana menan ne aton da di anuivin .
47007008	Ok daitonawa inayap seana menan e bagu sisi anuyan . Watu enana wamewa gapan ne kaiwan wan go endi umap di waivin . Ok daitonawa nega batnageana gapan anu sisimean go ame wam otu da megenat .
47007009	Anu sisimeana menan ne aton ya anuivin go God yamap anu koewa ega ae veayana men aton anuivin . Imuya gapan anu sisimeana gamup God inak ega wat tamanamen . Menan nu ok ame gapan e ya wa koeam imaeton , amba e dim da da ya wakaumean .
47007010	Iwa anu sisim egawa ame God anu imaeni gapan anu sisimean . God ame anuini inak ega wat entanen , wat inakam imaepen menan tan . Ap menan kaiwan baiwan da ya wai . Go piup anu sisim megawa waenapan inamup tauiniwa , ame kakaewa da ya venaseta go naune aep bop nonokap tauait .
47007011	Menan God anu imaeni gapan anu sisimeana menan guegue kakaewa ugup ugup venasen . E inak ega anu tamanamepen menan gari gangan amba tap seke take tayan , imuya potaya amun doren . Menan e tamana di tayan . Ap menan endi e koewa da ya tayana oisewa kaimakaet waiwanin .
47007012	Ne ok daitonawa ame inayap seana iwa mega ame koevet tani apanewa menan uon o bagu sisi anuni apanewa menan ya sean . Go God namup yonan ek ase anun , e kwayupanu kakaewa anenen taiwanian , ap menan ok ame sean .
47007013	Iwa ap menan nu epinu wa kim nimanen . Ap megenat uon go apan Taitas aton mega yawatoni gapan aton aigap den sia anuton . Me aton taiwan iwa tanae wande guegue ega yaveni imua veturen .
47007014	Ne namua Taitas inap enan wa namurasingina amba me ase yawaeni gapan me nop nega umap wan . E asigiap , nu dim dim wadiaetoni ame iravi tavewa gapan , menan ap umap atonuya watoni den tavewa tayan me yawaen .
47007015	Menan me imu pose aigap sia inayap wariwan , iwa me inayap taueni gapan e ta nini den waupayan amba nop mega anu tayana menan Taitas imua inayap ya borasen .
47007016	Ap menan ne daramuna waia , iwa gego da uon , di anu dao imaivin .
47008001	Amba tatan gwanin , God yan mega garaet ian Masedonia anu tumat nagirewa muneni , e di yao asik tapen menan anuivin .
47008002	Ame , mu itan bagu sisi aritavet inamup tauen , mu iragi kayawan tane , go mu potamup aton aigap iragen bararaeni menan mu yan tan munane .
47008003	Ne yawamona , mu daiton daiton muk puraput muga omewa gapan gapan yan tan munane , upi aigap sia munane .
47008004	Amba sia , Masedonia nagirewa , mu at Diudia , God nao mega taine nagirewa wat agoat mumapen menan nanam nimanen , kaimakaet anega dianene , “ Atonanu anu nu den yan se munat , ” ap anega waiwanumun .
47008005	Go nu tat anutoni gapan ya tane , go aigap tane , iwa mu inak muga yan sean namu God wanane amba evi nu nunane , God anuini gapan .
47008006	Apan Taitas erewa gapan e inayap yan ega muna muna bongamepen menan nao erewa to bunen . Ap menan nao kakae mame taitamepen menan nu Taitas nanamaseton .
47008007	E endi dim dim gapan iragi umap taen , ame anu tumat gapan , opata wapen gapan , i guine anut kanamawa gapan , wat agoat mumapen gapan amba nunan anu gurat gapan . Go endi yan asenagaet muniwaniampen menan den taiwanian .
47008008	Ne waingina e ase di munapen menan kaimakaet ya waivin , go ne mondi baigan ega ire yawapen menan waivin , waenapan upinewa ago tamo tamo om inaen go ?
47008009	Ayop nuga Iesu Keriso garaet wat aipakam nimaneni e anuyan . Ameme kiman kakae guragut mega wareni apanewa go enan kayawan tan . Me piup ma taueni gapan kayawan tani iwa e puraput nagire umap waniepen menan tan .
47008010	Ne endi e anenen ta ta mega wa ewayain . Ame bodu wata ewanup aeniwa , e namu iragen puraput yan se munapen anuyan , ap megenat uon go imuya nao waren gapan taiwanian .
47008011	Ap menan , endi nao ega erewa to bunayana ame taitamen . Anenen tat anuyana ap gapan munan tane , om inep .
47008012	Iwa munat anunewa God e puraput ega omewa gapan munane ap gapan kakaewa ega batnagiwan go uoni ega gapan ya batnagiwan .
47008013	Ne imuna wandiniwa , ame waenapan itan muga e ya warat anu imaivin . Go inak kakaewa tapen menan anuivin , ame ae ao ya wandepen menan . Inak kakaewa ame endiwa puraput inayap aruga yon koeameni menan wat irane nagirewa ago munai . Ap tanewa , wam evi da e inayap wat iranewa mu ago gare ma enain . Ame gapan ae ao uon go mu inamup ge e inayap gine om om taueta .
47008014	
47008015	God nop mega ok anega seane , Taba baware bongamene nagire bondan ya baraen . Amba otu dere bongamene enup ya aramon .
47008016	Ne God inap gaun waiangin , iwa Taitas imu pose gapan ne enan anu guringina mini , me enan anu guriwandin .
47008017	Menan nu Taitas e inayap , pa Korin , aepen diatoni go aigap mek enan onet anu guren .
47008018	Nu apan da den watu enat oneta , God dugup mega at at iragi wanumuine , apan ame atonua wainewa , iwa me ago tan waenapan God Nop Oit Mega Kakaewa wadidiamuiniwa .
47008019	Amba aigap sia , Iesu dugup mega nagirewa , at at iravi gapan , nu den tautanan ap anepen menan apan mame om enune . Ame gapan , Iesu yaua ao warait iwa yan garaet nuga gapan waenapan wat agoat mumapen menan anu taintoni menan .
47008020	Nu mame kara karaua taivin , waenapan diguguranepi tawa . Ap menan puraput aruga mame yaemantu yan se munait , iwa orup da puraput upi nuk nunan wat natat anu nimanepi tawa .
47008021	Menan God yamap megenat uon go waenapan den yamamup tamana di tainampen .
47008022	Amba apan da sia mu den watu enamuivin . Apan yampoa mame negin ugup ugup gapan kakaevet taiwandini yavinton , menan me ago en ge en di taiwandat anuiwan , iwa enan imua ae wat kakayasen .
47008023	Apan Taitas , ne me penan yamunewa , me e wat agoat imaepen navewa daitona den taintoniwa . Amba apan dere upinewa ame , at ma Iesu dugup mega nagirewa , watu enamuiwanum , ap gapan Iesu yaua ao wariwanum .
47008024	Ap menan , baigan ega ase ta ewamone , yave anup . Mu Iesu dugup muga nagirewa den anuin . Ap gapan wa namurat imaetoni oitaya wadiamotoni mu den tavewa ame anu awain .
47009001	God waenapan mega at Diudia gapan puraput munapen noa gaseget anuyana menan aigap sia ya wadiain .
47009002	E ago tat anuiana , ne asiginap , ap menan atonu den oitaya Masedonia nagirewa anega wadiamuingina , “ At Guris anu tumat nagirewa bodu wata puraput bongam bongam ta munapen menan umap da tane . ” Oitaya ame anune gapan mu iragi ni gwane ao tan puraput muga den yan tat anune .
47009003	Menan anu tumasine apan yampoa mam , inayap watu enamuiangin . Ap gapan atonu den oitaya diamona ame nonuaet pokaet ya wandeta go ne wana tavewa tauapen menan namu puraput ega bongamen , amatamu tan .
47009004	Go e bongam bongam da ya tan amba wanienewa , amba Masedonia nagirewa tautananek yawaepen menan inayap onamopiwa , umam wa guguraneta iwa kakaewa ega menan kaimakaet yonatoni menan . E den umam wa guguraeta .
47009005	Ap menan apan yampoa mame namunap onamoin , puraput munapen menan agi wayana ame namu bongam siwanian amba ne tauain . Ap tatawa , waenapan ek imuyap gapan anu seayana anuin .
47009006	Nop ma anun , ‘ Orup da antaba naewa otu dere verepiwa , maup tauep matakamepi otu dere matakameta , amba orup da me taba naewa arugataet verepiwa , maup tauep matakamepi , me tavewa arugataet matakameta . ’
47009007	Ap menan , e da da ek imuya potaya warepi gapan yan tan munan , goandage den ya munane . Nu nanam imaetoni menan ya munane . Iwa atonu den munini otua God menan anu guriwan .
47009008	Ap tanewa menan , God aigap aigap sia wat aipakam imaiwandata . E dim dim iragi waenapan ago munapen menan e anuiana ame gauarap , go me aigap enep amueta .
47009009	Nop mega ok anega sean , God me yan taini apanewa . Kayakayawan taine nagirewa , wan dim dim kakaewa ugup ugup mek anuini gapan muniwan . Me kakaewa mega wande aiwandata .
47009010	God antaba naewa verine nagirewa munini amba taba nuga den nunini apanewa . Menan waenapan ago aigap munapen menan e puraput ega aigap aigap wat bawarameta . Ap gapan yan aigap se munai .
47009011	Baware yan se munane gapan kakae guragut ugup ugup inayap taueta . Amba sia , yan ega arita ame nu tambu munatawa mu God inap gaun wain .
47009012	Menan e ago ega mame tane , God waenapan mega kwayupe megenat ya taiwanin go aigap sia waenapan iravi God inap gaun muga no arasen gemiwandata .
47009013	Iwa puraput munane gapan waenapan iraya yawain amba God wa atonasiwanumain . Iwa Keriso No Oise Kakaewa anuyan ayamase taiana menan amba den puraput ega bawarewa yan se at Diudia nagirewa munat anuiana menan .
47009014	Amba mu enan mup waiwanumain iwa God garaet wat aipakam mega kandae imaini menan .
47009015	Menan God yan aritavet nuneni da ya batnak itam itam mini . Yan aritavet ame God garaet wat aipakam mega Iesu gamup nuneni . Ap menan God inap gaunewa wapen .
47010001	Apan upi nenan anega wane , “ Me nu den wandini nop ayamat bibiga taiwan . Go mawanup at da wandepi ok mega kaimakaet inanup enuiwan . ” Ap anega wane , go ne Pol Keriso wabibigam mega ge en baigan megawa gapan
47010002	yaema manega wadidiaivin . Go waenapan upi ne evenan waina den piup guegue mega gapan tainat , waiwanum . Ap menan ne kaimakaet diamot anuivin . Go ne tauapena e kaimakaet diaepena tawa menan yambuni wanien amba imuna wat bibigamen .
47010003	Tave di , nu piup ma gapan inintoniwa , go piup ita anan guegue mega gapan ya taivin , ame uon di .
47010004	Go ita gaut nuga aroe den iwa God ita gaut mega aroe amunu dena tambuton gapan anan taivin , piup ita gaut mega mini da uon . Ap gapan anavi pa mega eparaewa wat momak ae veait . Anavi pa mega ame wadiamot eboewa ,
47010005	amba apan apan taine nop mugawa . Dim dim iravi mame God inap tauapen neginewa toborini menan nu wat momagait . Amba anut ugup ugup iravi tambut Keriso ayamase tapen menan wat entan mumait .
47010006	Waenapan da da Keriso nop mega ayamase ya tapiwa nu wae wae nemoro munapen menan waninait , go namu iragen e nop mega iravi di taitamen .
47010007	E wan dim dim aroga irewa ase yaviana gapan enu yawayan waiwanin . Menan e upi anuiana e egenat Iesu waenapan megawa . Go sia anun , iwa nu den Keriso megawa .
47010008	God amun mega nuneni menan ne aton aton otu da aigap taivin go uon ne oare , go ap menan umam ya anuivin . Iwa God amun mega ame nuneni e wat kaimagamepen menan nuneni , e wa koeragam imaepen menan uon .
47010009	E ok nega yawan tana anupen menan ok ya sean .
47010010	E upi anega dianegai , “ Pol ok megawa kaimakaet itani den go inanup tauepi aroe uon amba den nop mega amunu uon . ”
47010011	Ap waine nagire ma anu avep , nu ok inayap sitoni gapan anenen amun yaviana amba inayap tauatawa wadidieta nop nuga amunewa ame gine daiton yawai .
47010012	Endi waenapan upi muk atonamu waine amba mu muk om tane gapan muk ingane enu yawane waiwanum . Ame pokaet ! Mu i guine uon ! Go mu anune mu bawarewa nu bawarewa uon , menan nu anenen amba mu om muga inait ? Ame umap uon .
47010013	Go nu , atonanu arita da ya wait , go God paua nunan tani omewa gapan atonanu wait . Ame God nao mega nuneni amba me nao mega nimakayap taitoni oisewa megenat atonanu wait .
47010014	Ap menan , nu Keriso Oise Kakaewa wat inayap onantoni gapan God paua nunan tani ya yamaseton iwa e God paua nunan tani gwanapaet di waniasi .
47010015	Ap menan God nao taine upinewa mu atonamu ya wait iwa mu paua nuga garipe taine menan . Go gare e anu tumat ega kai ware amba e gamuyap nu God nao mega aigap tainampen anuivin go ap me den God nunan paua tani gwanap tait .
47010016	Ap gapan nu at egawa amba utupagan wanumuine nagirewa Keriso Oise Kakaewa den wadidiamoit , iwa ap mepe orup da Keriso No Oise Kakaewa opata gapan da ya wadidiamon .
47010017	God nop mega ok anega seane , Orup da wa namurase taiwandat anupiwa , me Ayop dim da tani wa namurasiwandan .
47010018	Ok ap anega seane iwa orup mek om tan ingane umap wan taini apanewa menan God atonua ya waiwan , go God om tan umap wani apanewa menan atonua anun waiwan .
47011001	Ne inak otu da ta bambamasepena , ap ya anu go imuya bibiga gapan anu nimanegen . Kaiwan nenan anun .
47011002	Ame God goandagaya wani ne ap umap sia goandagaya waivin . Iwa e aruga go ne orana daitonawa , waenoro kakaewa ini denawa , tamaru naitapen menan ne agi wana mini . Tamaru ame Keriso me di .
47011003	Ap menan tap anuivin iwa imuya Keriso inap wariwan . Go Seitan , namu iragen , mokare gwanap taue inanu Ivi ebo aopan gapan wabambamaseni ap umap e inayap taue , e anu gurat egawa Iesu inap , wabambam imaepi tawa menan anuivin .
47011004	Ap tawa taivin iwa apan upi inayap tauane , nu Iesu wa ewaetoni ae ve mu Iesu oise da ugupe eboewa wadidiaene , go e nop muga ameme menawaet warapen taiwanin . Ap gapan God Guewa ge Nop Oit Mega Kakaewa wadiaitoni ae veayan guewa ge nop oit da ugupewa wadiaene e imuya anu warapen menan anuiwanin .
47011005	Muk anega wane , “ Nu Iesu watu enamot mega aigapewa , ” go ne Pol gauaramup uon .
47011006	Anse , ne nop nega dansewa mega arita da uon , go anut baware di waran . Mame gaseget di e asigiap , iravi namu aroga di wa ewaetoni .
47011007	Ne erewa gapan God Nop Oit Mega Kakaewa wadidiaina ame garewa moni inayap warapen menan ya tan , go e bawarewa tapen amba nek yauna wat otutamepen menan tan . E anuianawa inak koewa da tan go ? Ae , ne umap di tan .
47011008	Amba den , e ago enapen menan Iesu dugup mega upinewa inamup garewa nega warana gapan ago enana . Ame mondi up mini da tan , e ago enapen menan .
47011009	Amba e den tanae waingena , wan dim dim anuinginawa menan inayap mup da ya wan go Masedonia nagirewa tauan wat agoat nimanegen . Ap tana iwa itan enapena tawa . Wataget , endi amba usenagaet den , dim dim inanap umap uoni ap mupe inayap da ya wain , menan itan da ya enain .
47011010	Menan , tavewa di , Keriso nop mega tavewa potanap wandini gapan , orup Gurik da , at ma gapan , wa namurasena nopewa mame ya amboreta .
47011011	Iwa di menan ne tumayap ya inivin ? Iwa ne enan ya anu gurina menan go ? Ae , God me asigip , ne enan anu gurina di .
47011012	Ne endi inayap moni da ya warana , iman map anega di tanau angingain . Iwa Iesu men ebo waine nagirewa anega atonamu ya wapen menan , “ Pol , evene wai den guegue ap taine gapan nu den taivin . ” Iwa mu inayap moni wariwanum .
47011013	Menan mu Iesu watu enamot mega da uon , nao ame eboewa warane taiwanum . Muk wat entanene , Iesu watu enamot mega mini tat wane taiwanum .
47011014	Mame gapan nu seke ya tapen , iwa Seitan den wat entanen , ganat anea mega mini tainiwa .
47011015	Ap menan , mu Iesu menan ebo taine nagirewa , ame Seitan ago megawa , go God ago mega kakaewa taine nagirewa umamup taiwanum . Go mame taine menan wam uiwa gapan God nemoro tamota .
47011016	Ne namu wadiena , aigap sia di wadiain , da ne bumbam apanewa ya dianegep . Go ap anega dianegenewa , umap di , ek egenat . Ap anune gapan ne otu da aton aton taingain , Iesu menan ebo taine nagirewa umamup di taingain .
47011017	God anuni gapan ya taivin go wa namurat nega bumbawam apane mini waivin .
47011018	Iwa tavewa uon go waenapan aruga piup guegue mega men aton aton tane waiwanum menan ne den waivin .
47011019	Amba den , e ek anega anuiwanin , “ Nu dima waitoni nagirewa . ” Go bumbawam noa waine nagirewa nop oit muga menawaet wariwanin . Ame anenen ?
47011020	Mu e nao muga tapen menan kaimakaet diaiwanum , ebo aopan gapan kakaewa ega up taiwanum . Mu apan apan taiwanum amba wa koeragam imaiwanum . Iravi ap taiwanum go mu koewa muga e inayap , e ya watanamuiwanin .
47011021	Umame den manega waivin nu bibigawa nagirewa menan koerage ap anega inayap ya taton . Ne nop ma bumbam noa mini wapena amba , ame orup da me wa namurat mega menan kin kin wapiwa , ne mini kin kin yona wa namurat ta wain .
47011022	Menan mu , Iburu nagirewa wapiwa , ne den Iburu apanewa . Mu Isurero nagirewa wapiwa , ne mini den di . Mu Eibaraam isimurewa wapiwa , ne mini Eibaraam isimurewa di .
47011023	Den anega wapiwa , “ Nu Keriso nao mega nagire megawa . ” Go mu garao mumivin iwa ne aigap taingina , nop mame bumbawam noa mini sia di waivin . Keriso menan ne wam arugataet gwat noke angen . Amba gaura bim bim tonek wanumune gapan siget arugataet waringin . Den bop no nokap koni konintu tauingin .
47011024	Wam koni nani yamunaet , Diu nagirewa gaut muga gapan apane dere gauarap daiton ( 39 ) aranegen .
47011025	Wam koni yampoa gapan Rom nagirewa gaut bunum gapan tonegen , amba wam daiton gwara tonegen . Wam koni yampo gapan ne kabum gapan angingina , kabum dum dam wan puiman umanegepen tan , wam ap gapan ne wam daiton , mum daiton puiman kainto to naunek iwandin .
47011026	At at ugup ugup angingina gapan kaum ningoe naunek ae ae , up nagirewa tonek tonek kavianap ingin , amba dugup nega Diu o Diu uoni nagirewa tonek tonek kavianap garawasingin , amba den pa , pu , puiman amba Iesu dugup mega pokaet waine nagirewa , ma iravi tamu taingin .
47011027	Ap gapan , ne nao kaimakaet taingina ugun wapi , ae torot waiwandin , den ne aup in in kakayat da ya taingin , amba den , enup at naunek iwandin , megana ae pakaraiwandin , taba nana kakayat ya taingin , den ugun wapin aroga gapan irot ponka ae waranek iwandin .
47011028	Inak aru mame gapan , itan nega aigap sia ame Iesu dugup mega nagirewa menan itan natanegiwan .
47011029	Ame gapan , orup da me nutua ae bigarepi , ne den nutuna ae bigareta , amba orup me koewa tapiwa , ne potana yagiriwandata .
47011030	Ne namun warawat ta wapenawa , ame wan dim dim nutu uon waina yawapen menan namun warawase ta waingain .
47011031	Ne ebo ya waivin , ame God nuga , Iesu Mamewa , me asigip , me yaua ao warinampen !
47011032	Pa Damaskas gapan waingena , ayop muga apane yaua Aretas , waranegepen menan tonana gopat tapen menan ita nagirewa diamon .
47011033	Go apan ame waranegepi tawa menan , evenan waina kaenat da potap wat enanegen pa didia , taik tonanewa , damik gapan antapen nimanegene , vitan tap angen .
47012001	Ap gapan , ne nek wa namurat sia di ta waingain , go ame gapan dim kakaewa da ya tautanain . Go bet inan yawana Ayop yo ewanegeni gapan noa endi wain .
47012002	Ne Iesu anu tumasini apane da asigip tan , me bodu aonagaet pusinawan degede ( 14 ) ewanup aeni gapan , God wat nau dot ae kiman aigap iragenawa gapan baraen . Tavewa dot aen o bet ine yaven , ne oare go God anuiwan .
47012003	Wat nau dot aeni at yaua Paradaisi tauen apan ap me ne asiginap . Go tavewa dot aen o bet ine gapan yaven , ne oare , God megenat asigip tan .
47012004	Me dot aeni , wan dim dim ni enoa mega iragi ap mepe anuni go piup nop nuga gapan wa wa umap uon , iwa kakae guragut mega aigap iragen .
47012005	Menan kimani aeni apan ap miniwa ne wa namurasingain , go nek ingane kakaewa nega menan ya wa namurase taingain , go ne nutun ae bigareni menan megenat wa namurase taingain .
47012006	Go nek ingane kakaewa nega wa namurat taingapena ame ne bumbam ya ta amba wain , iwa ne nop tave tavewa gapan wa ge se angain . Go nek ingane ya wa namuratain iwa waenapan wa ge tat nega yawane ap omewa gapan wa atonat nimanegepi ame umap , go aigap sia ne tanda .
47012007	God kakae guragut mega kimani yawana menan , imuna baware iragen ya yon wandepen menan Seitan sep mega ganongae vege anuine mini wapinap tauen . Apan apan baware iragen ya tapen menan vek ame ae antapen nimanegepen men taiwan .
47012008	Ap menan , wam da da gapan , koni yampo megenat , itan mame inanap taueni wat pakit aipa uarepen menan Ayop inap mup wan .
47012009	Go me anega gare wadianegen , “ Garaet wat aipakam nega genana ame umagap di , ap menan dim da da menan yop ya ta . Ge nutuga uoni gapan aro nega wat bawaramivin . ” Keriso me aro mega ap anega neniniwa menan ne nutuna uoni gapan wa namurat taingain .
47012010	Amba sia , Keriso menan ne aroe uon waingepena ame umap . Nipep dianege ta koeragam nimanegepi , wam koewa wat iringapenawa , vek bagu sisi ame anu sisim nimanegepi , itan ugup ugup arita mame iravi inanap dim dim da uon iwa Keriso menan . Iwa ne nutun ae bigareniwa , wam ameme gapan ne aroyan den di waingain . Ame Iesu aro neniniwa menan .
47012011	Ne nop waingina bumbam noa mini waingin , go ame e dianegeana menan di ta waingin . Go gare e ne yauna ao warapo , go e ap ya tayan . Apan upi aopan anega wane , “ Nu Iesu watu enamot mega aigapewa . ” Ne bawarewa uon go den ne gauaramup uon .
47012012	Ap gapan , ne e den tanae waingenawa , ne yaentuk mantuk waingen amba kimani yo paua ugup ugup nimakayap taingina e yawayan . Ap menan , ne Iesu watu enamot mega da , wa ewamopen menan paua tana .
47012013	Amba dim dim iravi Iesu dugup mega ugup ugup gapan inamup taingina , e inayap den tan . Go daiton megenat wakauman , e inayap garewa ago nenapen menan mup ya wan . Menan koewa nega anu ae vean !
47012014	Amba endiwa mame , daio nega yampoa inayap ongepen menan taivin . Tauapena itan da ya enain iwa e enan ongain , go dim ega nenapen menan ya ongain . Iwa orup otua ine mame kwayupamu ya ta dorep , go gare ine mame yone , orup muga munan kwayupamu ta dorep .
47012015	Menan e mamaya mini wan dim dim nega iragi ise enain , nek ingane den ise enapena den di . Ap tapena menan gare anu gurat ega ne inanap ae viseta go ?
47012016	Ame umap go ne itan ya enana ame tavewa di umap waiwanin . Go orup da anega wata , “ Pol ebo ewaen wabaige baige taet anu imaiwan . ”
47012017	Ame ansena da ap anega tan ? Ne sep nagirewa da da inayap namu watu enamona gapan ebo ewaet anuyan go ? Uon ne ap anega ya tan .
47012018	Ne apan Taitas enan onepen menan dian amba dugup nuga apane dawa den watu enamon . Taitas inayap taueni gapan da ae waboboraen go ? Ae , uon . Taitas dere imunu daiton guegue nuga den gine daiton .
47012019	Wataget namua gapan oneni endiwa den e anuiana nop ma iravi watoni ame nu nuk tantan nuga wapen menan tatoni go ? Ap da uon , go nu God watu enaneni menan , tavewa gapan , God yamap , Keriso aroewa gapan , waenapan wadidiamuivin . Kaiwan evenan wainawa , wan dim dim iragi mame taintoniwa ame e ago enapen menan tainton .
47012020	Ne ame inayap onge onge epina unsit wariwan , iwa onge ame yawaepena ne wainiet anu imaina gapan ya waniene tawa , amba ne wainget anu nimanegiana gapan ya yawanegene tawa . Ne tap anuivin iwa inayap ongepena gapan , e upi digut maken , enu yawagen , ugu gangan , gau agaga , ita anan , nop ani aninke denawa , nop simumut , wa namurat amba pinparat , taiana yawain go ?
47012021	Inayap sia tauapena God negawa yamayap wat otutam nimanegepi tawa anuivin . Amba den e aruga koewa ega namua vetavet ya wa koewa ae ya veayana menan enan , irip turup wapena tawa . Koewa ega ame , waen ge apan wainan gogo ise ta ase ta taiwaniana menan irip wain go ?
47013001	God nop mega gapan anega sean , Apan da evene enu yave wat anupi , koewa tani yao anune nagire dere o yampo den yone wap . Ap umap sia , ne den wam koni yampoa aigap sia daio e inayap ongepen taivin .
47013002	Ne daio nega derewa inayap tauana gapan , orup upi koewa tane go koewa muga ae ya veane menan tagigire diamon . Endi ne wandap wanik angina gapan , ne nop mame menan tagigit aigap sia anega diaivin , ne evi tauapena gapan koewa taiana nagirewa e agun anun kaimakaet diain .
47013003	Keriso amun neneni gapan waingina tavewa ame e yawai , iwa Keriso ne gamunape e inayap tapi me aro mega aigap iragen nimakayap venaseta . Keriso nutu uon ya wandia .
47013004	Ame tave di , Keriso nutu uoni gapan oma korosi gagap to endawane , go God amun mega gapan endi inakaen kabani wandia . Ap mini nu Keriso nave taintoni nagirewa den nutunu uon go God amun nuneni gapan enan nao taivinait .
47013005	Ek ingane geanguan tan ae yawan , e gaset Iesu anu tumaseana , om ap di waniasi go ? Ap menan ek tayao wareyao tan . Ap gapan Iesu e nimakayap amba potayap wandini anuiwanin go uon ? Uon wanewa , ame anu tumat ega gase wakaumean .
47013006	Go nu ap ya wakaumetoni menan iman yao matakam nimanai .
47013007	E inak koewa ya tapen menan nu God inap mup waivin . Nu mup ap tatoni iwa mega ame nu Iesu watu enamot nagirewa wa ewamopen menan uon go e negin tamana aisepen menan . E negin tamana ya aisenewa gapan ne tauapena go kaimakaet da ya diaepena , menan upi anega wapiwa , “ Pol evene wai den mu Iesu watu enamot mega da uon , iwa mu kwekwera , ” ap wapiwa , ame dim da uon , iwa inak bawarewa ame e ek inak ega wat tamanamepen .
47013008	Menan gueguewa ame e asigiap , nu God No Oise Kakaewa tobot wabot tapen menan umanup uon go senare tau aepen menan taivin .
47013009	Ap menan nu nutun ae bigarepi wamewa , e aroe den wainiene menan atonaya wait . Go e aigap aigap tamana taiwaniampen menan mupewa God inap waivin .
47013010	Iwa ap me menan ne ok ma mawayap siangin , ame menan ne amena tauapenawa amun nega waran taina gapan kaimakaet ya diain . Amun ame inak ega kakaewa ao tu dorapen menan Ayop neneni , e inak ega ae antapenapen menan uon .
47013011	Kaewa kaewa , tatan gwanin , gaun inayap waiangin , aton tan . Wainien nao ega kakaewa ta oitamepen menan taiwanian , anenen tat diaena nopewa di waran taiwanian , imuya potaya daiton tap nonup gapan wanien . Amba God baigan megawa ge nonup megawa inayap wande aiwandata .
47013012	Gaun gare gare taiwanian . God waenapan mega mapa iragi gaun inayap waiwanum .
47013013	
47013014	Ayop Iesu Keriso garaet wat aipakam imaep . God enan anu gurep . Guewa Woup Seniwa e iravi inayap tobore wande aiwandan .
48001001	Ma ne Pol , Iesu watu enamot mega apanewa da . Ne Iesu watu enamot apanewa mega tapen menan waenapan o apan da om ya enunege watu enanegene , go Iesu Keriso amba Mamanua God , me wan Iesu bop gapan ao yon wandeni apanewa ame om enunege watu enanegen ongen .
48001002	Amba ok ma gapan tatan gwanin mapa den tanamon waingina ame gaun nuga God dugup mega ian Galesia nagirewa inamup waivin .
48001003	Amba God Mamanua ge Ayop nuga Iesu Keriso wat aipakam muga garaetawa ge nonup muga inayap wande ep .
48001004	Endi Iesu Keriso me koewa nuga menan boeniwa , ame wam ma endiwa piup ma koewa mega potap initoniwa gapan wat vetanen . Ame Mamanua God enok bambin mega iniwandini gapan di tan .
48001005	Ap menan , God inap oya oya mega ame yaibobot usenagaet di wande aiwandata , Ame umap .
48001006	Ap gapan God wat aipakam mega garaetawa Keriso gamup wa upae venaya wan , waenapan mega entan imaen . Go endi e menawaet da wat entanean nop oit ugupewa da anu tumat taisian nona kap waia , ame God Nop Oit Mega Kakaewa gapanawa da uon .
48001007	Ne tavewa di wadiaivin , God Nop Oit Mega Kakaewa ugupewa da uon , go waenapan upi wababayan imaiwanum . Mu Keriso no oise kakaewa wat yamu entanene ugupewa da gapan wadiaet wane taiwanum .
48001008	Gosi nu God Nop Oit Mega Kakaewa namu wadiaeton anuyana ap gapan , endi nu go anea kimaniwa nop oit da ugupewa sia wadiaetawa , ame God yaibobot wanene mega inanup taueta .
48001009	Amba den nop oit mame watagaet anuyana menan , aigap sia di wadiaivin . Ap gapan e Iesu nop oit mega gaset anu umap wayana , gosi orup da taue nop oit ugupewa da sia wadiaepiwa , me yaibobot wanene mega gapan taueta .
48001010	Endi ne wan taingina waenapan atonuna ya wapen men taivin . Gosi ne waenapan atonuna anupen men wa taingapenawa , ame ne Keriso nao mega taina apanewa uon . Go ne God atonuna anupen menan wan taivin .
48001011	Tatan gwanin nop ma wapena ae di anun . Ne Iesu Keriso Nop Oit Mega Kakaewa wadidiaingina mame , waenapan muk iamup anun wane nopewa uon .
48001012	Ne nop oit mame wadidiaingina waenapan da inamup ya waran o da ase ma ya wadianegene . Go mame Iesu Keriso mek tamana wat arogam nenen .
48001013	Iwa , ne watagaet inak nega namua gapan ian Diu anu tumat ge guegue muga taingina e oitana anuyan , ame ne yonan pot poraet God dugup mega nagire amboboramon , guramon wa koeamepen men taingin , munan bagu sisi da ya anun .
48001014	Nu Diu anu tumat God menan taitoni ame gapan , ne bawarewa tan namu yoyo taingina aigap da taingin , gwep nega daitona da om ya inamon . Ap taingina iwa omayan bae gutut muga wadianene ap ewap anepen men kaimakaet taingina orup da ne umanap ya taiwandin .
48001015	Go ne ya yanana gapan , God inak nega namunap oniwandini anu wa watun wanden , nao mega taingapen men om enunege garaet mega gapan wat aipakam nimanege nenan wan .
48001016	Amba God otua nop oit mega ian Diu uoni nagirewa wadidia muingapen men otua Iesu inanap wat arogamen . Den God nenan wani gapan ne angen , amba ago nene wat tamanam nimanegepen menan waenapan inamup da ya angen .
48001017	Amba den Iesu watu enamot mega namu diamone nagirewa pa Ierusalem gapan wanumone ame wat tamanam nimanegepen , men da ya dot angen go ne ap mepe boge at Arebia angen amba ewap entanen Damaskas sia tauan .
48001018	Amba bodu yampo uon tani ewap ne Ierusalem angen , Pita dere nop wa enat tapen menan pura dere ap mepe tanan waingen .
48001019	Amba ap mepe Ayop nuga Iesu gwaniwa Diemis megenat tautanan , go Iesu watu enamot mega upinewa ya tautanamon .
48001020	Endi ok ma enan singina mam , eboewa da uon ma tavewa di , God me asigip tan .
48001021	Ap ewap pa Ierusalem ae vean at Siria ge Silisia arige gapan di angen .
48001022	Wam ame gapan , Keriso dugup mega nagirewa at Diudia gapanawa asigip da ya tanegene .
48001023	Go mu oitana megenat anun anega wane , “ Apan ma namu Keriso anu tumasitoni men amboboran guranet wa taiwandin . Endi yonen Keriso oisewa watagaet togoyamet wa taiwandini sia wadidiamuiwan . ”
48001024	Endi Iesu anu tumasine nagire mame , ne wan taingina gapan mu God wa atonasiwanum .
48002001	Ap mepe bodu aonagaet pusinawan degede uon tani ewap , ne apan Banabas dere pa Ierusalem sia dot anetoni ame Taitas den tanat dot aneton .
48002002	Ame angena iwa God to ewanegeni gapan di angen . Ap mepe God anu tumasine nagire namu tautanamon . Ap mepe Diu Iesu anu tumasine airasewa nagirewa mugenat Iesu Nop Oit Mega Kakaewa ian Diu uoni nagire wadidiamona ap me guegue mega karaua wadidiamon . Iwa ne nao nega namua taingina ge endiwa mame taingina ame tave uon ya wapen men anu taingin .
48002003	Amba apan Taitas ap mepe den tanan waingenawa , me Gurik apanewa diawa go mu God dugup mega entanepen men paua etua tum tapen men da ya wan tane .
48002004	Go wam ame gapan , upi Taitas etua tum tapen men anun wane . Apan upi ameme Iesu anu tumasine nagirewa mini tan karaua tauan tananen iniwanumun . Mu yangut nagire mini tauan Keriso koewa nuga gapan wat vetanen wanin anintoni ame wap iup namua gapan pananep ayamat muga kaimakaet mondi tainampen menan anun taiwanumun .
48002005	Go wam koni ap gapan nu anu tumat eboewa taine ame ewamup da ya anet anuton . Iwa Iesu Nop Oit Mega Kakaewa tavewa iragenawa e enan di wande aiwandapen men anu tainton .
48002006	Amba den mu aritawa yaumu tanini nagire di go ne ap menan ya anuivin . Iwa God tat ge wat nuga gapan iranu ya yaviwan go imunu gapan , ap gapan ne Keriso nop oit mega wana mu gine ugup da sia use intum ya tane , go umap wane .
48002007	Go ian aritawa nagire mame yawanegene , ne God nao neneni waran taingin di yawane . Ame God Nop Oit Mega Kakaewa ian Diu uoni nagire wadidia muingapen menan nenen , ame God gaset Pita nao mega wanen ware taiwandiniwa ne ap mini di nenen .
48002008	God Pita aro amun waneni ame Iesu watu ene wani , nao mega ian Diu nagirewa munan taiwandapen wanen . Den ap umap sia God nao neneni ame , Iesu watu enanegeni nao mega ian Diu uoni nagire munan taingapen nenen .
48002009	Amba apan Pita , Diemis ge Dion mu dugup airasewa dawamone yonane nagirewa , ame oitana anune God garaet mega gapan nao neneni oisewa anun . Menan Banabas dere nunan wane tauat gaun tamoton umap wane , ap mepe mu Diu nagirewa inamu amot wane amba nu ian Diu uoni nagirewa inamu anet dianene .
48002010	Amba nao nuga ap tainanta gapan , men di anu awa taina taina ame ian purapuse uon kayakayawan taine ame nopewa dianene , nop ap miniwa ne da tat anuina navewa da .
48002011	Amba apan Pita one pa Antiok taueniwa , ne yonan namuga tai tai ase diguran , iwa me inak eboewa da aroga iragen tani menan .
48002012	Ame Pita ta bambamat mega tani manega . Namu me yone Diu uoni Iesu anu tumasine nagirewa tanam taba naiwandin , amba Diemis yone ian Diu apan upi watu enamon Pita menan amon inewa tauanewa gapan , Pita ian ugupewa tanam taba naiwandini tap ta waret ae vemon . Pita me tamu anuni iwa ian Diu nagire Iesu dugup mega entan mumapen menan etumu tum di tapen waine menan .
48002013	Pita ap anega da wa da ta taiwandini menan Diu Iesu anu tumasine upi me yawan guegue mega ewap amone . Ap tane gapan apan Banabas guegue muga yawamoni gapan inak mega negin gegerawa gapan aen .
48002014	Ap gapan ne yawamona mu Iesu Nop Oit Mega Kakaewa tave iragena guegue mini ya waran taiwanumune , menan iragi yaumakamup Pita waran diguran anega wan , “ Pita ge Diu apanewa diawa go ge Diu nagire inat wanumot guegue muga mini ya tan taingi , ge taiana ian ugupewa guegue muga mini taingi . Go endi ge dimen ian ugupewa mame nanam muman ian Diu nagire ewap amopen taingi ? ”
48002015	Endi nu yanatoni ian ugupewa ya yanaton , mu iup ya warane menan mu koewa taine nagirewa diamoton . Go yanatoni Diu iragen di yanaton wainian .
48002016	Gosi endi nu asigip tatoni waenapan da apan Mosis iup mega seni ewap amuine gapan God kakaewa ya diamuiwan go Iesu Keriso anu tumasine menan God kakae iragen diamuiwan . Endi ap menan nu den Iesu Keriso inap anu tumasitoni menan nu God kakae iragen dianeta . Iwa nu Mosis iup mega wani ewap ya anivin , ap gapan waenapan da da Mosis iup mega ewap amopiwa God mu kakaewa nagirewa ya diamota .
48002017	Menan nu Diu Keriso menan tauatoni , God inap inak kakaewa gapan waninet waton taitoni nagirewa . Go aroga iragen wandiniwa ame nu ian ugupe nagirewa tanam wanin antoni menan mu umamup koewa taitoni nagirewa tanamoton wanin anit . Menan nu den koewa taintoni nagirewa go ? Nu Iesu den intum tatoni menan koewa mame Keriso gamup tauiwan go ? Ae uon di .
48002018	Go endi ne iup namua gaset ae veana sia wat nagase taingapena ame nek ebo tan , iup ame topaisivin .
48002019	Iwa iup namua ap inanup wandeni gapan tonegen bop tan , amba iup inanap gaset ae boeni gapan , endi mame ne God menanaet di in angingain .
48002020	Ap gapan ne Keriso den korosi gapan tonegene bonigasen , endi ma ne nek ya inivin go Keriso me potanap iniwan . Ne etuna gapan di in angivin go ne God otua anu tumasina gapan me imua nenan anu gureni menan me mek bop mega gapan inak nenen .
48002021	Ne nop ma waingina gapan , God garaet wat aipakam nimaneni ame enu tandayaset ya anuivin . Go waenapan da Mosis iup namua seni mame ayamase tainampo ap gapan God kakaewa dianepo amba Keriso boeni i uon wandepo .
48003001	Ae ian Galesia , e bumbawam taiana nagirewa , e tapuna da waraen , Iesu Keriso korosia tone boeni oisewa aroga di wadiaene anuyana go e bumbawam sia tayan waiwanin .
48003002	Ne singui da mapa wapena garewa wadianegen , e God Guewa Woup Seni warayana ame iup namua Mosis seni ame kwayup tayana gapan o Keriso oisewa anu tumaseana gapan warayan ?
48003003	E inak ega ibariwa God Guewa warayana gamup Keriso anu tumasean , endi inak ega tavewa tautanapen ek aro ega gapan din tat wayan taiwanin ? E bumbawan ae vean .
48003004	Ame e wat irayan gotutuguyan taiwaniana ame mondi taiwaniat anuiwanin ? Ne ap anuingina e mondi ya taiwanin .
48003005	Endi God Guewa enen yaumakayap nao waren , yo paua taini iwa e Mosis iup mega anu tumaseana menan go gare Keriso nop oit mega anu tumasiana menan ?
48003006	Amba Eibaraam guegue mega God nop oit mega seane manega wan , “ Eibaraam God inap anu tumat taiwandin , amba God Eibaraam imua yaveni umap wan , ap menan God Eibaraam kakae dien . ”
48003007	Ma ae di anu kakayasen , God anu tumasine nagirewa ame Eibaraam naewa megawa .
48003008	God Nop Oit Mega Kakaewa watagaet seane anega wan , “ Ian Diu uoni nagirewa anu dao muga God inap taine menan God iman kakae diamota . ” Nop Oit Kakaewa mame Eibaraam namu wadie anega wan , “ Piup da da wande aeniwa God wat aipakam mega iman ge gamugap wariwanumain . ”
48003009	Ap menan Eibaraam God anu tumaseni mini e iragi ap mini God anu tumat tanewa , wat aipakam Eibaraam wareni mini warai .
48003010	Amba waenapan da da iup namua ewap amo inak muga tamana tapen men tapiwa , mu God sintapun mega toguanain . Iwa God nop mega ok anega seane , “ Orup da da iup namua gapan seane wandini ame ayamase iragi ya taiwandapinawa ame God sintapun mega tautanain . ”
48003011	Ap menan endi nop ma aroga waivin , “ Orup da iup namua ayamase taiwandapinawa , inak mega God den tamana ya tata . ” Iwa God nop mega gapan anega wan , Orup da da inak muga God den tamana ininewa , ame God anu tumasene gapan iniwanum .
48003012	Endi iup namua ayamase taine mame , anu tumat nuga God inap taitoni ap menan den ya waivin , go God nop mega gapan anega waiwan , Orup da iup namua mame ware taiwandapinawa , me inat wandet mega iup ame gapan di wande aiwandata .
48003013	Ap gapan iup namua ame gamup koewa warat gamunup barintoni ame Keriso wat vetanen , ap menan nu koewa nuga intanewa me waren , mame menan God nop mega ok anega seane , Orup da oma onep togurep boepiwa God orup ame koerage dieta .
48003014	Endi Keriso wat vetaneni ame God wat aipakam mega Eibaraam wanapen men wa agiaseni ame Iesu Keriso gamup ian Diu uoni nagirewa inamup tauen . God wa agiat nimaneni ame Iesu Keriso anu tumasetawa gapan nu God Guewa warait .
48003015	Tatan gwanin guegue da waenapan inak muga gapan wam wam taine wapena anun . Orup da dere agi tauka da gaset nimakamup kaimakaet wan umap wanewa , agi muga ap waenapan da ya wa tomagain o nop senuna da ginap use intum sia ya tain .
48003016	Endi , God agi mega Eibaraam amba naewa mega da inanup wa agiat nimanen . God agi anega ya wan , naewa naewa gegawa , me wapi waenapan arugataet menan wata , go me anega wan , naewa gegawa , ame wani orup daiton menan wan . Orup ame Keriso menan wan .
48003017	Ne endi menan di waingina mam , God Eibaraam wa agiaseni agi ame di wat nat wandepen men agi wan . Evi amba en arugataet ( 430 ) taue aeni ewap God Mosis iup namua waneni gapan agi mega ame entan da sia ya tan . Me gaset Eibaraam wa agiaseni sia ya wat museta .
48003018	Go endi God yan mega garaetawa Eibaraam waneniwa ame Mosis iup mega gapan uon . Go God yan garaetawa Eibaraam waneni iwa wa agiaseni menan di wanen , yan ame iup gapan ya tauen .
48003019	Endi iup mame iwa mega dim da ? Ame waenapan koewa muga ire yaoyao tapen men munen . Iup mame inamup di wande aiwandin e gaset apan Eibaraam naewa mega da men agi die waniwa ame tauen . Iup mame God ware anea munen , anea waran Mosis wanane amba Mosis ware yaumakape ta waenapan wadidiamuiwandin .
48003020	Iup inanup taueni yaumakape yoneni apanewa , yone wadianen . Go God agi mega wapen menan mek yone Eibaraam wadien , iwa God daiton me megenat di .
48003021	Endi Mosis iup mega mame , God agi mega wani enu tandayasen waiwan ? Ae uon megenat di ! Iwa iup ame inak nuniwandapen men tavewa di wandepoa , ame waenapan iragi iup ame anu wara tainata gapan God inak tamanawa nunapo .
48003022	Go God nop oit mega anega wan , “ Piup ma iragi koewa panamon wanumon , ap menan God yan garaet megawa ame yaibobot inagewa , Eibaraam wa agiaseni ame waenapan da da Iesu Keriso anu tumasepiwa muneta . ”
48003023	Watagaet Keriso ya taueni nu anu dao nuga da uon , nu Mosis iup mega panane , ninoka enanen , iup ame gauarap waineton , amba anu dao nuga Iesu inap tata ame oniwandin eni aroga tauen .
48003024	Amba nop yamunewa , iup ame wat tamanam nimane , naune aen Keriso inewa tauaton . Anu dao nuga ap tainanta gapan God kakae dianeta .
48003025	Endi imunu anu dao men di taintoni ame Iesu Keriso ma gaset tauen , ap gapan nu iup ame pananeni da sia ya wat tamanam nimaneta .
48003026	Ap menan endi imuya anu dao ega Iesu Keriso inap taiana menan e iragi God otu waiwa wainisi .
48003027	Iwa e iragi Keriso gamup dup iayana nagirewa , ap tayana e gan gorogot ewakewa enine umap Keriso inak mega ewakewa wat enayan .
48003028	Ap menan ian Diu nagirewa o Gurik nagire wandepiwa o ayamat mondi kaimakaet taiana nagirewa o e anut ega gapan gapan iniana nagirewa o waen go apan da waingewa e iragi gine ugup da ya wainisi , e waniet ega iragi Iesu Keriso den daiton di wainisi .
48003029	Endi Keriso ega di wandepiwa , ame e apan Eibaraam naewa mega di wainiasi . Iwa God agi mega Eibaraam inap waniwa , ame iman e yon borai .
48004001	Ame ne nop manega waivin , apan da ae boepi yon tau kwan puraput mega ame otu wai kai ware arita tapi amba yon borain , go orup otu di wanumopi ame mu ayamat mondi kaimakaet taine nagire mini di wanumoin .
48004002	Mu orup otu di wanumopi ame , gaset kwayupamu tapen men om enumone nagirewa , ayamat muga di taiwanumain , amba otu wai kwayup muga gauarap di wanumoin . Amba mamamu en muga om enu muneni ame tauepi amba ae vemoin .
48004003	Endi nu watagaet orup otu ap umamup wainetoni , nu piup ma aro amun mega gauarap waineton amba nop mega anu wara ta aninton . Amba nu kai waratoni gapan endi guanu God anuni gapan om enun .
48004004	Go wam tamanawa God om enuni taueniwa ame God otua watu enen waen potap nunan yanen . Amba Diu nagire iup muga gauarap den di iwandin .
48004005	God ame tani iwa nu Diu nagirewa iup muga gauarap wainetoni ame vetanep , nu me otu wai iragena di entan nimanepen menan tan .
48004006	Endi e God otu wai iragena di . Iwa ap menan God otua Guewa watu enen potayap wandia . E God otu waiwa tayana menan endi God Guewa aroewa gapan God inap anega wai , “ O maman , mamanawa ! ”
48004007	Ap menan e ayamat mondi kaimakaet taine nagirewa umamup taiwaniana wamewa ame gaset uon tan , go God otu waiwa di wainisi . Amba God kakae guragut mega enat wa agiat imaeni di eneta . Iwa e me otu waiwa den di .
48004008	E watagaet God ya yao asik tayana wamewa gapan , e god eboewa inap anu tumase munan ayamat kaimakaet taiwanian .
48004009	Go endi e God tave iragena gaset yawa asik tayan , go gare , God den yawae asik tan . Gosi iwa dimen e ewagai sia entane aisean piup ma airampu aro amun nutu bigareniwa ge nop mega eparae uoni ame ewap sia aisiwanin ?
48004010	E yaugai wam aritawa i dena wamewa , siragam gapan , maup bodu gapan o en daiton daiton gapan , wam mame wa taragasine iupewa ewap aisiwanin .
48004011	E ap taiana menan ne tap gop inayap anuiangin . Ne nao kaimakaet enan taina ame mondi inayap danamingin anuin .
48004012	Ap menan tatan gwanin , ne inayap kaimakaet waiangin . E ne iup namua gapan waingena ame waret ae veana ap umap tan . Iwa ne watagaet e umayap den di taingin . Amba ne namu inayap nop wana gapan e inanap koewa da ya tayan .
48004013	Amba e asigiap di ne namu amena inayap tauana ame vek gamunap wanden amba tauan , iwa ap gapan ne Keriso Nop Oit Mega Kakaewa ere wadidiaingin .
48004014	Gosi enkana ankana nega gut bambam imaeni menan e da ya tandayat nimanegean , o da ya wa oinegean go God anea mega mini da o gare Iesu Keriso mek di tauat anu waupanegean .
48004015	Endi aton ap tayana ambagan ? Ne nop ma tave di wadiaiangin e wam ame nenan anu gura aton tayana gapan e yamaya makewa den upa nenat wayan .
48004016	Endi nop tavewa wadiaingina gapan , ne anavi ega entan nimanegeta go ?
48004017	Waenapan nop eboewa waine nagire mame , enan kaimakaet taine iwa imuya potaya inamup warepen menan taiwanum . Go ame kakaewa ega menan ya taiwanum . Mu anune taine ame e ne inanap wa tomak imaep , e imuya munanaet di anupen men taiwanum .
48004018	Imuya ega kaimake tane ame kakae di go inak kakaewa menanaet tan . Amba ne den tanae waingepena ame gapan megenat kakaevet ya taiwanian go usenagaet di ta aisiwanian .
48004019	Ae kaiwan , otun wainawa , waen orup yanapen tain , vek anuine mini , ne enan ap anega sia anuivin . Amba aisiwanian , Keriso potayap di yan kakayasepi ame ne umap tanegeta .
48004020	Ne di anuingina ne endi wam mame gapan , inayap waingep , megana aoma waraitap , yaemantu wa wabibigam taepo . Iwa enan ne anu bambam ge gego den anuivin .
48004021	Wane anup e upi iup namua gauarap aisiwaniat anuiana , Mosis iup mega anenen wani e asigip tayan go ?
48004022	Iwa watagaet Mosis iup mega manega wan , Eibaraam otu waiwa dere yanane , ame dawa waen ayamat mondi kaimakaet ta waniwandini yaua Eiga gapan baraen amba dawa mek waene iragena Sera ayamat kaimakaet ya taini ame gapan baraen .
48004023	Eibaraam otua waen Eiga gapan baraeni ame orup yanine guegue mega gapan yanen , go otua mek waenewa Sera gapan baraeni ame God Eibaraam orup ame men wa agiaseni gapan di yanen .
48004024	Endi waen dere mame gutut muga gueguewa gwagup mini ewaniwandini ame , iwa den . Ame waen dere mame gamumup God agi mega gapan waenapan iup dere muneni miniwa . Agi namua ame God tunup Sinai gapan waenapan iup mega muneniwa . Ame guegue waen Eiga . Me orup mega semuini ayamat mondi kaimakaet tainewa .
48004025	Endi waen Eiga guegue megawa ame tavewa tunup Sinai at Arebia gapanawa ame men yonen . Amba wam ma endiwa gapan pa Ierusalem piupawa menan den yoniwan . Iwa endi ian Diu nagirewa mu iup namua ap ewap amuine menan , mu ayamat mondi kaimakaet taine otu tasinewa .
48004026	Go Ierusalem aupa kimaniwa ame guegue mega waen Sera mini , me ayamat kaimakaet ya tainiwa , ame nu inanua .
48004027	Iwa mame menan watagaet God nop mega ok anega seane , Ae , waen otu uoniwa ge orup ya seana menan daramuk wap , ge orup yanine vegewa ya anuana menan wak wa aton ta , go arugataet senu agingai amba waen meme dena , me orup mega aruga da uon .
48004028	Tatan gwanin , Eibaraam otua Aisik God agi mega gan yaneni umap endi e God agi mega gapan yana yana otu tasinewa .
48004029	Wam ame gapan Eiga otua Isimero orup yanine guegue mega gapan baraeni ame yone Sera otua Aisik , God Guewa Pose Woup Seni aro mega gapan baraeni ame tandayaseni , menan nu endi iup namua ayamase taine nagire ap anega den tandayat nimaniwanum .
48004030	Go God nop oit mega gapan anen wan ? Ame anega wan , “ Waen ayamat mondi kaimakaet taiwandini ame otu dere wa oimo amop , iwa waen ayamat mondi kaimakaet taiwandini ame otua , mamewa wan dim dim mega da ya yon boreta . Waene iragena ame ayamat kaimakaet ya taini otua megenat iragi yon boreta . ”
48004031	Ap menan gwanin wainawa , nu waen ayamat kaimakaet taiwandini Eiga ame otu waiwa uon , go endi nu Eibaraam waenewa iragena Sera ame otu tasinewa di wanin anit .
48005001	Keriso taueni ame nu iup namua gapan vetanep , nu iup ame gauarap da sia ya wainepen menan tauen . Ap menan tumban amu kaimakaet yonan amba ek ingane itan waran aigayap ya barane . Amba iup ame ewap aisen amba ayamase kaimakaet da sia ya taiwanian .
48005002	Ma ne Pol nop nega waingina di anu kakayasen ! Ek ingane etuya tum tanewa , God den tamana waniepen men paua tat wan taiwaniampinawa , ame Keriso guegue mega inayap tave uon di .
48005003	Ne den anega sia wadiain , e da da God menan paua tan etuya tum tanewa , ame Mosis iup mega anenen waniwa , iragi ayamase ta kakayasiwanian .
48005004	Iwa e da da iup mame kwayupe tayan gapan inak ega God den tamana waniet anuyan taianawa , ame wa enat ega Keriso inape tom wata . E God wat aipakam mega garaetawa ame da ya warai .
48005005	Go nu da da Keriso inap anu tumasitoni , nu God Guewa wadianini gapan yaemantu inaton anu dao nuga God inak mega tamanawa tautanapen men imutuan di anuivin .
48005006	Iwa nu anu tumat nuga Iesu Keriso inapaet di barinantawa , ame etunu God men paua ta tum tatawa o ya tatawa ame God inap gine daiton di . Go inak aritawa ame Keriso anu tumaset gapan baigan gare gare tainampen .
48005007	E inak ega namua tamana kakaewa warapen menan serarat kakaevet aisiwanian , go negina da watanaen , inak ega union wa koeamean amba nop tave iragena ewap aisiwaniana ame ae veayan ?
48005008	Imuya potaya ap anega entan wantan taene nop tave iragena wakaumayana ame , God om enueni enan wani , apanewa me ya tan .
48005009	Go e ae yao anun , ame taba buredi tutut wapen men taine onaewa atagin mini otu koentu da aigap wagemine tutut wan arita taini umap , orup da daiton yaumakayap wanden nop eboewa wadidiaen den ase wat anaiwan .
48005010	Go enan kaimakaet God inap di anuivin , me sia wat entan imaep amba orup da nop oit ugupewa wadiaepi ya anu tumasene . Go ne wadiaepena megenat anuiwanian . Orup ansena da e wababayan imaen anu bambamat eniniwa , iman God wanene mega tautaneta .
48005011	Kaiwan tatan gwaninawa , endi ne nop nega gapan e God menan etuya tum di tat diaingapoa , ame ian Diu nagire ne ya ta kokoeragam nimanegepo . Go ne inak ewakewa Keriso korosi gapan nuneni ame menanaet di wadidiaingina menan ne yaugai di enu toguranegene waiwanum .
48005012	Ne anuingina ian mame imuya ega wa koeamene anu bambamat arita eninewa , muk ingane wapimu tum ta burumu upepi ame kakae .
48005013	Amba gwanin wainawa , e God enan wan amba iup namua gapan vetaen . Ame tani e imuya koewa anuina sia nanam imaep ebo aopan wan ewap sia ya aisiwanian , go evenae wai den gare gare baigan gapan ta warit taiwanian .
48005014	Iwa iup iragi namua gapanawa ame davewa mega daiton megenat tauen . Ame anega waiwan , “ Ek enan anu guriana ap umap tonan no ega daitona nagire munan den ae anu guriwanian . ”
48005015	Ap menan ae yao anu kakayasen , e gare gare toga uaren tan , ita anan agetao wagetao taiwaniampinawa , e iman ek ingane gare gare inak ega di wa koeam kakayatai .
48005016	Ap menan ne anega diaivin , God Guewa aroewa gapan wanie in aisiwanian . Amba God Guewa namu yoyo taepi gapan , imuya ega koewa tat anuiana ame aroewa uon di tata .
48005017	Iwa e imuya koewa tat anuiana ame God Guewa ya tat anuiwan . Amba God Guewa anut mega tat anu imaini ame imuya ya tat anuiwan . Ap menan imuya ega gapan koewa tat anuiana ame God Guewa den toga uaren yaugai di taiwanum . Ap taine menan e kakaewa tat anuiana da ya di tai .
48005018	Go e God Guewa Pose Woup Seni inak ega namu yoyo tapiwa , e iup namua gapan ya waniai .
48005019	Amba waenapan muk imumu gapan koewa tat anune di tainewa ame tavewa mam , wainan gogo ise ta ase ta tainewa , ge anut koewa anuine gapan umam noa tainewa amba imumu yagirin wainan gogo tat anuinewa .
48005020	Amba upinewa ame oma nanip kaitane god muga wane i poe inap tainewa , kayao banao tainewa , wa koeam tainewa , noyam notatae wainewa , anu koeam tainewa , ugu gan gan tane gau agaga tainewa amba endum wandum tane ise wanum ase wanum tainewa .
48005021	Den kaum kaimake dena nainewa , evenamu ona muga yavine gwane kandainiwa , sinao tarep ge da da aton i uoni tane inak koe koevet tainewa amba ap miniwa upi den . Ne tagigit enan namu kaimakaet wana mini endi den sia waiangin . Ame inak map anega taine nagirewa mu God toemu mega ya yon borain .
48005022	Go God Guewa Woup Seni nao mega tavewa ini ame baigan , aton , nonup , ae bigat nitat yaemantu waninet , yan aiman ge kakaevet tat , anu tumat nuga gapan kaimakaet yoninampen .
48005023	Den gine yamaet waninet , nuk ingane ae wat tamanamet kwayup tainampen . Ap anega tainanta gapan iup da ya toboren .
48005024	Waenapan Iesu Keriso dugup mega iragena tainewa , ame mu imumu koewa bararaen wandiniwa ge inak koewa yagimuin tat anune tainewa , ame gaset Iesu Keriso asenagaet wanane korosi gapan toguren boen .
48005025	Endi nu God Guewa Pose Woup Seni aroewa gamup inak ewakewa waratoni menan God Guewa waini gapan tainampen .
48005026	Ap menan nu apan apan ta enu yawagen gare gare tat gau gundumane den ya ta wainampen . Amba evenan wainu ona muga menan imunu ya kandaep .
48006001	Gwanin wainawa , inat waniet ega daitona otua da inak koewa tapiwa , ame e da da God Guewa gapan yanayana nagirewa , aisen orup ame ine tauan yaemantu wawa bibigam tan , ago wanane me inak mega kakae sia tap . Go e ek den ae yao anu kakayasen amba tan , iwa e da den pusi warup inayap tauep koewa tane tawa .
48006002	Inak ega itanewa gare gare ase ma tam bemagen , ap anega tanewa , e Keriso iup mega tavewa gapanaet di taiwanin .
48006003	Go orup da mek ingane aritawa yau taneni otua wan , evene wai itanewa den ya wariniwa , ame mondi ebo di waiwan . Me mek uon di , mondi wan taiwan .
48006004	Menan orup daiton daiton inak muga guegue muk ingane tayao wareyao ta iramu muk ae yave gapan yaumu ingane ao amba warep . Den inak muga orup dawa inak mega den om ya inapen taiwanuman .
48006005	Iwa e orup daiton daiton itan muga muk panop di top .
48006006	Amba orup da wadidiat mega inap God nop mega yao anu kakayaseniwa ame kwan puraput , antaba ge moni miniwa yan se wadiat mega wanep .
48006007	Waenapan da ebo ya wa upaep . Amba e God wawa koko ta ebo ya ewatai . Iwa e dim da veriana tavewa maup tauini daupam ap gapan di tai .
48006008	Waenapan aton anupen menan imumu koewa gapan inak koewa tat anuine ame di tainewa , ame mu naewa koewa inak muga gapan verine ame tavewa bop tautanain . Go inak muga naewa kakaewa God Guewa aton anupen men verinewa , ame God Guewa gamup inak yaibobot tautanain .
48006009	Menan nu inak kakaewa taitoni ame endave wandave den ya tainampen . Nu inak mame wat natat ae ya vetawa , wam da maup inin geraget wamewa tauepi , nu yaibobot inagewa matakamait .
48006010	Ap menan wam nuga arok wandini gapan waenapan ago tamot inamup kakaevet di tainampen . Go Iesu daiton anu tumasitoni nagirewa , ame aigap yao anu muminampen .
48006011	Yawan , ok kanama ma anenen da nek naninap siangin !
48006012	Waenapan upi muk kakaewa muga menan , e nanam imaep etuya God menan tum tapen taiwanum . Ap taine mu Diu nagire atonumu anupen men taiwanum . Mu Iesu Keriso korosi mega no oise kakaewa wadidiaepi ame Diu nagire amboboram guramopi tantanewa taiwanum .
48006013	Waenapan etumu God men tum tanewa , mu muk den iup ayamase ya taiwanum . Go mu imumup e etuya tum taepi gapan yaumu ao ware atonuya wapen taiwanum iwa mu anut muga anune gapan e tayan .
48006014	Ne anuingina wan dim dim ap anegawa , men nek yauna ao ya warain . Ne Ayop nuga Iesu Keriso korosi mega menan megenat me yaua ao waringain . Iwa Iesu korosi mega gamup ne piup ma koewa mega gaset tandayasen ise uarenan amba inanap da sia ya wandia .
48006015	Nu God menan etunu tum tatawa o ya tatawa ame gine ugup da uon . Go nop aigap iragenawa , ame nu God waenapan mega ewakewa sia entanenep .
48006016	God nonup ge bagu sisi mega , nop ma anuyan ewap aisiana nagirewa iragi inayap wande ep . Amba God waenapan mega iragena munan den .
48006017	Ap menan nop nega uiwa , vek ugu vegaek da sia ya nenane , iwa ne Keriso nao mega taina menan etun non , e omat guin mega den wandia .
48006018	Tatan gwanin , Ayop nuga Iesu Keriso wat aipakam mega garaetawa potayap wande ep . Ame umap .
49001001	Ma ne apan Pol God anut mega inanap anuiwandini gapan Iesu Keriso watu enamop mega apanewa da tan . Amba God nao mega nagirewa at Epesas gapan wainean anu dao ega Iesu Keriso inap taiana menan gaun inayap waivin .
49001002	Den Mamanua God ge Ayop nuga Iesu Keriso baigan nonup ge wat aipakam muga garaetawa inayap wande ep .
49001003	Amba Ayop nuga Iesu Keriso , me Mamewa amba God megawa , inap wa atonasepen . Iwa Keriso den intum tatoni menan God kimani aupa wandini guegue mega gapan God wat aipakam kakaewa da da iragi nunen .
49001004	Ap gapan Iesu Keriso gamup God namu nu God yamap kakaevet iragen waninet koewa da ya ta parisepen menan om enunen wanineton , amba piup ma evi tan venasen .
49001005	Iwa ere gapan God mek anuni gapan nunan anu gureni menan , Iesu Keriso gamup mek otu waiwa antanimanepen men anu tanen . Ame anut nega anuiwandiniwa ge imua mega dansewa wandini gapan tanen .
49001006	Ap menan God wa atonasepen , iwa wat aipakam mega gogotaewa garaet nunen . God otua Iesu Keriso men anu gureni gamup wat aipakam garaetawa ame mondi yan garaet ta ma nunen .
49001007	Iwa Iesu nunan boeni gapan deniwa wat vetane koewa nuga ise wat musen , God garaet mega ap menan aigap iragen da nunen .
49001008	Amba God ap me nuneni iragi gine ambore yan garaet ma ta nunen . Iwa God me dima ge anu tamanam kakayasini inap no dotouen wandini apanewa .
49001009	Ap menan endi God me iwa tavewa mega karaua wandini anu yao asik tapen menan tan , mame me enok bambin mega anuiwandini gapan gaset Keriso gamup taitamen .
49001010	Ame God enok bambin mega tavewa tautanapen menan wamewa tauepi manega tata . Ame wan dim dim kimaniwa ge piupawa iman daiton tobot ase tapi Keriso namu yoyo Ayopewa tata , ame di God tavewa mega karaua wandini .
49001011	Amba nu Keriso den dugup daiton tatoni menan God ganganat nimane waenapan mega dianen , iwa ere mangan iragen God mek anuni menan . Amba den me tain wan dim dim iragi anuini gapan ge iwa tavewa gapan venasen umap tainiwa .
49001012	Endi nu Iesu anu tumasintoni Diu nagirewa , namu imunu nuga Keriso inap anu dao ta anintoni nagirewa . God nu om enunen menan nu God kakae guragut oya oya mega den wa atonasepen .
49001013	Ame nu tatoni e ap umap sia tayan . Ame e nop tave iragena wadidiaene anuyana gapan God waenapan mega entan imaen . Ame Keriso Nop Oit Mega Kakaewa anuyana gapan inak ega ewakewa enen Keriso inap anu tumat tayan . Endi Keriso gamup God wa agiat imaeni ame Guewa Woup Seni gamuyap yatup pane ganganat imaen .
49001014	God Guewa Woup Seni nunep warata ame paua nuga yon borapen men God waenapan mega wa agiat mumeni ta aiwandan , ame evi amba wam uiwa gapan God waenapan mega kakae diamopi ap gapan koewa muga gapan di wat vetam kakayat mumeta . Menan God kakae guragut mega oya oya den wa atonasepen .
49001015	E imuya anu dao Ayop Iesu inap taiana amba baigan ega God waenapan mega uruga inamup taiana oisewa anun .
49001016	Ap menan ne God inap gaun enan waina da ae ya vivin . Pot pot mup nega gapan enan den di anu imaivin .
49001017	Den Ayop nuga Iesu Keriso God megawa oya oyae den wandiniwa ame Guewa enepi gapan anut dima wa ewaep God yao asigip ta kakayatai .
49001018	Ap gapan e imuya potaya ase wat ganatamepen , anu dao ega amba e God enan wani tavewa mega yao asigip tapen . Ame gapan God ik maup mega wandini ge kakae guragut mega ame yon borapen menan God waenapan megawa wa agiat mumen , ap men ne mup enan den di taivin .
49001019	Amba nu God anu tumasintoni nagirewa , amun mega kanama ame nuneni nao potanup warini ame gapan nu yao asigip tait . God amun mega kanama ame nao wariniwa umap , aro epara mega ap anega den sia wandia .
49001020	Aro amun kanama ame gapan me ware Keriso boeni wan inakae yon wanden , ware aupa toemu kimaniwa mainewa nutup gapan baraen wandia .
49001021	Ap menan kiman gapan wagup warane nagirewa , aro amun warane wanumuinewa , ayop vivitape nagirewa , amba wan dim dim piup ma gapanawa amba wam evi tauepiwa , ame endi Mamewa God me otua Keriso ware baraen ian mame iragi namu yoyo muga taiwan .
49001022	Ap menan wan dim dim mame iragi God tambu Keriso amun mega gauarap sen , Iesu dugup mega nagirewa menan ge wan dim dim iragi Keriso namu yoyo taiwandata .
49001023	Iwa waenapan ame Keriso etua , menan mu iragi Keriso megawa amba Keriso gamup wan dim dim iragi gine ugup ugup taitamen .
49002001	Wataget e inak ega gapan God tandayase koewa taiwaniana menan inak ega guaya gapana ae boen boniga wainean .
49002002	Wam ame iniwaniana gapan , e piup ma inak mega koewa ewap aisiwaniana gapan , Seitan me airampu koewa kimani yonane oe warine ayop mugawa , me amun mega gapan ewamup iwanian . Endi me waenapan God noa tandayasine nagire inamup nao wariwan .
49002003	Amba wataget nu iragi , mu umamup ap anega den inat waninet piup ma guegue mega koewa wapinu gapan imunu dansewa gapan tat anuiwandini ame tainton . Ap gapan nu God ugu gangan mega tautanapen menan taton , iwa nu guegue nuga waenapan ame koewa taiwanumune umamup den tainton .
49002004	Go God bagu sisi nunan bumaga tantan anun ! Nu God tandaysetoni menan , nu inak nuga guanu gapan ae boen . Go me imua waren nunan anu gure kakayaseni gapan Keriso gamup God inak ewakewa den nunen . Ap menan God yan mega garaetawa gapan nu inak waraton wanin anit .
49002005	
49002006	Amba God wan Iesu Keriso bop gapan ao yon wandeni nu den yon wanineton , amba aupa kiman gapan wagat aigap wandepen watarewa wanene nu den nunen .
49002007	God mame tani gapan wam namunup oniwandini ame wat aipakam mega garaetawa me kakae guragut mega yan ta managaet nunepi ame Iesu Keriso gamup waenapan iravi nu den to ewanen .
49002008	Go ne endi wainginawa ame e ek inak ewakewa ya warayan go God yan mega garaetawa eneni gapan inak warayan , iwa anu tumat ega taiana ap menan God yan mega ame eneniwa .
49002009	Mame e ek dim da da tayana gapan warat wan menan orup da oyok oyok ya ta waiwandan .
49002010	Mame nu iravi God mek anen anuni gapan tanen . Amba nu Iesu den intum tatoni menan nu nao kakae guragut tainampen men God tanen . Ame gaseget nu inat waninet kakaewa tainampen menan God anun di wandia .
49002011	Ap menan nop ma sia anun , e Diu nagirewa uoni menan Diu yonane apan apan taine waine iwa mu paua muga God menan etumu tum tane .
49002012	Nop mame watagaet taiwaniana ap me ase sia anun . Wam ame gapan e Keriso den daiton ya tayan . E ayogo tauayan wainisiana nagirewa , amba den e God om enumoni at Isurero nagirewa uon , amba agi mega ewakewa munapen me God waenapan mega wa agiat mumeni , ame enan uon . Ap gapan e anu dao ega da uon amba piup ma gapan God da den ya wandet anuiwanian .
49002013	Amba e watagaet God ae vea ek mini wainean , go endiwa mam , Iesu Keriso gamup me boeni deniwa gapan wa upaen God inap konintu tauayan .
49002014	Endi Keriso nu nonup nunini i apanewa . Ap gapan me ian Diu nagirewa ge Diu uoni nagirewa wat tobot mumen daiton tane , mu wataget anavi wanumone gapan sin tonum mini yaumakamup wanden . Go Keriso mek etua yan ta nunan boeni gapan sin tonum ame to baim uarenen .
49002015	Ap gapan apan Mosis nop ge iup seni gapan ian dere mame Diu nagirewa ge Diu uoni nagirewa mu ugu ugumup wanumone . Go Keriso iup ame ise wat musen , ame tani iwa ian dere mame me gamup tobot tamon waenapan ewakewa tane gapan baigan nonup taue aen .
49002016	Den Keriso tani iwa mega mame garito gwanato wanumone ise wat musep amba daiton ta upam amop God inewa tauapen men tan . Keriso inak aru mame menan me korosi gapan boen .
49002017	Amba Keriso taueni ian Diu God inamup den wandini nagirewa ge God inamup ya wandini ian Diu uoni nagirewa iragi nop oit kakaewa opata gapan baigan nonup nopewa wadidiamopen men tauen .
49002018	Endi mame gapan nu ian Diu nagirewa ge Diu uoni nagirewa , iragi Keriso nunan tani gapan God Guewa daiton gamup Mamanu God inewa tauait .
49002019	Ap gapan endi e manega da uon ame e Diu uoni nagirewa uon o ian Diu oarewa nagirewa uon o gine ugupe nagirewa uon go e iragi ora tauayan , God waenapan mega iragi tanamoyan di wainisi . Ap menan e iragi God dugup mega nagirewa di tayan .
49002020	Ap gapan God pa mega ibari iragena Iesu watu enamot mega ge God no oise waiwanumune tune aigap di tuiwanum . Pa ame nu anu tumasintoni nagirewa di . Go pa ame tune sewa danewa Iesu Keriso mek di .
49002021	Amba pa kanama ame iragi Keriso gamup tune enat wanat ta doriwanum . Ap gapan Keriso watuiwandin kai wat doriwandin e Ayop virip mega paewa ire di wanen .
49002022	Endi mame gapan , e den ian Diu nagire tanamo iragi Keriso den intum tayana ame God me Guewa Woup Seni gamup God wanden pa mega tuiwan , ame nu di .
49003001	Ne Pol , Diu uoni nagirewa enan anun Iesu Keriso nop oit mega wadidiangina menan waranegen gwat noke bat nimanegene wanik angin , menan God inap mup waiwanian .
49003002	Tavewa di , e kakaewa ega menan , God wat aipakam mega garaetawa gapan nao mame neneni oitana anuyan .
49003003	Iwa God anut mega nunan evi dim da tapi ame karaua wandeni ne yao asigip tapen menan ase wat arogam neneni oisewa gaset ok gapan paina paina mapa sean .
49003004	Endi mame gapan , ne ok seana batnak yao anunewa , ame tavewa di , Keriso oisewa karaua wandeni ne yao anu awana ame e den yao anui .
49003005	Amba watageta iniwanumune nagirewa , nop karaua wandeni mame mu ya anune . Go endi mame God Guewa gamup aroga ase wat arogamen ame imumu woup am seni Iesu watu enamot nagirewa ge God nop oit mega waiwanumune nagirewa munen .
49003006	Nop tavewa karaua wandeni mame , Ame God Nop Oit Mega Kakaewa anuyana gapan Diu uoni nagire ame Diu nagirewa den tobot ta daiton tan amba God wat aipakam mega muneni ame warain . Ap gapan God Iesu Keriso wa agiaseni mu iragi yan se tambuin .
49003007	Amba God aro amun mega waran nao taina ame God yan garaet mega ame neneni gapan taivin . Menan ne yonan nao mega apanewa tan God Nop Oit Mega Kakaewa wadidiamuivin .
49003008	Go mame gapan , God waenapan mega iragi nimakamup , ne mek ui iragena di , go God yan mega garaetawa ne nenen , Ame angep Diu uoni nagirewa Keriso nop oit kakaewa enu yao wapena anu kakayasepen menan umap uon .
49003009	Amba God nao mega neneni ame nop mega tave iragenawa karaua wandini oisewa waenapan wadidiamopen men nenen . Ame piup kiman ere ta venaseni gapan nop tavewa mek ware karaua baraen . Iwa me wan dim dim iragi tan venaseni apanewa .
49003010	Amba iwa megawa , ame God me dugup mega gamup anea aro amun aupa kimaniwa warane wanumunewa iragi endi mame gapan God anut dima mega anuini ame yao anuin .
49003011	Mame watagaet erewa gapan God anut mega usenagaet wandepen menan anu tani . Mame Ayop nuga Iesu Keriso gamup om gapan gapan taiwan .
49003012	Ap gapan anu tumat nuga Iesu Keriso inapaet di tainantawa tap gop da ya anuit , kin kin tauat God namup yonait .
49003013	Ap menan , ne nop ma diaen waingina , iwa ne gwat noke gapan wanik angina enan vek ugu vegaek anu tanivin , ame e kakaewa ega Iesu tautanapen menan vek anu tanivin ap menan imuya ega ae ya gearep iwa mame iravi e kakaewa ega menan .
49003014	Menan ne ian omanin paitan Mamanua God namup omaninap enun enan mup taina menan .
49003015	Me waenapan dugup mega daitonawa nagirewa piupawa kimaniwa iragi me yaua tave iragenawa gapan inak wariwanum .
49003016	Ne Maman God inap mup manega waingina ame God kakae guragut mega bararaeni gamup God Guewa aro amun epara mega enepi gapan imuya wat kimeta .
49003017	Amba anu tumat ega Keriso inap taiwaniampinawa me vise imuya gapan ene pone ine wandeta . Den mup taingina ame inak ega ibariwa Keriso inap ge waenapan inamup imuya wariwandapina gapan tanau aisiwanian .
49003018	Amba e God nao mega nagirewa iragi tanamoyana ame Keriso me baigan om mega anupen , ame nonongewa megawa , ge ao dot aeni megawa , ge bumagap vit aeni megawa anu tamanamepen menan aroe amunua e warayan .
49003019	Amba endi Keriso me baigan mega nunan tani ame anupen menan taiwanin go ya di anuitamai , go baigan mega e asigip tapen menan ne God inap mup den waivin . Ap gapan God me imua gapan wan dim dim iragi inap bararaen wandini endi e ap omewa inayap bararae wandeta .
49003020	Amba nu dim da me menan mup waitoni ge imunup ase anuitoni tambut mega gauarap , go God aro amun mega inanup bararaepi gapan dim da men wata aigap iragen da ta nun aiwandata .
49003021	Amba God oya oya megawa waenapan megawa inamup ge Iesu Keriso inap wam wam usenagaet wande aiwandan . Ame umap .
49004001	Endi ne Ayop Iesu nao mega taingina menan gwat nokap bat nimanegene waingiangin . Ap menan God ere enan wa , kakae guragut mega eneni ap gapan in aisiwanian .
49004002	Ame ek ingane etuya aoma wat otutamen yaemantu bigat ita waniwanian . Amba baigan tan ago gare gare tan , koewa ega den yan siwanian .
49004003	Imuya potaya gapan ta ta kakayat God Guewa den wa enat taiwanian . Ame gapan nonup potayap di wande aiwandan .
49004004	Keriso den nu etunu daiton amba God Guewa daiton di warivin . Ame gaset God ere enan wani anu dao ega mame daitonagaet di taiwaniampen menan wan .
49004005	Ame Ayop nuga daiton di amba anu tumat nuga daiton me inap taivin . Den me megenat yaua gapan nu dup ivin .
49004006	Amba Mamanu God me daiton di amba nu Ayop nugawa , amba potanup ininiwa amba gamunup nao wariniwa .
49004007	Go nu daiton daiton yan gine ugup ugup Keriso garaet nunen .
49004008	Mame menan watagaet God nop mega anega sean , Me kimani paina dot aeni , gwat noke nagirewa aruga den naumo aen . Amba waenapan me yan kakae guragut den munen .
49004009	Ok ap anega sean . Ok mame seane iwa Keriso me namu kiman gapan piupa visen .
49004010	Me daiton iragen piup viseni ameme sia kimani di dot aen . Me kimani paina iragen dot aeni iwa toemu mega piup kiman iravi dotouepen menan .
49004011	Me waenapan yan aiman munen gapan nao mega taine apanewa yan aiman mega ame muneni upi watu enamot mega nagirewa , upi God anuni evi venasepi namu waine nagirewa , upi Iesu menan waenapan wa upamuine nagirewa , amba upi waenapan kwayup tamone God nop oit mega wadidiamuine nagirewa .
49004012	Iesu yan aiman mame muneni iwa mu yone God waenapan mega yambuni wadiamopen , ap gapan mu God menan nao ta , Iesu Keriso dugup mega ao tu dorapen menan .
49004013	Ap gapan nu imunu nuga daiton tap God anu tumaset amba otua Iesu Keriso anu kakayatait amba nop mega gapan anu tumat nuga kai warat Iesu tani guegue mega iragena gapan tainait .
49004014	Ap tata nu orup otu mini sia ya waninait , amba imunu nuga gego ae ao da ya anuit . Waenapan nop ebo tave uoni waine nagirewa , nop monamon muga gapan da sia ya wababayan nimanain .
49004015	Go nu gare nop tave iragena gapan baigan gare gare tainait . Amba wan dim dim uruga tainanta gapan Keriso mini entan nimanepen menan kai wara dorinait . Nu Keriso dugup mega nagirewa ame , me etua amba Keriso , nu ian bariwa .
49004016	Keriso gamup me namu yoyo mega gapan dugup mega etua daiton entanen . Amba me etua mega semua ugup ugup , nao muga taine gapan gapan tane dugup mega baigan gapan watuinewa . Menan semua daiton daiton nao muga muga gapan tapiwa ame Iesu etua baigan gapan tu dorep wanumoin .
49004017	Ap menan ne Ayop yaua aroewa gapan tagigit anega diaiangin , E waenapan God ya anu tumasine nagirewa ame umamup sia ya iniwanian . Iwa mu anut muga anuine ame tave uon .
49004018	Ian ame anut muga sisip gware dena toboren amba mu God inak mega da inamup ya wandia . Mu sensenui di wanumamum . Iwa mu bumagamu gware wan God tandayasene .
49004019	Mu imunu kakaewa uruga wakaumane menan inak koe koevet taiwanum . Amba anut muga anuine koewa ugup ugup ge gau agaga megenat no dotouen .
49004020	Go e Keriso nop oit mega anuiana , ame inak ap anegawa tapen menan uon .
49004021	Iwa e Iesu nop oit megawa wadiaene anuiana ame , me nop mega tave iragena gapan di .
49004022	Ap menan e inak ega koe koevet namu taiwanian ge imuya ega gapan koewa pot pot di tat anuiwaniana wa totnak ae di baran . Ame taiwaniana ek ingane etuya imuya di wa koeamiwanin .
49004023	Amba imuya potaya entan tap anut kakae ewakewa megenat anuiwanian .
49004024	Den inak ewakewa waran gamuyap baran , inak tavewa tamanawa gapan taiwanian . Amba imuya potaya woup am sep wanien , iwa God taeni e me umap ap anega waniepen men taen .
49004025	Ap menan e daiton daiton , inak ega ebo aopan taiana ame ae vean . Amba God waenapan mega inamup nop tavewa megenat waiwanian , iwa nu uruga dugup daitona nagirewa , etunu daiton .
49004026	Amba ugu gan gan anune gapan ya nanam imaep , koewa ya tane . Ugu gan gan tan yaugai waniene wam utu ae ya gearep .
49004027	Iwa ugu gan gan tane gapan Seitan am dagime tambuepi tawa .
49004028	E da da up taiana nagirewa , up da sia ya tane . Menan ek nania gapan nao tan , tavewa wat matakamen amba yan sean , kayakayawan taine nagire ago den mumiwanian .
49004029	Noya gapan nop koewa arak maken den ya waiwanian . Go dim dim iravi wapen tane nop kakaewa evenae wai bagu sisi muga ame ago munapen menan waiwanian . Ap gapan mu den inak muga kakae tu dorain .
49004030	Amba inat waniet ega gapan God Guewa Posewa Woup Seniwa bagu sisi da ya wanane . Iwa iman Iesu inak ewakewa ware tauepi wamewa gapan , ame God Guewa mame potayap wandepi gamup inak tautanai .
49004031	Ap menan inak koewa iravi tandayasen , nop koevet sisi dena wan , arak maken , ao senao wan , ita anan ame ya taiwanian . Amba evenae wai inamup anu koeragam ya taiwanian . Inak mame uruga ae di vean .
49004032	Go kakae guragut God inap anu warayana ame gare gare yan sean , amba God Keriso gamup koewa ega anu ae veni umap koewa ega gare gare anu ae viwanian .
49005001	Wan dim dim iragi taiana gapan , God guegue mega gapanaet di taiwanian . Iwa e God otu waiwa bumagapewa .
49005002	Amba Keriso nunan boeni inak mega yan ta garaet God waneniwa , ge Keriso mek etua yan kakae iragen sisimare den God waneni , ap umap e baigan inagewa gapan in aisiwanian .
49005003	Go e yaumakayap , wainan gogo inagewa koewa da ya di wandep . Amba inak koewa danse uoni ge gau gunduman den ya wa taiwanian . Iwa inak map anegawa God waenapan mega inamup tamana uon .
49005004	Den wainan gogo guturewa ge egan wan aio borere i uoni ya wa taiwanian . Go e gare God inap gaun anun wa atonasiwanian .
49005005	Iwa e asigiap di , orup da wainan gogo ge inak koewa danse uon tan gau gunduman tainiwa ame Keriso ge God toemu muga ya unatain . Gau gunduman taine nagirewa guewa nanip kaitane inap wa taragasine nagire ap umap .
49005006	Waenapan da nop tave uoni gapan ya wababayan imaep iwa nop ap miniwa gapan waenapan God tandayasiwanum mu God nemoro mega warane inamup bariwanum .
49005007	Ap menan e mu den wa enat ya taiwanian .
49005008	Iwa e watagaet imuya potaya sisip bararaen wainean , go endi e Ayop Iesu inap ganat gapan wainisi . Ap menan ganat gapan wanumuine nagire umap ina wanie aisiwanian .
49005009	Iwa Keriso ganat mega tavewa ini ame inak kakaewa tamanawa ge nop tave iragenawa .
49005010	Ap menan imuya upan sean , inak kakaewa Ayop God aton anuini ap menan anuiwanian .
49005011	Waenapan sisip inage tave uoni taine ap den ya taiwanian . Go e gare yam ta yawamo wan , inak muga koewa wat arogamen .
49005012	Iwa waenapan ame God tandayasine nagire , inak muga koewa karaua taine ame oise wawa umam taiwanum .
49005013	Go God ganat mega waenapan inak muga koewa uruga enu ganatamep aroga taueta .
49005014	Iwa God ganat mega ame wan dim dim karaua wanumune enu ganatamin aroga tauinewa . Ap menan God anega wan , O aup iniana apanewa , ao yon , bop gapan ao yon wanik , amba Keriso ganat mega gamugap enup .
49005015	Ap menan inak ega anenen iniana ame ek ingane ae di yao anu kakayasen , anut uoni nagire mini ya iniwanian go nop dima inayap wandep gapan iniwanian .
49005016	Inak koewa wamewa mame gapan , wam ega arok yambuni waran inak kakaewa megenat taiwanian .
49005017	Ap menan e bumbawam ya taiwanian . Go Ayop God anut mega dim da enan anuini anupen menan taiwanian .
49005018	Kaum kaimake dena nan bumbawam ya tane , iwa ame inak ega wa koeameta . Gare God Guewa Pose Woup Seni potayap wande wat tamanam imaiwandan .
49005019	Ap gapan anu tumat wagewa wan , wak kakae guragut ok gapan seane den wan amba God wa atonasepen ogewa seane ame wak gapan wan , imuya potaya atonu den God wa atonasiwanian .
49005020	Dim dim uruga menan Ayop nuga Iesu yaua gapan God Mamanua pot pot di wa atonasen gaun inap waiwanian .
49005021	Amba Keriso viripewa gapan baigan gare gare ta warit taiwanian .
49005022	Waen apan naimoyana nagirewa Ayop viripewa tayan nop mega anuiana umap memae waia nop muga anun gapan viripamu taiwanian .
49005023	Apan waenewa namu yoyo taini ap umap , Keriso etua ame nu amba Iesu nu ian bariwa . Amba Keriso me dugup nuga wat inakamini i apanewa .
49005024	Endi nu Keriso dugup mega nagirewa , Keriso inap ayamat taitoni mini , waen memae wai nop muga anun dim dim uruga taiana gapan ayamat munan taiwanian .
49005025	Amba e apan , waene dena nagirewa , Keriso nunan anu gure inak mega nunan baraeni mini e waenae wai munan ae di anu guran .
49005026	Keriso nunan boeni iwa nu imumu potamu God menan woup sep waninepen amba kaum ge nop mega gapan biginu tuiwandapen .
49005027	Amba nu Keriso tambunep , mek dugup mega nagire wainepen menan tan . Ap tani iwa , nu imunu potanu wat ganatamep woup sep , koewa da ya wandepen . Den inak nuga gapan sipe tope , ae ao ge bigip da ya di wandepen .
49005028	Ap menan , apan , muk munan anu gurine mini waene wai munan di anu gurapen . Apan da waenewa menan anu gurepi ame mek menan den di anu gureta .
49005029	Orup da mek etua ingane ya di tandayaseta menan taba wanen nan etua watun kwayupe yambuni taiwandata . Keriso me dugup mega nagire kwayup ap anega tainiwa .
49005030	Iwa nu etunu mame Keriso megawa .
49005031	Mame menan wataget God nop mega ok anega seane , Apan inewa mamewa ae vemo ae waenewa dere tobot ta wanumoin . Amba mu dere etumu daiton tata .
49005032	Nop ma bumagap iragen ya anu awa awa mini waiangin . Go ame guegue mega Keriso me amba dugup mega nagirewa den etunu daiton di .
49005033	Go aigap sia waiangin , e daiton daiton ek ingane enan ae anu guriana mini waenae wai munan anu guran kwayupamu tamon . Amba waen memae wai viripamu ae di ta kakayasiwanian .
49006001	Orup otua , e inae mamae nop muga anun ayamase tamon , iwa mame Ayop God inap inak tamanawa amba e God otu tasinewa .
49006002	Ame God iup mega anega wani , Inaya mamaya viripamu di tan . ap anega wan . Amba iup mame ginap God agi anega wani ,
49006003	E inae mamae viripamu tanewa , e piup gapan inak nononga waniai , amba God wat aipakam imaeta .
49006004	Ine mame , e orup ega wa agagat mumane ugumu bumagap iragen ya ganganaep , go gare e Ayop God nop mega wadiamon gapan yambuni wat tamanam mumiwanian .
49006005	E ago mondi kaimakaet taiana nagirewa , aritawa ega piupawa inamup tamu anun , viripamu den tan amba imuya tamanawa gapan nao ta muniwanian . Ap tane gapan Keriso ayamase di taiwanin .
49006006	Aritawa ega nop muga anun ayamat muga taiwaniampina ame yawae imumu aton tap enan anupen menan ya anu taiwanian , go Keriso nao mega nagire mini , imuya potaya gapan God anuini navewa taiwanian .
49006007	Imuya potaya uruga atonu den ayamat taiwanian . Ame tane Ayop God inap di taiwanian go waenapan munan uon .
49006008	Iwa e asigiap di Ayop God iman waenapan nao anenen kakaevet taine gapan garewa muga muneta . Ame waenapan nao mondi kaimakaet taine ge waenapan mondigawa uruga om gapan gapan di muneta .
49006009	Amba aritawa nagirewa , nao enan mondi kaimakaet taine nagire kwayupamu yambuni tan . Inak muga wa koeamepen menan ya tane , iwa e asigiap di , mu e den Aritawa egawa ame daiton kimani wandia . Me inap waenapan ire yaoyao da ya wandia .
49006010	Nop nega uiwa ame , Ayop God gamup epara tan aro amun mega waran .
49006011	God vesi obou mega uruga gamuyap dorep gapan Seitan pusi warup mega koewa taini ame tumban amun to paitan .
49006012	Iwa nu ita anan mame apan guin pakao dena ame inamup ya taivin , go piup ma sisip aro amun mega warane , namu yoyo tainewa ge gwagup koewa Seitan epara megawa piup kiman yaumakap wanumone , nao warinewa , ame inamup taivin .
49006013	Ap menan God vesi obou mega uruga enan , iwa Seitan wam mega tauepi e ap gapan tumban amu yonai amba ap tane ewap e kaimakaet sia di yoniwaniai .
49006014	Menan e tumban kaimakaet di anu yonan . Nop tave iragena ame berit mega kankamuyap panan , amba inak tamana iragenawa ame toganeya okomua enan .
49006015	Amba pusia okomua ame God Nop Oit Mega Baigan Kakaewa enan , tata kakayat tan gan amba wanien .
49006016	Ame uruga tane aigap den ame anu tumat vesi mega ao waran yonan . Ap gapan Seitan ita mega waniwa merave den onamopi e uruga to ninigamai .
49006017	Iaya okomua ame Keriso gamup inak ewakewa waran tonatan amba God nop megawa ame Guewa kereba mega naniap waran .
49006018	Amba Guewa inayap wandepi gapan wam wam uruga God inap mup waiwanian . bagu sisi ega menan den mup inap waiwanian . Ap gapan wam wam uruga nene yamam tan , God waenapan mega iravi munan den mup taiwanian .
49006019	Ne nenan den mup waiwanian , ap gapan ne wam wam nona watapingapenawa , God nop nenepi gapan kaimakaet tumban amu yonap , waenapan Iesu Keriso Oit Mega Kakaewa bumagape wadiamuingan .
49006020	Endi ap menan Keriso nop oit mega ian ugupe wadidiamuingina menan pusin nanin nagana panane wanik angin . God inap mup wane ne Keriso menan nop waina ame kaimakaet di waingan .
49006021	Apan Taikikas ne gwanina imuna wat kakayaseniwa amba Ayop God menan nao kaimakaet taini apanewa ame ne oitana ge anenen taina uruga me wadiaeta .
49006022	Me ap menan ne inayap watu eniangin ame nu anenen waninitoni uruga me wadiaeta , amba ago ene den wat tamanam imaeta .
49006023	Mamanua God amba Ayop nuga Iesu Keriso gapan nonup ge baigan ge anu tumat muga inayap wande ep .
49006024	God wat aipakam mega garaetawa uruga , Ayop nuga Iesu Keriso menan usenagaet anu guriana nagirewa ame inayap wande ep .
50001001	Ma nu Iesu nao mega taitoni nagirewa Pol ge Timoti . Ok ma seaton God waenapan mega ge dugup gwanap nao taiana amba dugup namu yoyo nagirewa iragi at Pilipai gapan waineanawa , Iesu Keriso anu tumasiana menan gaun kaewa nuga inayap waianit .
50001002	Mamanua God amba Ayop nuga Iesu Keriso baigan nonup muga garaetawa inayap wande ep .
50001003	Ne enan ase anuina wam wam God nega inap gaun ao wanivin .
50001004	Amba mup nega gapan iragi enan tainawa , ame pot pot atonu den mup taivin .
50001005	Iwa wam erewa gapan e ago nenayana menan God Nop Oit Mega Kakaewa wadiangina e anu tumat ta onaene endi ma tauaiana menan gaunaya waivin .
50001006	Ap menan God nao ibariwa inayap to bunaeni kakaevet di tanau aewan , ne anuingina me yaugai di tanau aiwandan e , amba Iesu tauepi wamewa gapan taitameta .
50001007	E iragi imuna potana wat kakayasen ! Ap anuingapena kakae di iwa God nao mega tapen men garaet wat aipakam nimanegeni nao ame ne inanap taini mini e den enen wat aipakam imaiwan . Endi ne pusin nanin damiga taunegene gwat nokap wanik angina o vetanegene gapan God Nop Oit Mega Kakaewa tave iragena tantan mega taingina , ap gapan nop mega tavewa di ewamon . E ne den ap taitoni menan anu imaivin .
50001008	Ap menan ne mek ae di yawaet anu guran taina tavewa di , God me asigip tan , iwa ne iragi enan bumaga tatan da anu gurina ame Iesu Keriso me imu posewa enan anu gurini ne ap gapan anu imaivin .
50001009	Ap menan mup nega enan manega taivin . Imuya potaya God menan anu guriana ame kai ware bararae aiwandapina ap gapan anut iguine gapanawa ge wat tat megawa gapan God baigan mega imuyap potayap yanepi gapan ta aisiwanian .
50001010	Amba koewa kakaewa ire yaoyao mega amba yawai , ap gapan kakaewa mega om tan ae ma waran . Ap anega tanewa koewa da ya panaeta , kakaevet di wainiene , Keriso sia tauat wani wamewa amba tauep .
50001011	Ap taiwaniampinawa inak ega gapan kakae guragut inayap bararae wandeta , ame Iesu Keriso inayap wandeni menan venaseta ap gapan God oya oya mega ge wa atonat mega wabawarameta .
50001012	Gwanin waina , endi ne inanap anenen da venasiwandiniwa e di yao anu kakayasen . Ap taingina gapan ago neniwandin yonan God Nop Oit Mega Kakaewa wasenam wasenam di angingin .
50001013	Menan ayop paewa ita nagirewa ne Keriso nao mega taingina menan waranegen gwat nokap bat nimanegene waingena mu iragi asigimup tane .
50001014	Amba evenan waina upi Ayop anu tumasinewa mu God nop oit mega wapen taiwanumune tap inamup wandeni uon tan iwa ne gwat noke waingena gapan dadak munan mu kin kin yonan waiwanumun .
50001015	Map anegawa tave di , waenapan upi Keriso oisewa opata gapan waiwanumune iwa mu mariu inanap tan noyame den tan waiwanumun . Go upinewa waenapan ago munat anune menan imumu ae bigat mutan waiwanumun .
50001016	Mu baigan inamup wandeni gapan waiwanum , iwa ne God nao neneni gapan God Nop Oit Kakaewa tantan mega taingina ame mu asigimup tane .
50001017	Go noyam waine nagirewa , Keriso Oisewa opata gapan waiwanumunewa muk mugenat anuine mini tan amba upi iwa mega eboewa den waiwanumun . Mu eboewa gapan tan iwa mu anune , ne gwat noke waingena menan mu itan aiganap sia baret wan taiwanumun .
50001018	Go endi ne ap menan ya anuivin , Ame dim da da uon , ne aton gapan di wanik angin iwa negin mega yaunewa da da gapan iwa mega tamanewa gapan o iwa mega eboewa gapan waiwanumunewa , ame Keriso oisewa di waiwanumun . Ap menan ne aton gapan di wat ta angingain .
50001019	Iwa ne asiginap e nenan mup taiana gapan amba Iesu Keriso guewa wat agoat nimanegiwandini gapan , pananegen wanik angina wat vetanegep tau angain .
50001020	Endi ne ma anu dao kaimakaet di anuinginawa gapan umam ta Iesu nao mega ae ya antapenain . Go kaimakaet tap wam ma endiwa ge wam wam pot pot inak nega gapan waingepenawa o bop tapenawa ame Keriso yaua ao di waringain .
50001021	Go arita iragenawa ne inanapewa ame Keriso menan wanik angingain , amba bonigasepenawa garewa aigap inanap taueta .
50001022	Menan ne endi map anega piupa di wanik angingapenawa ame ne Ayop menan nao di ta angingain , ne endi om ansena da tain bonigatain amba Iesu den wanigain , ame kakae iragen o waingain ne asigip da ya tan .
50001023	Ne oare , anu ise ase taivin . Piup ae veap Keriso den wainget anuivin iwa ap me kakae iragen .
50001024	Go ne enan aigap iragen anuina menan piup ma gapan waingain .
50001025	Ne mame anu di waingina , ne asiginap ame den iragi tanae waingep ago enap watue gapan e anu tumat ega ao dorep aton tai .
50001026	Amba ne gwat noke wanik angina ae veap enan sia ongepenawa wam ame gapan e aton nega bararaep nenan Iesu Keriso wa atona tai .
50001027	Ap gapan dim dim da inayap venasepiwa , inak ega ek wat tamanamen Keriso Nop Oit Mega Kakaewa viriwa tan . Amba da ne yawaepen menan ongepenawa o da amba angep mondi oitaya anupenawa ame e kaimakaet tumban amun yonan imuya daiton tap gapan entan imaep , anu dao ega Keriso Nop Oit Mega Kakaewa gapan tan waran aisiwanian .
50001028	Amba waenapan negin ansena da gapan enu yawae wapi tamu ya anune . Ap tane gapan mu iman God wa koeam mume amba e inak eneta , ap tapi gapan anavi ega irewa ap mepe yawain .
50001029	God ayamase taiana ame yan mega eneni ame Keriso anu tumasiwaniampen menan megenat uon , go ugu vegaek anu taneni e mini den anu tanapen men enen .
50001030	Ap gapan ne tanaen waingena , wat ge tat nega gapan tanau angingina di yawanegiwanin , endi ne sia di gututugun ta angivin . Ap gapan endi e ne taina mini gututuguian di ta aisiwanin .
50002001	E inak ega Keriso den intum tayana gapan aro epara wariwanin . Iesu imua enan anu gurini gapan wabibigam imaiwan . E God Guewa den wainiana menan imuya ae wabibigamet den gare gare anu guriwanian .
50002002	E ap taiwaniampina gapan ne daramuna wa kakayaseta , iwa imuya daiton nomanagaet anuyan taiana menan , baigan gare gare ase ma taiana menan amba i guine wa enat tayan tavewa gapan taiana menan .
50002003	Ap gapan dim da tapen men tanewa ek enan anun gui togon tan apan apan ya ta taiwanian . Go etuya aoma wat otutamen evenae wai mun anu kakayasiwanian , ap gapan mu yaumu aigap waran .
50002004	Ek egenat inak ega kakaewa yamge mega megenat ya yao anu taiwanian . Go waenapan kakaewa muga men imuya den warep gapan taiwanian .
50002005	Amba inak ega gapan tapen ge wapen taiwaniampinawa ame Iesu Keriso guegue mega taiwandini mini taiwanian .
50002006	Keriso me mek imua Mamewa God den daiton , go me Mamewa God amun mega wat nat gine daiton ya wanumot anun .
50002007	Me at mega God den wandeni go mek anuni gapan aro amun mega ae ve aoma vise amba apan mondigawa mini wanden , amba apan iragen mini yane amba nao mega ayamat taine nagire mini taiwandin .
50002008	Amba me apan iragen mini wandeni me etua ae wat otutame amba God ayamat ontotu baware ta aiwandin eni boge korosi gapan tone bop tan .
50002009	Ap menan God wat nau dore at paina aigap iragenawa gapan barae yaua ao waren . Iesu yaua aigap iragen baraen amba apan yaua da ya garawaseta .
50002010	Menan Iesu yaua ame gapan waenapan kimaniwa , piupawa amba piup gaurapewa iragi i omani se i poe inap taiwanumain .
50002011	Den waenapan iragi wa taragase anega waiwanumain , “ Me Ayop nuga Iesu Keriso di ! ” Ap wapi gapan oya oya aigap God inap taueta .
50002012	Ap menan evenan wainawa , ne wataget tanae den waingenawa , e pot pot God ayamase taiwanian . Go endi ne mawanap e God ayamase kaimakaet aigap sia di taiwanian . Menan imuya potaya God inap viripe den nau ega tanau aise taitamen amba inak ewakewa tautanai .
50002013	Iwa mega God inayap nao ware ago enepi gapan me ayamase anuini gapan taiwaniai .
50002014	Menan wan dim dim iragi tapen tanewa arage makene den noyame notatae den ya wa taiwanian .
50002015	Ap gapan tanewa koewa da ya enu yawae wain menan imuya potaya woup sep wainiai iwa e God otu waiwa kakaewa . Go e waenapan koewa potap den tanamoyan iniwanin , menan e buanae sisipu ganase waini mini nimakamup wainisi .
50002016	Amba e inak munini nopewa wadidiamuiana ap gapan Keriso sia tauepi ne waingep aton aton inayap taingain , iwa nao nega gotutugun taingina ame mondigawa da uon , ap taingina namu tauapen menan serarat angena namu tauan .
50002017	Anse ne mapa bonigasepen denip nega tau vise dam wapi yan garaet mini God inap wanain , ame e taiana mini iwa e anu dao ega God inap taiana ame inak ega yan garaet ase God inap di wanayan . Menan God anu tumaseana menan ne garewa bonigasepena bagu sisi ya anuin aton anuina e den aton anun .
50002018	Ap umap aton anuiana ne den aton anuin .
50002019	Ayop Iesu umap wapi gapan ne Timoti konintu enan watu enapen oneta . Menan amena taiwaniana oisewa inanap taue atonu anupen menan wanik angin .
50002020	Amba orup da Timoti umapewa mapa da uon , amat kwayup tamana tae tae .
50002021	Den waenapan upinewa muk inak muga men yamge mega yawane taiwanum . Amba Iesu Keriso nao mega men da ya anuiwanum .
50002022	Amba Timoti guegue mega e iragi asigiap tayan , nu Iesu Keriso Nop Oit Mega Kakaewa wadiamuinton gapan me orup da mamewa ago wanini mini me ago tanegen .
50002023	Amba ne inanap anenen venasepi yawapena amba Timoti menawaet inayap watu enain .
50002024	Ne Ayop yaua gapan kin kin di waivin , Ayop nuga ago nenepi gapan ne nek inayap konintu ongain .
50002025	Amba ne gwanina apan Epapodaitas , ne tananegen nao dere taitoniwa ge Keriso nop oit mega wadidiamuina ame ago menan bambam taingin watu enayan nenan onen , ap menan endi e itan bagu sisi wariana menan ewagai sia watu enapen enan sia oneta .
50002026	Iwa me vek tan oisewa anuyana menan wanden enan gop yagiren one iragi yawaepen men ae di anu guriwan .
50002027	Tave di , me vek waren bop konintu tapen di tan , go God bagu sisi menan anuni gapan me wandia , me megenat uon go ne bagu sisi anuana aigap sia anupena tawa menan God nenan den anun .
50002028	Ap menan endi Epapodaitas watu enapen enan onepen megenat di anuivin , ame tauep ase yawane e aton anui , amba ne enan garin enuini uon tata .
50002029	Amba me tauepi , Ayop yaua gapan atonu den waupan , amba den waenapan upi me umape tauepiwa ap anega virimu den tamuiwanian .
50002030	Iwa Keriso nao mega taiwandin enan wat agoat nimanegeni bop tapen tan menan waupan .
50003001	Gwanin wainawa Ayop inayap wandepi imuya potaya aton no dotouep ta aisiwanian . Ne nop mame wataget inayap seana endi sia seapen men tanda ya anuivin . Iwa e sia batnagene nop ame kwayup taeta onana geane tawa .
50003002	Ap menan yamae meret wap waenapan inak koevet eyao mini tainewa ame ae yawamon . Mu anega waboborane , “ Apan da da God wat inakam mumat anupi namu epimu paua di tum tap , ” ap anega wan .
50003003	Amba nu God nuga iragena antanepen men paua tum tanene nagirewa ame nu , iwa nu God Guewa gamup God wa taragasivin . Ame Iesu intum tatoni menan aton aigap taivin . Amba iup guegue mega gapan ya anu tumat taivin .
50003004	Orup da iup guegue megawa taiwandin waenapan yawane gapan me apan kakae diaene . Gosi ne Diu iup muga guegue taingina waenapan yawanegene ame kakae iragen dianegepo iwa iup guegue mega ne aigap taingina menan .
50003005	Ne yanan wam nani yamunaet yamu yampo uon tani amba God dugup mega entanapen menan paua etuna tum tanegene . Ne at Isurero nagire apan muga da dugup nega Bendiman . Den ne Iburu waine nagire apan muga iragena da . Ne apan Mosis iup mega kaimakaet waran angina ap menan ne dugup Parisi nagirewa apanewa tan .
50003006	Ap gapan ugu gangan kamakaet tan Iesu anu tumasine nagirewa guramon wakokoeam mumapen menan taingin , den ne Mosis iup mega waran taingina tamana warat taingat anu nimanegene gapan ne iup iravi taitamingin .
50003007	Ne wataget inak mame taingina kakae anu taingin , go endi inak nega Keriso warana gapan ase anuingina inak namua ame tave uon da taingin .
50003008	Endi inak nega namua taingina ap me megenat uon , go anuingina dim da ugup ugup namua ame iravi tavewa da uon , Ayop nega Iesu Keriso anutoni gapan ame kakae guragut mega anuina ame aigap , inak namua nega om ame da ya inen . Iwa ame menan anuingina gapan wan dim dim ame koe dian ae veana gapan Keriso warapen men megenat taivin .
50003009	Amba endi ne God inap kakae tan wanik angin iwa ne iup namua kwayupe taingina menan uon . Go iwa ne anu dao nega kaimakaet Keriso inap taingina menan , God anu dao nega ame yaveni gapan tanegen kakae tan wanik angin .
50003010	Amba endi ne anuinginawa Keriso yao kakayaset anuivin amba me boe sia yon wandeni amun mega wara taingat anuivin . Den vek ugu vegaek anu wat ire taiwandini ne ap umap tap amba me waenapen munan boeni mini ne ap umap bonigaset anuivin .
50003011	Menan nek anuinginawa God waenapan mega borit wane wap ao sia yon wanumopi ne den bop gapan ao yon wanigain .
50003012	Ap gapan ne Keriso guegue mega ne ya taitamen amba inak nega gapan kakae iragen ya tan , ne ap menan ya waivin . Go ne iki enun di tanau angingan ep ganganaset nega wat anun taivin . Iwa Iesu gaset tonan no namu taue ganganat nimanegen .
50003013	Gwanin waina , ne tonan no tauapen menan nanamua angivin go ya di tauiangin . Go ne wam wam da taina ame , inak nega namua imu oarasen ae vean , amba iki enu namunape wandini tautanapen menan usenagaet ta angingain .
50003014	Ap menan ne epara enan utu tonan no taua garewa warat anun di taivin , ame yaibobot inage kimaniwa , Iesu Keriso gamup God nenapen menan nenan wani di neneta .
50003015	Endi nu God nop mega gapan kai wat doratoni nagirewa ame ne anun taina ap umap den anun taiwanian . Go e upi anut ge tat ega ugup wandepiwa , ame God me wadiaepi gapan iae namu woup am seta .
50003016	Go nu endi nop tave iragena gaset namu waratoni ame ewap di ta aninampen .
50003017	Ap menan gwanin waina , e iragi ne guegue nega Keriso menan ta ewaena ame waran taiwanian . Amba waenapan upi inat wanumot muga tamanawa gapan ininewa , endi nu wadiaentoni ame yawamon gapan ta aisiwanian .
50003018	Amba ne nop ma wam wam da wadidiaina di endi sia irin den wadiaivin ame waenapan arugataet inat wanumot muga gapan Keriso oma korosi gapan nunan boeni tandayasiwanum .
50003019	Mu epimu dansewa mega gapan tainewa , umam noa taine menan waen waen apan apan tainewa amba mu piup ma wandini dim mega men imumu wat kakayasen tainewa . Menan wam uiwa tauepi gapan mu iragi oma yame arewa amoin .
50003020	Go endi nu at nugawa aupa kimani wandia , amba nu inak ewakewa nuneni apanewa Ayop Iesu Keriso aupa kimaniwa tauapen menan amasewa taivin .
50003021	Me tauepi gapan evi wan dim dim iragi me gauarap semopi aroewa gapan etunu kwekwera puakainiwa me etua kakae iragen ganase denawa ap umap etunu entan tata .
50004001	Ap menan gwanin waina , ne imuna inayap waren amba den yawaet anu gurivin , iwa e aton nenayana menan ne gare atonuya taivin . Menan evenan wainawa inak ega Ayop gamup ap anega kaimakaet tumban amun yoniwanian .
50004002	Waen Yuodia ge waen Sintiki , wapena anun . Notatae ae vean Keriso menan anut daiton anun wanien .
50004003	Menan nao daitonawa , itan nega wat bemagianawa , ge waen dere ame wat agoat mum . Iwa mu ago nenine gapan God Nop Oit Mega Kakaewa wadidiamuitoniwa , Apan Kelemen waenapan upi den iragi tanamo aneton . God inak nunini bukaewa gapan yaumu seni nagirewa .
50004004	Ap menan aton inayap bararaep pot poraet Ayop inap taiwanian , den sia diaen anega di waivin , aton di taiwanian .
50004005	Ap gapan inak ega ae wat gwen gwenasene waenapan iragi yawaep iwa Ayop konintu tauapen taiwan .
50004006	Ap menan wan dim dim men gop ya anuiwanian , go dim dim da menan anunewa God inap gaun den mup wan .
50004007	Ap gapan God nonup baigan mega kanama iragen nu da ya anu avitoniwa , ame gapan imuya potaya wat enasep Iesu Keriso den daiton tan .
50004008	Amba gwanin wainawa , nop gaset waingina uiwa mega ame , imuya potaya iravi anut kakaewa tam enan . Anut tavewa kakaewa tamanawa wanum am . Posewa woup seni noa wanum am . Dim dim kakaewa yawamopen men den wanum am . Guegue kakae ugup ugup yawane God inap gaun wapen den wanum am . Dim dim atonu anupen men wanum am . Anut kakae ugup ugup ameme darinayap anu aisiwanian .
50004009	Ap menan ne inanap dim da da yawa anu warayanawa , ame iragi waran guegue tayao wareyao gapan taiwanian , ap tane gapan God baigan nonup mega inayap wandeta .
50004010	Ne Ayop inap gaun aritawa da waiangin , iwa inak nega Ayop den wanik angina gapan , e nenan anuyan . E namu kwayupana ta anuiwanian go aroga ase ta yawa yawa neginewa da uon . Endi kwayup nenan sia di ta aisiwanin ,
50004011	Ap gapan ne waingina wan dim dim da men anuina ame inanap uoniwa ap me menan ya waivin , go ne nek yao anupen taivin ame wan dim dim da uon wandepi ne aton anuivin .
50004012	Endi ne wan dim dim menan bambam tapena ame negin ansena gapan ininga ininga yaunewa yao anun amba inivin . Amba wan dim dim inanap maup wande wande negin mega den yao anun amba inivin . Den karauawa guegue mega yao anun , inak aru mame inanap da venasini ame , da taba poututuma napenawa , da enup agut angepenawa , den wan dim dim inanap otu dere go aruga wandepiwa , ne iragi mame gapan , aton megenat .
50004013	Iwa Keriso gamup , me aro nenepi gapan wan dim dim ma iragi taingain .
50004014	Go itan natanegen wat bemak nimanegeana ame kakae di tayan .
50004015	E pa Pilipai nagirewa , anuiwanin ne Iesu Oise Kakaewa ere wadiaena amba pa pa upinewa , at Masedonia gapan , ae ve angena Iesu dugup mega nagire upi ne den yan gare gare ya taton . E egenat ta warit nimanegean .
50004016	Amba ne pa sewa Tesalonaeka gapan waingenawa e wam da da gapan ne wan dim dim yan garaet egenat ago nenayan .
50004017	Ne nop mame waingina wan dim dim ega mondi ase ma tambupen menan ya waingin , go garewa inak ega kakaewa God enapen menan taingin .
50004018	Ap gapan ne enan taingina garewa mega nenayana iragi tambun umanap tan amba upi ensenumen taue aigap den aen . Endi ne menan di anuingina mame , yan ega seayana iragi Epapodaitas tambu taue nenen . Yan ega ame tayana tutua sisimare den man tone irine sisimarewa ame dagine den God menan doren aen amba God sisimarewa ame anuini imua ae bigaren aton anun .
50004019	Amba endi e wan dim dim menan bambam taiwaniampina ame Iesu Keriso gamup maup kakae guragut itapue den iman God nega eniwandata .
50004020	Amba Mamanua ge God nugawa inap oya oya usenagaet wan anivinain . Ame umap .
50004021	Amba Iesu Keriso yaua gapan God waenapan mega inamup gaun nega wadiamon . Den tatan gwanin mapa tanamon wainginawa gaun muga inayap watu eniamun .
50004022	Den mapa God nao mega taine nagire inayap gaun waiamun , go gaun aigap iragenawa ayop bawarewa apan Sisa pa mega gapan nao taine inine nagirewa inayap waiamun .
50004023	Ayop nuga Iesu Keriso wat aipakam mega garaetawa inayap wande ep . Ame umap .
51001001	Ok ma , ne Pol , God anut mega gapan om enunegen , Iesu Keriso wa ewamot mega apanewa da amba gwaninu Timoti dere sianit .
51001002	Ame tatan gwanin , at Kolosi gapan imuya potaya woup seni ge Keriso inap anu tumat kaimakaet taiana nagirewa inayap sianit . Amba God Mamanua wat aipakam mega garaetawa ge nonup mega inayap wande ep .
51001003	Nu wam wam pot pot Ayop nuga Iesu Keriso Mamewa God inap enan mup waitoni ame gaunaya me inap den waivin .
51001004	Ame iwa e oitaya anutoni ame e Iesu Keriso inap anu tumat tayan amba God waenapan mega uruga munan den anu guriwanin .
51001005	Ame taiana iwa e garewa ega diri gagap kimani enan wandini oisewa gaset Keriso Nop Oit Mega Kakaewa gapan anuyan , ap mepe anu dao di tayan aisiwanin . E anu gurat ge anu tumat ega ap gapan tauiwan .
51001006	Keriso Nop Oit Mega Kakaewa anuyana mame , piup ma at at iravi seset wan yanen aen tave iwan . Ame God wat aipakam mega garaetawa oisewa tave iragena ere anuyan , inak ega wat entaneni ap umap inak ap anega entan tamon aewan .
51001007	God Nop Oit Kakaewa mame , nu nao nuga daitonawa imunu wareni apane Epaparas inap anu awa warayan . Me Keriso menan nao kaimakaet taini apane da amba ago nuniwan .
51001008	Me e God Guewa warayan gapan baigan tayan waenapan upinewa munan den anuyana ame oitaya wadianen anuiton .
51001009	Mame menan nu ere oitaya anutoni gapan God inap mup enan taintoni ame ae ya veton . Nu mup manega waivin , ame God anut mega anuini , ame anu kakayase amba imuya potaya gapan no di dotouep , amba Guewa Pose Woup Seni anut go dima mega e di anu kakayasepen .
51001010	Ap gapan e inat waniet ega uruga Ayop gamup inak kakaewa ge me aton wanapen menanaet di ina wanie taiwaniampen . Amba inak kakaewa tanewa aigap aigap sia kakaevet taiwaniai . Ap gapan kai wara dora guegue mega e anu kakayasiwania .
51001011	Amba mup enan den taitoni ame , God aro amun mega oya oyae den aigapewa gapan epara enep , nao mega ae ya veane go imuya potaya aton bararaep , yaemantu wanien , tata kakayat ta aisiwaniampen .
51001012	Amba den e God Mamewa inap , aro nuneni menan , gaun pot pot waiwaniampen iwa e God toemu mega ganase dena gapan wan dim dim kakae guragut , God waenapan mega yon borapen wa agiat muneni ame e den unasepen menan epara ene umap wan .
51001013	Iwa nu sisip epara mega koewa gauarap wainintoni , God wat vetane tambune . Me Otua imua inap wat kakayaseni ame toemu mega potap enanen .
51001014	Ame nu inak nuga koewa menan , God Otua gamup vetane ewagai sia tambunen .
51001015	Keriso me God karauawa ya yavintoniwa ame wapiwa mega tamanawa di . Keriso me namu iragen di yane wanden amba God piup kiman ge wan dim dim uruga amba tan venat mutan .
51001016	Iwa Keriso gamup wan dim dim uruga venat mutan . Ame wan dim dim kimaniwa o piup gapanawa , ya yavitoniwa ge yavitoniwa amba kimaniwa aro amun ugup ugup o piup ugup ugup warane namu yo yo tainewa nagirewa , o gare piup ayopewa amba wagup aigapewa mame warane wanumoine watarewa , ame iravi me gamup venat mutan amba me yaua menan megenat di .
51001017	Keriso me namu iragen di wande oniwandin amba wan dim dim uruga ewap venase tau aen . Amba wan dim dim mame uruga me wat nasen wandia .
51001018	Amba Keriso me nu namu yoyo nugawa amba dugup nuga i apanewa . Me ibariwa amba bop nagire nimakamup namu inakae yon wandeniwa . Ap menan wan dim dim uruga mame Keriso namu yoyo mega gauarap wanumamun .
51001019	Iwa God mek anuni menan mek yaunewa mega iragena uruga Keriso potap wandia .
51001020	Amba God , Keriso gamup wan dim dim uruga sia bongame megawa wapen tan . Ame Keriso korosi gapan boen deniwa viseni gamup , wan dim dim uruga piupawa ge kimaniwa inamup nonup mega ware enasen amba me inap bongamene ame megawa di .
51001021	Watagaet e inak koewa taiwaniana gapan God den imuya ega gan anavi taiwanian amba God vea ugup paina wainean .
51001022	Go endi me Keriso etua boeni gamup sia bongam imae amba me gamup enat imaen . Ame tani e God yamap imuya potaya kakae woup am sep di waniepen , amba bigip mandogae da gamuyap ya wandepen den koewa da gapan enu yawagen ya tae wapen .
51001023	Ap menan e anu tumat ega Keriso inap di ta aisiwaniampina ame tu dorane kaimakaet di yonep . Amba anu dao ega gaset Iesu Keriso Nop Oit Mega Kakaewa gapan anu warayana ame ae veane tapae asira ya aep . Iesu Nop Oit Mega Kakaewa mame anuyana ame piup ma uruga opata gan wadiamone anune amba ne Pol nop mame ayamat mega taina apanewa .
51001024	Endi ne enan ugu vegaek anun wat ireana menan aton anuivin . Amba Keriso etua gapan dugup mega menan vek ugu vegaek anu taneni ame guegue mega ne etuna gapan Keriso menan di wat it kakayasep , anenen tani ame ne di ta itamet anuivin .
51001025	Ne Keriso nop oit mega ayamase taina ame God e enan nao mame nene epara neneni gapan ne God nop mega warap uruga wadidiaepen .
51001026	Ame en arugataet da , waenapan naewa naewa yan onam wanumune gapan , God nop mega mame iwa mega tave iragenawa , ame karaua gungunu wande en . Go endi God waenapan mega inamup aroga matagaen , tavewa wat arogamiwan .
51001027	God nop mega mame , tavewa mega gungunua wandeni amba kakae guragut oya oyae den arugataet , God mek anuini gapan e iravi , me waenapan mega , ame e ian Diu uoni nagire nimakamup yao anu kakayasepen menan om enumon . Amba iwa mega tave iragenawa ame , Keriso e potayap wandia . Keriso me gamup God kakae guragut mega , oya oyae den tautanai .
51001028	Ap menan nu anut ge dima nuga gapan Keriso oisewa waraton at at iravi , waenapan uruga kaimakaet , tagigire den aigap aigap sia wadidiamuivin . Iwa nu waenapan wadiamot , God yamap , mu Keriso nop mega tavewa di anu kakayase kai warat menan taivin .
51001029	Amba endi onin en wam ma tauini gapan , ne Keriso aro amun mega aigap iragen potanap nao warini gapan epara mega uruga Iesu gamup nao kaimakaet tan Keriso oisewa waenapan wadidiamuivin .
51002001	Ne imunap , ne enan anenen nao tan wat iran wat kaimagamen taina ame menan e di anupen . Amba God waenapan mega pa sewa Leodasia wanumune gapan amba waenapan uruga ya yawanegen Iesu ewap amuine nagire munan den ap anega anuivin .
51002002	Ne ap anuingina iwa ame ne yaentuk wawa bibigam tamopen , mu imu potamu daiton tap amba baigan gapan tobot ta wanumopen menan anuivin . Ap gapan God anut mega karauawawa ame Keriso di mu anu kakayasepen menan anuivin .
51002003	Iwa Keriso inap anut ge dima kakae guragut ugup ugup ame ukum umen wandia .
51002004	Ne mame wadiangina iwa waenapan da wababayan imae nop kaimake den diae gapan imuya potaya ya warupet anuivin .
51002005	Iwa ne tawana nega waran mapa paina ugup di wanik angin go guewa gapan ne amena inayap den di wanik angin . Amba atonuya anut anuingina ame e tamanagaet guegue ega tamanawa ge anu tumat ega anenen kaimakaet Keriso inap taiana ame yawaet anuivin .
51002006	Ap menan e imuya potaya gapan Iesu Keriso Ayop ega warayana menan Keriso e potayap den di in aisiwanian .
51002007	Ame inak ega Keriso gamup verane yane kakayasep amba me gamup tu doriwanian . Den Keriso nop mega wadiaene anuiana gapan anu tumat ega wat kaimagamene kai warep amba gaun Keriso inapaet waiwanian .
51002008	Waenapan da anut muga eboewa ge nop muga pokaetawa gapan ya wa upae tambuep . Nop ap miniwa men ae yao kakayasen . Ame piup ma eparae mega koewa ge apan muk anut muga gapan seanewa go Keriso me inap uon .
51002009	Iwa , wan dim dim uruga God inapewa ame Keriso apan mini yaneni gapan , me waren potap wandia .
51002010	Amba God wan dim dim uruga mame e enen iwa e Keriso megawa , me piup kiman gapan aro amun ugup ugup uruga namu yoyo mugawa .
51002011	E Keriso inap anu tumaseana ame e Diu nagirewa etumu tum taine umap di tayan . Ame e waenapan nanimu gapan etuya tavewa tum ya tane go Keriso me etua gapan e paua taen . Amba inak koewa gapan waineana ame , me wa pakisen .
51002012	Iwa e dup iayana gapan , imuya koewa namua Keriso gamup korup den unugean . Amba God aro amun mega gapan Keriso wan bop gan sia inakae yon wanden , ame aroewa gapan anu tumat taiana menan e Keriso den bop gapan ao sia yon wainean .
51002013	E watagaet koewa ega gapan borit wa wainean . Amba Keriso paua mega da wapiap ya taene , ap gapan e koewa ega potap di wainean . Go endi Keriso gamup God inak ewakewa enen . Me nu uruga koewa nuga anu ae ven .
51002014	God nu koewa taintoni ogewa seni ame wat musen uon tan . Amba koewa nuga garewa ok sia sen wandeni ame wane Keriso den korosi gapan ton uon tan .
51002015	Amba ap tani gapan , aro amun koewa warane namu yoyo taine nagire God epara muga uruga waseamon . Amba aro amun muga waenapan uruga yamamup Keriso korosi mega gapan to bigame , garao mumen .
51002016	Ap menan , e dim dim da naiana ge ya naiana gapan waenapan arok ve munane , wawa koko tae ya enu yawae waiwanuman o dugup barip mega wamewa da , o wam aritawa wamewa da , o wagat wamewa da men aton ya taiwaniampina menan ya enu yawae waiwanuman .
51002017	Iwa iup ge barip aru ame wataget iriwanumune , inak tavewa ame endi Keriso inapewa ame mondi guewa yawan ta wa onam wanumune . Go inak tavewa ame Keriso gamup megenat di wandia .
51002018	Amba waenapan da muk inak muga eboewa taine munan ya wababayan imaep . Mu bet ine anea yawamo wapi gapan , anea wa taragat mumat diaepi ame nop muga ya di anune . Ian mame muk etumu ae wat otutamet wa taiwanumain go iae guine muga koewa bararaeni gapan muk oyok ene wa taiwanumain .
51002019	Mu Keriso den intum ya tane . Nu Keriso dugup mega nagirewa ame , me etua amba Keriso nu ian bariwa . Me nu guin pakao nuga ai bongamen , wat tamanamen , enat tanin . Me gamup etunu daiton tainiwa . Amba nu epara nuga ge etunu antaba mega kakaewa ame God inap megenat waraton kai warivin .
51002020	E Keriso den borit wayana gapan , piup ma guegue mega koewa ge aro amun mega ugup ugup gapan Keriso wat vetaen . Menan , iwa dimen e sia piup ma guegue megawa ge iup mega anen wani ame ewap aisean ayamase taiwanin ?
51002021	Iup ame upi anega waiwanum , “ Naniap ya wat natane , o da ya nane , o naniap ase da ya inatane . ”
51002022	Iup mame waiwandini wan dim dim mega ame danamep uon tata . Iwa mame mondi apan muk nop muga ge anut muga gapan seane wadidiaiwanum . Ame God iup mega uon .
51002023	Amba iup ame wadidiaiwanumune yawat mega anut kakaewa di waiwanumun , den wa taragat yaunewa apan muk iamup tane , aopan aopan muk etumu wat otutamene amba muk ingane etumu togurane wa koeamene taiwanum . Go iup ame gapan muk ingane anut muga koewa tapen menan nanam mumini ame ya wat tamanamiwanum .
51003001	Amba e gaset Keriso den bop gapan ao sia yon wandeni gamup inak ewakewa warayana menan , wan dim dim aupa kimaniwa ame Keriso God mainewa nutup gapan den wandini ap me munan anuiwanian .
51003002	Imuya wat tamanamen , wan dim dim aupa kimaniwa menanaet anuiwanian go piup ma guegue megawa menan ya anuiwanian .
51003003	Iwa e inak ega koewa namua Keriso gamup den borit wayana gapan endi e inak ega God inap amba Keriso den wandia .
51003004	Amba iman Keriso e inak ega iragenawa , sia tauepiwa ame e me den oya oya mega gapan tauai .
51003005	Ap menan , piup ma guegue mega koewa gapan dim dim da potayap den karaua wandepiwa ame den togurane uon tap . Ame wainan gogo taianawa , inak koe koevet taianawa , imuya yagirin agaga taianawa , ame mek ae di vean . Iwa gau waiana gapan god ega ap me di .
51003006	Waenapan da inak koe koevet ta amba God ayamase ya taiwanumampinawa God nemoro mega inamup taueta .
51003007	E watagaet inak ega gapan inak koe koewa mame den ta aisiwanian .
51003008	Go endi e gamuyap inak upi map anegawa den ae di ve kakayasen . Ame , ugu gangan anuianawa , noyam notatae kaimakaet waianawa , evenae wai enu guramo wa koeam mumat anu gurayan taianawa amba noya gapan nop ani aninke den waianawa .
51003009	Ek gare gare ebo aopan ya waiwanian , iwa e tawaya inak ega namua gaseget wa totnak aipa uat enayan .
51003010	Amba tawaya ewakewa , inak ewakewa den wara gamuyap barayan . Ame anut ega ewakewa , God men anuiana gapan mek taeni menan me umap entan imaep amba God guegue mega anu kakayasen .
51003011	Inak ewakewa ma gapan , ge Diu o Diu uoni da waingewa , ame koewa da uon . Gare God paua mega men etuya tum tanewa go ya tanewa , o watageta isimurae wai yaunewa muga gapan di wainisianawa o pu nagirewa umap wainisi amba nao mondi kaimakaet taianawa ge anut ega ega gapan taiana nagirewa , ame Keriso me uruga nugawa amba me iravi nu potanup wandia .
51003012	E God yamap imuya potaya woup am seni nagirewa , enan anu gure om enueni ap menan inak kakaewa gane gorogose enan waenapan munan den bagu sisi anun ta warit tamuiwanian . Amba ek ingane ae wat otutamen , yaemantu bigat itan ginaet yamaet gan wanien .
51003013	Amba ago gare gare tan , anu bambam ega gare gare den vetan , orup da koewa inayap tapiwa gapan koewa mega anu ae viwanian . Iwa Keriso koewa ega anu ae veni menan .
51003014	Amba inak mame uruga taiwaniampina ame aigapewa baigan wat baraen . Iwa inak guegue kakae mame uruga ame baigan waren tobot tain kakae iragen daiton tainiwa .
51003015	Den Keriso nonup mega warane imuya potaya wane namu yoyo tap . Iwa e uruga Keriso nonup mega gapan wa upaen etuya daiton tan . Ap menan nonup gan wanien . Amba inak ega gaunewa pot pot Keriso inap waiwanian .
51003016	Keriso nop mega waran potayap baraene bararae wande ep . Amba nop mega potayap bararaepi gapan , gare gare kaimakaet wadidiam sia darinewa ao gare gare anut aigape gan taiwanian . Ap gapan imuya potaya aton barayaep amba God nop mega imuya wat kakayasep amba wa atonat wagewa ge guewa gapan waiana wagewa uruga God inap waiwanian .
51003017	Amba dim dim uruga , nop ega gapan o tat ega gapan taiwaniampinawa , ame uruga Ayop Iesu yaua gapanaet di taiwanian . Ap gapan Iesu gamup Mamewa God inap gaun waiwanian .
51003018	Waen apan naimoyana nagirewa , memae waia nop muga anun gapan viripamu taiwanian . Iwa Ayop waenapan mega ap anega tainampen .
51003019	Apan waene waiwa inamup imuya wat kakayasep munan anu guran amba tandae den ya yawamo waiwanian .
51003020	Amba e orup otua , wan dim dim uruga taiwaniampina gapan , inae mamae nop muga anu waran ayamase taiwanian . Iwa ap anega tanewa Ayop atonuya anuiwandata .
51003021	Amba ine mamewa , orup otu ega inamup imumu ya wat sisimiwanian . Ap tane imumu wat dapanamene , ago ya enain .
51003022	Amba e nao mondi kaimakaet taiana nagirewa , ayop ega piupawa nop muga wapi anu waran ayamase taiwanian . Ame yamamu inayap wandepi ge imumu warupane enan anupen men ya taiwanian . Go imuya potaya ae bigarep , kakaevet tan amba Ayop Iesu virip mega den taiwanian .
51003023	Dim dim da tanewa ame , imuya potaya gapan uruga nao kaimakaet taiwanian . Ame Ayop Iesu menan nao tainewa ap mini di taiwanian go apan menan uon .
51003024	Menan e asigiap di , e iman Ayop Iesu nao mega nagire wan dim dim me inap unaset wani ame garewa ega warai . Iwa e Ayop Keriso menan ayamat taiwanin .
51003025	Go orup da inak koewa tainiwa , me iman koewa mega ame garewa wareta . Amba koewa taine inamup God me kakaeven ya tainiwa .
51004001	E bawarewa nagirewa , nao enan mondi kaimakaet taine nagire inamup , inak tamanawa gapan yambuni ago munan . Iwa e asigiap di , ame e bawarewa ega da kiman gapan den wandia .
51004002	Amba inak ega gapan God inap mup pot pot taiwanian . Ame gapan wanien nene yaman tan , imuya potaya gan God inap gaun waiwanian .
51004003	Amba mup nunan den waiwanianpina , nu God nop mega waenapan wadiamopen menan God negin watap nunep . Ap gapan nu Keriso nop oit gungunua mega uruga wadiamot anuivin . Iwa ne endi nop ap waingina menan pusin nanin panan , gwat nokap bat niman negene wanik angin .
51004004	Den nenan God inap mup wane ne Keriso nop oit mega waenapan wadiamopena , ame aroga iragen amba tavewa gapan di wadiamopen anup .
51004005	Iesu ya anu tumasine nagire inamup dim dim da wapen tane ame ae anu guran amba waiwanian . Amba wat ge tat arogawa da enepi , ame ae di danam kakayasen .
51004006	Amba nop ega den tanam wapen tane ame guegue ega kakaewa gapan yaemantu wadiamone mu anu kakayasep . Ap gapan mu singui tangui da wayawaepi , e garewa tamana di wadiamon .
51004007	Ne evenana kakaewa apan Tikikas , da men anu guritoniwa , amena inayap tauepi , ame ne anenen wanik angina oitana wadiaeta . Me Iesu nao mega kaimakaet taini apane da amba nu dere Ayop ayamase taitoni nagirewa .
51004008	Ne me inayap watu eniangina ame iwa , nu inak mapa anenen tautanitoni wadiaep anupen . Amba imuya potaya den wat gitnagepen .
51004009	Tikikas onepi , e dugup ega daitona apanewa , Onesimas den tane oneta . Onesimas me nu evenanu kakaewa da men anu guritoniwa amba nu den daiton Iesu Keriso kaimakaet anu tumasitoniwa . Mu mapa dim dim uruga venasini ame wadiaep anui . Me e den pa daitonawa .
51004010	Amba apan Aristakas dere gwat nokap wanin antoni apanewa ge apan Banabas ugarewa Mak dere gaun muga inayap watu eniamun . Amba Mak amena inayap tauepi ogewa watagaet sean yawayan , me tauepi di waupan .
51004011	Apan Diosua yaua dawa Diastas , me den gaun mega inayap watu enia . Diu Iesu anu tumasine nagire , apan yampo mame mugenat nao nega daitonawa nagirewa upine den tanamon God toemu mega navewa taivin . Amba mu ne kwayupana aigap da tane .
51004012	Den e at pa ega daitona apane , Epaparas , me Iesu Keriso ayamase tainiwa , ame gaun mega inayap watu enia . Me enan mup pot pot kaimakaet God inap taiwan . Ame e God anut mega anuini gapan di waniepen ge me gamup kai waran doran anut mega di anu kakayasepen .
51004013	Ne me menan tamana anega wadiaiangin , me e enan amba pa Leodasia amba pa Airapolis nagirewa munan nao kaimakaet da wat iren taiwan .
51004014	Amba evenanu men anu gurintoni , dom gigit anut aigape wareni apane Luk ge apan Dimas den gaun muga inayap waiamun .
51004015	Tatan gwanin , Iesu anu tumasine nagirewa pa Leodasia gapanawa , amba waen Nimpa ge Iesu anu tumasine nagire pa mega gapan iamuine ame gaun ge kaewa nuga den wadiamon .
51004016	Ok nega mam , nimakayap batnagep anune , sia wat watu enane Iesu dugup mega nagire pa Leodasia den inamup batnagep anup . Amba e gare ne ok dawa inamup seana den waran batnagen .
51004017	Amba apan Akipas nop nega anega wadian , “ Ayop God nao geneni ame yao itame di ta itam , go yaumakap ae ya vea . ” ap anega wadian .
51004018	Ma ne Pol , nek nanina gapan gaun nega siangin . Gwat nokap wanik angina men agun anu nimanegiwanian . Amba God wat aipakam mega garaetawa inayap wande ep .
52001001	Ok ma ne Pol amba apan Sailas ge Timoti tanamon siangin . Ame e Iesu dugup mega pa Tesalonaeka nagirewa God Mamanua ge Ayop nuga Iesu Keriso den tobot taiana , inayap sivin . God garaet wat aipakam imaep amba nonup mega inayap wande ep .
52001002	Nu wam wam pot pot God inap mup waitoni ame e iravi enan gaun den waivin amba mup enan den taivin .
52001003	Ame nu Mamanua God yamap mup gapan enan waitoni , ame e anu tumat ega gapan nao kaimakaet taiana amba baigan ega gapan waenapan wat agoat mumiana ge anu dao ega Ayop nuga Iesu Keriso sia entan tauepi inap kaimakaet taiana . Amba itan bagu sisi wat ayameana ame guegue ega den anuivin .
52001004	Iwa nu asiginup , tatan gwaninua e God enan anu gure , om enuie mega ganganat imaeni nagirewa .
52001005	Den iwa nu God Nop Oit Mega Kakaewa wat enan onantoni ame mondi nop iragen megenat ya wat onanton go nop ame aroe den amba Guewa Pose Woup Seniwa nop mega tave iragena gapan imuya potaya wat entanen e anu tumat tayan . Amba nu guegue nuga gapan e yao anu kakayasepen men amena inayap inat taintoni e asigiap di , ame e kakaewa ega menan taton .
52001006	Ap gapan e nu ta ewat nugawa ge Ayop nuga Iesu ta ewat megawa ame di warayan taiwanin . Amba e itan bagu sisi den kaimakaet wat yapa taiwanian go God nop mega Guewa Pose Woup Seni ware eneni , e atonu den God Guewa waupaen warayan .
52001007	Ap menan Iesu anu tumasine nagire at Masedonia ge at Akaia gapanawa ame e guegue ega kakaewa ta ewamoyana gapan warane taiwanum .
52001008	Amba Ayop God nop oit mega e gamuyap senare tau aeni ame at Masedonia ge Akaia mugenat inamup ya tauen go anu tumat ega God inap taiana ame oisewa at at iragi di anune . Ap menan nu nop da aigap sia ya wadiait .
52001009	Iwa at at ma gapan intoni , waenapan muk ma oitaya wadian wanum . Ame e anenen ta waupaneanawa amba anenen ta God menan entane god eboewa naniap kaita anu tumasianiana ame ae vea God tave iragen yaibobot wandini ayamase taiana oisewa wadianiwanum .
52001010	Amba God otua Iesu bop gapan wan yon wande God nemoro mega namunup onini gapan vetaneni ame iman kimani sia visepi amase taiana oisewa den wadianiwanum .
52002001	Tatan gwanin e asigiap di , nu namu inayap daio onantoni ame daio nuga mondi inayap ya wakaumaton .
52002002	Den asigiap di nu inayap ya onantoni gapan go at Pilipai gapan wat yapaton amba waenapan dianen wawa koko tanene . Go God nuga ago nuneni gapan nu God Nop Oit Mega Kakaewa ame anavi nagirewa aritavet potamup kaimakaet di wadiaeton .
52002003	Iwa nu nop ame wadiaetoni ame gutut eboewa gapan ya wadiaeton , o gare anu koewa da menan o ebo ewaepen ya taton .
52002004	Go gare nu oit wadiaitoni ame iwa nu God Nop Oit Mega Kakaewa wadidiamuinampen menan diane umap wani gapan waivin . Nu waenapan aton anupen menan ya taivin go God aton anupen menan megenat taivin . Me megenat imunu potanu gapan anen anuitoni me asik tan .
52002005	E asigiap di , ame nu mondi da nop monamon taet , imuya potaya nunan warupapen menan ya taton . Amba ebo ewaet kwan puraput ega agaga tapen men ya taton . Anenen taintoni ame oitanu God wata .
52002006	Nu waenapan da atonanu wapen men ya tainton . Amba e go gare orup da wat atonat nimanepen menan ya anu tainton . Go nu Keriso wa ewamot mega menan e ago taniwaniampen di go ago ega menan ya waton .
52002007	Nu nimakayap , waen da otu waiwa kwayup tamuini umap , ae bigat nitat yaentuk kwayup taeton .
52002008	Nu enan aigap di anu guratoni menan God Nop Oit Mega Kakaewa megenat ya wadiaeton go inak nuga den yan seat enatoni gapan nu aton nau nagat nimanen . Iwa e nu imunu di wat kakayasen .
52002009	Tatan gwanin nu enan kaimakaet wat irat , mum ge woup nao taintoni ame e asigiap di . Ap taintoni nu e da itan nuga ya warat anuinton . Nu God Nop Oit Mega Kakaewa kaimakaet di wadidiainton .
52002010	Amba e da da Iesu anu tumaseana nimakayap nu anenen imunu potanu woup sen wainetoni ge tamanagaet inak eboewa da gapan ya enu yawagen tanene , ame e di yawanean amba God den di yawanen .
52002011	Iwa e asigiap di , nu e orup daiton daiton apan da mek otu waiwa wa tamanam mumini umap wat tamanam imaeton .
52002012	Ame yaentuk wawa bibigam taet kwayup taet amba inak ega God anuini gapan iniwaniampen menan , kaimakaet diaeton . Iwa e God toemu mega gapan unuge oya oya mega potap tauapen menan venaya wan .
52002013	Amba nu God inap gaun pot pot waivin iwa e watagaet God nop mega inanup anu warayanawa ame e mondi waenapan nop muga mini ya anu warayan go God nop mega tavewa di anu warayan . Nop mame inap anu tumasiana nagirewa ame nao mega imuya potaya wariwan .
52002014	Dugup nugawa , God waenapan mega at Diudia gapan Iesu Keriso menan bagu sisi anu tanane yawamoyana e den gine daiton anu tanayan . Diu nagirewa at muga gapan ta koeragam mumane , ap umap waenapan egawa ta koeragam imaene .
52002015	Diu nagirewa ameme watagaet God no oise waiwanumune nagire evi amba Ayop nuga Iesu den guramone borit wan . Ap tane menan , God mu inamup aton da ya anuiwan iwa mu waenapan iravi anu koeam mumiwanum .
52002016	Diu uon , ian ugupe nagirewa nu God inak ewake munapen noa ya wadidiamopen menan Diu nagire watananen , iwa Diu nagirewa anu koeamiwanum . Koewa muga pot pot aigap aigap taiwanumun ene amba koewa muga endi di bararaen . Wataget God yawamo tue den wande en , go endi ugu gangan mega inamup tauen .
52002017	Dugup nugawa , nu wam otu da waenapan wasea nimanene gapan nu ae veaet at da ugup waineton , go imunu inayap wanden . Nu kaimakaet enan anut sia di ya yao nitat anuton .
52002018	Inayap entan onanet anuton . Ne Pol wam da da entan ongepen tayawan go Seitan watananek wandin .
52002019	Ayop nuga Iesu evi sia tauepi wamewa gapan me namup yonata , nu gop da ya anuit go anu dao den aton aigap iragen anuit amba Iesu garewa nuneta , garewa ame e me di ! Iwa kakaewa nuga e me di .
52002020	Wam ame gapan aton nuga ibari e me di . Amba God yaunu ao warepi ibari e me di .
52003001	Yawaepen men wam wam bagu sisi anuinton potanu yagiriwandin menan ne evenana da den , mapa pa Atensi gapan wainet waton .
52003002	Amba dugup nuga apanewa Timoti inayap watu enaton . Me nu den Keriso Oit Mega Kakaewa waenapan wadidiamopen menan God nao mega taitoni apane da . Imuya potaya God men aro tapen amba anu tumat ega Iesu inap wat kaimagamepen menan inayap watu enaton .
52003003	Iwa waenapan ta koeragam imaepi e Keriso ae veane tawa . E asigiap itan bagu sisi ameme God anuini gapan nu inanup tauiwan .
52003004	Wataget e den wainetoni ta koeragam nimanepi noa namu wadiaeton . Amba evi nu dim da wadiaetoni tavewa di tauen , ame e asigiap .
52003005	Ne potana enan nin gop yaginegen taingin ame Iesu anu tumat wanin go ae veayan o anenen ? Ap menan apan Timoti inayap watu enan . Ne gop anun Seitan pusia warup yaveni menan Iesu ae veayan go ? Ap menan , nu nao nuga enan mondi tainton go ?
52003006	Timoti inayap ae sia oneni e Iesu anu tumat wanian imuya waenapan inamup wariwandin oit kakaewa ameme wadianen . E pot pot atonanu anuiwanian nu yawaet anuitoni ap umap yawanet anuiwaniana noa den wadianen .
52003007	Dugup nuga daitonawa , nu pot pot itan yavivin bagu sisi anu tanivin go e Iesu anu tumasiwaniana oisewa Timoti gamup anutoni menan , imunu veturen .
52003008	Ayop Iesu menan kaimakaet ap waniene menan nu bigat nitat waninet .
52003009	Endi ap tayana menan enan God gaun wanait . Enan God yamap aton baware taivin .
52003010	Ya yao nitapen men mum wam pot poraet God inap kaimakaet mup waivin . E Iesu kakae di anu tumasean go aigap sia wadiaepena gapan anu tumat ega wabawaramepen menan negin kakaewa da yop taivin .
52003011	Endi mup nega mam , Mamanu God ge Ayop nuga Iesu dere negin nuga tu wa tarase nunepi gapan nu inayap onanet .
52003012	Amba mup dawa mame , Ayop nuga wap e gare gare anu guriana amba waenapan munan den anu guriana , anu gurat ega ame kai warep , aigap taue nu enan anu gurintoni mini om mega tautanep .
52003013	Ap gapan Ayop Iesu Keriso wat agoat imaepi imuya potaya woup sep , kakaevet waniene ene me waenapan mega evi sia tauep . Wam ame gapan e Mamanu God namup yonane kakaevet wandini ap mini waniai .
52004001	Dugup nuga daitonawa , nop nuga semu da mam . Inak ega gueguewa God atonuya anupen menan ame gueguewa nu wa ewaetoni e taiwanin go aigap sia taiwanian .
52004002	Ayop Iesu aro amun nuneni gapan nop mega wadidiaetoni anuiwanin .
52004003	God enan manega anun , imuya potaya woup sep waen ge apan wainan gogo uniunion ise ta ase ta taine mini e ya tane .
52004004	E da da waen naimoyanawa , waenae wai virip muga yambuni tan amba kwayup muga taiwanian .
52004005	God tandayasine nagire anu gwagwaramene eyao tuan mini taine ap mini ya taiwanian .
52004006	Ap menan , apan da evene paina ya yamasep waenewa kaum ya waseasep . Wataget kaimakaet wadiaetoni sia waivin . Waenapan koewa ap tapi God nemoro mega yawain .
52004007	God nu waenapan mega tat anu nunan wani ame imunu potanu woup sepen menan nunan wan , amba umam noa tapen menan ya wan .
52004008	Ap menan waenapan da da nop ame anu ae vepi apan noa anune ae ya viwanum go God Guewa Woup Seniwa nuneni apanewa noa anune ae viwanum .
52004009	Iesu anu tumasine nagire upi imuya potaya inamup warapen menan nu ok da sia inayap ya seait iwa namu God wa ewaeni gapan e gare gare anu guriwaniana gapan e asik tayan .
52004010	Ame taiwaniana dugup ega nagirewa inamup uon go Iesu dugup mega nagirewa iragi at Masedonia gapan , munan anu guriwanian . Waenapan nugawa , umap di tayan go aigap taiwanian .
52004011	Wataget manega wadiaeton . Bibiga yambuni wanien , evenae wai inamup bawarewa ya tane amba ek nao naniap tan garewa ega ap gapan wariwanian .
52004012	Ap taiwaniampina Iesu ya anu tumasine nagirewa yawaepi ayamat inayap tain amba kakaewa dawa ame e dim dim men anuiana e nao kaimakaet taiana gapan di warai menan itan ame waenapan onemup ya baraene .
52004013	Dugup nuga daitonawa , e bagu sisi baware , anu dao uoni nagirewa mini , ya anupen menan borit wane nagirewa munan nop tavewa wadiaet anuivin .
52004014	Iesu boen sia yon wandeni anu tumasivin . Ap menan Iesu anu tumasitoni nagire borit wata , wam uiwa Iesu sia tauepi wamewa gapan , God nu Iesu den tam naune kimani aeta , nu ap anega anu tumasivin .
52004015	Ayop Iesu wadianeni oisewa wadiaivin . Me evi sia tauepi borit wane nagire namu amba ewamup nu kabaniwa nagire den kiman dot anait .
52004016	Wam ame gapan God pum mega anuit amba anea bawarewa mugawa ven wapi anuit ap gapan Ayop nuga me kiman ae ve aoma viseta . Keriso namu anu tumasen borit wane nagirewa inak muse yon wanumoin .
52004017	Yon wanumopi God nu kabaniwa nagire den bongam nimane upanep kiman dot anait . Ayop nuga Iesu irikup potap paina tautanait . Nu ap tata , me den yaibobot wanin aninait .
52004018	Ap menan , nop mame gapan gare gare imuya veturiwandan .
52005001	Dugup nuga daitonawa , wapena anun . Wam eviwa noa gat wana ame wam ansena maup wamewa o bodu wamewa tauepi anuiwanian menan , ok da sia ya seait .
52005002	Iwa e anuiwanin Ayop nuga Iesu sia tauepi wamewa ame up apane muma karaua tauini mini karaua taueta .
52005003	Waenapan anega wapi , “ Dim dim iragi bigare tau aen ita anan da ya yawait , ” ap anega wapi wamewa gapan gine tutup wam daiton gapan God wat momak mumeta , ame waen orup vege baware anuine umap seke tain . Orup da garawasepen tapi umap uon .
52005004	Dugup nugawa , imumu muma wanumuine nagire umap e ya waniaisi . Menan up apane tauen baguya agurini mini Ayop nuga wamewa tauepi baguya ya agureta imuya mum sisip ya umen .
52005005	Nu wam ganat nagirewa , mum sisip nagirewa uon .
52005006	Ap menan aup inine nagirewa mini ya waninait yaman meret wap yambuni di waninait .
52005007	Mum gapan waenapan aup ininewa amba mum gapan waenapan upi kaum kaimake dena naine amba bumbawam tainewa .
52005008	Go nu ganat nagirewa imunu kwekwera ya tap go yambuni di waninait . Ita nagire vesi tambuine mini nu God inap anu tumat nuga amba waenapan munan anu gurat nuga tambuit . Nu anu dao nuga inak ewakewa warapen inap ame ita nagirewa payu kaimake dena tonatane mini ianup tonatait .
52005009	Iwa , God ugu gangan mega nu inanup tauapen menan om ya enunen go Iesu Keriso nunan tani gamup inak ewake nunapen menan om enunen .
52005010	Me nunan boeni iwa mega ame , me den waninepen menan , me sia tauepi wamewa gapan nu kabani o borit wata ame gine daiton me den waninait .
52005011	Nop ame anutoni menan gare gare wat ago taiwanian imuya gapan wa enat taiwanian , e endi taiana mini di taiwanian .
52005012	Dugup daitonawa , yambuni anun . Apan upi nimakayap enan yonane nagire inamup ayamat tan . Iesu menan mu negin kakaewa wa ewaiwanum .
52005013	Enan yonane taine menan nop muga pot pot anun yaumu ao waran . Den inamup gare gare baigan nonup taiwanian .
52005014	Waenapan nugawa , manega wadiaivin . Endao wandao taine nagire wane mu nao tap . Tap anuine nagirewa wadiamone imumu wat kaimagamep . Dai momeni nagirewa wat agoat muman . Waenapan inamup yaemantu bibiga wanien .
52005015	Waenapan wa ta koeragam imaepi gare koewa inamup ya tane . E pot pot gare gare wat aipakam isiwaniat anun . Waenapan iragi inamup den wat aipakam mumiwaniat anun .
52005016	Wam wam pot pot aton anuiwanian .
52005017	Wam wam pot pot God inap mup waiwanian .
52005018	Dim dim ugup ugup inayap tauepi gapan atonu den God inap gaun waiwanian . E Iesu Keriso den waniana menan God e ap tat anuiwan .
52005019	Guewa Woup Seniwa potanup anut mega tat anuni ya watanapen .
52005020	God imua kakaewa gapan nop mega da waenapan munep wapi ya tandayasene .
52005021	Dim dim iragi kakaewa go koeragewa tayao wareyao tan anun . Kakaewa ame ware anu taiwanian .
52005022	go koewa ugup ugup iravi anu ae vean .
52005023	Endi mame di , God nonup nunini ame kakae guragut negin ugup ugup gapan e imuya potaya woup sep amba tawaya ega ame etuya , guaya amba imuya koewa da ya wandepen menan use aiwandan amba Ayop Iesu Keriso sia tauep .
52005024	God enan wani ae ya veaeta dim dim wani di tata .
52005025	Dugup nugawa , God inap nunan den mup waiwanian .
52005026	Iesu dugup mega iravi gaun gare gare taiwanian .
52005027	Ayop nuga amun neneni gapan wadiaivin ok mame dugup nuga iragi inamup batnagen .
52005028	Ayop nuga Iesu Keriso garaet wat aipakam imaep .
53001001	Iesu dugup mega pa Tesalonaeka nagirewa , Mamanu God ge Ayop nuga Iesu Keriso anu tumasiana nagirewa e me di . Nu apan Pol ge Sailas ge Timoti gaun inayap waivin .
53001002	Mamanu God ge Ayop nuga Iesu Keriso garaet wat aipakam imaep baigan enep .
53001003	Dugup nuga daitonawa , wam wam enan God inap gaun waivin . Ap tainanta kakae iwa Iesu namu anu tumaseana endi e aigap sia taiwanin . Namu ek gare gare anu guriana menan endi aigap sia anu guriwanin .
53001004	E taiwaniana menan nu God dugup mega ugup ugup nimakamup wa atonat imaivin , e yauya ao warivin . Iwa e Keriso menan ugu vegaek bagu sisi anu taniwanin anavi ta koeragam imaiwanum go ae ya veayan go aigap sia anu tumat wanin .
53001005	Bagu sisi ame anuyana gapan guegue aroga da wandia ame God namu enan wani gapan koerage ya diaen go kakaewa nagirewa diaen . Me ap wani endi tavewa tauen , me enan wani ame tamana di tan , iwa endi e itan wariana toemu mega gapan tauapen men umap di taiwanin .
53001006	Evi amba den God tamanagaet di tata ame waenapan da da bagu sisi enepi God gare bagu sisi muneta .
53001007	E nu den ta koeragam nimanine menan itan bagu sisi bawarewa waraton go Ayop Iesu anea mega aroe den kimani aoma vise piup tauepi wamewa gapan nu wabibigam nimaneta .
53001008	Go yamunewa me merave den taue God oarewa nagirewa amba Ayop nuga Iesu Nop Oit Mega Kakaewa ya anu warine nagire den , koewa muga garewa muneta .
53001009	Garewa munepi uon ya tata go usenagaet di ta koeragam mumiwandata amba God oya oya mega den ya wanumoin go at da ugup gapan wanumoin .
53001010	Wam mega ame gapan waenapan mega Iesu yaua ao warait iravi anu tumasitoni me wa taragatait . E nu den waniai iwa oit mega wadiaetoni anu tumaseana menan .
53001011	Ap menan wam wam enan God inap mup waitoni ibariwa ameme . God enan wani ap gapan yambuni waniepen men mup waivin . Amba e dim dim kakaewa God menan tat anuiana anu tumat ega gapan God aro mega gapan e gamuyap taitameta , ame menan mup waivin .
53001012	Ap taiwaniampina God nugawa Ayop Iesu Keriso dere e wat aipakam imaene gapan Iesu oya oya baware wareta gare e yauya den ao wareta .
53002001	Dugup nugawa , Ayop nuga Iesu Keriso sia tauepi me den wainepen menan bongam nimanepi oisewa wadiaepena di anun .
53002002	Iesu wam mega gaseget taueni oisewa e anuyana , nop ame anu waramasene , bagu sisi ya anune . Anse , apan da eviwa noa namu wani gapan o opata da wani gapan o nu ok seatoni ap gapan oit ame ebo wat anune go ?
53002003	Ame waenapan wam ame om mega menan aopan ya wababayan imaep . Iwa namu waenapan God wa tandayatain amba iup paina yamasini apanewa matagaeta ap ewap Iesu sia taueta . Wam ame ewap , iup paina yamasini apanewa merao arewa aeta .
53002004	Koewa Taini Apanewa ame god da da o waenapan da da wa atonat muminewa amba aigamup bawarewa mek wata . Me God mup paewa Ierusalem gapan gwanap ae wande aopan mek anega wata , “ Ne God di , ” anega wata .
53002005	Ne den tanae iningina wamewa gapan oit ap me wadiaingina sia anuiwanin go ?
53002006	Koewa Taini Apanewa wam mega tauepi me venaseta go endi dim da wataniniwa e anuiwanin .
53002007	Koerage mega endi karaua ta aewan go Wataniniwa apanewa ame orup da wat nau aeta . Amba Koewa Tainiwa aroga taueta . Ap wamewa gapan me dim da tat anupi di tata . Amba Ayop Iesu taueta amba gaup upunepi gapan boeta . Iesu oya oya mega ganase den kimani visepi ganat ame gapan Koewa Tainiwa wat momageta .
53002008	
53002009	Koewa Tainiwa Seitan aro mega ware taueta amba yo paua ugup ugup ebo aopan tata go tavewa uon .
53002010	Ebo aopan ugup ugup gapan waenapan wababayan mumep merao arewa amoin , iwa mu nop tavewa tandayasine menan inak ya warain .
53002011	Mu nop tavewa tandayat wane menan God nop eboewa anu warapen aroewa watu enen imumup taue bararaen . Imumup ap baraeni menan nop eboewa menan anuiwanum .
53002012	Waenapan ap anuiwanumampina nagirewa amba waenapan upinewa ame nop tavewa ya anu tumasene nagirewa amba koewa tat atonu den anune nagirewa God wanene mega gapan wa koeragam mumeta .
53002013	Dugup nugawa Iesu enan anuiniwa , tamanawa da ame nu wam wam enan God inap gaun waivin . Iwa wataget iragen me ganganat imae Guewa amun mega gapan potaya woup sep nop tavewa anu tumasene gapan inak ewakewa enat wan .
53002014	Nu opata gapan God No Oise Kakaewa wadidiaetoni menan God ganganat imaen . Me ap tani iwa Ayop nuga Iesu Keriso kakae guragut oya oya mega den e warapen menan tan .
53002015	Ap menan , dugup nugawa , kaimakaet wanien ok ge nop wadiaetoni den anu wariwanian .
53002016	Endi Mamanu God nunan anu wat aipakam nimanini gapan wam wam pot pot imunu anu dao den naonagasiwan nunan taini menan gop ya anuivin . Mamanu God amba Iesu Keriso den imuya wat kaimagamep amba aro enepi gapan wat ge tat kakaewa ta aisiwanian .
53002017	
53003001	Dugup nugawa , nop nuga semu da mam . God nop mega ere wadiaetoni menawaet anu tumasean seset wa aeni ap umap nop mega amunugaet sia seset wa aep amba waenapan nop ame viripewa den tapen menan nunan God inap mup waiwanian .
53003002	Koerage wane taine nagirewa nanimu gwanap ya waninepen menan nunan mup wan , iwa waenapan upi God oit mega ya anu tumasene menan .
53003003	Ayop nuga wani di tata amba aro enepi gapan Koewa Tainiwa enan wataneta .
53003004	Ayop nuga nu imunu enan wat kaimagameni menan enan gop ya anuivin iwa dim dim diaetoni endi taiwaniana evi amba den taiwaniai .
53003005	God baigan mega ge Keriso wat ayameana mega anu kakayasepen menan wa ewaep .
53003006	Waenapan nugawa , Iesu Keriso amun mega gapan mame diaivin . Anu tumasini orup da da endao wandao taiwanumampina nop wadidiamotoni gapan ya wanumune ian ame ae vemon .
53003007	E asigiap di guegue nuga taintoni ap uap taiwanian . Tautanae wainetoni endao wandao da ya tainton .
53003008	Taba ega da mondi ya naton itan ya enapen menan mum wam iragi nao kaimakaet tainton .
53003009	Iesu oisewa wadidiaetoni menan taba ega mondi napo umap di go guegue kakaewa ewaepen amba e ap umap taiwaniampen menan nao kaimakaet tainton .
53003010	E den wainetoni gapan nu nop mame diaeton . Waenapan ega da da nao tanda anu ya tapi menan taba ya napen .
53003011	Nu mame wadiaentoni iwa nimakayap waenapan ega upi nao ya taiwanum go endao wandao taiwanum , wagat mondi wanumune amba waenapan yawamone ise wayao ase wayao taine oisewa ame nu anuton .
53003012	Menan endi ne Ayop Iesu Keriso amun mega gapan kaimakaet diamon wadidiamuivin , yaemantu wanien nao ega yambuni tan taba puraput ega garewa sean .
53003013	Go kaiwan evenan wainawa , e guegue kakaewa taiwaniana menan ae ya veane .
53003014	Waenapan da da nop nuga ma ok sitoni ya anu warepi ase yawam anun . Mu umam anupen menan ae vemon .
53003015	Mu anavi ega umap ya anu mumane go dugup daitona mini anu muman koewa sia ya tapen menan diamon .
53003016	Ayop Iesu me mek baigan nuga ibariwa , menan e wam wam dim dim iravi taiwaniampina baigan eniwandan . Ayop nuga e den wandep .
53003017	Ne Pol gaun mame uiwa megenat nek nanina gapan ok sivin . Ok nega iravi verisiwa gapan sina iraga yaoyao nega map anega sinawa .
53003018	Ayop nuga Iesu Keriso e iragi wat aipakam imaep .
54001001	Ne apan Pol , ok mame sivin , God wat inakam nimaneni apanewa amba anu dao nuga Iesu Keriso inap tainampen menan nenan wan amba Iesu Keriso watu enamot mega apanewa da tan .
54001002	Ok ma ne Timoti inap siangin , ge ne otuna mini iwa ge anu tumat Iesu Keriso inap taiana menan . Amba Mamanua God ge Ayop nuga Iesu Keriso wat aipakam muga garaetawa , bagu sisi muga nunan anuinewa ge baigan nonup muga den inagap wande ep .
54001003	Amba watagaet ne at Masedonia angena , ge at Epesas gapan waingepen men diagen wana , menan endi den ap mepe wainge waenapan dandamunagaet diamo wa , waenapan upi nop gutut eboewa waine ame ae vep .
54001004	Ame diamo wa wam muga wakaumepi tawa gutut tave uoni waine ae vep , amba Diu omae baewa gutut muga anenen ta oniwandini ame ogewa den ya se nonongam taiwanuman . Ame tane noyam notatae warupane bariwanum . Ame taine gapan God nao mega anu tumat gapan tata mu ya taiwanumun .
54001005	Ne nop ma dandamunagaet waingina iwa waenapan inamup baigan wandepen , baigan ame imu pose ganganatait gapan , amba i namu woup sep kakaewa amba ge anu dao tavewa gapan wa taiwanuman .
54001006	Ap gapan waenapan upi inak kakaewa mame gaset wakauman nop iwa tavewa uoni ewap amon .
54001007	Amba iup namua Mosis seni ame anu wadidiamot wane taiwanum , go mu ame waine ya anu kakayasene amba wane taiwanum , den mu kin kin wane taiwanum go iwa tavewa mu den oare .
54001008	Amba God iup mega Mosis seni ame nu den asiginup taton go orup da God iup mega tavewa anu kakayasepi , ame kakae di .
54001009	Amba God iup mega Mosis waneni nu den asiginup di . Iup ame waenapan kakaewa nagire munan uon , go iup ame topaisine ge tandayasine nagire munan amba God tandaysinewa inak koe koe tainewa ge upi imu pose gware wani munan , amba anu tumat muga uoni nagirewa munan , amba ine mame guramone borit wainewa , waenapan gurane boniga semuinewa iup ame munan den .
54001010	Den yonane inak koewa wainan gogo ise ta ase ta tainewa , ge apan muk dere gare gare anu gwagwaramene amba ingane wainan gogo mini taine o waen muk dere ap anega tainewa munan , garewa warapen menan waen da go apan da up tane amuinewa amba negin gagape yonane ebo aopan wainewa , amba da da God nop oit mega kakaewa mini entanepen tainewa iragi iup ame munan .
54001011	Nop tavewa mame God Nop Oit Mega Kakaewa gapan waenapan wadidiamopen menan God wat aipakam mega ne nenen .
54001012	Ne nop nuga Iesu Keriso inap gaun waivin , iwa anu dao nimanege om enunegeni gapan nao mega mame ta waningapen menan aro amun mame nenen .
54001013	Gosi ne watagaet yonan Keriso dugup mega nagirewa inamup wawa koko tan inamup ta koeragam mumingin , amba inak koe koe inamup taingin go God bagu sisi nenan anuiwandin , iwa wam ame gapan ne anu tumat da inanap uoni menan ne ya anun amba taingin .
54001014	Go Ayop nuga wat aipakam mega garaetawa iragi itapue den aiganap aoma wa damagen , amba wat aipakam ame gapan , anu dao ge baigan , Iesu Keriso inap wandeni den nenen .
54001015	Amba endi ne nop mame waingina tavewa gapan di waivin , menan e nop mame ae di anu wat kakayasen . Nop tavewa ame , “ Iesu Keriso kiman gapan vit one piup ma taueniwa waenapan inak muga koewa taine nagirewa inak munapen menan tauen . ” Waenapan upi koerage , go endi ne koerage iragen taingina apanewa da .
54001016	Go God bagu sisi nenan anuni iwa waenapan koewa nagire yaumakamup , inak koewa iragena taingina menan Iesu Keriso wawa bibigam mega inanap taiwandin . Wawa bibigam inanap tani guegue da tap gapan waenapan me inap anu tumase yaibobot inagewa gapan wanumopen men tan .
54001017	Amba usenagaet wandini Ayopewa God inap , me da ya boeta me guewa irewa den ya yavitoniwa , God daiton me megenat inap ian omanin seat oya oyae den yaua usenagaet ao warinampen .
54001018	Otuna Timoti , ge nop ma anut tapen menan kaimakaet diagian , ame God noa waiwanumune nop muga anu warapen menan enok inan yawagen waiwanumun . Ap menan ita gaut gega tambu ian ame ewamup ta age Keriso menan nop kakaewa gapan anan taingapen men diagivin .
54001019	Ap menan imunu kakaewa gapan Keriso anu tumat taiana ame wat nat ta ongingan . Kakaewa gega asigip tana gapan . Waenapan upi nop mame tandayasene menan amba Keriso inapewa tandayasene gapan anu tumat muga Keriso inapewa wa koeragamene .
54001020	Endi yaumakamup apan Aemaneas ge Aleksanda ap anega taiwanume menan ne tambumon Seitan nani gwanap semon , ap tapen gapan nu asigip ta God inap wawa koko da sia ya tapen menan tan .
54002001	Ne diagen waingina , namu iragen waenapan iravi munan God inap mup taingan , bagu sisi muga menan gaune den inap waingan .
54002002	God viriwa tat wa taragasinampen , menan piup ayopewa , ge ian aritawa munan den God inap mup waingan ame gapan nu inat waninet nuga nonup baigan den yambuni waninet .
54002003	Map anega taiananta kakae di , ame taton God wat inakam nimaneni apanewa aton wanivin .
54002004	Iwa God anuiwandini waenapan iragi nop tave iragena anu kakayase inak warapen menan anuiwan .
54002005	Ap menan God me daiton di , amba apan yaumakape yone waenapan God den wat enaseni ame apan daiton di , ame apan Iesu Keriso megenat yoniwan .
54002006	Ame waenapan koewa muga garewa Iesu ware boeni gapan waenapan wat vetamon , ame God waenapan mega inak warat anuni menan wam mega onin e omewa empaiseni gapan tamana tauen .
54002007	Iwa ap menan ne om enunegen God nop oit mega wadidiamuigapen ge Iesu watu enamot apanewa mega tan . Ne nop ma waingina ebo ya waivin , nop ma tavewa gapan di waivin . Ne God Diu uoni nagirewa wadidiamopen anu tumase nop tavewa anu awapen menan om enunegen .
54002008	Ap menan , ne manega anuivin , iamene mup taine arewa gapan apan iragi nanimu paina ao wadave God inap mup amba wap . Mup wapi gapan ugu gangane ge noyame notatae den ya tapen men ne ap anega waivin .
54002009	Amba ian waen munan manega den waivin . Mu gan gorogot muga enapen tapi yaentuk en en kakayat tap , iamu ben ugup ugup ya benase ta amba gan gorogot garewa bawarewa den ya enep taiwanuman .
54002010	Gare mu yone inak muga tat ge wat tamanawa ta gapan anega waiwanuman , nu God wa taragasitoni waene waiwa .
54002011	Amba ian waen iam iam ega gapan wanumo neman guran nani wakaunak ta God nop mega anu avep .
54002012	Go mu yone apan paina yamamume nop ya wadidiamot anuivin . Go mu yaentuk neman gure anuiwanuman .
54002013	Iwa God namu apan Adam tani amba waen Ivi evi tan .
54002014	Amba Seitan taue namu Adam ya nanamase wan go waen Ivi inap taue nanamase ebo wani gapan koewa tan .
54002015	Go waen orup sepi amba anu dao ge baigan muga imu pose woup sep muk ingane kwayup God inap tanau amo wanumampinawa gamup God wat inakam mumeta .
54003001	Ne nop ma waingina tavewa gapan di waivin , orup da da mu God dugup mega men namu yoyo yoninewa , mu tane nao kakaevet tat anuiwanum .
54003002	Dugup namu yoyo yonapen nagirewa mu inat wanumot mugawa ame mam , mu inak koewa da ya ta parise waenapan ya enu yamam waiwanuman . Mu waen daiton daiton naimopi boge di , mu muk ingane kwayup ae ta kakayasiwanuman mu nop dima inamup wandepi gapan waenapan virip muga den tap , amba daio nagire waupamo pa muga gwanap semoiwanuman ge waenapan nop opata kakaewa gapan wadidiamuiwanuman .
54003003	Amba mu kaum kaimake dena go anan tapen menan ugu ganganaep ya taiwanuman , go ae bigat muse nonup baigan gapan yaentuk wanumop den moni bototoewa ya taiwanuman men den ya anu guriwanuman .
54003004	Den mu waen orup muga amasewa ta kakayasiwanuman . Gare otu wai mamamu ayamase taiwanuman .
54003005	Go apan da waen orup mega kwayupe yaentuk ya ta kakaya siwandapinawa , me anenen amba God waenapan mega kwayupe tata ?
54003006	Amba dugup namu yoyo anu tumat ewake taini apanewa da ya yonep , da yone mek menan apan apan ta taiwandapina gatawan God Seitan wanene tani mini wanene tata . Go anu tumat mega kin wani apanewa da yonapen .
54003007	Ap menan dugup namu yoyo ame waenapan dugup garip wanumune nagirewa me viriwa den tap , ap gapan me da ya digure wap amba me Seitan koewa mega nonokap ya tauep .
54003008	Ap umap sia dugup kwayup taine nagirewa ame imu pose ganase wap gapan taiwanuman . Amba nop iwa tave uoni den ya waiwanuman . Den yone kaum kaimake dena umini na amba waenapan ona muga up ta puraput nagire entan mumapen ya taiwanuman .
54003009	Amba mu imu pose kakaewa gapan namu Iesu oisewa karaua wandeni God evi wat arogameni ame yave ewap ta amop .
54003010	Apan ameme namu iramu yawapen menan tayawamon , ap gapan koewa da inamup ya yawamonewa , ame ae vemone dugup gwanap nao muga ware ago di taiwanuman .
54003011	Ap umap sia waene waiwa nao muga dugup gwanapewa viriwa den taiwanuman . Mu yone evene wai waitamu simumut ya waiwanuman . Go mu kwayupamu ae ta gapan wan dim dim iragi anu tumat gapan taiwanuman .
54003012	Amba dugup kwayup taine nagirewa ame mu waen daiton daiton di naimop , den waen orup muga wa tamanam mumapen men kakaevet taiwanuman .
54003013	Endi ian dugup menan kwayup taine nagire mame kakaevet tapiwa menan waenapan mu virimu tain . Ap tapi gapan anu tumat muga Keriso inap kin wata amba anu tumasene oisewa waenapan epara ta wadidiam wanumain .
54003014	Otuna , konintu sia onge yawaget anuivin . Go dim dim da watananegepiwa ame gapan ok mame yao anu . Nu God dugup mega nimakamup wanineta gueguewa ame ok ma gapan singina . E asigiap , nu iravi God dugup megawa amba nu nop tavewa mega kwayup taivin amba waenapan da da tave uon waine nu wadiamuivin .
54003015	
54003016	God nop oit mega kakaewa namua karaua wandini evi nu inanup arogameni ame nop ge anut baware iragen di ap menan orup da wat otutamepen menan umap uon . Waenapan Iesu menan anega waiwanum , Piupa viseni apan umanup yanen , amba anea yamamup God Guewa , me kakae taiwandat apanewa dien . Waenapan oit mega at at iravi wadidiam wanumun . Piup nagire nop mega anu tumasen , amba God me menan wani gapan me kimani dot aen . Ap anega waiwanum .
54004001	Endi God Guewa nu anega aroga di wadidianiwan , ame wam eviwa waenapan upi God ae veain iwa guewa koewa amba airampu wadidiamopi gapan ewap ta amoin .
54004002	Ame ebo aopan wa ewamuine nagire mu nop eboewa wadiamuine gapan God ae ve mu ewamup amoin . Mu imumu gapan muk ingane watanamon go mu ya anun go ebo sia aigap taiwanumune ap menan garewa muk imumu borat mutan .
54004003	Mu waenapan naine mutat anupi watanamuine ame ebo di . Amba taba upi virip ta ya nat diamuiwanum go God taba ame napen menan dianen . Waenapan Keriso anu tumasene God nop mega anuiwanumun amba nop ame tavewa anu avepi menan taba da da men God inap gaune wapi di nap , waenapan da ya watanamop .
54004004	Dim dim iragi God wan venat mutane iravi kakae . Nuneni menan ae ya veait gaun wat amba di nainampen .
54004005	Iragi kakae di iwa God nop mega kakae waiwan . Den gaun watoni menan kakae di iwa God nuneni anuivin .
54004006	Apan Timoti , ge nop mame dugup nuga nagirewa wadidiamoa ame gapan ge Iesu Keriso ago mega kakaewa diageta . God anu tumasitoni noa guegue ame tavewa anu waraan sia anuingawa gapan imuga kin wata .
54004007	Waenapan gutut upi tave uoni waine God anut mega uon nop ame pokaet menan nop ame ge den ya anu . God anuini gapan gapan di tayavingan .
54004008	Kae ta etuga aro tauapen menan go ame garewa mega otu kamontu , go God guegue mega anu taingawa garewa inagap baware inak ame endiwa eviwa den ewaniwan .
54004009	Nop ame tavewa menan di warat di anu tumaset .
54004010	Tave di nu kaimakaet tatoni gapan God anu tumasinton , iwa nu anu dao God yaibobot wandini apanewa inap amba waenapan wat inakam mumini apanewa , nu den wat inakam nimaneni menan , ame inak baware iragen waraton .
54004011	Anut ame wadidiamo anu tap .
54004012	Ge apan tamaru menan waenapan upine nop gega ya anu baitamep go gare anu tumasine nagire yamamup kakaevet di taingan . Den nop kakaevet waingan amba waenapan munan anu , amba Iesu anu tumat mega imuga potaga woup sep guegue ap me taingan .
54004013	God nop mega waenapan nimakap batnak amba opata wa aigap aigap wadidiamuingan . Ap taingawa gapan ne wam da inagap daio tauain .
54004014	Wataget God waenapan mega namu yoyo nagire nanimu wapigap sean amba wat aipakam noa da wane , nop ame imuga wa kim gimagepen menan Guewa Woup Seni garaet geneni ame ae ya ve go aigap aigap danamingan .
54004015	Imuga aigap aigap sia wat kaimagame amba God wadiageni aigap aigap sia taingan ap gapan waenapan iravi yawagepi amba kakae di diagep .
54004016	Yambuni ina wanigingan amba yambuni wadidiamuingan . Wadiagena ap taingawa ap gapan ge gegenat uon go nop gega anuine nagire den iravi inak ewakewa wariwaniai .
54005001	Apan tavewa inamup kaimakaet ya wa go mamak waiga mini yaemantu wadiamuingan . Amba apan upinewa tatak gwanik mini wadiamuingan .
54005002	Waen tavewa inak waiga mini wadiamuingan . Amba waen upinewa domarak waiga umap wadiamuingan amba imuga woup sep yambuni wainge .
54005003	Kwapura nagirewa kwayupamu yaentuk taingan .
54005004	Kwapura upe wai otu tasine den wandepi , orup ame denip daitonawa nagirewa namu kwayup tap amba God dugup mega navewa evi tapen . Ame gapan upe wai ine mame den kwayup tamuine menan mu garewa muga mini tain ap gapan God imu pose ae bigarep atonamu anuta .
54005005	Kwapura da waen tavewa di wandepi amba ago mega den uon wandepi , kwapura ame God inap imutuan anuini menan mum wam God inap wat agoasepen men mup waiwandata .
54005006	Go kwapura da piup atonewa warapen menan muk ingane anuiwanumampina , kwapuraewa ame gase boen iwa inak mega tavewa uon .
54005007	Guegue ap mini mini ae vepen menan waenapan iravi wadiam , iwa waenapan upinewa diguguramopi tawa .
54005008	Waenapan da da denip daitona nagirewa gare gare kwayup ya tamopi ame koerage go waen da da muk otu wai kwayup ya tamopi ame koerage iragen . Ap tapi gapan mu gase anu tumat muga God inap ae di veane . God ya anu tumasene nagire koewa gapan wanumam go ian ame koerage iragen gapan wanumam .
54005009	Kwapura waen tavewa en muga apane yampo ( 60 ) tauepi ap gapan kwayup tamopen men yaumu ok se . Go en muga ap ya tautanepi yaumu ok ya sea . Amba sia mu namu apan daiton daiton naimone amba meme wai borit wane gapan sia ya naimone kwapuraewa mugenat yaumu se . Sia naimone kwapuraewa ame umap uon .
54005010	Amba sia kwapura ame waenapan yamamup kakae taine nagirewa . Mu tat muga kakaewa ame mam , otu tasine kwayup taiwanum , daio nagire pa muga gapan upam wanum . God waenapan mega ago tamuiwanum amba bagu sisi nagire ta warit mumiwanum . Nao kakaewa ugup ugup taiwanumun . Kwapura waen tavewa ap anega munan anupen .
54005011	Waen tamaruewa kwapura tane yaumu ok ya sea iwa mu apan sia naimot anuine menan Keriso nop oit megawa anune ae viwanum .
54005012	Namu Keriso inap agi wane go evi ae veane menan koewa umamewa waramota .
54005013	Den mu evi endao wandao taiwanumain amba mondi pa pa gapan daio ise wanum ase wanum taiwanumain . Ap megenat uon go den nop isisi goragot waiwanum amba waenapan yawamone ise wayawam ase wayawam taiwanum . Nop koewa ya waine mini den waiwanum .
54005014	Ap menan ne manega anuivin , waen tamaruewa kwapura tane apan sia naimop . Orup sia sep pa muga kwayup waret muga ap gapan waen guegue mega yavepi koerage ya dianain .
54005015	Nop ame waivin iwa kwapura nuga upi Iesu ae veane Seitan ewap amuiwanum .
54005016	Iesu dugup mega gapan , anu tumasini waen da , me denip daitonawa waen dawa kwapura tani gapan me kwapura ame kwayup taiwandapen . Ap tapi Iesu dugup mega upi itan ya wanain go waenapan ame kwapura upi ago uoni mugenat di wanumuine kwayup tamoin .
54005017	Endi Iesu dugup mega namu yoyo apane wai nao muga kakaewa tapiwa gapan garewa dere aigap warain iwa mu tat muga ame opata o wadidiamuine gapan kakae iragen taine menan .
54005018	Iwa God nop mega anega waiwan , Man tap ega nao enan tapi taba garewa den di watumon . Nop mega da sia waiwan , Nao taine nagirewa garewa muga di warep . Ap anega wan .
54005019	Apan daiton yone Iesu dugup mega namu yoyo apane da koewa tat diepi nop mega ya anu . Go apan dere o yampo o aigapewa , koerage diepi nop muga anu .
54005020	Waenapan gega koewa da tapi menan waenapan yamamup yam ta yawamo wa , ame gapan waenapan iravi koewa tapi tawa anuin .
54005021	God Iesu Keriso anea woup sene nagire den yamamup kaimakaet manega diagivin dim dim iravi wadiagena ta agingan . Ap taingawa upi anu muma upi ae vingawa koeragewa ame yamaga iragi inamup wandep ame gapan kakaeven ya taingan .
54005022	Apan o waen da God nao mega tat anupi serarat naniga iap ya bare go namu singui wayawa me umap go uon wap anu amba . Waenapan koewa tapi ge den ya ta go imuga potaga woup sep wainge .
54005023	Kaum iragen megenat ya na kaum wain semu da den na . Baguga pot pot tup waini siget beget pot pot wariana menan kaum wain semu da nawa tororot aeta .
54005024	Waenapan upi koewa aroga taine yawamuivin koewa taine garewa evi amba wanene gapan tautanain . Upi endi karaua taine go nu evi amba yao anuit .
54005025	Guegue koewa ap mini waenapan upi kakae tapi iragi yawamuivin upi karaua kakae taine ya yawamuivin go wam ame aroga tauepi yao anuit .
54006001	Nao kaimakaet mondi taine nagirewa ayop muga inamup ayamat taiwanumain . Waenapan yawamopi gapan mu God yaua ge nop dima nugawa den wawa koko tapi tawa .
54006002	Nao kaimakaet mondi taine nagirewa , mu ayop muga Iesu anu tumasene menan ya anu koeam mumep . Go gare nao muga kaimakaet sia di tap iwa nao taine gapan mu ayop nagirewa wat aipakam mumiwanum iwa mu Iesu dugup mega daiton menan ayop muga anu guriwanum . Wadiagena waenapan wadidiamo opata gan den wap .
54006003	Waenapan nop da ugupe wapi ame Ayop nuga Iesu Keriso nop mega tavewa amba God guegue mega wa ewaneni ame
54006004	mu anut muga uoni gapan taiwanum amba muk bawarewa anune apan apan taiwanum . Nop ugup ugup men pot pot notatae di wat anuiwanum . Ap waine menan anu koeam gare gare taiwanum amba daiton ya toborane wanumamun , yanao wane garito gwanato taiwanum .
54006005	Iamu bambamaiwandin amba nop tavewa namu anune ae veane notatae pot pot waiwanum . Anu tumat men anune taine gapan moni baware warat anune taiwanum .
54006006	Go nu God men anu tainanta imunu bigarep ap gapan garewa inanup baware taueta .
54006007	Iwa yanatoni dim da ya warat amba tauaton . Sia borit watawa dim da ya warat amba anait .
54006008	Ap menan taba wanup inanup wanumopiwa ame umanup tan .
54006009	Go waenapan puraput men anuiwanumampina imumu puraput inap wariwan . Man denkoe warini umap puraput imu pose wariwan bumbawam tane bagu sisi anuiwanum amba evi da amba inak muga wapasimain dim dim men anune den uon tata .
54006010	Koewa ugup ugup ibariwa ame waenapan moni men anuinewa . Upi moni men pot pot anu gurine gapan God nop mega ae vean menan bagu sisi aruga imumu potamu tuk tak wan .
54006011	Timoti , ge God apan megawa menan ameme koewa iragi mame ne wana ya ta . Manega tayavingan . Inak tamanawa ta waingan , amba God men anu taingan inap anu tumasingan , waenapan munan anuingan , nao kaimake dena ae ya vea di taingan , amba waenapan munan anuingan .
54006012	Iesu anu tumasitoni gueguewa ap tayavingan amba garewa gega inak yaibobot warai . Wataget waenapan aruga yamamup ge Iesu di anu tumaset waana yaibobot inagewa ame warapen men genan wan .
54006013	God dim dim iravi inak nuniniwa amba Iesu Keriso wataget apan Pontias Pailat nop garewa anu tumat den kakaewa wadieni , Mame Otu dere ameme yamamup wadiagivin . Nop kaimakaet diagingina ame anu warawa dim da da ya wakaumai . Nop nega ayamase taingawa waenapan koerage ya diagain ap ta agingapena gapan Iesu Keriso taueta .
54006014	
54006015	Om enuni wamewa gapan di taueta . God wat aipakamitoniwa me megenat Ayop di . Me Ayop Nagire Ayop mugawa me Bawarewa Nagire Bawarewa mugawa .
54006016	Megenat yaibobot wandiniwa , ganase den wandiwan , ganat ame aroe den yamanu ewa enupi ine ya anait . Waenapan da namu ya di yawan amba evi ya di yawain . Namunup yoniwandan amun mega yaibobot wande aiwandan ! Ame umap .
54006017	Nop da sia mam . Piup puraput nagire manega diam , “ Apan apan ya tane puraput ega tumap ya waniene iwa puraput ame wam da wandiniwa wam da uon . God tumap wanien nu aton anupen men dim dim iravi nuniniwa .
54006018	Guegue kakaewa ugup ugup ta aisiwanian puraput ega upi yan tan kayakayawan taine nagire munan .
54006019	Ap tane gapan God evi garewa enepi menan diri gagap siwanin , garewa ega ame uon ya tata . Endiwa eviwa den inak kakaewa warai . ” Puraput nagire ap anega diam .
54006020	Otuna Timoti , God no oise kakaewa geneni ne wadiagena den kwayup ta . Waenapan upi God tandayasene amba nop anut pokaeta waiwanum , notatae gare gare waine bumbam umap waiwanum . Piup nagire nop ame wabawaramene waiwanum go ame ebo , nop ame tavewa uon . Ge nop muga anu ae ve .
54006021	Upi ap anune menan God imu oarasene . God garaet wat aipakam imaep .
55001001	Otuna Timoti genan anuinawa , ok ma ne Pol siangin . God anuni menan ne Keriso Iesu watu enamot mega da . Nu Iesu Keriso den wainitoni menan God inak ewake nunat wa agiat nimaneni oisewa waenapan wadidiamopen men watu enanegen . Mamanu God Ayop nuga Keriso Iesu dere garaet wat aipakam gimagep bagu sisi genan anu amba baigan muga genep .
55001002	
55001003	Ne omayan baewa God diamon taiwanumune mini God dianegeni gapan di taivin amba nek imuna ingane koerage ya dianegiwan . Ne God inap mup waingina pot pot anu gimagen amba genan gaun waivin .
55001004	Wataget ge irip waana sia anuivin aton nega baware tapen menan mum wam di yawaget anuivin .
55001005	Ge Iesu anu tumasingian yawagena ap guegue sia di anuivin . Ataga waen Lois namu anu tumasen amba inaga Yunesi den amba ge evi anu tumaseana anuivin . E iravi anut ega kaimakewa ame daiton anuivin .
55001006	Menan wataget nanina iagap sean God Guewa garaet geneni aro ame kwayup ta imuk ya oaraepen menan sia wadiagivin .
55001007	Iwa God Guewa nuneni menan tap ya taivin go aro di taivin , waenapan munan anu gurivin amba nuk ingane wat tamanamivin .
55001008	Guewa nuneni menan Ayop Iesu Oit Mega Kakaewa wapen tawa umam ya anu . Ne oit mega wadiamona waranek gwat noke bat nimanegen nenan den umam ya anu . God aro genepi gapan oit mega menan itan bagu sisi waritoni ame upi ge den wat .
55001009	Me inak nuga wat inakamepen menan nunan wan . Nu kakaewa taitoni menan nunan ya wan go Keriso gamup garaet mega nunapen amba mek anuini venasepen menan ere mangan nunan wan .
55001010	God ap nunan tani gungunu wanden go wat inakam nimaninia Iesu Keriso taueni gapan nu to ewanen . Ame gapan bop aro mega wat musen amba Oit Mega Kakaewa gamup inak nuneni yaibobot wanin aninanta noa anuivin .
55001011	God Nop Oit Mega Kakaewa ame menan watu enamot mega da dianegen . Opata wapen den wadidiamopen menan bat nimanegen .
55001012	Ap waingina menan waenapan ta koeragam nimanek wanum go ne umam tap ya anuivin sia di waivin iwa Iesu anu tumat mega gapan waingina . Me aro apanewa menan dim da neneni kwayup taiwandapinawa amba Iesu wam mega taueta .
55001013	Nop tavewa wadidiagena guegue mugawa ewagena ap den anu taingan . Ge Iesu Keriso intum taana gapan anu tumasingan amba waenapan munan anuingan .
55001014	Guewa Woup Seniwa potanup wandini aro mega gapan dim da kakaewa ne wadiagena ame yambuni kwayup ta .
55001015	Otuna , ge anuingi at Eisia nagirewa iravi tandayat nimanegen . Apan muga dere Paigelas ge Omogenes tandayat nimanegen .
55001016	God apan Onesiporas dugup mega wat aipakam mumep . Apan ame wam aruga wat agoat nimanegen imuna etuna veturen . Ne gwat nokap waingena umamuna ya anun go daio inanap tauiwandin .
55001017	Pa Rom taueni epara den yona taiwandin amba yawanegen .
55001018	Ge den anuingi ne pa Epesas gapan waingena me aigap ta warit nimanegen . Ap menan Iesu wam mega tauepi Onesiporas wat aipakamep .
55002001	Otunawa , Iesu Keriso den wainitoni menan God garaet wat aipakam gimageni gapan aro ta wanigingan .
55002002	Waenapan aruga nimakamup ne opata waingina anuana nop ame anu tumat mumiana nagirewa wadiam . Mu nop ame anu kakayasepi amba amo waenapan upi den wadidiamop .
55002003	Nu ita nagire bagu sisi warine mini nu Iesu Keriso oit mega men itan bagu sisi warintoni ame upi den wat .
55002004	Ita apanewa ita nagire guegue muga wat nase tapi ita yamewa inap aton anut anuiwan menan piup mondigawa nagire guegue muga menan ya anuiwan .
55002005	Guegue da sia mam . Apan tamaru kae serarat amopen tapi kae ginewa tauepi ame umap , go nimakap ae vepi ame umap uon iwa garewa ya warain .
55002006	Guegue da sia mam . Piup nave taini apanewa nao kaimakaet tapi tavewa tauepi me maup mega namu matagameta iwa nao kaimakaet tani menan .
55002007	Nop nega waingina guegue anu . Ayop nuga ge dim dim iragi anu awapen menan wa ewageta .
55002008	Iesu Keriso bop gapan sia inakae yon wandeni oisewa anun nauingan , me watageta apane Devit naewa . God No Oise Kakaewa wadidiamuingina , oit ame mega di .
55002009	Nop ame waingina menan ta koeragam nimanegen ugu vegaek bagu sisi anuivin amba aigap sia koerage taini apane umap waran taunegen gwat noke bat nimanegene waingivin . Mu taunegen go God nop mega ya watanain seset wa aeta .
55002010	Ne itan bagu sisi ugup ugup yawan di wanigivin iwa God om enumoni nagirewa Iesu Keriso inak mega ewakewa warapen amba me kakae guragut ganasewa den yaibobot wanumopen menan .
55002011	Nop mame Keriso menan tave di waiwanum , Nu me den intum ta borit watoni amba me den di waninait .
55002012	Me itan bagu sisi anu taneni mini nu den anu tanait , amba me ayop tapi nu den ayop tait . Nu waboborata me gare waboboraneta .
55002013	Nu me inap ya anu tumaseta gare me ae ya veneta , iwa ae venepi me imu pose ugup entaneta ame ya tata .
55002014	Endi nop ame waenapan gega sia wadidiam . God yamap anega kaimakaet diam mu nop iragen men notatae ya wap . Ame kakaewa da uon amba da da notatae wapi anuine nagire mu inak muga den koe tata .
55002015	God kakae diagepen men kaimakaet taingan . Nop tavewa mega kakaevet anu waingawa nao kakae taini men umam ya anuini apane mini wanigai .
55002016	Waenapan upi God men ya anune amba gare gare nop tave uoni waine , ame den intum ya tamo . Ap waiwanumampina imumu aigap aigap God menan sia ya anu taiwanumain .
55002017	Nop ame koerage omat nan seset waini mini . Apan dere nop ap waine yaumua Aemaneas ge Paelitas .
55002018	Mu negin kakaewa ae veane nop eboewa anega waiwanum , “ Borit wane nagire inak muse gase yon wanumon . Nu borit wata ya inak nitat yon waninait . ” Ap wane menan waenapan upi Iesu namu anu tumasene endi nop ap gapan gego bagu sisi anuiwanum .
55002019	Go God guegue mega ibariwa gapan yone paua ok anega sean , Waenapan mega da da iravi me anuiwan amba upi megawa , upi mega uon . Sia ok seane , Waenapan nu God megawa wapi koewa taine ae ve , God inap imumu entanep .
55002020	Endi apan da pa mega bawarewa gwanap unup sip yogup gine ugup ugup wanum amun . Upi barip kakaewa menan upi mondigawa menan . Upi gwat kakae gwayayame yananagaet pomponu den gapan kaitane garewa muga baware upi oma kaitan upi motok gan tan .
55002021	Unup kakae koerage ugup ugup wanumuine mini . Waenapan koewa muga ae vepi menan , pa i apane ame God , munan aigap anuni di tap . Waenapan ame God megawa menan kakae ugup ugup tat diamoni di tain .
55002022	Ap menan waenoro tamaru koewa ugup ugup taine mini ge ya ta go gare kakaewa tapen anuingan . Amba anu tumat gega baigan ge nonup den wanigingan . Waenapan da da imumu nenengawa gapan Iesu menan taine intum tamo God wa taragasingan .
55002023	Upi nop tave uoni bumbawam noa gare gare wapi ge anu ae ve . Ap wapi arak maken entaneta .
55002024	Iesu nop mega anune taine nagirewa mu inamup notatae ya wap go baigan tap amba God nop mega kakaewa wadidiamop . Waenapan menawaet ya anupi inamup gari ya yavep .
55002025	Mu nop gega toborepiwa gare bibigantu wa tamanam mumep . Anse , God munan sia anup imumu entanep nop mega tavewa anu awain go ?
55002026	Mu wataget Seitan imumu waren menan anun taiwanumun . Go endi mu imumu entanepi Seitan gwatae mega gwanap geamone tau amopen anuiwanumun .
55003001	Otunawa , nop mame sia anu . Wam verisiwa tauepi gapan itan bagu sisi arita tata .
55003002	Iwa waenapan muk mugenat munan anuin amba moni menan imumu wareta . Upi yaumu ao ware apan apan ta waiwanumain amba anu koeam den gare gare taiwanumain . Digut agut wa tain ine mame noa ya anuin waenapan wat agoat mumepi gaun ya wain . God menan ya anuin .
55003003	Waenapan munan bagu sisi ya anuin baigan ya tain . Yanao wain amba umam noa tain , anan men ugu gangan anu wa tain . Guegue kakaewa anu koeamain .
55003004	Nomu gapan evenan wain go imumu potamu gapan evenan wain uon . Pigagak ta amuin apan apan ta ugua wabawaramain . Muk anune aton muga anuin go God men ya anuin .
55003005	God men noa gapan tat wain go potamup God menan ya anuine go mu tanda . Menan ge waenapan ap miniwa ae vemo .
55003006	Apan muga upi pa pa amone pa gwanap waen imu pose aro uoniwa ebo wabaige baige tamuiwanum . Waen ameme koewa ugup ugup taine menan imu pose aro uon tan ame gapan wam da da koewa anuine gapan taiwanumun .
55003007	Mu nop da da ugup ugup anuiwanum go nop tavewa ya anu aviwanum .
55003008	Wataget di apan dere Dianis ge Diamberes apan Mosis toborane mini apan gat wana nop tavewa toboriwanum . Imumu bambamaiwan noa gapan Iesu anu tumaset waiwanum go imu pose gapan uon .
55003009	Anut muga nononga ya aeta . Mosis anavi mega apan dere Dianis ge Diamberes ebo muga aroga waenapan yawan anune mini apan ame ebo aopan muga den waenapan iravi yave anuin .
55003010	Timoti , ne dim dim taingina yawanek ap gapan taingian . Waenapan wadidiamuingina guegue den taingin . Ame dim da tat anuingina , Iesu anu tumasen yambuni waingen amba upi munan anu guringin . God dianegeni ae ya vingin guegue mame iravi yawanege amba ap gapan taingian .
55003011	Ta koeragam nimanek wanumun ugu vegaek bagu sisi anu taningin . Pa Antiok pa Aikoniam pa Listura gapan inanap tane baware ta koeragam nimanegene oisewa den anuan . Itan ameme yao anuingin go wam wam pot pot God wat inakam nimanek wandin .
55003012	Iravi Iesu menan inak kakaewa taiwanumat anupi ame anavi ta koeragam mumain .
55003013	Go ebo taine nagirewa amba tat wane go ya taine nagirewa den namu ebo muga otu kamontu endi aigap aigap baware taiwanum . Waenapan inamup ebo waiwanumun amba gare waenapan upinewa mu inamup ebo aopan waiwanum .
55003014	Go ge ap mini da ya ta , iwa nop tavewa anu kakayasean amba anu tumaseana gapan wa ta agingan iwa da da wadidiagene den anuingiana menan .
55003015	Ge orup otu waingeana gapan God nop mega namua ok seane anu ongingian amba endi mame sia anuingi , menan God nop mega namua gapan e dima baware waraan , ap gapan endi Iesu Keriso ire yaoyao aroga yawaan menan inap anu tumat taan .
55003016	God imua mega kakaewa gapan me nao mega nagirewa wadiamon mu God nop mega ae seane . God nop mega ame danamet megawa mam , waenapan wadidiamopen o wa tamanam mumapen o wa ewamopen o negin kakaewa wa ewamuinampen menan .
55003017	God nao mega kakae ugup ugup taine nagire anu ta kayasepen menan God nop mega ap gapan anu kakayatain .
55004001	God amba Iesu Keriso , borit wane ge kabaniwa nagire wanene tamopi apanewa , dere yamamup diagivin . Iesu sia tauapen taiwan toemu mega menan den manega diagivin nop mega opata gan wam kakaewa o koewa gapan di wadidiamuingan . Tave go ebo men gego anupi wadiam . Koewa tapi wa tamanam mum . Kakaewa tapen menan diam . Nop gega menawaet ya anupi yambuni sia wadidiamuingan .
55004002	
55004003	Iwa wam oniwan , waenapan nop tavewa ya anuin go muk anuine gapan tain . Wam ame mu dim da nop ugup ugup anupen anune megenat gapan wadiamot muga yomu tain .
55004004	Nop tavewa namu anune ae veain gutut tave uoni wat anuiwanumain .
55004005	Go ge wam wam pot pot dim da ta wat anua namu anu kakayat amba wa ta . Itan bagu sisi inagap tauepi di wainge . Iesu oit mega ewakewa opata gapan wadidiamopen navewa taingan . God diageni di taitam .
55004006	Ne Pol Iesu oit mega menan aigavene tapen taivin bop nega wamewa konintu taiwan .
55004007	God men kaimakaet taingin wadianegeni taitamingin amba inap anu tumasingina ae ya vingin .
55004008	Ap menan endi nao taingina garewa ameme Iesu dianegeni ap me nenan baraeni wandia . Ayop nuga Iesu wanene tamana tanepi apanewa wam mega tauepi amba neneta . Negenat ya neneta iravi me sia tauepi yawat anuinanta nagirewa den nuneta .
55004009	Kaimakaet tayao nenan onak .
55004010	Iwa apan Dimas piup guegue mega imua waren menan ae venege pa Tesalonaeka aen . Apan Keresen at Galesia aen . Apan Taitas at Dalomasia aen .
55004011	Apan Luk megenat tananegen wandia . Apan Mak wat nau onge ta warit nimanegepi ame kakae .
55004012	Apan Tikikas pa Epesas watu enan .
55004013	Mapa ongewa wanup nega gware dena at Toroas gapan waingena apan Kapas inap baraena den wat onak . Buka nega den tam onak amba ok man etu gapan seane den di wat onak .
55004014	Apan Aleksanda guewa ugup ugup kaisini apanewa itan baware nenen . Ap tani gapan God nemoro mega yaveta .
55004015	God oisewa waitoni men kaimakaet watananen menan ge agun anu .
55004016	Namu enu yawanege wane gapan apan da nenan garinap ya yonen go ne negenat di iravi ae venege amon . Koewa ap tane go God munan bagu sisi anupen menan anuivin .
55004017	Mu ae venegen go God mainenap den wanden nop mega iragi Diu uon ian ugupewa anupen men wat nagat nimanegen ne gamunap wadidiamon . Bop nonokap tauapen tan iwa waenapan toneget anun go God ta warit nimanegen .
55004018	Koewa iravi ugup ugup inanap tauepiwa menan God ta warit nimanegeta toemu mega kimaniwa gapan den waingepen menan wat inakam nimanegeta . Yaua wam wam pot pot ao warinain . Ame umap .
55004019	Waen Piriska ge apan Akwila ge apan Onesiporas dugup mega gaun nega wadiam .
55004020	Apan Erastas pa Korin gapan wanden . Apan Toropimas pa Mailitas gapan vek waren menan ne ae ve ongen .
55004021	Kaimakaet ta nenan namu onak iwa aunari wamewa tauepi tawa . Apan Yubulas ge apan Pudensi ge apan Lainas ge waen Kolodia Iesu dugup mega nagire den gaun inagap waiwanum .
55004022	Ayop Guewa ge inagap wandep . Amba God garaet wat aipakam mega e inayap wandep .
56001001	Ne apan Pol God nao mega taina apanewa da amba Iesu Keriso watu enamot mega da . Ame God om enumoni nagirewa anu tumat muga gapan wat agoat mumapen amba nop tavewa anu kakayase gapan God nao mega taiwanumampen , men om enunege watu enanegen .
56001002	Amba ere mangan gapan God inak yaibobot nunapen menan wa agiat nimaneni , ame anut ge nop tavewa . Menan , nu anu tumat nuga amba nop tavewa anu kakayase gapan nu anu dao nuga tainampen iwa God ebo ya waini apanewa .
56001003	Amba God mek anuini wamewa gapan nop mega tavewa waenapan inak munapen menan God , nu wat inakam nugawa , om enunege wadianegen gapan waenapan wadidiamuivin .
56001004	Amba ok ma otuna Taitas ge inagap sivin , iwa nu anu tumat nuga daiton . Amba Mamanua God ge Ayop nuga Iesu Keriso wat inakam nimaniniwa ame wat aipakam muga garaetawa ge nonup muga genep .
56001005	Ne at Kurit gapan vegena iwa ne ap mepe nao taingina ya taitamen . Ap menan ge ap mepe wanige waenapan wat tamanam mumapen ge sewa da da gapan Iesu dugup namu yoyo nugut mumapen men diagena ame tapen .
56001006	Ap gapan dugup namu yoyo ame nugut mumawa , mu inak koewa da ya di tap , go inak kakaewa taiwanuman amba waen daiton daiton naimopi ame boge di wanumop . Den otu waiwa , Iesu anu tumase , ine mame inamup notatae ge dangep ya taiwanuman .
56001007	Amba God dugup mega namu yoyo yonine nagirewa , mu inak koewa da ya taiwanuman , mu gau gunduman ya waiwanuman , den ugu gan gan menawaet ya taiwanuman amba kaum kaimake dena na ita anan ya taiwanuman . Den moni menan imumu warep muk kakaewa muga men ya anuiwanuman .
56001008	Amba daio nagire tauepi waupamo pa muga gapan semop . Inak kakaewa tapen men anu guriwanuman . Muk ingane inak muga wat tamaname kwayup tap amba guegue kakaewa God anuini gapan iniwanuman .
56001009	Amba mu nop tave iragena ame , anu ware kakayasep , ap gapan waenapan wadiamo ago munep amba da da God noa tandayasepi ame wat tamanam mumep .
56001010	Iwa tandayasine nagirewa aruga wanumamun . Nop muga tave uon waine gapan waenapan ebo aopan wane wababayan mumiwanum . Diu nagirewa upi Diu uoni nagire etumu tum tapen menan diamuiwanum .
56001011	Ian ame nop ap anega waine nagirewa mek wa ae di vep . Iwa mu nop ya wawa nopewa ebo wadidiamone gapan dugup ugup ugup , bagu sisi muniwanum . Mu ap gapan waenapan moni muga upat mumiwanum .
56001012	Gosi muk apan muga da at Kurit gapan , inak evi venasepi oisewa waini apanewa , mu inak muga yave anega wan , “ Ian Kurit nagire pot poraet ebo waine nagirewa , ge mu man puawa umap ge endao wandao tane taba nokonok taine nagirewa . ”
56001013	Menan apan ame oitamu wani tavewa di , mek kaimakaet yam ta yawamo wa inak eboewa ame ae di vep . Ap ae vepi gapan anu tumat muga Iesu inap wat kaimakamep .
56001014	Mu diamo wa ian Diu nagire gutut baeborin muga ya anu tumasiwanuman . Amba Iesu nop mega tavewa tandayasine nagire ame iup muga den ya anuiwanuman .
56001015	Go imumu potamu nenenga wanumuine nagirewa , ame wan dim dim iragi nenenga iragen yawane anuiwanum , gosi imu pose sisip bararaen wandin gapan Iesu ya anu tumasine nagirewa , mu nop tave iragena ya yawane anuiwanum , iwa mu imumu potamu nop eboewa anuine gapan wa koeamene .
56001016	Mu God yao asigip tat wane waiwanum go inak muga ebo aopan taine gapan God asigip ya tane . Mu notatae ge dangep nagirewa amba mu inak kakaewa da tata om ya inamon , menan mu koevet di .
56002001	Go ge Iesu Keriso nop mega tave iragena ame anenen wani gapanaet di wadidiamuingan .
56002002	Ian apan kinewa tonewa taine nagirewa wadiamo , apan tavewa manega wadiamop , mu bumbawam umap ya wa tap yambuni ta wanumop dim dim tat anupi ge wat anupi menawaet ya tap anu gure amba tap . Iesu anu tumasene gapan tamana taiwanuman . Gare gare anu guriwanuman amba Iesu inap anu tumat muga ae ya antapenep .
56002003	Ap umap waen kinewa tonewa nagirewa , den wadiamo guegue muga tamanawa God anuini gapan iniwanuman . Amba ugu gan gan ta gare gare yanao nuaroro ya waiwanuman . Den kaum kaimake dena ya naiwanuman go gare evene wai upinewa guegue kakaewa ase wadiamop .
56002004	Ame gapan mu waen , apan ewake naimonewa , ae di wadiam kakayat mumep , meme waiwa ge orup mugawa inamup imumu di ware kakayasep .
56002005	Amba muk ingane kwayup ta kakayase , imumu potamu nenengawa gapan pa muga posewa kwayup taiwanuman . Meme wai nop muga anu ware den waenapan inamup inak kakaevet taiwanuman . Ap anega taiwanumampina , waenapan da God nop mega ya wa koeamain .
56002006	Ap umap apan tamaru nagirewa , kaimakaet wadiam kakayat mum . Muk ingane inak muga ae kwayup ta anut kakaewa gapan taiwanuman .
56002007	Amba ge , Taitas gek ingane den wan dim dim uruga taingawa gapan , guegue gega kakaewa den ase ta ewamuingan . Ame imuga potaga gapan kaimakaet ae tumban amu yona amba God nop mega tamanagaet wadidiamuingan , amba kae doak ya dia taingan .
56002008	Amba nop gega tavewa gapanaet di wadidiamuingan . Ame gapan waenapan da nop eboewa gapan ya enu yawage wain . Iwa mu God nop mega tavewa anupi gapan umam waramop , nop koerage da inanup wapen menan umap uon .
56002009	Den nao kaimakaet mondi taine nagire , wadiamo aritawa muga wapi nomu di anup . Amba dim dim tat diamopi di tap . Amba den aritawa muga aton anupen men nop da gare den ya wap .
56002010	Amba aritawa muga inamup wan dim dim da up ya tap , go tat muga kakaewa gapan , waenapan atonumu anupen men kaimakaet taiwanuman . Ap taiwanumampina gapan waenapan imumu warupep , God wat inakam nimanini apanewa ame nop mega tavewa anu warain .
56002011	Iwa God wat aipakam mega garaetawa , ame waenapan uruga inak ewakewa muniniwa ame gaset Iesu Keriso gamup wat arogamen wandia .
56002012	Endi God nop mega kaimakaet wadian wandini ame mam , Nu piup ma inak mega koewa tat anuitoni ge inak koe koewa ame ae di veat amba inak nuga ingane kwayup tat wat tamanamet , God anuini gapan ininampen .
56002013	Ap gapan waninet anu dao nuga kakaewa den ame God nuga aigap iragenawa ge Iesu Keriso wat inakam nimaniniwa , ame oya oyae den sia tauepi amase tainampen .
56002014	Iwa Iesu Keriso inak mega mek ae baraen , ame nu inak nuga koe koe taitoni biginu topen men tan . Amba sisip epara mega gapan vetane , imunu potanu wat ganatamep , nu me waenapan mega iragena di entan nimanep , inak kakaevet di tainampen menan nunan boen .
56002015	Ap menan , ge nop ma di wadidiamuingan . God aro amun mega gapan yona waenapan da koewa tapi yam ta yawamo wa , yaentuk wat tamanam mumingan . Amba nop waingawa gapan waenapan da ya anu baitam gimagep .
56003001	Ap menan waenapan Iesu anu tumasenewa , sia darine enuen tamo wa , waenapan munan at muga namu yoyo yonane nagirewa ge gauarape mugawa ayamat inamup ta amba Iesu anu tumasine nagirewa inak kakaewa tapen men bongam bongam taiwanuman .
56003002	Den wadiamo , mu waenapan inamup nop koewa da ya diamo waiwanuman . Go yambuni nonup baigan gapan ine wanumo waenapan inamup inak tave iragenawa pot poraet ta ewamuiwanuman .
56003003	Nu watagaet bumbawam den tainton . Nu God nop mega ya anu warinton , den ebo aopan wa taiton amba wan dim dim ugup ugup etunu potanu wareni gapan anuinton tat aton tainton . Ap gapan inak nuga ap mepe uarenat inak koe koe tainton . Den waenapan wan dim dim muga men ayane gunare wa tainton . Menan waenapan anu koeragam nimaniwanumune nu gare den anu koeragam muminton .
56003004	Go God , inak ewakewa nuneni apanewa , ame yan garaetawa ge baigan mega aroga ase wat matakam nunen .
56003005	Iwa me bagu sisi mega nunan anu gureni menan , wat inakam nimanen . Ame tani iwa , nu inak kakaewa taintoni menan ya nunen go God me wat inakam megawa ame Guewa Woup Seni gamup biginu gure inak ewakewa nuneni gapan sia yanaton .
56003006	Ame wat inakam nimaneni apanewa Iesu Keriso gamup God yone Guewa Woup Seniwa aiganup itanigaet aoma wagemen .
56003007	Ap gapan God kakae dianepen menan , nu anu dao ta anivin iwa yaibobot inagewa nu yon boraton taivin .
56003008	Mame menan ne nop ma wadiangina tavewa di , menan ge ae anu kakayasepen men kaimakaet wadiagivin . Ap gapan waenapan wat tamanam muma , nop mame ae di anup . Amba waenapan gaset God anu tumasene nagirewa inak kakaewa , God men tapen tapiwa , ae anu gure amba taiwanuman . Inak kakae map anega tapi ame tane waenapan ago di muniwanum .
56003009	Ap menan apan Mosis iup mega namua seni aigap notatae , arak maken , digut agut ya wan taiwanian . Amba omae bae guturewa men engirit ya ta waiwanian . Nop ap ta wapi tavewa uon , ame wam muga wakaumane taiwanum , ago da ya muneta .
56003010	Amba apan da arak maken wan seu enuiniwa , ame koewa mega ae veapen menan , tagigit mega koni dere wan , ap ewap nop gega ya anupiwa , nop da sia ya dia .
56003011	Ge asigigap di , waenapan da ap anega ta wapi ame nop tavewa ae veane inak koewa taine gapan muk ingane inak muga wa koeam wanum .
56003012	Ne aunari wamewa pa Nikopolis gapan waniget anuivin . Menan apan Atemas o Tikikas inagap watu enapena , ge gare ma onak ap mepe tautananek .
56003013	Amba iup kwayup taini apanewa Senas ge apan Apolos wan dim dim onamo negina danam danam ame ago di mun kakayase amba onamop .
56003014	Amena waenapan nuga den wadidiamuingan , mu inak muga gapan nao kakaevet taiwanuman . Ap tapi gapan mu wam wam inak muga gapan koewa ya tata mega ya taiwanumain . Amba waenapan bagu sisi muga gapan ago muniwanuman .
56003015	Endi mapa tananegene wanumamune nagirewa , iragi gaun kaewa inayap waiamun . Amba Iesu anu tumasine nagirewa , nunan anu gurine menan gaun nuga den wadiam . Amba God garaet mega iravi inayap wande ep .
57001001	Ne apan Pol Iesu Keriso no oise waingina menan waenapan waranegen gwat nokap bat nimanegene waingena apanewa , amba gwaninu Timoti dere , ok ma nao daiton taitoni apane Pilimon inagap sianit . Amba domaranu Apia ge apan Akipas , Iesu menan umanup kaimakaet waini apanewa , amba den pa gega gapan iam iam taine nagirewa ame uruga inayap sianit .
57001002	
57001003	Amba Mamanu God ge Ayop nuga Iesu Keriso nonup ge wat aipakam muga garaetawa inayap wandep .
57001004	Ae kaiwan , gwaninawa , Pilimon , ne wam wam God inap mup waina , gaunaga den inap waivin .
57001005	Iwa ge anu tumat gega Ayop Iesu inap tan , God waenapan mega munan anu guriana ame oitaga anuina menan .
57001006	Ne mup genan God inap waina ame ge Iesu anu tumasiana oisewa waenapan upi wadiamoa gapan Iesu Keriso wat aipakam mega kakae guragut inap waritoni , ame di anu awai .
57001007	Evenanawa , ge baigan gega taiana ame gapan ne potana aton bararaiwan amba imuna naunagasean wabigamingi , iwa ap taiana gapan God waenapan mega aton munaan , imumu wat vesingi .
57001008	Ap menan ne Keriso gamup kaimakaet dim da tapen men diagepena ame di ta .
57001009	Ne Pol Iesu Keriso nao mega taina apanewa amba endi me menan gwat nokap apan inanegen wanik angin . Iwa imuna inagap warini menan nop yaemantu diagivin .
57001010	Ne nop ma diangina ame otuna Onesimas menan waiangin . Me Keriso gamup ne otunawa mini di . Ne gwat noke gapan waingena wamewa me ne gamunap Iesu anu tumasen .
57001011	Me watagaet nao inagap taiwandini ame endave den taiwandin go endiwa gende nunan nao di ta kakayaseta .
57001012	Endi ap menan ne Onesimas ewagai genan sia watu eniangin amba ne imuna potana iragena me di ware oneta .
57001013	Ne God Nop Oit Mega Kakaewa waingina menan gwat nokap bat nimanegene wanik angina gapan , ne Onesimas watanapen wande uaga ware nao ta aiwandat anun .
57001014	Go ne dim da da mawagap ya tat anun amba ta warit nimanegepen men ya nanam gimaget anuivin , go gek anuan taiana gapan di ta .
57001015	Ne anuingina , Onesimas me wam koni otu da tap ae vege mapa oneni ame menan me ewagai sia one inagap di wande aiwandapen menan tan .
57001016	Me watagaet nao mondi kaimakaet genan taiwandin , go endi me gwaniga iragena mini di , nao genan kakaevet aigap sia taiwandata . Me ne evenana imuna wat kakayasiniwa go ge me menan bumaga tantan anu guringan iwa me apan nu umanup amba den Iesu anu tumasiniwa .
57001017	Ap menan , Keriso gamup nao gega daitona anu nimanegewa , amba Onesimas inagap tauepi waupapen tawa ame ne tauapen waupanegepo mini di waup .
57001018	Amba me dim koewa da inagap taniwa go gare dim da da upat gimagepiwa ame garewa ma nena ne tap .
57001019	Ma ne Pol ok ma nek naninap mame sivin , dim da inagap wareniwa ame ne garewa sia di genain . Go ge asigigap , ne wat agoat gimagen Keriso anu tumaseana ame garewa menan den ya wain .
57001020	Ap menan gwaninawa Pilimon , Ayop yaua gapan waiangin , nop mame waiangina di ta nen . Ap tawa ne imuna Keriso inap sia veturep aton neneta .
57001021	Amba ne ok ma sean di anuingina ame ne dim da tapen diagina ge di tai amba upi aigap aigap sia di ta agingai .
57001022	Amba nop da sia mam , Pa gwanewa enugutane ame da mondi wandepiwa nenan vea wandep , ne tauapena gapan inapen . Iwa ne anuingina mup ega God inap waiana panip ne iman ewagai inayap sia tauain .
57001023	Apan Epapas mapa Keriso menan den waran gwat nokap baraene dere wanin antoni ame gaun kaewa mega inagap watu enia .
57001024	Amba nao daiton taitoni nagirewa , apan Mak , Aristakas , Dimas amba Luk gaun kaewa muga inayap den watu eniamun .
57001025	Ayop nuga Iesu Keriso yan garaet mega inayap wande aiwandan .
58001001	God watagaet negin ugup ugup amba wam ugup ugup gapan isimuran wainua God no oise waiwanumune nagirewa gamumup nop namu inamup wan .
58001002	Go wam verisiwa mame gapan me otua gamup nop dianiwan . Me otua gamup piup kiman tan , me otua om enuni amba wan dim dim iragi yon borapen menan dien .
58001003	Otua me ganat God oya oya megawa di amba God ire yaoyao mega gine daiton . Me nop mega aroewa gapan wan dim dim iragi wat kaimagamen . Me koewa nuga garewa wat museni amba kiman sia dot ae God Aro Iragena Apanewa mainewa nutup gapan ae wanden .
58001004	Menan me otua anea aigamupewa wandia , amba me yaua den paina ao waren , anea muga gauarap .
58001005	Ame menan God anea mega menan manega da ya wadiamon , Ge ne otunawa , endi ne mamaga entan nimanegia . Amba nop ma den anea menan anega ya wan , Ne mamewa tain amba me ne otunawa tata .
58001006	Amba sia , wam ame God urae magi megawa wat enen piup taueni , me anega wan , God anea mega iragi me wa taragasep .
58001007	Amba anea munan me sia anega wan , Anea mega taik mini entan mumen , amba nao nagire megawa oma meravewa mini entan mumen .
58001008	Go otua inap me anega wan , O , God ge toemu gegawa usenagaet wande aiwandata , amba waenapan inak tamanawa gapan kwayup tamuingan .
58001009	Ge inak tamanawa menan anu guraan , amba koewa tandayasianawa , menan ne paina bat gimagen . Ap menan om enugena gapan aton aigap genan , go ge evenak waiga upinewa ap anega uon .
58001010	Otua menan sia anega wan , O Ayop , ge ere mangan , piup danewa mega ta baraean , amba kiman gwanewa uruga naniga gapan tan .
58001011	Mu uon an tain , go ge wanik agingai , Mu wanup mini iragi tom tam wain .
58001012	Ge mu wanup mini ae paitai , mu wanup mini entan wantan taingai . go ge uap di wanigai , inak gega uon ya tata .
58001013	Endi God anea inamup da map anega ya wan , Nanina nutup gapan ae wanige amba ne anavi gega tambupen , gauaragap wanumoin . God ap anega wan .
58001014	Menan anea nao muga dim da ? Mu nao muga ame God watu enamop amba da da Keriso anu tumat sepen menan wat agoat muminewa .
58002001	Nu neman gurat yaentuk ae di anupen , ap gapan dim da nu anuitoniwa nu wat natait amba ugupewa da ewap ya anepen .
58002002	Anea nop oit wat tauane amba isimuran wainua munane ame tavewa di ap gapan da da nop ame tandayasene mu garewa muga God nemoro mega warane .
58002003	Menan nu anenen amba God inak warapen nopewa mondi anuit ? Mondi anutawa God nemoro mega nu inanup taueta . God inak warapen nopewa namu Ayop wan , amba da da me no utap anune gapan mu tave di wane .
58002004	Amba aigap sia God den yo ge paua arugataet tani , amba Guewa Woup Seni yan megawa yan se mek anuini omewa gapan muneni , ap gapan me oisewa tave di wan .
58002005	Wam evi amba , piup ewakewa venasepi ame anea mu namu yoyo tapen men ya wan .
58002006	go gare God nop mega ok da amba seane semua anega wan , Iwa dimen nunan anuingi ? nu piup nagirewa , kakaewa nuga da uon ? Menan dimen kwayup taningi ?
58002007	Wam koni otu da gapan nu anea gauaramup senean . Nu payu oya oyae den amba viripe den tonat nunaan ,
58002008	amba wan dim dim iragi kwayup nuga gauarap sean . Ok anega sean . Tave di God anega wan , “ Wan dim dim iragi kwayup nuga gauarap sean , ” ame wani guegue ame wan dim dim uruga menan wan , go endi ap ya yavintoni iwa wan dim dim iragi nu kwayup nuga gauarap ya wanumam .
58002009	Go endi nu Iesu yavivin , wam koni otu da gapan me anea gauaramup wanden , menan God garaet mega gapan Iesu nunan boen . Amba endi payu oya oyae amba viripe den tonasen iwa me ugu vegaek anu wat yape nunan boen .
58002010	God wan dim dim iravi wan venat musini apanewa menan God inap aro amun wandia . Aro amun ame inap wandeni menan me Iesu ugu vegaek anu taneni neginewa gapan Iesu kakaevet entanen . Ap gamup God otu tasine aruga naumo oya oya mega gapan onamopen tan . Ap menan mu oya oya mega den waren .
58002011	Iesu mu imunu bigi gureni menan Keriso mu den Mamamu God daiton . Menan Iesu kin kin anega diamuiwan , “ E ne tatan gwanin di . ”
58002012	Iesu God inap anega wan , Kakaewa , ge dim da taingianawa ne gwanin waina wadiamoin . Mu iam iam muga gapan ne wa atonat gimagain .
58002013	Amba sia Keriso anega wan , Anu dao nega ge inagap barian . Amba den sia anega wan , Ne mame di tauan , God me otu waiwa neneni mame di tanamon waingian .
58002014	Nu etunu guin pakau dena nagirewa go God otu waiwa dianeni menan Iesu me apan umanup yanen . Me ap tani iwa bop mega gapan Seitan amun mega to goyamepen tan . Iwa bop aroewa Seitan inap wandia .
58002015	Seitan aroewa to goyamepi gapan bop tawa anuine nagirewa wat vetamopen .
58002016	Ame tani anea munan ya tan go nu , Eibaraam ani sibabasiwa , nunan tan .
58002017	Ame tapen menan me nu umanup yanen , guegue mega nu den daiton , ugup da uon . Ap gapan bagu sisi nuga anu aven amba bagu sisi den nunanaet di taiwan iwa nu Pirisi nuga aritawa aigapewa God menan kakaevet taiwandapen . Nao mega ame tani gapan waenapan koewa muga anun ae viwan .
58002018	Iwa me mek den pusi warup ge ugu vegaek anu taneni menan me waenapan da da pusi warup inamup tauepi ago muna muna me inap kaimake den uon .
58003001	Dugup daitona potaya woup sen , nu e den God nao mega tapen menan nunan wani nagirewa . Iesu kakaewa mega menan anun , God Iesu Keriso nu inanup watu eneni nu anu tumat nuga Pirisi Aigap Iragena me di anuinampen .
58003002	God om enuni gapan Iesu nao tat mega God menan i oni botakain taiwandin , watageta apane Mosis me den ap anega God navewa waenapan inamup taiwandin .
58003003	Go Iesu me nao tat mega viripewa aigap tainampen amba Mosis gauarap . Guegue ame mam , pa tuini apanewa me viripewa aigap go pa mega ame tuni viripewa gauarap .
58003004	Tave di , pa ugup ugup orup da da tune go God wani gapan wan dim dim iravi wan venat mutane .
58003005	Menan Mosis God nao mega apanewa di . Ame gapan me God navewa i oni botakain taiwandin . Ame God no oise evi wapi namu anu amba waenapan wadiam wandin .
58003006	Go Keriso me God otu iragena menan i oni botakain God pa mega amase taiwandini . Amba nu God pa mega ame , me otu waiwa di , menan nu kin kin tat amba anu dao nuga God inapaet , ap tata nu God otu tasine di waninait .
58003007	Menan , Guewa Woup Seni ap mini anega wan , Endi , God nop mega anunewa ,
58003008	imuya potaya gware ya wap , e isimurae waiawa umamup ya tane , mu at kaimewa gapan , God nop mega tandayasene amba God irewa yawapen tane .
58003009	Ap mepe mu mondi pusina warupan irana yawapen tane . En apane dere ( 40 ) gapan ne kwayup tamuingina , go ap mu ya anun amba tandayat nimanegene .
58003010	Iwa ap menan mu inamup ne ugu gangan tan amba munan ne anega wan , mu imumu potamu pot poraet pua aewan , amba ne negin nega ya asik taiwanum .
58003011	Menan ne ugu gangan nega kaimakaet diamona mam , “ Mu ne wagat nega potap ya unumoin . ” God ap anega wan .
58003012	Gwanin wainawa , yambuni anun , e imuya potaya anut koewa gapan gego anun God ae ya ve aisene .
58003013	Go pot poraet gare gare wawa isiwanian , ap gapan koewa ega menan imuya potaya gware ya wap . Ame pot poraet di taiwanian iwa wam endi arok mame di wandini menan .
58003014	Erewa gapan nu Iesu anu tumasintoni mini nu nao nuga daitonawa apanewa Iesu den anu tumat nuga wat kaimagamet aninanet wam verisiwa taueta .
58003015	God nop mega menan ok anega sean , Endi , God nop mega anunewa e imuya potaya gware ya wap , isimurae waiawa nop mega tandayasene mini ya tane . Ap anega wan .
58003016	Ian ambe God nop mega anun amba tandayasene ? Ian ame at Idip gapan apan Mosis naumo aeni nagirewa .
58003017	Amba God ian ambe ugu gangan en apane dere gwanap inamup tan ? Ian ame koewa tane menan at kaimewa gapan borit wane nagirewa .
58003018	Amba God ian ambe inamup agi kaimakaet anega diamon ‘ Mu ne wagat nega potap ya unumoin ? ’ Ian ame mu God nop mega tandayasene nagirewa .
58003019	Menan nu anutoni ame God ya anu tumasene menan God agi wani arewa gapan ya unumone .
58004001	God nu inanup agi anega wan , nu wagat mega unugepen di wandia . Menan nu anu tumat nuga ta kakayaset yambuni aninait , wagat ame wakauameta tawa .
58004002	Nu ap anega den God Oise Kakaewa gapan wadianene anuton , isimuran wainua ap mini den anune go anu tumat gapan ya anu warane .
58004003	Endi nu anu tumasintoni menan wagat ame gapan tauaton , ame God agi wani gapan . Agi ame manega wan , “ Menan ne ugu gangan nega gapan , kaimakaet diamona mam , ‘ Mu ne wagat nega potap ya unumoin . ’ ” God nop oit mame wan , go erewa gapan ugup ugup iravi me gase taitamen .
58004004	Watagaet God wam nani yamu derewa menan nop da wani ogewa da amba seane semua anega wan , Wam nani yamu derewa taueni , God nao mega taitame wagat wanden .
58004005	Amba sia wagat wamewa menan anega wan , Mu ne wagat nega potap ya unumoin .
58004006	Watageta nagirewa God Nop Oit Mega Kakaewa ma namu anune go wagat ya warane iwa mu ya anu tumat tane , amba endi arok ame nu inanup tauen menan wagat ame unugepen wandia .
58004007	Ap menan God wam da sia baraen , nuneni wamewa ame endi mame di . Watagaet nop wani uap sia watageta apane Devit gamup sia wan , Endi God nop mega anunewa , e imuya potaya gware ya wap . ap anega anuton .
58004008	Namu watageta apane Diosua Isurero nagirewa wagat munepo God wagat menan eviwa Devit gamup sia ya wapo .
58004009	Menan endi God waenapan mega wagat unugepen di wandia , wagat ame God wam nani yamu dere gapan wagat wandeni mini .
58004010	Ap mini sia da da God agi wani wagare ame warepiwa God nao taitame gapan wagat wandeni mini me wagat wandeta .
58004011	Ap menan nu kaimakaet gututugu ta wagat ame unugepen tainait , ame watageta nagirewa ya anu tumasene mini ya tait , da nu wagat wakaumeta tawa .
58004012	God nop mega aro amun mega aigap iragen , kereba wani dena go me nop mega waniwa aigap iragen . Tum gigit warepi gapan waenapan imu pose tamanawa yan seta ame gwin pakao kaime no mek mini mini yan sepi mini . Ame gapan nu imunu potanu bumagap iragena dim da karaua anuitoni iravi enu yave wat arogameta .
58004013	Dim dim iragi ta venaseni God yamap da karaua ya wandia . Amba nu dim da karaua anuton taitoni me yaviwan menan wam evi da nu kakaewa koewa nuga God inap wat arogamait .
58004014	Ap menan , Iesu God otua , nu Pirisi Aigap Iragena nugawa kiman dot aeni , menan nu anu tumat nuga kin kin warat .
58004015	Nu Pirisi Aigap Iragena nugawa mame , nu bagu sisi nuga anu aveni gapan kiman aen . Amba dim dim pusinu warup yawane iragi Iesu ap umap pusiwa warup yawan go me ya gearen amba koewa da me inap uon .
58004016	Me ap tani menan nu anu tumat nuga kin kin di warat me ewap ane God inap tauiat ame gapan God garaet mega warait . Ap mepe nu ago nune bagu sisi nuga wabibigameta .
58005001	Waenapan yaumakamup God pirisi aigape iragenawa om enuni gapan nao wareta . Nao ame waenapan koewa muga wat mutapen menan man gure ire God inap garaet wanapen .
58005002	Pirisi ame , me den nutu uoni menan waenapan bagu sisi muga yaentuk mantuk anuiwandepen menan kaimake uon .
58005003	Amba den me nutu uoni menan me koewa mega wat mutapen menan man da den gure ire God inap yan tapen wandia , waenapan munan megenat uon .
58005004	Orup da me mek anuini gapan pirisi aigap iragena navewa ya wareta go God om enupi gapan wareta . Ame watageta apanewa Eron inap tani mini .
58005005	Ap umap sia Keriso mek anuini gapan Pirisi aigap iragena navewa ya waren go God om enuni gapan . Menan God me inap anega wan , Ge ne Otunawa , endi ne entanan ge Mamagawa .
58005006	Ok mega da ugup sia Iesu menan anega wan , Ge wande bobot waenapan pirisi mugawa . Watageta apane Melukisedek mini ge taingai . Me pirisi dugup mega gapan waingai .
58005007	Iesu piup ma wandeni gapan , iri den mup God inap waiwandini iwa God ya boep wapi ya boeta . Me imu pose ae bigaren amba God menan anu guriniwa ap menan God me mup mega anuiwandin .
58005008	Iesu God Otua di go ugu vegaek bagu sisi anu taneni gapan Mamewa tamana ayamase tapen menan asik tan , ap gapan me kakaewa mega om inen .
58005009	Me kakaewa mega om ineni menan nu da da God ayamase taintoni nagirewa inak ewakewa me inap warapen wandia iwa me inak ewakewa nunini i apanewa .
58005010	God Iesu anega wadien , “ Ge waenapan pirisi muga aigap iragena diagivin . Watageta apane Melukisedek mini ge taingai . ”
58005011	Wawa aritavet wandia , go wapen menan kaimake den go e yaemantu anu aviwanin .
58005012	E wam nononga Iesu anuiwanian menan endi e waenapan upi wadiamopen go God nop mega ere anuiana aigap sia wadidiaepen menan taivin . Taba kaimake dena na na go no unewa kin ya wani menan am megenat naiwanin . Ame umap uon .
58005013	Waenapan am megenat naiwanumampina mu orup otu umap menan kakaewa koewa om wara wara mu inamup umap uon .
58005014	Go kai warane nagirewa taba kaimake dena naiwanumun , mu kakaewa koewa om wara wara neginewa asik tane umap tan .
58006001	Ap menan Keriso nop mega ere anuintoni ame kakae go endi imunu kin wap usenagaet anet . Nop erewa nu anutoni ame inak nuga namua vetavet tat God inap anu tumat taton .
58006002	Ame dawa anu tumat gapan dup iatoni oisewa amba dawa mup wapen menan waenapan nanimu ianup seane amba sia borit wane nagirewa sia yon wanumopi amba den God evi wanene tanepi wande aiwandapina noa . Ma iravi Keriso nop mega ere anutoniwa .
58006003	Menan God anuini gapan nu imunu kin wap usenagaet anet .
58006004	Orup da Iesu anu tumat tani amba kiman ganasewa gapan taueni ge Guewa Woup Seniwa yan mega wat naseni go evi Iesu tandayaseni gapan me anenen amba sia entan Iesu inap sia taueta ?
58006005	Me God nop mega dansewa ware na anu amba den God amun aroewa yao anun .
58006006	Orup ap miniwa da iragi ware anun . Orup da God Otua tandayasene menan me sia ya entaneta iwa God Otua oma korosi gapan tobatamene ap umap sia pot poraet toiwan . Menan waenapan yamap Iesu namu umam anuni mini umam ap sia waniwan .
58006007	Ugin piup da gapan pot pot visini ame naewa verane kai ware tavewa mega na na tauen . Piup ame gamup tavewa iene menan God piup ame kakaewa dien amba wat aipakamen .
58006008	Go gaian ganongae biroto yanepi , piup ame koerage menan God nemoro mega taueta amba merao gapan tuguta .
58006009	Evenan wainua , nu enan kaimakaet anega waintoni go e tat ega kakaewa nu asiginup , inanup gop da uon . God wat aipakam mega e inayap aigap di wandia iwa e inak warayana ame nu asiginup taton .
58006010	God amunagaet taini apanewa da uon . Menan e tat ega kakaewa ame God yaua menan anu guriana amba God waenapan mega ago muniana ame iravi me imu ya oaraiwan . Menan garewa ega evi amba eneta .
58006011	Nu imunu kaimakaet anuintoni ame e God menan ere tayana ap uap ta aisiwaniampina amba wam verisiwa taueta . Ap tane anu dao ega gapan dim dim da anu guriana gop ya anune tavewa inayap taueta .
58006012	Endao wandao ya tane go God wa agiat mumeni nagirewa ame mu anu tumat kaimakaet Iesu inap yaentuk mantuk amat taiwanumune mini anu tumat ega gapan ta aisiwanian .
58006013	God apan Eibaraam wanat wa agiaseni nop mega tavewa Eibaraam anupen menan mek yaua aigap sia wan iwa apan da me aigapewa da uon .
58006014	God Eibaraam anega wa agiasen , “ Ne wat aipakam gimagepena gapan naewa gega aruga yane senare aiwandata , ” ap anega wan .
58006015	Eibaraam yaentuk mantuk amat taiwandini gapan God wanat wa agiaseni di wanen .
58006016	Orup da tanop topiwa me ayop mega yaua gapan tanop tota . Ap tapiwa nop noyam muga am gurat iwa ayop yaua gapan tanop toni menan .
58006017	God waenapan mega munat wa agiat mumeni mu agi ame wat nasepen menan me mek yaua gapan tanop ton . Tanop toni gapan agi megawa wat kaimagamen . Menan me agi wani gapan entan wantan da ya taueta go om ineta .
58006018	God namu wa agiat mumeni amba aigap sia tanop toni menan nop mega ugup ya di entaneta aopan ugup ya di wata . Menan nu , wat vetaneni nagirewa , anu dao nuga me inap bara bara gop da uon menan tumap di waninivin .
58006019	Anu dao ame nu potanup dan megawa menan kin kin tumap waninan . Anu dao nuga ame God Paewa woup seni woup seni gwanewa unugen , ame tonan noa borasini wanupewa garawasen unugen .
58006020	Woup seni woup seni gwanewa ame gueguewa ame kiman pae posewa , ame Iesu nunan namu unuk aen . Amba endi me nu pirisi aigap iragena watageta pirisi Melukisedek ap umap nao wande usenagaet taiwandata .
58007001	Apan Melukisedek pa Seilem ayop mugawa . God Paina Iragenawa pirisi megawa . Me yaua guegue Tamanagaet Taini Ayopewa . Yaua dawa guegue Baigan Ayopewa iwa me pa Seilem ayop mugawa ( Seilem gueguewa ame Baigan ) . Watageta wam da gapan Apan Eibaraam amba ita nagirewa mega den ita anan gapan at ugupe ayop upi guramon borit wan ewagai entan at mega Keinan sia taueni gapan Melukisedek ine taue Eibaraam wat aipakamen . Wat aipakameni Eibaraam gare anavi puraput muga tambuni semu aonagaet wanumone semu daiton yan ta wanen .
58007002	
58007003	Apan Melukisedek ine mame nu oare omae baewa den yaumua ok ya sean . Me wam ansena yanen wam ansena boen nu den oare . Me God otua mini yone taiwandini . Menan me Pirisi navewa taini uon ya tata di ta aiwandata .
58007004	Yao anun , apan Melukisedek me apan bawarewa di . Menan nu omayan baewa ian bari nugawa Eibaraam anavi nagire puraput muga tambuni semu aonagaet wanumon semu daiton yan ta bawarewa mega Melukisedek wanen .
58007005	Watageta apane Livai naewa mega pirisi navewa taiwanumampen God om enumon menan warane taiwanum . God iup muneni gapan anega diamon , “ Pa nagirewa mu puraput muga semu aonagaet semu daiton yan ta e Livai nagirewa enep . ” Menan pa nagirewa ap yan ta dugup Livai nagirewa muniwanum . Pa nagirewa mu den Eibaraam naewa go dugup Livai nagirewa semu aonagaet semu daiton yan ta muniwanum .
58007006	Melukisedek apan Livai dugup mega uon go Eibaraam puraput mega aonagaet daiton yan ta wanen . Eibaraam bawarewa God wa agiaseni apanewa go Melukisedek bawarewa aigap menan Eibaraam wat aipakamen .
58007007	Nu asiginup tatoni gueguewa ame wat aipakameni apanewa me aigap iragen amba inap wani apanewa me gauarap .
58007008	Livai nagirewa ame mu pirisi puraput semu aonagaet semu daiton yan tan warane go mu evi amba borit wain . Go apan Melukisedek puraput semu daiton Eibaraam inap wareni me ya boeta , ame watageta ok ap anega seane .
58007009	Eibaraam apan Melukisedek tautaneni gapan apan Livai ya yanen go omae bae Eibaraam potap wanden . Go guegue ame Eibaraam puraput semu daiton Melukisedek waneni ame Eibaraam naewa mega Livai den waneni mini . Iwa Livai ya yaneni go ap wamewa gapan Eibaraam potap den wanden .
58007010	
58007011	Apan Mosis iup namua seni Isurero nagire inamup taueni gapan apan Livai dugup mega pirisi navewa ere watape taiwanumun . Nao muga ap me kakae iragen taiwanumampo pirisi da ugup sia ya tauapo . Go Iesu taue pirisi nave ap me den taiwandin go me apan Livai , naewa da Eron , dugup mega daitona da uon go me Melukisedek mini taini apanewa .
58007012	Pirisi tat muga entan ugup ewakewa tauepi ame guegue God iup nop mega ewakewa den waren sia tauiwan .
58007013	Ame Iesu gamup venasen iwa me dugup mega ugup . Nu anuivin Ayop Iesu dugup Diuda apanewa . Amba Diuda dugup nagirewa pirisi dugup muga Livai uon amba God Paewa gwanap nao da ya tane . Apan Mosis pirisi nagire munan ok seni Diuda dugup mega den munan ok ya sen go dugup Livai munan ok sen .
58007014	
58007015	Nop mame endi aroga tauiwan . Iesu pirisi da ugup tauen , dugup Livai gapan uon go me apan Melukisedek mini taiwandini .
58007016	Inak mega uon ya tata aro ap gapan me pirisi tan go dugup Livai pirisi nagirewa mame upe guturewa gapan gapan aro wariwanum , ame iup namua gapan .
58007017	God Iesu inap wani ok anega sean , Ge wande bobot pirisi apanewa . Watageta apane Melukisedek ta wandeni omewa ge taingai . Ok ap anega sean .
58007018	Mosis iup namua seni aroe uon nutup boen menan ase barae ae ven .
58007019	Iup namua waenapan taiwanumune ap gapan dim da kakaewa da taiwanumune God inap om ya inen . Go endi inak kakaewa aigap warait ame iup ewakewa mame Iesu gamup tauen naune God inap senen .
58007020	Iesu pirisi yaibobot taiwandapen men God yaua mek tanop ton . Apan upi pirisi tane mu inamup God yaua gapan tanop da ya ton munen .
58007021	Go Iesu pirisi tani God mek yaua gapan tanop ton anega dien , Ne Ayop di , agi ma kaimakaet inagap waiangin , evi da entan ya tain . Ge wande bobot pirisi apanewa .
58007022	Ap wani gapan iup namua aroe uon go iup ewakewa Iesu gamup taueni ame aroe den menan iup ewakewa gapan nu tumap waninait .
58007023	Watagaet pirisi nagire aruga wanumon borit wa amuiwanumune menan nao muga bop gapan amboren .
58007024	Go Iesu yaibobot wande aini apanewa menan pirisi navewa ta aiwandata .
58007025	Wande aiwandapina menan endi wam wam pot pot me gamup God ine anitoni nagirewa wat inakam nimanepen aroe den . Iwa Iesu God inap nunan mup waiwandapen menan wande aewan .
58007026	Menan Iesu nu pirisi nuga aigap iragenawa amba nu bagu sisi nuga wat tamananepen menan umap tata . Me posewa woup seni apanewa . Koewa da ya tan koewa da me inap uon . Nu koewa taitoni nagirewa umanup uon menan Iesu yaua viripe den God ao waren kiman aigap baraen wandia .
58007027	Pirisi aigap iragena nagirewa mu waenapan koewa muga garewa amba mu muk koewa muga munan wam wam pot pot man gurane iriwanum . Go Iesu mu umamup uon iwa me koewa da ya tan . Menan nu koewa nuga garewa menan wam daitonagaet nunan boen , wam da sia ya tata iwa God inap garewa tani ame om inen .
58007028	Mosis iup megawa gapan pirisi aigap iragena om enumoni apan ameme mu den koewa taine nagirewa . Iup ame namua gapan venasen go evi God Iesu menan agi mega wa tanop toni gapan Otua om enun . Ame gapan Iesu wat tamanam kakayasen amba me yaibobot di wande aiwandata .
58008001	Nop nuga ibariwa mame . Pirisi nuga aigap iragenawa inanup wandini ame Iesu . Me paina kiman dot aen God Paina Iragenawa mainewa nutup gapan ae wandia .
58008002	God Paewa kimaniwa ame woup am seni ge woup am seni arewa di ame gapan Iesu nunan taiwan . God Paewa kimaniwa apan naniwa gapan ya tun go God mek tun .
58008003	Pirisi aigap iragena iravi God dim dim garaet wanapen man gure irapen menan om enumon . Ap menan Iesu den dim dim garaet da God wanapen .
58008004	Iesu piupa wandepo pirisi nave ya tapo iwa pirisi upi wanumamun Mosis iup mega namua gapan yan garaeta God waniwanum .
58008005	Mu nao piupa taine kiman guegue mega piupa taiwanum . Ame iwa Mosis God pa mega namdat tupen tani God anega wadien , “ Gende tunupa wainetoni pa nega tutu guegue ewagena ap gapan di tu . ” Ap anega wan .
58008006	Go endi God Iesu om enuni gapan Iesu Pirisi Nuga Aigap Iragena nao mega kakaevet di taiwan menan iup namua paina yamasen . Mosis waenapan iup namua muneni umap di go Keriso iup mega nuneni kakae iragen . Iwa Mosis iup mega dim wa agiat mumeni umap di go God ewake wa agiat nimaneni kakae iragen .
58008007	God Mosis waenapan munan iup namua wadieni kakae iragen tapo iup eviwa da ya tauapo .
58008008	Go God waenapan mega koewa tane yaveni menan iup namua om ya inen ap anuni gapan anega wan , Ne Ayop , wam da oniwan amba ne Isurero ge Diuda nagirewa , iup ewakewa munain .
58008009	Iup ame isimurae wai iup namua munana ap umap sia ya munain . Wam ap gapan ne naninap isimurae wai tam naumo , at Idip ae vean angen . Mu iup namua ayamase ya tane menan munan ya anuingina . Ne Ayop apanewa anega waivin .
58008010	Menan ian Isurero nagirewa iup ewakewa munapen taivin , Iup ame iamup barain amba bumagamup ok seain . Ne God muga di tain amba mu waenapan nega entan mumain .
58008011	Ap menan tase gwani , evene wai den gare gare anega ya wadidiamoin , God anu awan . Ap anega ya wapi , iwa waenapan iravi bawarewa ontotua den anu nimanegain .
58008012	Koewa muga munan baguna sisi wap sia ya anu mumain . God ap anega wan .
58008013	God iup ewakewa nunat wani gapan iup namua nutu bigaren . Bigareni wande aen uon tapen taiwan .
58009001	God iup mega namua waenapan wadiamoni ap gapan pa namdat mega pia tu tu yaunewa amba wa taragasepen gueguewa den wadiamon .
58009002	Pa namdat ame tune gwanap dere enugusene . Namu unugene gwanewa yaua Woup Am Seni Arewa diane . Dun pusi kaime dena amba watat gagap taba buredi God menan seane ap mepe wanumon .
58009003	Gwanewa dawa use unuk anetawa , tonan mega wanup gware den toboran at ame yaua God Posewa Woup Am Seni Woup Am Seni arewa di .
58009004	Ap mepe wanumone onaewa ame watat gariwa gwayayame yananagaet den iu osewa dagin men watat aigap iran . Da sia maua God nunan wa agiaseni paua mega da . Maua ame gariwa gwayayame yananagaet den . Maua gwanap unup sera gwayayame yananagaet wanden den kiman tabaewa yaua mana unup sera gwanap wanden . Apan Eron gerok mega mek bae den venasen maua gwanap wanden . Mosis God iup aonagaet gwat dere gapan ogewa kaiseni maua potap den wanden .
58009005	Anea dere yaua serubim guegue muga kaisene maua aigap wanumon . Anea dere ame magumu enat tane gungun tau aen . Anea dere ame God wandini paua megawa . Amba gungun arewa ame waenapan bigimuga wat musini arewa . Wan dim dim ugup ugup mam guegue muga oisewa nononga endi ya wait .
58009006	Pa tun wananan sese kakayat tane gapan pirisi nagirewa wam pot poraet pa pose daitonawa gwanewa gwanap tauan nao muga ugup ugup taiwanumun .
58009007	Go pa pose derewa gwanewa , yaua God Posewa Woup Am Seni Woup Am Seni arewa gapan pirisi aigap iragena megenat gwanap unugen aeniwa . En daiton potap wam daiton gwanap unuk aeniwa . Me unugeni gapan waenapan sipa tapa taine koewa muga God anu ae vepen menan man deniwa ware God wanen . Me mek koewa mega menan den wanen .
58009008	Ugup ugup mame gapan God Guewa Woup Seniwa wadidianiwan . Pa namdat wandeni wamewa gapan ame gwanewa daitonawa unuge wandepi umap di go gwanewa derewa unugepen menan umap uon . Ap menan waenapan God inap tauapen menan umap uon .
58009009	Guegue ame iup namua gapan waenapan God wa taragasepen menan garaet wanan man guran iriwanumun go umap uon iwa God yamap om ya inen , menan mu bigip muga ya wat musen .
58009010	Waenapan ap tanewa epimu iupewa kwayup taiwanumun . Taba kaum ugup ugup virip taiwanumun dim dim ugup ugup God yamap bigi wariwanumun . Ap taiwanumune aiwandan epi God iup mega ewakewa tauapen menan .
58009011	Iup ewakewa ame Keriso . Me taueni gapan pirisi nuga aigap iragenawa navewa taiwan menan dim dim kakaewa iup namua wani gapan tavewa venasiwan . God pa mega namua piawa nanimup tune piup purapusewa gapan tun . Go Keriso , pirisi nao warini pa mega ewakewa waenapan nanip ya tun amba piup ma mega uon go kiman gapan .
58009012	Keriso God pa mega gwane derewa yaua Posewa Woup Am Seni Woup Am Seni arewa unuk aeni gapan man gout ge man kao otua denip mugawa God wanapen menan ya wat aen . Mek denip mega wat ae yan tan God di wanen . Ap waneni koewa nuga garewa di baraen amba denip mega aroe uon ya tata .
58009013	Diu pirisi mugawa waenapan wapimu bigi warep koewa muga uon tapen paua tapen menan man gout ge man kao denip mugawa o man kao otua irane ataginewa waran waenapan aigamup patnagen .
58009014	Go endi Keriso boeni denip mega aroewa aigap iragen di . Iwa Guewa Woup Seniwa yaibobot wandini gapan God menan Keriso me koewa uoni gapan mek etua yan garaet tan . Ame tani gapan nu imunu nenenga tap amba tave uon pokaet taitoniwa ae vepen menan nunan tan . Nunan ap tani menan imunu watap God wandini navewa tainampen .
58009015	Ap tani menan God iup mega ewakewa nunan baraeni Keriso yaumakap yoneni gapan iup ame aro ware nao wariwan . Ame gapan God nunan wani nagirewa wa agiat nimaneni menan wat aipakam nimaniwandata amba wande aiwandata , Iesu gamup . Iup namua gapan nu koewa nuga tatoni ame ya vetanen go Keriso bop mega aroewa gapan vetanen .
58009016	Apan da tagu mega yan sese ogewa sep amba apan ame boepi ap gapan yan seain . Go kasiga wandepi puraput ame yan ya seain .
58009017	Tagu wa seni apane wandepiwa ok mega aro ya wareta go me bop tapi gapan ok ame aro wareta amba tagu mega yan seain .
58009018	Guegue ame menan God iup mega namua denip aroewa gapan iup amunu den anupen menan man gurane denip muga visen .
58009019	Denip aroewa gapan iup amunu den anupen menan watageta apane Mosis God iup mega namua iravi waenapan wadidiamoni amba man kao otua ge man gout denip mugawa kaum den man sip gumewa dendeni oma nani bae den itapu panan kauma puakamene . Puakameni iup namua oge seane amba Isurero nagirewa aigamup patnagen .
58009020	Mosis ap tani anega wadiamon , “ God iup mega e tat diaeni iup ame amunu den . E anun ae ya veapen men paua denip aigayap patnagivin , ” anega wan .
58009021	Ap umap sia denip ware God pa mega inap wa taragasene purapuse den aigap patnagen .
58009022	Ap anega tan iwa iup namua anega wani , “ Wan dim dim iravi denip gapan bigi warian . Denip ya visepiwa waenapan koewa muga God ya wat museta . ”
58009023	God pa mega piawa tune amba gwanape puraput megawa iravi ame kiman gueguewa , tavewa iragenawa kiman gapan . Ameme menan God pa mega pia tune puraput mega God yamap kakae tapen men denip gapan bigi wariwanumun . Go tavewa mega kimani kakae tapen men denip kakae iragenawa gapan kakae tata .
58009024	Keriso God Paewa , waenapan nanimup tune ame Woup Sen arewa gwanap ya unuk aen . Iwa ame guegue megenat go tavewa kiman pae pose gapan unuk aen God yamap endi nunan yoniwan .
58009025	Diu pirisi muga aigap iragena God pa mega gwanap woup am seni woup ame seni arewa en gapan gapan man denip muga ware unuk ae patnak wandin . Go Keriso aigap aigap ap anega ya taiwandin wam daiton megenat bop tan kiman dot aen .
58009026	Aigap aigap taiwandapo guegue wataget iragen God wan piup venaseni amba oniwandin gapan Keriso wam aruga ugu vegaek bagu sisi aigap aigap anu tanapo . Go gare wam verisiwa mame gapan koewa nuga wat mutapen menan taue mek ingane etua garaet yan tan .
58009027	Nu piup nagirewa iragi wam da da borit wait amba God wanene taneta .
58009028	Ap mini wam daiton gapan Keriso nu koewa nuga garewa warapen menan mek etua garaet yan tan . Me iman sia taueta ame tauepiwa nu koewa nuga menan ya taueta go nu menan amat taintoni nagirewa inak ewakewa nunapen menan taueta .
58010001	God iup mega namua ame gueguewa megenat , tavewa mega kakae kiman gapan evi tauen . Iup namua gapan taiwanumune ame God yamap kakae tapen menan en gapan gapan man guran iriwanumun go ame gapan imumu kakae ya tan .
58010002	Kakae iragen tapo man sia ya gut irapo . Waenapan ame God wa taragasene koewa muga bigi warep anupo koewa muga umame sia ya anupo .
58010003	Go iup namua gapan koewa muga garewa en en man guran iriwanumune iwa koewa muga uon ya tani men anu awapen menan .
58010004	Iwa koewa muga man kao ge man gout deniwa viseni gapan daiton da ya wat museta .
58010005	Ap menan Keriso piupa vitapen tani God inap anega wan , Maman , koewa muga garewa man guran irane puraput genan seane , ge ap menan ya anuingi go ne etuna nenaan , ge yan gega entanepen menan anuingi .
58010006	Mu genan man iriwanumun koewa muga garewa , taba ugup ugup genan ta siwanumun go ap menan aton ya anuingi .
58010007	Amba ne anega wan , God , ne mam . Anenen anuana ne di tain , ame iup namua ogewa oitana ap anega di seane .
58010008	Iesu nop ame namu anega wani , “ Waenapan man ugup ugup genan guriwanumun upi watara iriwanumun upi den taba ugup ugup genan ta siwanumun koewa muga garewa go ge ap menan mup ya waan aton ya anuingi . ” Iesu ap anega wan . Iup namua wadiamoni gapan taiwanumun .
58010009	Amba sia anega wan , “ God , ne mam . Anenen anuana ne di tain . ” Ap menan guegue namua taiwanumune God wani gapan endi uon tan iwa Iesu arok ame waren .
58010010	Iwa God anuiniwa ame Iesu Keriso etua wam daiton yan tan nunan barapen sia ya baraeta . Ap baraeni gapan God yamap potanu woup sen koewa nuga sia ya anuta .
58010011	Pirisi nagirewa yonan wam wam God menan man guran iriwanumune da ugup uon ap uap uap pot poraet di taiwanum . Ap taine gapan waenapan koewa muga da ya wat musen .
58010012	Go Keriso koewa nuga garewa wam daiton etua yan garaet tan ap tani aroewa wande aiwandata . Amba God mainewa nutup gapan ae wanden .
58010013	Ap mepe di wandiwandapina God anavi mega tambu pusiwa gauarap seapen men amat taiwan .
58010014	Menan wam daiton ame gapan me etua yan garaet kakaevet tan . Ap gapan nu koewa nuga anu ae veni nagirewa me yamap kakae iragen waninan .
58010015	God Guewa Woup Seniwa nop ma den wadianiwan . Me namu anega wan ,
58010016	Menan ian Isurero nagirewa iup ewakewa munapen taivin . Ne Ayop di , iup ame iamup barain amba bumagamup ok seain .
58010017	Wani amba evi sia anega wan , Koewa muga ugup ugup sia ya anu avingain .
58010018	God koewa nuga iravi anu ae veni menan koewa nuga garewa da sia ya tait .
58010019	Dugup negawa , Iesu nunan boeni menan God pa mega kiman gapan woup am seni woup am seni arewa anet anuitoni gop da uon di anait .
58010020	Etua mek yan garaet tani menan God pa mega tonanewa negin ewake inak neginewa ame nunan watapen . Wanup tonan toboreni wandeni ame endi ase watapen ame Keriso mek etua di .
58010021	Pirisi nuga aigap iragena Iesu God pa mega kwayup taiwan . God pa mega ame nu di .
58010022	Ap menan imunu nenengawa gapan anu tumat nuga kin kin taitoni amba nuk imunu koewa ya anuitoni amba etunu kaum kakaewa gapan bigi wareni God inap anet .
58010023	God wa agiat nimaneni di tata gego da uon menan anu dao nuga me inap wat natait .
58010024	Baigan gare gare tainampen ap gapan ago tat amba gare gare anu gurinampen .
58010025	Iam iam pot poraet tainampen upi ae vine mini ae ya veapen . Ayop Iesu wam mega tauapen taiwan menan aigap sia gare gare wawa nisinampen .
58010026	Nu God nop mega tavewa wadianen anutoni go orup da da mek anuini gapan koewa sia aigap aigap taiwandapinawa ame anenen ? Koewa mega sia muta muta neginewa da uon .
58010027	Ap tapiwa garewa mega daiton megenat wandia ame tap anuiwandapina gapan God wam uiwa tandayasine nagire den wanene tamota amba merao amun iragenawa arewa gapan uatameta .
58010028	Mosis iup namua seni anega waiwan , “ Waenapan da da iup ame paina yamasepi upi dere o yampo magua ware wapi menan koeragewa nagire munan bagu sisi ya anuin go guramop borit wain . ”
58010029	Koewa ame tane garewa baware go baware iragena mam . Da da God Otua wa koeragamene waiwanum . Amba munan denip viseni denip ewakewa ap gapan God koewa muga wat museni noa wa otutamiwanum . Guewa garaet wat aipakam muminiwa nipep diwanum . Ap menan waenapan ameme wanene baware iragenawa warain .
58010030	Ame nu asiginup God anega wan , Koewa muga garewa ne wanene di tain . Amba sia me wani nu asiginup ame , Ne Ayop di waenapan nega wanene tamoin .
58010031	Kaiwan , God inak wandiniwa nani bagup waramopi nagirewa nenen yangwan baware anuin .
58010032	Namu waineana aigap sia anu awai . Wam ame gapan God ganat mega imuyap tauen e warayan amba itan bagu sisi aruga inayap tauen go anu tumat ega ae ya veayan .
58010033	Wam da da waenapan yamap nipep diaen wawa koko taen amba ta koeragam imaiwanumun . Amba wam upi sia waenapan upine inap itan ap anega inamup venaseni menan e mu aigavene aisean .
58010034	Ap gapan den gwat noke wanumone nagirewa munan bagu sisi anuyan . Amba up nagirewa pa ega tauan puraput ega up tane go e aton gapan wanian . Iwa kiman gapan puraput ega kakaewa yaibobot wandiniwa menan anuyan .
58010035	Ap menan , God inap epara ega ya wakaumai iwa epara ega ame garewa mega baware iragen God enapen wandia .
58010036	God anuni e tapen amba nunat wa agiat nimaneni e warapen menan yaentuk mantuk amat taiwanian .
58010037	God wani ok anega sean , Wam otu da amba sia onini apane taueta , use sia ya enu waneta .
58010038	Waenapan nega ame tamanawa taine nagirewa , anu tumat nimanege di wanumoin . Go mu da da ae venege ewagai amopi atonamu ya anuin . God ap anega wan .
58010039	Go nu borit wa ian ewagai ane ane nagirewa uon go Iesu tumap am dagim yonat inak warat .
58011001	Anu tumat guegue ame nu dim da anu dao nuga gapan venaset anuitoni ame di taueta anuivin . Menan nu namu ya yavitoniwa evi taupen menan amat taivin gego da uon .
58011002	Watageta nagirewa God anu tumasiwanumune menan God mu atonamu tan .
58011003	Nu asiginup , ame anu tumat nuga aroewa gapan God nop wan piup kiman iravi venat mutane . Dim dim yavitoniwa gapan ya venat mutan go ya yavitoni gapan wan dim dim iravi venat mutan .
58011004	Anu tumat gapan watageta apane Eiboro man gure ire God inap yan tan menan God imu pose me inap waren go tasewa Kein kutut ge antaba God inap yan tan go God umap ya dien . Eiboro God anu tumasiwandin menan yan mega tani daginewa waren me apan tamanawa dien . Eiboro boen go anu tumat tamanawa tani menan oisewa endi den waenapan anune waiwanumun .
58011005	Anu tumat kakaewa tani menan apan Inok ya boen go God kasiga ware kiman aen . Waenapan etua yop tane go ya yao matagamen iwa God wat aen . Namu Inok anu tumat kakaewa tani menan God imua wareni amba evi God Inok wat aen .
58011006	Nu anu tumat kakaewa God inap ya tata gapan imu pose inanup ya wareta , iwa da da God me wandini apanewa amba me menan yop taine nagirewa garewa munini apanewa anu tumasepiwa , ame God atonamu anuiwandata .
58011007	Ame anu tumat gapan apan Noa kabum baware da kaise tu waene otu wai den kabum ame gwanap inak warane , iwa me namu God evi kaum ningoe watu enepi oisewa anu tumasen . Ap anega tani gapan me ya anu tumasine nagirewa wa koeragam mumen . Me God ap anu tumaseni menan Noa apan tamanawa dien .
58011008	God Eibaraam vene wa piup ewake da wanat wa agiaseni gapan amba Eibaraam anu tumat gapan piup mega namua ae ve amba piup me oarewa are da aen .
58011009	Anu tumat gapan me at ugupe apanewa mini at ame gapan iniwandin . Piup ame ian ugupe piup muga menan pa mega iragena da ya tun man etua gapan pa namdat tu iniwandin . Otua Aisik amba upewa Diekap den God wa agiat mumeni nagirewa ap anega at ame gapan iniwanumun .
58011010	Iwa Eibaraam pa sewa baware kakaewa da ugup sia God tupen menan amat taiwandin , pa sewa ame ibariwa God mek anuini gapan tuta .
58011011	Ame anu tumat aroewa gapan Eibaraam waenewa Sera gamup orup da waren . Sera aeta ton amba orup wara wara wamewa uon tan go God orup da wanapen wa agiaseni menan Eibaraam anu tumasen amba Sera bagup tan .
58011012	Memewa Eibaraam aeta ton bop maniwan go waenewa bagup tan . Ap gapan apan daiton naewa arugataet yan aiwandin buanae ge puiman gerase ap umap ame ya batnak batnak mini .
58011013	Ame anu tumat God inap taiwanumune gapan waenapan ma iravi borit wan God munat wa agiat mumeni ya waran go paina yawan go evi tauepi menan anu tumat gapan gaune wan . Mu anune ame mu at ugupe nagirewa at muga gapan wanumone menan mu ayogo at ame gapan iniwanumun . Nop ame mu aroga waiwanumune .
58011014	Anega waiwanumune nagirewa mu at piup muk muga yop taiwanum .
58011015	At muga namua ae ve onamone ginase anupo mu ewagai sia amopo .
58011016	Go mu piup kakaewa yoa taiwanumun piup ame kimani wandia . Anega anune menan God me God muga diane umam ya anun iwa munan pa sewa muga kimani tu kakayasen wandia .
58011017	Anu tumat gapan Eibaraam otua yan ta God inap wanapen tan goandage ya anun . God Eibaraam anu tumat mega ire yawapen menan anega dieni , “ Otuga Aisik nenan to boep . ” Ame kaimakewa da di iwa God namu Eibaraam otua gamup naewa aruga wanapen menan wa agiasen go Eibaraam anu tumat ta otua ame yan garaet ta God wanapen tan .
58011018	Agi anega wan , “ Ge otuga Aisik inap naewa gega yan aiwandata . ”
58011019	Eibaraam anega anun , me otua boepiwa God wapi inakae sia yon wandeta menan me otua enupen tan go God watanen . Ame gapan Eibaraam dim da anu tumaseni ame gine daiton venasen iwa Aisik bop gapan sia inak wareni mini venasen .
58011020	Anu tumat gapan Aisik yon wande otu wai Diekap ge Iso wat aipakam mumapen menan nop eviwa noa wadiam wandin nop ame tavewa di anu tumasen .
58011021	Anu tumat gapan Diekap bop maniwandini wamewa otua Diosep otu waiwa wat aipakam mumen kaipat enu God wa taragasen . God ap munan evi tapi Diekap anu tumasen .
58011022	Anu tumat gapan Diosep bop maniwandini wamewa waenapan mega evi amba at Idip ae ve at da ugup amopi wadiamon . Me boepi kaimewa mu den ware at da ugup ame gapan tupen menan diamon , ap wani gapan me anu tumat mega aroewa wat arogamen .
58011023	Anu tumat gapan Mosis yaneni gapan ine mame waran karaua baraene siragam yampo uon tan . Mosis yawane me yawat mega kakae . God orup kwayup tapi mu anu tumasen . At ame ayopewa anega wan , “ Diu nagirewa orup apan sepi gurep . ” Wani go Mosis ine mame nop ame men tap ya anun iwa anu tumat muga God inap da di .
58011024	Anu tumat gapan Mosis kai wariwandini at ame ayopewa , yaua Pero , orewa kwayup taiwandin . Waen ame Mosis me inan diapen anun go Mosis tanda wan . Mosis tap ya anun iwa me God anu tumasen .
58011025	Mosis ian Diu nagirewa munan anuni menan at Idip ayop mugawa Pero pa mega gapan ya wandet anun go God waenapan mega ta koeragam mumane tanamo wandet anun . Iwa piup kakaewa mega wara wara me tanda koewa tapi tawa .
58011026	Me at Idip nagirewa kwan puraput muga aruga yaveni go ae ven iwa me yamap Iesu menan bagu sisi anu tapo ame kakaewa mega aigap go kwan purapurat ugup ugup mame kakaewa otu koe . Go me itan bagu sisi anu tanat wa taiwandin iwa Iesu tauapen wamewa gapan garewa warapen menan amat taiwandini . Me anuni kakaewa ame aigap iragen .
58011027	Anu tumat gapan Mosis at Idip ae veni piup ame ayopewa gari gangan mega tawa ya anun , iwa me God ya yavitoniwa me anu tumat mega gapan di yaven .
58011028	Ame den anu tumat gapan Mosis at Idip wandeni barip yaua Paina Yamaseni Baripewa ere tugun . Man sip ame nane deniwa paua tonan no gapan gapan enu iran . Ap tane menan ian Diu nagirewa otumua namu yanane bop aneaewa ya taue guramon .
58011029	Anu tumat aroewa gapan Isurero nagirewa God anu tumasene menan kaum awan baware yaua Puiman Dendeniwa etoa tauan . Tauane kaum tom tam wan yamu yamu yonen menan piup daragawa mini yaumakap tau amon amba yamu dot tauan . Go Idip nagirewa ewamup amopen tane kaum taue umamon borit wan .
58011030	Anu tumat gapan Diu nagirewa pa sewa Dieriko tauan wam nani yamu dere ikukuk amuiwanumune gapan sin tonum mega baware gwat ikukuk batamene beut mutan geamon .
58011031	Anu tumat gapan waen negin gagape yaua Reap inak waren iwa Isurero gopat nagire apan dere namu onamon pa mega gwanap diguma karaua semon . Evi amba gopat nagire ame sia tau amone amba pa ame sin mega beut mutan geamone gapan Isurero nagire doran sewa Dieriko God tandayasine nagire guramon go Reap ya ton iwa God anu tumase wanden .
58011032	Nop ansena aigap sia wadiain ? God anu tumasene nagirewa gutut muga iravi wadiaepena wam uon tata . Apan ame yaumua Gidion ge Berek ge Samson ge Diepta ge Devit ge Samuero amba God nop mega waiwanumune nagire upi den gutut muga den wanumam .
58011033	Anu tumat aroewa gapan waenapan ameme anavi muga aruga guramon garao muman . Anu tumat gapan man puawa laion anan tauane nomu waborane ya aramon . Mu kakaewa tane menan God wa agiat mumeni tavewa ame tautanan .
58011034	Anu tumat aroewa gapan mu merao togut togut amon anavi muga tauan guramopen tane karaua tau amon . Nutumu bigaren go anu tumasene gapan mu aro sia tan . Ita anan wamewa taueni aro tan ian ugupe nagire guritamen .
58011035	Anu tumat gapan waen nagirewa mu dugup muga borit wane nagirewa God wani gapan sia yon wanumon inak waran . Upi anavi nagire tauan aian gut koeragam muman . Go mu upi gwat ninoke gapan anavi muga gut koeragam mumiwanumune go mu bop tawa ya tane amba gwat ninoke tau amopen menan ya anune go borit wapi inak kakaewa warapen menan sia yon wanumot anun .
58011036	Mu upi nipep diamon gaura guramon . Upi damak kaimake dena gapan panamon gwat noke semon .
58011037	Waenapan ame upi gwat gan guramon . Upi oma tum mega gapan tunamon borit wan . Upi kereba gam guramone borit wan . Mu kayakayawan taine nagire umap iwa gwep gorogot muga koevet ame man sip ge man gout etua gapan panan amone . Dim dim da inamup uon iragen amba anavi muga gut wa koeragam muman .
58011038	Waenapan ame pa muga ae vean pua tunupa ise ase yon iwanumun . Man dagupewa gapan den iniwanumun . Waenapan yaumakap yawat muga koerage go God yamap mu kakae iragen iwa anu tumat muga gapan .
58011039	Ian ameme God anu tumase yon iniwanumune menan God mu atonamu tan go God munat wa agiaseni ya waran , iwa Iesu wam muga gapan ya tauen .
58011040	Iwa God inak kakaewa manega anun , mu namu wa agiat mumeni tavewa mega ya warain go endi nu mu den Keriso gamup imunu daitonawa gapan warait . Ap warata gamup mu nu den inak nuga tamanagaet tata .
58012001	Waenapan mame mini arugataet irikup mini umanene yawaniwanum . Ap menan etunu itaniwa ugup ugup koewa nuga kaimakaet pananen wandiniwa vetat aipa uatamet inak namunupe negine yawat serarat aninan .
58012002	Ap ta aninanta yamanu uarenat Iesu megenat kem kem yawat iwa anu tumat nuga ibariwa ge verisiwa ameme di . Oma korosi gapan boepi tap umam da ya anun go aton eviwa yaveni menan anu ae ya ven go korosi gapan di boen . Menan me endi kimani God watat mega mainewa nutup gapan ae wandia .
58012003	E ae anun koewa taine nagirewa arugataet me nipep diwanumune go me ae ya ven menan e den imuya ya togurane go anu tumat ta aisiwanian .
58012004	E koewa ya tapen menan taiwanin , ame kakae . Go kaimakaet taiana ame Iesu mini bop nonokap da ya tauayan .
58012005	God wataget wat nagat imaeni otu wai diaeni imuya oaraen go ? Me anega wan , Otun waina , ne Ayop gegawa yam tatak genapena , darinaya purut wap anu . Diguragepena ge imuga ya togurep .
58012006	Iwa mega , ne Ayop gegawa imuga inagap wariwan , menan yam tatak genivin . Waenapan da da otun wain entan mumepi , ame gapan wa tamanam mumain . Ap anega wan .
58012007	Mamae waia yam tatak enapen menan ugu vegaek bagu sisi anu taniwanin . Bagu sisi ap anune gapan e God otu waiwa entan imaini tavewa venasiwan iwa me wat tamanam imaiwan . Piupa ap gine daiton taiwanum menan orup iravi mamamua yam tat yawamone waiwanum , ya ap tapo ame mu otu wai uon .
58012008	Ap umap sia God me otu wai uruga yam ta yawamon waini apanewa . Menan God e yam ta ya yawae wapiwa ame e negin gagape yanayan otu tasine mini waniepo , iwa e mamaya uon .
58012009	Maman wainu piupa yam tatak nunine gapan nu gare viripamu taivin . Menan Mamanua God viripewa aigap sia tainampen iwa me wat tamanam nimanini apanewa amba nu guanu kwayup tainiwa .
58012010	Maman wainu muk anune gapan wam otu da yam tatak piup ma gapan nuniwanum . Go God nu me posewa woup seni umap entanepen menan wat aipakam nimanet anuni menan yam tatak nuniwan .
58012011	Wam ame yam tatak nuneni gapan nu aton ya anuivin . Go ap dianep tamana ta aninantawa wam eviwa baigan tautanait .
58012012	God yam tatak enen negin mega ae ya veapen menan inae mainae ae bigareni aro sia tap amba omania bigareni aro tap .
58012013	Negin tamanawa aisen ap gapan pusia ikombai tayana pogit wapi tawa agun anun gare kakae tap .
58012014	Waenapan iragi baigan inamup ta kakayasepen menan tainampen . Potaya woup sepen men di anu kakayasen iwa potanu mum tauepi God ya yawait .
58012015	God garaet mega Iesu gamup gariwa ya enapen menan ek ek inak ega kwayup tan . Koewa sisiwa potayap da ya yanep iwa koewa ame yone Iesu dugup mega nagirewa endum imaepi tawa .
58012016	Watageta apane Iso koewa imu pose waren God men ya anuni ap umap e daiton daiton ya anune . Wam daiton da , Iso enup areni menan ik amun mega gwaniwa waneni garewa gwaniwa taba tasewa wanen nan .
58012017	Apan ame gutut mega anuiwanin . Evi sia mamewa ik amun mega warat anu wani go mamewa gaset gwaniwa wanen . Tasewa tayave koewa mega ae ve entanet anun amba irip den wan go di wakaumen .
58012018	Watagaet di at Isurero nagirewa tunup Sainai tauane merao baware yagit wandin yawan . Wamu di go mum tauen iwa irikup pumpunigaet amba taik den amba pum baware nop wani anune . Ap mepe nop da den tauen ununke mega baware . Nop ame anega watanamon , “ Tunup mainep ya inat onaene . Man ega den inasepi gwara guramone borit wap , ” nop ap anega tauen . Menan mu tap pagagak tan , nop ame sia ya anupen men God inap mup kaimakaet wan iwa iup ame mu ayamase tapen menan umap uon .
58012019	
58012020	
58012021	Mosis den ap yaveni gapan bagua aguren anega wan , “ Ne tap den pagagak taivin . ”
58012022	Go e tunup Sainai ya tauayan go gare kiman tunupe yaua Saion tauayan , at ameme God yaibobot wandiniwa pa megawa . Pa kimaniwa ame yaua Ierusalem . Ap mepe , anea ge anea mega arugataet da anenen batnak mumeta umap uon , mu God ap mepe wa atonasiwanum .
58012023	Ap mepe den God waenapan mega , mu namu anu tumat tane yaumua kiman gapan ok sene nagirewa , at ame gapan iamen iwa mu at muga di . God nu iravi wanene tanepi apanewa den wandia . Apan upi piup gapan kakaewa taine nagirewa mu guamu God wat tanameni gapan kiman dot amone ap mepe den wanumam .
58012024	Menan ame e Iesu inap tauayan . Me ao mepe wandia God iup ewakewa nuneni warapen menan Iesu nunan yaumakap yoniwan . Iesu boeni denip mega gapan patnageni menan nu inak kakaevet waraton go Eiboro deniwa ame om ya inen go Iesu taniwa God yamap om inen .
58012025	God inanup waiwan nop mega anune garia ya yavep . Watageta nagirewa nop baware tunup gapan anune go ya waran gare itan baware munen . Endi kiman gapan inanup waiwan nu ya warata itan baware aigap iragen nuneta .
58012026	Wataget inamup wani nop mega ununkewa baware gapan piup menao manao tan . Go endi God agi anega waiwandin , “ Wam da sia piup megenat uon kiman den ne wat menawa tain . ”
58012027	Anega wani , “ Wam da sia , ” guegue ame piup wananan ugup ugup taniwa menawat mumepi gapan iragi uon an tain . Go yaibobot wan dim dim mega me ap tapi gapan uon an ya tain .
58012028	Menan nu gaun baware God inap wat iwa endi God toemu mega kakae guragut nunen ame iravi yaibobot wan dim dim mega menan uon an ya tain . Ame menan nu viripe den ge oya oyae den God wa taragaset ap gapan me imu pose inanup warep .
58012029	Iwa God nugawa merao mini tandayasine nagire nemoro tamopen menan wandia .
58013001	Nu keriso dugup mega nagirewa gare gare sia anu gurinampen .
58013002	Ya asik tatoni nagirewa pa nuga daio tauepi waupamopen . Waenapan upi waupamone mu anea waupamon go ame anea mu oare .
58013003	Upi gwat noke wanumuine nagire e den mu bagu sisi muga anuinewa mini intum tamo bagu sisi ame den anupen . Ta koeragam mumane nagire e den mu bagu sisi muga anuinewa mini intum tamo bagu sisi ame den anupen .
58013004	Waenapan naine itat ega viripe yambuni tan . Iwa orup da wainan gogo ise ta ase ta taiwandapinawa , me God wanene mega gapan taueta .
58013005	Iniwaniampina moni men pot pot imuya ya wariwandan . Dim dim da inayap wanumopi ame umap upi men sia ya anune . Iwa God anega wan , Ne ae ya veain wam wam pot pot inayap di taingain .
58013006	Ame wani menan kin kin manega di wait , Ayop negawa ta warit nimanegeniwa . Ne tap ya anuin . Waenapan inanap dim da da ya tain iwa .
58013007	Namu yoyo nagire egawa , God nop mega wadidiaene nagire , guegue muga anu muman . Mu God menan anu tumasiwanumune ene borit wane ap umap e den taiwanian .
58013008	Iesu Keriso wata endi wam eviwa den usenagaet wande aiwandata , ire yaoyao mega entan wantan da ya tata .
58013009	Nop ugup ugup ya anu warane iwa negin gegera aisene tawa . E God garaet mega gapan imuya wat kaimagamen go waenapan upi antaba menan iup aruga seane , ap mini ya tane . Mu iup ame ayamase taine gapan ago da ya warane .
58013010	Nop da sia mam . Keriso nunan God inap garaet waneni gapan nu bigip nuga wat museni ame kakaewa mega nu inanup wandia . Go Diu pirisi mugawa God pa mega piupawa gwanap me inap man guran irane taiwanumun , ame gapan mu kakaewa da ya tautanane . Menan mu nu den ya intum tain iwa nu guegue iup ewakewa gapan taivin go mu iup namua gapan taiwanum .
58013011	Diu pirisi aigap iragena nagirewa , God Paewa gwanap Woup Am Sen Woup Am Sen arewa gapan man deniwa ware koewa muga God wat mutapen menan tauen . Man gurane tavewa tam amon pa garip iran .
58013012	Ap umap Iesu pa garip ae waenapan koewa nuga wat mutapen men nunan boen denip mega visen .
58013013	Iesu guegue ap ewake ta pa garip aeni nu ap umap sia pa garip anet amba me umame den intum tait umam menan anuit .
58013014	Piup gapan nu pa nuga yaibobot da ya wandia . Pa nuga evi tauepi menan amat taivin .
58013015	Ap menan Iesu mek etua God menan yan tani mini nu den nonu God menan yan tat Iesu me Ayop di gaune den wapen . Ame nu yan garaet nuga God wa atonasinampen menan .
58013016	Menan baigan tan ago gare gare taiwanian ame ya ae vean , iwa ap tane gapan God atonuya di anuta iwa me yan ega wa atonasinampen menan .
58013017	Bawarewa ega nomu waran ayamat inamup tan iwa guaya kwayup taiwanum . Evi amba mu nao muga kakaewa koewa om mega God inap wa arogamain . E nomu anu warane gapan mu atonu den kwayup taian . Go nomu e ya waranewa mu bagu sisi munai , ap gapan mu gare aton ya enain .
58013018	Nu imunu nenenga wandia amba God menan wam wam pot pot kakaevet tainat anuivin ap menan God inap nunan mup waiwanian .
58013019	Ne daio inayap konintu sia onget anuivin menan mup kaimakaet iki enu waiwanian .
58013020	Ayop nuga Iesu nu kwayup tanini apanewa ame man sip kwayup taini apanewa mini kwayup taniwan . Me God wani gapan sia yon wanden iwa denip mega gapan vetanen . Denip mega viseni menan iup ewakewa ame aro amun ware nu inanup tauen .
58013021	Ne enan mup waivin ame God aro enepi gapan me dim da anuini gapan gapan ayamase taiwaniampen . Iesu den nu ago nunepi gapan God dim da anupi di tait . Oya oya Iesu Keriso inap wande aiwandan verisiwa uon . Ame umap .
58013022	Dugup nega daitonawa , ne ma wadidiaingina anun waran ok nega enuna nononga uon .
58013023	Apan nuga Timoti gwat noke wandeni wat vetan tau aeni oisewa ne anun . Me menawaet mapa tauepiwa ne me dere e inayap daio yawaepen menan onanaet .
58013024	Bawarewa ega nagire God waenapan mega iravi den gaun nuga wadiam . At Itali nagirewa tauan wanumone den gaun inayap waiwanum .
58013025	God garaet mega iravi wat aipakam imaep .
59001001	Ne apan Diemis , God ge Ayop nuga Iesu Keriso nao muga taina apanewa da . God waenapan mega dugup dugup gapan tauanewa aonagaet pusin yamu dere , punanan wat at at iragi aiseana nagirewa inayap gaun waivin .
59001002	Tatan gwanin , e nin kurut ugup ugup nataiwandapinawa , menan e imuya potaya aton no dotouiwandan .
59001003	Iwa nin kurut mame anu tumat ega to kimepen menan to yawaiwan , amba mame gapan inak ega wat ayamen dotouan yambuni waniai .
59001004	Inak ega wat ayameana gapan wat gwen gwen nasene nononga aep . Boge imuya potaya ae bigarep yambuni kakaevet wanien . Iwa God dim dim enat anuiana di enitameta amba bambam da ya tai .
59001005	Go orup e da da nop dima inayap umap uon wandepiwa , ame God inap mup di wan , iwa God atonu den waenapan garaet muniniwa . Me ni gwane ao tap atonu den di eneta amba ta waramat ega menan da ya enu yawai wata .
59001006	Go e God inap mup wanewa , ame anu tumat megenat di tan . Gego den uon , iwa e da gego anunewa , ame puiman namara ton ae ao taini umap .
59001007	Ap anega anunewa e iae guine dere taiwan , ansenawa taiana ire ya yaviwanin . E imuya dere tap gego anunewa , God dim dim da enat ya anune .
59001008	
59001009	Iesu dugup mega purapuse uoni nagirewa aton tap , iwa mu guamu gapan God tamon puraput nagire entan mumen .
59001010	Amba Iesu dugup mega purapuse dena nagirewa aton tap iwa God yaumu aoma wat otutamen . Iwa mu , iman rarema tua puawa umap menawaet punun wa amoin .
59001011	Wam ananagaet dotoue rarema to imokamep tua orot wa geamopi , rarema ganasewa mega auraeta , ap umap puraput apanewa anut mega gapan taiwandapinawa inak mega nimakap uon tata .
59001012	Waenapan pusi warup inamup tauiwan go mu anu tumat gapan tumban amune kaimakaet di yoniwanum gapan mu aton anup , iwa God men anu gurine nagire inak payuewa gagarene dena munat wa agiat mumeni di muneta .
59001013	Waenapan da pusi warup inamup tauepiwa , mu anega ya wap , “ God pusi warup tanegen , ” iwa orup da yone God koewa tapen men pusi warup God inap ya tata . Amba God mek den waenapan koewa tapen men pusi warup ya tamuiniwa .
59001014	Go nu nuk imunua koewa anuintoni gapan pusi warup inanup tauiniwa , ame naune aen koewa nonokap tauivin .
59001015	Imunu gapan koewa anuintoni mame naunen koewa gapan di anivin , koewa ame aro tan agagainiwa garewa ame bop nuniwan .
59001016	Ap menan , ae kaiwan tatan gwanin , waenapan ebo aopan ya wababayan imaep .
59001017	Wan dim dim kakae guragut ge yan aiman garaeta ame Mamanua God ganat kimani tani apanewa inap visiwanum . Amba wam siragam ge buanae mum ge woup gapan entan taine ap umap , God me entan ya tainiwa amba ganat mega wat entanep sisip ya taueta .
59001018	God mek anuini gapan tanen amba nu inak tana tana ame nop mega tavewa gamup . Me ap tani iwa , wan dim dim tan venat mutane nimakamup , ame nu me orup mega woup namua imua wat kakayaseniwa .
59001019	Ae tatan gwanin , nop ma ae di anun . Nop menawaet anupen men taiwanian , amba wapen tanewa , ae anu guran amba wan , den menawaet gari ya ganganaep .
59001020	Iwa ugu gangan gapan ya wa tamanam imaeta amba inak tamanawa God tat anu imaini ame toboriwan .
59001021	Ap menan , inak koe koewa anin aninke dena ugup ugup wa ta aiseana ae vean . Amba ek ingane aoma wat otutamen , God inap imuya warep nop mega e potayap vereni anu kakayasen iwa nop ame gapan e inak warai .
59001022	Menan God nop mega di anu ta aisiwanian . Go mondi anuiwaniampinawa , ame ek ingane wabayanean ebo taiwanin .
59001023	Orup da God nop mega anuiwan , go nop mega ya waren tainiwa , ame guegue mega apan da gine namu mek ingane gio gapan yavini mini .
59001024	Gine namu gio gapan mek ingane yao kakayasiwandan e amba ae bat aepiwa , ame ewap , me gine namu guegue mega serarat imu oareta .
59001025	Go orup da pakarae wande God iup mega kakaevet vetanini gapan di taiwandapinawa , amba God nop mega anu guegue den taiwandapinawa , ame God wat aipakam mega wariwandata .
59001026	Orup da da mu anu tumat gueguewa ewap amot wane tainewa go merimu kwayup ya tapiwa ame mu anu tumat muga pokaet amba muk ingane wabayanene ebo aopan waiwanum .
59001027	Mamanu God anu tumat gueguewa kakaewa anuini ame mam , Inanam ge kwapura nagirewa vek bagu sisi muga ago tamuinanta , ame piup ma koewa mega ya wat ananeta .
59002001	Ae kaiwan , gwanin wainawa , Ayop nuga Iesu Keriso , oya oyae den aigap iragena anu tumat waniampina ame menan kakaeven ya tane .
59002002	Guegue da mam , apan da iam iam ega menan ben ware en wanup kakaewa ganase denawa ene taueni , amba da purapuse uoni apane en wanup esewa ene iam iam ame gapan den tauen .
59002003	Endi apan en wanup kakaewa eneni ame guegue mega yawanewa menan viriwa tan amba e anega diai , “ Ge onak watat kakaewa ma gapan wanik , ” go apan purapuse uoni anega diai , “ Ge atana yon , o onak pia iapa wanik . ”
59002004	E map anega , ire yaoyao tan , endum dum taiwaniampinawa , ame ek imuya koewa anuiana gapan wanene taiwanin .
59002005	Ae , tatan gwanin , piup ma gapan , God purapuse uoni nagire anu tumat bumagape warapen men om enumon . Mu God men anu gurine , toemu mega yon borat wa agiat mumeni ame yon borain .
59002006	Go e kayakayawan nagirewa wawa koko tamuiwanin . Go endi puraput nagirewa inak ega amboriwanum . Ap taine nagirewa wa okonak imaene wanene tapen amuiwanum .
59002007	Ap anega taine nagirewa , Iesu yaua kakaewa eneni ame inap wa koeamiwanum .
59002008	God nop mega ok seane iup mega daiton aigap iragenawa anega wan , “ Ek enan ae anu guriana mini , tonan no daitonawa ega nagire munan ae anu guriwanian , ” iup ap waran taiwaniampinawa , e inak kakaewa di taiwanin amba inak tamanawa God toemu mega iupewa gapan di taiwanin .
59002009	Amba endi e orup daiton me yawat mega kakaewa menan menanaet tayan dawa ae vianawa , ame e koewa di taiwanin . Ame taianawa e God iup mega topaisiwanin .
59002010	Amba orup da God iup mega iravi ewap aen ayamase tainiwa , go iup mega da daiton topaisiniwa , ame God iup mega iragi di paisiwan .
59002011	God ap gine daiton sia anega wan , wainan gogo ya taiwanian , den sia anega wan , waenapan da guramone borit ya wap . E wainan gogo ya tayan go orup da tone boepiwa , ap gapan God iup mega iravi di paitai .
59002012	Ap menan God iup mega , tat ge wat gapan taiwanian , iwa e iman God waenapan wat vetamuini iupewa gapan wanene taeta .
59002013	E waenapan munan baguya ya anunewa , gare God iman wanene taepi enan bagu sisi ya anuta . Go orup da wanene wamewa tauepiwa me tap ya anu amba God namup yoneta , iwa me waenapan men bagu sisi anuini apanewa .
59002014	Gwanin wainawa , apan da anega wapi , “ Ne Iesu anu tumasinawa , ” go anu tumat mega tavewa den ya taiwandapinawa , God anenen amba kakae dieta , iwa anu tumat ap miniwa me inak ya waneta .
59002015	Guegue da mam , tatae gwani upi , en wanup ena ena ge taba nana da uon , bambam taiwanum , go e anega diamoi , “ Aisen , God wat aipakam imaep , etuya amunu wap taba yaentuk nan . ” Ap anega diamonewa ame mondi noya megenat waiwanin , umap uon , kakaewa ame ago den munan amba waiwanian .
59002016	
59002017	Ap umap sia , anu tumat ega God inap anuiana go God nao mega kakaewa anuini ame guegue ase den ya tanewa , anu tumat ega ame pokaet .
59002018	Go orup da evenewa anega diepi , “ Ge God inap anu tumat megenat taianawa amba ne ayamat megenat tainawa , ap gapan dim da uon . ” Ap anega wapi ne gare wain , “ Anu tumat tavewa uoni tat wat mega anenen amba to ewanai ? Ame umap uon . Go ne anu tumat taina ame tat wat nega gapan to ewagain . ”
59002019	Menan e anu tumat ega taiana ame God daiton di . Ap umap di go , airampu God anu tumaset muga ap anega den taiwanum . Mu me tawa kaimamu dararam tainewa .
59002020	E ebo aopan wayan taiana nagirewa . E wam andi amba anu awai ? Apan da noa gapan God anu tumaset waiwan go inak mega gapan den ya tapiwa ame anu tumat mega God inap tainiwa ame tavewa uon .
59002021	Watagaet God nu omayan bae Eibaraam kakae dieni iwa Eibaraam tat mega gapan God nop mega anu ayamase tan . Tani ame otua Aisik ware gwat gwaratan wareni gapan bare , tuma enu God garaet ao wane wa taragaset wa taiwandin .
59002022	Menan endi e guegue ap yavisi , Eibaraam God anu tumaset ge God men ayamase tat mega dere dere om inen . Ap tani gapan God anu tumat mega wa kimen .
59002023	Amba God nop mega ok seane tavewa manega tauen , “ Eibaraam God anu tumasen , amba God Eibaraam imu pose nenenga yaveni ap gapan me apan kakae tamanawa dien . ” Ap menan waenapan Eibaraam evenewa God diane .
59002024	Menan endi yawayan anuisi ame waenapan God kakae tamanawa diamuiniwa iwa ame ayamat mega taine gapan , mondi anu tumat megenat taine gapan uon .
59002025	Guegue dawa mam , waen da yaua Reap , me negin gagape waene da , me ian Diu ita gopare taine nagirewa waupamo pa gwanap semo amba karau ta negin ugupewa da gapan watu enamon amon . Ap tani menan God waen ame kakae tamanawa dien .
59002026	Ap menan guanu etunu gapan uon wandepiwa ame bop , ap mini nu God anu tumaset go ayamat mega ya tainanta , ap gapan nu anu tumat nuga pokaet .
59003001	Ae , tatan gwanin , e aruga wadiamot navewa ya tat anune , iwa e asigiap di , nu wadidiamuitoni nagirewa iman God wanene mega itanigaet tanait .
59003002	Nu uruga wabambamat taitoni nagirewa . Go da da ya wabambamasine nagirewa , mu kakae iragen , iwa etumu uruga den kwayup ta kakayasiwanum .
59003003	Nu damak warat man osi nop kwip enat warupatawa , ame amba aet anuitoni gapan gapan di aewan .
59003004	Guegue da kabum gapan sia yao anut . Kabum me baware iragen , taik aroe den tauen nanamasen ainiwa , go wa tamanamini apanewa , ipewa gapan ware wabayanep amba aet anuini gapan gapan di aeta .
59003005	Ap menan merinua ap anega sia , wapinu semua mega da go me pot pot apan apan tan otu koewa men wabawaramen tainiwa da . Amba pu ut yagirini guegue di anun . Oma yame buyayam , otu kamontu da gapan di yagireta go pu iragi yagirep kait tau aeta !
59003006	Endi merinu mame oma meraovewa umap . Etunua ma gapan merinu otu mame piup ma koewa mega wat senaminiwa . Merinu nop koewa waini gapan , koewa guguk wan tauen aen etunu uruga ukum umiwan . Koewa mega ame at merao arewa gapan tauen etunu yagiriwan .
59003007	Nu waenapan pu manewa ugup ugup iragi tambut baiganat mumat watumoton , ame man tap kaumawa ge kwatatawa uruga amba paina bup wane ine den .
59003008	Go waenapan ap umap merimu da ya wabaiganasep umap tan . Ame pun sisin koewa , amba borit waine iapaewa .
59003009	Amba nu merinua gapan Ayop nuga ge mamanua God wa atonasivin go den sia yonaton , God waenapan me umap ta semoni wa koeam mumivin .
59003010	Amba wa atonat ge wa koeam ame nonu daiton gapan tauen aewan , menan gwanin wainawa , ap anega ya tainampen !
59003011	Kaum urewa bot bot waini yamewa gapan , sisi dena ge danse dena daiton tobot ta tauain ? Ae , umap uon .
59003012	Gwanin wainawa , oma baip gapan tavewa mokot ieta ? Ae uon . Gare oma karopae , baip makewa ieta ? Ae uon , ap menan kaum danse denawa , ame sisi denawa urewa gapan ya taueta . Menan merinua anenen kakaewa ge koewa wata ? Ae , umap uon di .
59003013	Endi e yaumakayap , dima opata ge nop anu kaonagine nagire upi den ? E upi waniene , inak ega kakaewa , ame gine yamaet ge dima opata taiana gapan ta ewanen .
59003014	Go e upi anu koeragam ge gunduman ge koewa sisiwa bumagayap anu gura taiwaniampinawa , ame ek ingane ya wa namurat taiwanian . E wa namurat ega ame gapan ebo ewain nop tave iragena ukum umiwan .
59003015	Nop dima ap anegawa aupa kimani God inap ya tauiwan , go ame piup ma megawa , ame God Guewa megawa uon , ame koewa apane Seitan mega di .
59003016	Ap menan , anu koeam ge gunduman inayap wandepiwa , ame garito gwanato ta wani aisiwaniai .
59003017	Go nop dima aupa kimani God inap tauini ame kakae nenenga iragen , amba nu inan mainen ae bigarep , baigane den yambuni wanin aninain . Nop dima ap gapan ago nunep waenapan koewa da tautanepi bagu sisi munan anut , ago munat , guegue tavewa ase ta ewamuinait . Amba waenapan da ya tandayat muminait amba da wa , da ta den ya tainait .
59003018	Kakaeven ya taiwanian , amba waenapan ya wababayan mumiwanian . Waenapan da da mu baigan nave tainewa , ame mu baigan neginewa gapan megenat taiwanumain , ap gapan naewa muga kakaevet yane seset wa aiwandata .
59004001	Ita anan , noyam notatae inayap venasini ame amba tauiwan ? Ame ek koewa dansewa mega imuyap men anuiana gapan koewa ugup ugup potayap toga uaren taiwanum .
59004002	Ap menan e wan dim dim men anuiwanin go ya tambuiwanin menan e waenapan guramo boniga semopen taiwanin , dim dim men anuiana ya di tambuyan , ap menan arak maken , ita anan di wariwaniai . Dim da men di anuiana ame ya tambuiana iwa e God inap mup ya waiwanin .
59004003	E God inap mup waiwanin , go e tavewa ya wariana iwa e mup ega God inap yaunewa tamanawa gapan ya waiwanin , ame ek wara ingane etuya aton mega tapen menan mup waiwanin .
59004004	E imuya God inap ya waren , ya anu tumasean inak koe koe taiana nagirewa . E anuiwanin , piup ma koewa mega enanasiana ame God anaviasean tandayasiwanin . Ap menan orup da piup ma inak mega enanase taiwandapinawa ame God anavi megawa .
59004005	Gare God nop oit mega tavewa watagaet manega seane , go e i uon waiwandat anuiwanin . Nop ame , Nu God men megenat anuinampen , menan Guewa Woup Seni potanup ta baraen .
59004006	Guewa megenat ya nunen , go God wat aipakam garaet mega den nuniwan . Ap menan God nop oit mega gapan anega wan , Waen waen , apan apan tainewa , God tandayat mumiwan , go gine yamaet ine nagirewa God garaet wat aipakam mumiwan .
59004007	Ap menan tawaya uruga God asenagaet di wanan . Amba tumban amu yonan Seitan oirenane ae veae aep .
59004008	Amba imuya God inap konintu di wandep amba God gare imua konintu inayap di wandeta . Ap gapan imuya bigi waran iwa e koewa taiana nagirewa . Amba e da da piup ma kakaewa mega ge God menan imuya dere taini ame imuya potaya tarasene nenenga tap .
59004009	Koewa taiana menan bagu sisi anun irip turup wan , wat entan tan . Top nop wayan aton taiana ae vean bagu sisi anun irip wan .
59004010	Amba etuya aoma wat otutamen , Ayop nuga God namup yonane amba me yauya ao wareta .
59004011	Tatan gwanin enu yawagen gare gare ya ta waiwanian . Ap tanewa evenae waia Iesu daiton anu tumasiana nagire den toga uaren taiwanin . Evenae waia enu yawamoyan waiana ame God iup mega den enu yawayan di waiwanin . E iup ame enu yawan wane tavewa ame God iup mega paina yamasean ayamase ya taiwanin . Amba ek ingane etuya wanene taiwanin .
59004012	Amba iup nunini ge wanene tanini ame God daiton megenat di . Me megenat inak nuna nuna ge wa koeam niman niman aroewa inap wandia . Menan e iwa dimen evenae wai wanene tamuiwanin .
59004013	Endi wapena anun , e upi anega waiwanin , “ Wam ma endiwa go imanawa nu pa sewa bawarewa upi anait , ap mepe waninet en daiton gwanap nao tat moni bawarewa tautanait . ”
59004014	Go e inak ega iman namuyap venasepi e oare . Amba inak ega wankarak visen piupa konintu wande en amba sia nengarini umap .
59004015	Go e gare manega wapo , “ Ayop me anut mega anuini di wandepiwa , ap gapan nu waninet ugup ugup amba tainampen . ”
59004016	Go endi ek ingane inak egawa wa namurasean apan apan tayan waiwanin , gosi wa namurat ega ame iragi ebo megenat .
59004017	Ap menan , nu da da inak kakaewa ta ta mega iragi asiginup go ap ya taitoni menan ame nu yonaton inak koewa taivin .
59005001	Puraput nagirewa , nop ma anun , itan bagu sisi ega namuyap oniwan , menan irip turup waiwanian .
59005002	Kwan puraput ega puak mutane koe taiwanum amba en wanup ega kensere ketnagene naiwanum .
59005003	Den moni ega semoyan denip enane amba moni ega denip enamoni ame gapan koewa ega iraya yawain , ap gapan denip eneni ame etuya oma yame mini yagit itam imaeta . Menan wam uiwa gapan garewa ega koerage warai .
59005004	Menan yawan , nao ega taine nagirewa garewa muga ya munayan . Ap menan mu irip inayap waiwanum . Amba nao nagire irip turup muga ame God Ayop aigap iragenawa darinap unugen .
59005005	Ap menan , inak ega piup ma gapan wainianawa , ame kwan puraput nagirewa entan imaen aton aigap wainisi . Amba ap taiana e man mone tatakaen tone irine mini wainisi .
59005006	Den inak kakaewa taine nagirewa enu yawam wa garaet guramoyan borit wane go mu gare ya enu tandayat imae wane .
59005007	Amba tatan gwanin , yaentuk mantuk waniene Ayop nuga Iesu amba tauep . Endi yao anun , nao i apanewa taba mega piupa verini ame bodu tauep irurugaet yanapen men ugin amase yambuni wandiniwa .
59005008	E den ap mini wanien . Ayop nuga Iesu taua taua wamewa konintu taiwandini menan anu dao ega ame gapan taiwanian .
59005009	Gwanin wainawa gare gare engirit ya ta waiwanian . Ap tane God gare wanene taeta , wanene apanewa ma gaset tonan nuga nop tauen .
59005010	Tatan gwanin , watagaet Ayop yaua gapan nop waiwanumune nagirewa ame vek ugu vegaek anun taniwanumun go yaentuk mantuk bigat mutan di wanumon . Ap me guegue muga yao anun gapan yaentuk mantuk wanien .
59005011	Mu aton tane nu yawaton anuivin , iwa vek ugu vegaek anune gapan anu tumat muga ae ya veane . Endi gueguewa apan Job yaentuk mantuk God menan tani yao anut , me God nao mega tat anu waneni menan garewa kakaewa waren . Iwa God bagu sisi anu gurini ayopewa .
59005012	Evenan wainawa , nop ma aigap iragenawa , evenae waia wa agiat mumapen menan nop ega tavewa gapanaet di wan , umap anune umap di wan amba uon anune uon di wan , go piup kiman ge wan dim dim da yaua gapan tanop ya to wane , ap tanewa God wanene taeta .
59005013	E nimakayap orup da itan bagu sisi tautanepiwa ame God inap mup di wap . Amba da da aton anuinewa ame wa atonat wagewa waiwanuman .
59005014	Den e da da vek waraepiwa ame God dugup mega amase yonane nagirewa munan wane mu taue mup iayap ta Iesu yaua gapan wat aipakam kaumewa mone denawa iayap gemep .
59005015	Amba mup mame , anu tumat kaimakaet God inap ase ta wapiwa , vek otua ame Ayop nuga Iesu wat inakamep kakae tata . Den orup ame inak mega koewa da namu tani ame God ise wat museta .
59005016	Ap menan vek ega uon tapen menan koewa ega gare gare vetaet tanewa ame gapan God di wat inakam imaeta . Iwa orup da inak mega tamanawa ame mup mega aroe dena menan tavewa di venaseta .
59005017	Endi yawan , watageta apane Elaidia me apan iragen nu umanup di , go me ugin ya tauapen men God inap mup kaimakaet wani gapan en yampo amba dawa semu gwanap ugin da ya tauen .
59005018	Amba me God inap mup kaimakaet sia wani gapan God ugin watu enen piupa antaba iragi sia yanane maup taue aen .
59005019	Dugup negawa , waen go apan da negin tamanawa ae ve negin gegerawa aiwandapinawa , ap gapan orup da yone evenewa wat tamanamepiwa , orup ame evenewa inak mega koewa gapan imu pose ae boeni ame wat inakamen . Amba God orup ame koewa mega namua iragi imua di oarai kakayaseta .
59005020	
60001001	Ne apan Pita Iesu Keriso watu enamot mega apanewa da . God om enumoni waene apane at pa muga ae vean iragi punanan wat amon piup Pontas , Galesia , Capadosia , Eisia amba Bitinia amonewa ame inap gaun waiangin .
60001002	E watagaet ambagan Mamanua God enok bambin mega gapan ganganat imaeni ame , me viripewa tapen men taen . Ame , me Guewa woup am seni nagirewa entan imaen . Iesu Keriso boeni deniwa gan bigia ton kakae tayan . God kakae guragut garaet megawa ge baigan nonup mega aigap aigap eniwandan .
60001003	Ap menan , God nugawa ame Ayop nuga Iesu mamewa wa atonasepen . Iwa God bagu sisi baware nunan anuni menan wan otua Iesu Keriso boe inakae yon wanden . Ame gapan nu inak ewakewa waraton , anu dao nuga bawarewa ap gapan taton anivin .
60001004	Amba yamanu uarenat God kakae guragut mega unaset dianeni ame unasepen . Ame aupa kimani kwayup nunan tainiwa , ame koe ta punun ya wa aeta .
60001005	Iwa anu tumat ega kaimakaet taiana gapan God aroewa kwayup tae aiwandapina wam uiwa gapan inak ewakewa amat wandini tautanai .
60001006	Nop ame menan endi aton anuiwanin , anse wam koni otu da gapan nin kurut ugup ugup tautananewa , ame bagu sisi eneta .
60001007	E itan ame nataepen tapiwa , iwa e anu tumat ega kaimake den o kekera , ame ire yawapen taiwan . Ame agim gwayayame dena ame omaya tugune ire yawapen taine , ap umap . Agim gwayayame dena ame ire yawapen tuguine ame kakae , garewa mega aigap iragen go anu tumat ega om ame garawasen itan gapan ire yawapen taiwan go ya wa koeragameta . Amba Iesu sia entan tauepi wamewa gapan , yauya ao warep , wa atonat ge God oya oya mega tautanai .
60001008	Ame Iesu Keriso e da da ya yawayan , go menan di anu guriwanin amba wam ma endiwa den da ya yaviwanin go e me di anu tumasiwanin . Ap menan e imuya potaya aton no dotouen , amba aton ap guegue mega da ya anu awa awa mini , iwa God oya oya mega potayap bararaen .
60001009	Ap menan anu tumat ega kaimakaet taianawa garewa ame guaya ega wat inakam imaiwan .
60001010	Ame menan watagaet God no oise waiwanumune nagirewa God inak neginewa yawapen men baimakat wariwanum . Mu God garaet wat aipakam mega ame inayap tauapen menan yao nau wa onam wanumun .
60001011	Iwa Keriso Guewa , mu potamup wandeni menan Keriso ugu vegaek anu taneniwa amba me yaua wat bawarameni wamewa mu namu yawan waiwanumun . Ap menan God no oise waiwanumune nagire , God Guewa wadiam wandini ame yopewa ta tavewa yawapen taiwanumun . Amba anenen venat aiwandapinawa ame yao matagamepen den taiwanumun .
60001012	Amba nop tavewa yop taiwanumune God to ewamoni ame muk munan uon ame e enan taiwanumun . Endi mu nop tave iragena ame oisewa wane e gaset anuyan . Ame God Nop Oit Mega Kakaewa wadidiaene nagirewa ame Guewa Woup Seni aroewa aupa kimani God watu enen use ago muneni gapan wadiaene . Ame den inak mame anea den yao awapen menan tainewa .
60001013	Ap menan imuya upan sean nene yamam tan ayamat taiwanian amba ek ingane wat tamanamiwanian . God Iesu Keriso watu enepi gapan yan kakae guragut garaet eneta ame ega di , menan anu dao ega ap mepe taiwanian .
60001014	Endi menan e God ayamat mega tane me otu waiwa entan imaep inat waniet ega watagaet inak koewa gapan wainiana mini sia ya waniene . Iwa wam ame e asigiap , da ya anu kakayasean , ap menan , e inak koe koe , ek anuyana gapan taiwanian .
60001015	Ap menan imuya potaya woup am sep amba dim da tat anuyana gapan di taiwanian , iwa God ap tapen menan enan anu wani me imu pose woup am seni apanewa .
60001016	Amba God wani ok anega sean , Ne God imuna potana woup am sen wanik angina ap mini , e imuya potaya woup am sep wanien .
60001017	E mup God inap taiana e maman diwanin . Me orup da da tat muga nomanagaet di tapen men i keni tainiwa . Ap menan e piup ma gan wanienewa God viripe tan .
60001018	Go e asigiap di , watagaet inat waniet ega i uoni inagewa gapan wainean iwa isimurae wai inamup wat nat tonat onin e inayap tauen . Ap menan Iesu koewa ega taiana garewa waren , ap wareni moni garewa taine mini uon iwa moni aro mega uon tata , go Iesu tani aroewa uon ya tata .
60001019	Ame Keriso , me man sip uruavewa tone irine mini korosi gapan tone deniwa nenenga kakae iragenawa gapan vetanen .
60001020	Keriso me watagaet amba namu God om enun wande en , amba piup kiman evi tan venasen . Go endi ma wam uiwa gapan e inak ega menan me aroga matagaen .
60001021	Endi Keriso gamup e God anu tumasiwanin iwa me wan Keriso bop gapan sia ao yon wanden , amba God me yaua ao waren , ap menan anu dao ge anu tumat ega God inap di wandia .
60001022	Endi nop tavewa ma ayamase taiana gapan inak ega gaset bigi waren , ap menan endi tatae gwani Keriso dugup mega nagirewa munan anu guran gapan imuya potaya gare gare bumaga tantan anuiwanian .
60001023	Iwa , God nop mega inak yaibobot nunini nopewa gapan ewake sia yanayan menan inak ewake ma uon ya tata go usenagaet wande aiwandata .
60001024	Mame menan wataget God wani ok anega sean , Waenapan iragi unawat umap , amba mu ganat muga pu raremai kakaewa mega umap . Unawat wae ineta amba rarema tua orot wata . Go ayop nuga God nop mega usenagaet wande aiwandata . Ok ap anega sean . Mame Iesu nop oit mega kakaewa enan wa onam wanumune ame wadiaivin .
60001025	
60002001	Ap menan inak ega koe koewa aopan ya wa umane , da wa da ta ya tane , anu koeam ya ta wane amba nop koe koe ani aninke den ya waiwanian , ame iragi ise di wat mutan .
60002002	Orup otu ewake yanane am atnasine mini wanien God nop mega kakae guragut wadidiaene am mini at nat wanien . Ap nane gapan kai waran inak tautanai .
60002003	Iwa God nop mega ok anega seane , Ayop dansewa mega enan anuini ame gaset na anuyan .
60002004	Ap menan , endi Ayop Iesu inap onaen , me gwat yaibobot wandini umap , ame piup ma waene apane tandayasene go me God bumagape mega iragena om enuni di tauen .
60002005	Endi e ap umap sia agim bonawan wande iramini umap wanisi . Ap gapan waniene God Guewa pa mega gamuyap tup . Pa mega ame gapan e ian pirisi imu pose woup am seni nagirewa yan garaet guaya gapan God inap , Iesu Keriso gamup wanan . Watagaet di Diu nagire God men man gure iriwanumun go endi Iesu Keriso nunan tani gapan imuya God inap wananewa God anupi umap wata .
60002006	Ame God Iesu menan nop wani ok anega seane , Ne agim kakae iragen da ganganasena waran , at Ierusalem gapan inak ibariwa baraen , amba waenapan da da pa muga ibariwa agim kakae iragena , ame aigap tupiwa , mu umam bagu sisi da ya anuin .
60002007	Ap menan , e Iesu anu tumasiana nagirewa e yamayap agim ame kakae iragen . Go ya anu tumasine nagire mu pa agim gan tuine nagirewa mini , munan God ok anega seane , Pa agim gan tuine nagire agim ame koerage dian aipa uarenane , go ne sia waran , kakae iragenawa dian , amba pa nega aigap sia tuivin .
60002008	Den agim ame menan ok anega sia seane , Agim mame waenapan sintanamop onan geamoin . Ap sintanamuini iwa God nop mega ya anune warine men onana geamuiwanumun , go ame menan God om enumon .
60002009	Go e gaset God mega om enueni di wainisi amba pirisi mega ge waenapan imu pose woup seni megawa amba God ganganat imaeni nagirewa ame e me di wainisi . Ame sisip gapan wainean wa upaen dun ganat mega kakaewa gapan tauayan . Menan God kakae guragut mega tani no oisewa wadidiam wanin .
60002010	Watagaet e God waenapan mega ya wanien , go endi e God waenapan mega di wainisi . Amba wam ame gapan , God enan bagu sisi anuini e ya di asik tayan . Go endi e asigip tayan ame bagu sisi enan anu gurini apanewa .
60002011	Kaiwan evenan wainawa , e piup ma gapan ian ugupe mini wainisi . Ap menan ne darinai enuen taiangin iwa inak koe koe ek anuian tayana gapan guaya etuya den toga uaren taiwanum . Ap taiana mek ae di vean .
60002012	Ap menan e God tandayasine nagire nimakamup waniene yambuni wanien koerage da tat dia enu yawai wapi , guegue ega kakaewa taiana yao anupi gapan mu den God yao anuin . Amba Iesu sia tauepi wamewa mu oya oyae den God yaua ao warain .
60002013	Ayop nuga Iesu aigaven aisiwanian menan piup ma ayope aigapewa nop muga e den anu wariwanian .
60002014	Amba gauarape mega nomu den anu wariwanian , iwa God watu enamuin amone waenapan inak koe koe taine wa okonak mumane wae wae nemoro tamuinewa amba kakaewa taine nagire atonamu wainewa .
60002015	Iwa God anut mega anuini ame e inak kakaewa taiana nagirewa menan guegue ega gapan nop ya anu kakayasine ame wawa koko inayap taine nagire wat tamanam mumai .
60002016	Ap menan e kakae tat anuiana di taiwanin , go inat waniet ega ap gapan aopan aopan tan inak koewa arok ya wanane . Go inat waniet ega kakaewa gapan God nao mega nagire mini ta aisiwanian .
60002017	Menan waenapan iragi viripamu tan , tatai gwani God dugup mega daitona nagirewa munan ae anu guran , God men iai oni paitan sean amba piup ayopewa viripamu den tan .
60002018	Amba ayamat kaimakaet taiana nagirewa e aritawa ega viripamu taiwanian , ame inak kakaewa taine ge imuya warini nagirewa munan mugenat uon , go tandae den yawaene waine nagirewa inamup den wat nat taiwanian .
60002019	Ap menan e nop i uoni gapan vek ugu vegaek anu tanai , go God men anu vek ugu vegaek ame kae doak dianewa God wat aipakam imaeta .
60002020	Ap gapan e inak koewa taiana menan guraepi vek anu sisime taiwaniampinawa ame ge garewa gega di go e inak kakaewa da tane menan gaut araep vek anu sisimenewa ame God wat aipakam imaeta .
60002021	Endi e map anega vek anu sisime taiwaniampen men God enan wan , iwa Keriso enan vek anu sisimeni ame e me umap ta ewap aisepen men guegue ta ewaen , ap menan pusi uap amu amu aisen .
60002022	Iwa Keriso me inak koewa da ya tan amba me noa gapan nop koewa eboewa da ya wan .
60002023	Amba waenapan Keriso enu yawagen tan waiwanumun go me gare da ya enu yawamo wan . Keriso epi vege anu sisime taiwandin go me gare om am da ya tan . Go me God wanene tamana taini apane tumap wande en .
60002024	Ap menan Keriso me ugu wapi uruga ware inak nuga koewa menan awan ine korosi doren , menan nu inak koewa taitoni togurat boep . Inak kakaewa gapanaet use wanin aninampen iwa Keriso etu no to sisitnak gene gapan nu inak waraton .
60002025	Amba watagaet e man sip kwayupe uoni umap punanan wat aisean go endi e sia entane sip kwayupe taini apanewa inap tauayan . Iwa me guaya kwayupe tainiwa .
60003001	Endi gat namu wana umap sia , ian waene meme wai den wa enat taiwanian . Ap gapan meme wai upi God nop mega ya anu tumasepiwa ame waene wai inak kakaewa ta ewamone yawaepi gapan mu imumu entanep , God nop mega anu warain .
60003002	Iwa e imuya potaya ganase wani amba e God menan iai oni paitan siwaniampina gapan iraya yawaepi gan mu Iesu anu tumatain .
60003003	Etuya bene warayan iae gume benasean , kwasip kurantan , na tau sinayan amba gan gorogot kakaevet taianawa gapan memae wai inak kakaewa ta ewamot ya anune .
60003004	Gare e ben ayap ega ta ewamopen tanewa ame imuya potaya gapan tan , ben ame tanewa wanatai koe ya tata go ame ae meare guaya benewa tunano wande aiwandata . Ap tanewa ame God yamap kakae iragen .
60003005	Amba waen watagetawa , God wa taragasiwanumune nagirewa ame ben muga ap anega . Mu anu dao muga God inapaet tan gapan meme wai den wa enat taiwanumun .
60003006	Waen ap umape , waen Sera tan . Me memewa Eibaraam nop mega ware amba den ayop mega dien . Endi e ap umap ta aisiwaniampinawa amba dim da tawa ya anunewa , ap gapan e Sera ore waiwa di .
60003007	Endi meme waiwa e ap umap sia waenae wai tanam wainepen tanewa , ae anu kakayasen gapan iniwanian , ame mu e epara ega gauarap wanumam . Amba viripamu den taiwanian iwa mu den God garaet wat aipakam mega ame inak egawa , gine daiton gapan wat aipakam imaen . Map anega di taiwaniampinawa gapan mup ega God inap waiana ame dim da da ya toboreta .
60003008	Nop gat wana semu mam , ame imuya potaya daiton tap gare gare anu guran amba denip daitonawa entan imaep gapan bigat itan wanien .
60003009	Ap gapan inak koewa da ta koeragam imaepi men garewa sia ya tane amba sintapun waraepi garewa den ya tane , go garewa tapen men aton munan , wat aipakam muman . Iwa God wa agiat imaeni tavewa ame wat aipakam mega yon borapen menan diaen .
60003010	Ap menan watagaet God wani ok anega seane , Orup da aton gan wandet anupiwa , amba inak kakaewa piup gapan wanumot anupiwa , me meriwa gapan nop koewa ge eboewa da ya waiwandan .
60003011	Amba inak koe koewa taiana ame ae vean , wat entan ta inak kakaewa taiwanian . Ap gapan baigan nonup neginewa gapan wani aisiwanian .
60003012	Ap menan , Ayop God yamewa uarenen , inak kakaewa taine nagire inamup wandia , amba darine pemagen mup muga waine anuiwan . Go koewa taine nagire inamup gariwa bat muniwan . Ok ap anega sen .
60003013	Inak kakaewa da tapen men kaimakaet anu gura taiwaniampinawa waenapan da ya enu gurai wain .
60003014	Gosi inak kakaewa da tane men enu gurai wapiwa e aton anun amba tap ge gop ya anune , iwa ap gapan God wat aipakam mega warai .
60003015	Go iai oni paitan sean imuya potaya gapan Keriso nu Ayop nuga waran amba wa taragasiwanian . Ame gapan orup da taue anu dao ega Iesu inap taiana me singui wayawaepi e wa tamanam wanapen men agun anun amba wanien .
60003016	Ap garewa wapen tanewa iai namu woup sep nenenga iragen gapan amba nop bigigai gapan ase wan , amba e inak ega kakaewa Keriso inap taiana menan nop koe koe inayap waine nagirewa anupi umam waramota .
60003017	Ap menan God anuini ame inak kakaewa taitoni men wat yapat tainanta ame kakae aigap di go koewa taitoni menan wat yapat tainanta ame kakae uon . Ame God imua mega gapan di taivin .
60003018	Iwa Keriso waenapan iragi koewa nuga menan wam daiton megenat di boen , me koewa da ya tan go koewa taine nagire tambumo God ine aepen men boen . Waenapan etua gapan tone boen go God Guewa gapan sia wat inakamen .
60003019	Wam ap gapan Iesu tau ae borit wane nagire guamu gwat noke gapan wanumone ame opata gan wadidiam wandin .
60003020	Waenapan guamu mame watagaet apan Noa kabum kaisiwandini wamewa gapan God tandayasene nagirewa , mu God nop mega ya anuiwanumune men God yaentuk yao gwen gwenat mumiwandin . Amba tawak watu eneni ame waenapan nani yamunaet yamu yampo nagire kabum gwane dotouan kaum gawanip mugenat inak warane .
60003021	Apan Noa ap tani guegue mega endi mame Iesu menan dup ivin , ap taitoni gapan nu inak warivin . Ame mondi etunu bigi warapen men dup ya ivin go imunu nenengawa gapan Iesu Keriso bop ta sia yon wandeni ap gamup inak warapen men dup ivin .
60003022	Endi menan Iesu gaset kiman dot aen , God mainewa nutup gapan wandia amba anea ge kiman aro amun mega ugup ugup warane wanumuine nagirewa ame iragi me gauarap wanum amun .
60004001	Keriso piup gapan wandeni wamewa , me vek ugu vegaek anu tanen , ap menan e me tani gueguewa mini anu taiwanian , iwa orup da me etua gapan vek anu sisimiwandapinawa me inak koewa da sia ya enanase taiwandata .
60004002	Ap menan e mini kaimakaet tan . Piup gapan wanienewa inak ega etuya gapan ya tane go God anuini gapan taiwanian .
60004003	E watagaet Iesu ya anu tumasine nagire umamup wanie aton taiwanian , ame gapan inak koewa wainan gogo taiwanian , kaum kaimake dena naiwanian , anut koewa anuiwanian ge sinao tarep i uoni taiwanian amba oma nanimup kaisine ame wa taragasiwanian .
60004004	Amba endi e Iesu ya anu tumasine nagire sia ya enanat mumiwanian . E inak koewa den ya taiana menan ugu gangane tane diguguraiwanum .
60004005	Go mu iman koewa muga mame oisewa God ase aroga wadiain , iwa me waenapan kabaniwa ge borit wane nagirewa wanene tamopen amase wandia .
60004006	Iwa ap menan Iesu bop tani namu ae borit wane nagire inamup taue God Nop Oit Mega Kakaewa opata gapan wadidiamon . Ame gapan God waenapan kabaniwa ge bonigawa wanene gine daiton tamota . Ap ewap mu guamu God den wanumoin .
60004007	Endi wan dim dim uon an tapi wamewa di mananiwan , ap menan anu kakayasen nene yamam tane gapan God inap mup den waiwanian .
60004008	Amba guegue aigap iragenawa ame evena wai munan gare gare bumaga tantan anu guriwanian iwa baigan tan gare gare anu guriwaniampinawa inak ega koewa iragi dawap ise museta .
60004009	Amba daio nagire tauepi waupamo pa ega gapan semon , gau gundumane den garip ya wa taiwanian .
60004010	Menan endi e daiton daiton yan aiman ega God eneni ame waenapan ago munapen men danamiwanian . God nao mega kakaewa taiana nagire yan garaet eneni ame gapan gapan waran di danamiwanian .
60004011	Ap menan orup da opata waiwandat wa waneni ame God menan di waiwandan , amba waenapan wat agoat mumat otua ame God menan di taiwandan . Ap tainanta gapan wa atonat nuga iragi God inapaet , Iesu yaua gamup di tainampen . Iwa oya oyae amba aro amun iragi me inap usenagaet wande ainiwa . Ame umap .
60004012	Evenan wainawa , itan bagu sisi doak ame taue pusiap upe iraya yawapen tapi ame anu bambam tan anega ya anune , “ Inak oarewa da ma amba inanap tauia . ”
60004013	Go e gare daramuya wap , ame Keriso vek ugu vegaek anu wat yapeni ame upinewa di wariwanin , ap menan Keriso oya oyae den sia tauepi wamewa gapan , e imuya aton bararaeta .
60004014	Ap gapan waenapan e Keriso ewap aiseana nagirewa menan wawa koko inayap ta wapi e aton anun . Iwa God Guewa oya oya den amba wat aipakam mega inayap wandia .
60004015	Go waenapan da guram boniga semonewa , o up tanewa ge waenapan da koewa muga menan den noek wanewa , ap gapan itan bagu sisi wat yapanewa ame koerage .
60004016	Go e Iesu dugup mega intum tayan anu tumasiana menan itan wat yapane ame gapan umama ya anune , gare God wa atonasen iwa e Keriso yaua tanop tuiana menan .
60004017	God dugup mega nagirewa wanene tata wamewa konintu taiwan . Wanene mega namu nu inanup taueta . Menan God No Oise Kakaewa tandayasine nagirewa inamup wanene ame aigap sia intanigaet warain iwa mu anu tumat den uon .
60004018	Ap umap sia God nop mega watagaet ok anega seane , Orup da inak kakaewa taini , ame inak tana tana kaimake den menan , orup da God tandayase inak koe koe taniwa ame , me anenen inak wareta ? Ok ap anega sean .
60004019	Ap menan e God menan itan wat yapa ta aisiwaniampinawa ame inak ega kakaewa aigap sia di ta aisiwanian . Ame anu dao ega God inapaet wandep iwa me tan venat nitatoni apanewa amba me agi wani gapan gapan kakaevet di taiwandata .
60005001	Endi dugup airasewa nagire nimakayap wanumuine inamup nop kaimakaet wain . Amba ne mini dugup airasewa da . Ne Keriso vek ugu vegaek doak ame wat yape taiwandini ne den yawan . Amba ne iman God oya oya mega ame venasepiwa upi ne warain .
60005002	Ap menan God waenapan mega kwayup e tamopen diaivin , amba kwayup tamone mu e gauarayap wanumop . Ame waenapan dadak enane gapan ya taiwanian go aton den tat anuiana taiwanian ame God anut mega gapan di . Amba ap me taiana moni menan ya taiwanin ame imuya ago tamot anuyan men di taiwanin .
60005003	Waenapan naniap bagup di wanumuine nagirewa apan apan ta yam ta ya yawamo wane , go guegue ega kakaewa ta ewamopen .
60005004	Amba waenapan kwayup tamuini aritawa nuga Keriso tauepi , e iman kiman kakae guragut mega payuewa warai , payu ame ganasewa ya auraeta .
60005005	Gat namu wana umap sia , e tamaru nagirewa kwayupaya taine nagire ame ayamase tamuiwanian . Amba ek ingane epia ae wat otutamen , evenae wai den gare gare ayamat taiwanian , iwa God nop mega ok anega seane , God waen waen apan apan taine nagirewa tandayat mumeta , go kakae guragut mega garaetawa , gine yamaet ine nagirewa muneta .
60005006	Menan e ginae yamaet God naniwa aroewa gauarap wainiene amba wam ega om enuni wamewa tauepi me yauya ao wareta .
60005007	Ap menan vek bagu sisi ega da wandepi iragi me ase ve wanan , iwa me kwayupaya tainiwa .
60005008	Menan wanien , nene yamam taiwanian , iwa anavi ega koewa Seitan anan manewa laion mini gururut waini waenapan gut napen men nimun nimun iwan .
60005009	Go e Seitan koewa ame ase watanan imuya Keriso anu daviana gapan tumban amun yonan , iwa , e asigiap , evenae wai Iesu anu tumasine nagire piup ma gan ikukuk wanumuine itan ame wat iriana umap sia di wat iriwanum .
60005010	Go itan doak ame one wam konintu mini nataeta , amba God yan garaet nunini apanewa , me iman wat kaimagam imae dan enueta amba me wa upaep Keriso dun mega ganatap waniai . Dun ganat ame usenagaet wande ainiwa .
60005011	Menan aro amun ameme iravi God megawa di , usenagaet wandiniwa amba verisiwa da uon . Ame umap .
60005012	Ne asiginap tana gwanina apan Sailas , anu tumat Iesu inap kakaevet taini apanewa da , me ago neneni gapan ok umpatu mame dawap enan sean . Ok mame dadak enapen amba God garaet mega tave iragena wadiaena nopewa enan siangin , ame gapan am dagim yonan .
60005013	Amba at Babilon gapan Iesu anu tumasine nagirewa , ame e umayap God om enumoniwa , amba otuna Mak den gaun kaewa muga inayap waiamun .
60005014	Ap menan Iesu anu tumasine nagirewa gapan gaun tapen menan gare gare ua toiwanian . Amba Iesu inayap wandini nagirewa , nonup baigan mega iragi inayap wande ep .
61001001	Ne Saimon Pita God nao mega ayamase tainawa amba Iesu Keriso watu enamot mega apanewa da , ok ma enan enuiangin . Ame God ge wat inakam nuga Ayopewa Iesu Keriso inak tamanagaet ame anu tumasitoni gapan kakae guragut mega nu waratoni mini e warayana nagirewa .
61001002	God wat aipakam ge nonup mega garaetawa ame aigap aigap di ene aiwandan , iwa e Mamanua God amba Iesu Keriso e asigiap di ta kakayaseana menan .
61001003	God aroewa gapan , nu wan dim dim men inak nuga menan anu guritoni ame nuniwan , ap nunini gapan tumap waninet God nao mega ta aninampen , ap menan wan dim dim ma tambutoni iwa nu me asigip taton , Iesu oya oyae den kakae guragut megawa gapan nunan venanu wan .
61001004	Negin ma miniwa gapan wa agiat mega kakaewa ame yan kakae guragut mega aigap iragenawa nunen . Ap nunini gapan piup ma anut mega koewa one ya ta koeam nimaneta . Ame gapan God imua anuini mini nu imunu wat entanep .
61001005	Iwa mame menan ta ta kakayat tan anu tumat ega gapan guegue ega kakaewa tobot tan . Amba ap tane gapan aigap sia anut tobot tan .
61001006	Amba ap tane aigap sia ginap menawaet ya wa tane ae anu guran . Ap tane aigap sia aro tan inak ega Iesu menan wat kaimagamen amba aigap sia imuya ega God inap wat entanep .
61001007	Ap tane aigap sia tatae gwani Keriso yaua gapan baiganamu taiana umap waran tan , amba aigap sia imuya waenapan munan anu guriana waran ginap use intum den tan .
61001008	Ap guegue kakae guragut mame potayap kai ware wat agoat imaepi gapan e Ayop Iesu Keriso anu kakayasiwania gapan tavewa iai .
61001009	Go orup da da guegue mame iravi potayap ya wandepiwa me yangut ya ta kakayasiwandata , ap gapan me yamewa boraseni mini amba den me koewa mega namua taiwandiniwa gaset bigi wareni imua sia borasen .
61001010	Ap menan tatan gwanin , kin kin tan ae yon kakayasen , ap gapan e gaset God om enue venaya di wan , waenapan ewamon , amba e guegue mame iravi di tanewa , e onana da ya geai .
61001011	Ap tane gapan , e atonuya aigap iragen anu waupaep Ayop nuga Iesu Keriso wat inakam nimaniniwa ame tunano toemu mega posewa unugai .
61001012	Nop mame tavewa e gaseget asigip ta kakayasean , ap gapan kaimakaet di amuyan yoniwanin , go ne ago tae darine enuen di ta angingat anuivin .
61001013	Menan ne anuingina kakaewa , ne piupa kasiga wanik angina gapan ago enap darine enuen taet anuivin .
61001014	Nop mame waingina iwa bop nega wamewa konintu taiwan , ame Ayop nuga Iesu Keriso aroga wadianegen .
61001015	Ap menan ne epara taingan ep , wa ewaep amba bop ta angepenawa , gatawan guegue nega mame gapan anuiwaniampen .
61001016	Amba Ayop nuga Iesu Keriso aro amun megawa ge sia tauepi oisewa wadiaintoni ame gutut nop monamon anune waine nagirewa mini ya wadiaeton , go Iesu oya oya mega ganasewa baware yamanup yawatoni ame oisewa wadiaivin .
61001017	Iwa God otua Iesu yaua ao ware den oya oya mega waneni wamewa nu ap mepe den waineton amba nop da kimani oya oyae den anega tauen , “ Ma ne Otun iragenawa , imuna wat kakayasen , me inap ne imuna ae bigaren . ”
61001018	Nu Iesu den tanat virip tunupewa dot anetoni gapan nop mame taueni nu nuk den anuton .
61001019	Nop mame tauen anutoni gapan , nu God nop mega ame watagaet God oise waiwanumune nagirewa ae seane , tavewa ame ase yamanup yawaton amba e imuya upan sean nop mame menan ae anu kakayasen . Ap gapan sisip arewa dun yagiren wandini mini yagit aisiwanian , amba woup pogagaewa men enugusin buanae orewa dotouini mini Keriso woup menan bumagayap dotoueta .
61001020	Aigap iragenawa , e ae anu kakayasen , watagaet God nop mega waiwanumune nagirewa , God nop mega enoga yawan seane go yaunewa mu muk aro muga gapan ya anu warane gapan seane iwa
61001021	God nop mega namumup oniwandini enoga yawan waiwanumune ame muk anuine gapan ya anu waiwanumun . Go God Guewa Woup Seni ame waenapan wadiam oniwandini gapan di yawan waiwanumun .
61002001	Watageta nop tave uoni waiwanumune nagirewa , God waenapan mega yaumakamup wanumone ap mini , nop tave uoni waine nagirewa iman taue yaumakayap wanumoin . Menan mu iman imuya potaya na kukutanage amba intan ware aigayap barain . Ap gapan Ayop aigap iragenawa Iesu wat inakam mumeni ame anu wara wara tandaya tain . Ame gapan mu muk ingane inak mugawa wa koeamain .
61002002	Ame tave di , go waenapan arugataet guegue muga koewa taine ame ewap amo nop ani aninke dena wa , nop tave iragena amu ae umain .
61002003	Ian ame nop tave uoni waine nagire moni ega tambupen men mondi nop monamon tane waiwanum , ame nop muga tave uon . Watagaet amba endi den God wanene tamopen anuini ame yame meret wan amat di taiwan .
61002004	Gueguewa ame mam . Anea inak koewa taiwanumunewa , God yawamo munan bagu sisi anu inak ya munen , go pan watu enamon urat mum sisip tunun wandini arewa gapan enamon , wanumone amba wanene wamewa amase taiwanum .
61002005	Amba den watagaet iragen , God waenapan munan bagu sisi da ya anun go nin tawak wan taue , God tandayasiwanumune nagire umamon . Go God apan Noa inak kakaewa wadiam wandini apanewa amba waenapan upi nani yamunaet yamu dere mugenat kwayup tamon , inak warane .
61002006	Amba sewa baware da yaua Sodom ge Gomora inak muga koewa taiwanumune menan , sewa baware ame uta tugun yagit momage vemonaet ven . God sewa baware mame inap taniwa guegue mega umap iman waenapan God tandayasine nagire inamup ap sia venaseta .
61002007	Den sewa baware ame gapan God apan Lot megenat inak wanen . Iwa me apan kakaewa go waenapan inak muga koewa taiwanumune ame gapan itan bagu sisi ve wanane bumage tuk wan .
61002008	Amba apan kakaewa Lot , me waenapan mame potamup iniwandini gapan mu inak muga koe koe taiwanumune yave anuiwandini menan me imu pose kakaewa ae toguren .
61002009	Ap menan guegue map anega wandepiwa . God orup da da nao mega taine nagire ame wam koewa da inamup tauepi me inak muna muna neginewa me asigip tan . Go wanene wamewa gapan , God waenapan inak koewa taine nagirewa tambumo nemoro di tamo aiwandata .
61002010	Wanene ame ibariwa waenapan inak muga gapan koewa tane God aro amun mega wabaitamene tandayasine nagirewa munan taueta . Iwa nop ebo aopan mame waine gapan anea tamu ya anune amba nop koe koe namugai wane oyok enane taiwanum .
61002011	Go gare , anea , God yamap , ebo wainewa nagirewa ame ya diguguramone waiwanum . Gosi mu aro amun muga aigap , eboewa waine nagirewa ame gaset garao mumane .
61002012	Go nop ebo aopan ma mini waine nagirewa , ya anune amba waiwanum . Mu man tap nop ya anune amba taine mini taiwanum . Man tap ame tambu guramopen men yanane , gueguewa ame pu manewa bumage entanine mini , God guramo boniga semota .
61002013	Nop eboewa manega waine nagirewa , waenapan wa koeragam mumine ame garewa muga itan bagu sisi wat ire taiwanumain . Koewa ame taine yamge mega aroga iragen yawane taiwanum . Ap menan mu nimakayap bigip mandogae ukum umamon wanumam . Mu e yaumakayap umame uon tanaene taba den naiwanin . Go karaua inak koewa sia di taiwanum .
61002014	Ap yonane tainewa , yamamu gapan yangut ta wainan gogo tapen menan waen da yavepi mu imumu serarat to perukam mumeta . Amba mu imumu koewa ap anuine ya nengareta , ap gapan waenapan nutu uoni naumo amone inak koewa nonokap enamwanum . Mu imumu goandage inap asik kakaya tan . Ap taine nagirewa God nemoro tamota .
61002015	Amba nop eboewa wadidiamuine nagirewa , mame negin tamanawa ae vean apan Beo otua Belam inak mega ewap amon . Belam inak koewa tani gapan koewa taine nagire inamup garewa warapen men anu gurini apanewa da .
61002016	Go man donki me nop ya wainiwa , go apan umap nop wan , apan Belam koewa mega taiwandini menan yam ta yave wat diguren , apan ame koewa tat anuiwandini boge tue bigaren tap anu ae ven .
61002017	Nop tave uoni wadidiamuine nagire kaum urewa totot waini mini amba tawak tauen ikurup upun marimini umap . Ap menan evi amba God wani gapan mu mum sisip gware dena arewa gapan wanumoin .
61002018	Ame mondi nomuet tatakaen namu ao tane waiwanum . Ame imumu yagirin koewa tat anuine gapan waenapan wabaige baige tamone , ewake piup inagewa tandayase Iesu anu tumasine nagirewa , ame sia koewa gapan amopen taiwanum .
61002019	Ame mu anut muga gapan yone taiwanumampen wa agiat mumane , go mu muk yonane koewa ayamase taiwanum . Iwa waenapan dim da imumu warin tainewa ame mu namu yoyo mugawa di .
61002020	Mu piup ma koewa mega taine gapan gaset wat vetamon , iwa mu Ayop nuga Iesu Keriso wat inakam mega mu asigimup tane , go mu entanene inak koewa sia di taiwanum . Koewa ame gaisi ware pan guramopi ame taparit muga namua omewa mini uon , ame itanewa aigap iragen warain .
61002021	Ap menan mu Keriso negin mega tamanawa , namu ya yao anupo ame kakae . Go mu God woup seni nop mega kakaewa muneni mu warane amba evi sia tandayasene , ame koevet .
61002022	Mame menan , nop dima tavewa namua gapan anega wani , “ Eyao merip enepi ae sia nata , amba tuan kakae wandeni ae sia uri toba tata . ” Nop eboewa waine nagirewa mu den ap anega di .
61003001	Ae kaiwan , evenan wainawa , ma ne ok nega derewa enan sean watu eniangin . Ok mame siangina dawa namua den ago enapen gapan ae anu kakayasepen men siangin .
61003002	Endi e imuya upan sean watageta imumu woup seni nagirewa God nop oit mega waiwanumune ame e di anupen men anu imaivin . Amba Ayop nuga Iesu Keriso wat inakam nimaneniwa , nop dandamunagaet watu enamot mega muneni e imutuan di anuiwanian .
61003003	Nop namu iragen wam endi mame use aeni gapan dim da venasiwandapinawa , ame e di yao anu kakayasen . Waenapan iman wawa koko tae noya toya wa inak muga koe koe tat anuine ame di taiwanumain .
61003004	Ap gapan mu wanumo anega waiwanumain , “ Iesu sia tauat wa agi wani , endi amba , ya tauini ? Gosi isimuran wainua borit wa amone go piup kiman ere ta venaseni ame uap di wande aewan . ”
61003005	Go watagaet God nop mega den dandamunagaet wan kiman ge kaum venasen . Amba kaum gapan piup tan . Ap tani mu imumu to musen .
61003006	Amba piup kiman tan venaseni ewap , kaum mame gapan God wan ningoe tawak taue waenapan umamon .
61003007	Amba God nop dandamunagaet wani gapan , piup kiman ewakewa mame wat nasen oma yame gapan wa koeamepen men amat wandia . Amba waenapan inak koe koe taine nagirewa , wanene tamopen men amat taiwan .
61003008	Amba evenan wainawa , nop daiton mame imuya ya di borasep . Ayop nuga God inap wam daitonawa me en arugataet ( 1,000 ) mini , amba en arugataet mame wam daitonawa mini .
61003009	Endi Ayop God agi mega wani , ame wam wakaumen yaema ya taiwan , waenapan upi ap anega waiwanum , go Me enan ae em bibigamen wandia , iwa me orup da ya wakaumat anuiwan , go mu iragi inak muga koewa ae ve kakaewa tapen men anu mumiwan .
61003010	Ayop wam mega tauapen tapi , up apanewa mini karaua taueta . Ap me tauepi ununkewa da aritavet wata , ap oap wan dim dim piup ge kiman gapanawa , iragi omaya yagit momagep uon an tata .
61003011	Inak map anegawa gapan , iman wan dim dim iragi omaya yagit momagepiwa , ame e koewa go kakaewa nagire wainiai ? Ap menan e imuya potaya woup wam sep wanien , amba God nop mega anu waran taiwanian .
61003012	Ap menan , wanien God wam mega tauepi naine nambene tan , nao mega taitamepen men kaimakaet taiwanian . Amba wam ame tauepi kiman gwanapewa uruga oma kaik yagit momage veret arot wa uon an tata .
61003013	Go God piup kiman ewakewa nunapen men wa agiat nimaneni ame wat natait , amba nu at ewakewa ame amase di taivin . Ame kakaewa nagire mugenat at pa mugawa .
61003014	Ae kaiwan , evenan wainawa , wam mame tauapen menan amase kaimakaet taiwanian , ame koewa da ya tane amba koewa da ya ta parisene . Amba God den nonup mega gapan waniepen men taiwanian .
61003015	Ap menan yao anun , nu inak ewakewa Iesu Keriso gamup waratoni iwa Ayop nuga ae em bibigamen wandini menan me wanene mega nu inanup ya taueni gapan nu inak ewake waraton . Amba tatanu Pol God nop dima mega waneni gapan ok enan map anega den sen .
61003016	Amba Pol ok mega uruga ne sean wadiaingina mini di se waiwandin . Me ok mega uruga semoni gapan , nop upi ame anu awapen men kaimake den , ap me waenapan Keriso nop oit mega den ya wadidiamone nagirewa , mu nop yaunewa ya anu awane amba anu waramat tane gapan nop eboewa wadidiaen . Amba God nop oit mega upine den ap anega wadidiaene . Go mu ap tainewa muk ingane God nemoro mega aigamup di bariwanum .
61003017	Ap menan , evenan wainawa , e nop oit eboewa mame menan gaset asigiap tayana menan ae amun yon kakayasen , arok da veane waenapan inak muga koewa taine ame da tam naue amo koewa nonokap ya enaep . Amba anu tumat ega Iesu inap kaimakaet taiana ame kwayupe yambuni tan , da veane sep ya wap .
61003018	Go wanien Ayop nuga Iesu Keriso wat inakam nimaniniwa , ame wat aipakam mega garaetawa ge yaunewa mega anu kakayasepen men ta aisiwanian . Me inap oya oyae den wande ep amba usenagaet wande aiwandan ! Ame umap .
62001001	Ere mangan gapan me di wande oniwandin , ame inak nopewa . Nu oisewa ame anuton nuk den yamanup yawaton , amba naninu den wat anuton .
62001002	Endi nu inak nopewa mame oisewa wadiaivin . Inak nopewa ame aroga tauen yawatoni menan , oisewa tavewa di wadidiaivin . Mamanu God inap inak yaibobot wande aini ame endi inanup tauen .
62001003	Nu dim da da yao anutoni oisewa endi mame di wadidiaivin iwa e nu den tobot tat anuivin . Amba nu tobot nuga ame , Mamanu God ge otua Iesu Keriso den taivin .
62001004	Ok mame nu aton nuga no dotouepen menan sivin .
62001005	Nop oit mame Iesu inap anutoni ame gapanaet di wadidiaivin . Iwa God me ganat di amba me inap mum sisip da uon .
62001006	Menan nu God den tobot tat , wa wainantawa go den nu sisip potap aninantawa , ame nu nop tave iragena gapan ya inivin .
62001007	God me ganat , ap menan nu ganat gapan waninet wa tainantawa , nu gare gare tobot tainampen amba otua Iesu Keriso deniwa gapan koewa nuga uruga bigi toiwandata .
62001008	Nu inak koewa da ya tainat watawa , ame nuk ingane ebo di waivin , amba nop tavewa potanup da ya wandia .
62001009	Nu koewa nuga God inap vetavet tatawa me anu ae di veta , iwa me agi mega tavewa gapanaet di tainiwa . Amba me inak nuga koewa iragi ise wat museta .
62001010	Nu koewa da ya tat watawa , nu God ebo apanewa divin , amba nop mega potanup ya wandia .
62002001	Ae kaiwan , otun wainawa , e koewa da ya tapen menan ne ok ma inayap enuiangin . Go e da koewa tanewa , orup da enan gambenaya yonen Mamanu God inap mup waiwan . Ame Ayop nuga Iesu Keriso pose woup seniwa , iwa me megenat God imua wat bigaminiwa .
62002002	Me koewa nuga garewa di waren , amba nunan megenat uon go piup uruga munan den di waren .
62002003	Nu God gaset yao anuton , menan me iup mega ayamase tatawa gapan nu me di yao asigatait .
62002004	Apan da anega wapi , “ Ne God asiginap , ” go iup mega ayamase ya tainiwa , apan ame ebo apanewa amba me potap nop tavewa da ya wandia .
62002005	Go orup da God nop mega ayamase tainiwa , God baigan mega tave iragena ame inap di nau bararamen . Mame gapan God nu inanup den wandia go uon ame nu yao asigip tait .
62002006	Ap menan orup ansena da inat wandet mega God den wandet wan wainiwa , ame Iesu guegue mega mini di ta aiwandan .
62002007	Ae kaiwan , gwanin wainawa , iup ogewa ma enan siangina ame iup ewakewa da uon , go mame watagaet erewa gapan anuyana ap uap sia di wadiaivin .
62002008	Amba mame gapan e iup ewakewa enan den sia di sivin . Iup mame tave iragenawa Iesu gamupewa ame e gamuyap waenapan yaviwanum , iwa ap gapan ganat iragenawa tauen mum sisip yagit oireniwan .
62002009	Amba orup da dun ganat gapan wandet wan waiwan go tase gwani tandayat mumen tainiwa , ame sisipu di wandia .
62002010	Go orup ansena da tase gwani men anu guriniwa me ganat gapan di iniwan , amba taparit da evene wai inamup ya tata .
62002011	Go orup ansena da tase gwani anu koeam mumiwandapinawa ame , me mum sisip gapan di yonen iwan , me mum sisip ame potap negin amba aini me oare , iwa mum sisip ame negin mega toboriwan .
62002012	Ae kaiwan , otun wainawa , ne ok ma inayap siangina iwa God inak ega koewa gaset Iesu Keriso gamup anu ae ven .
62002013	Amba mame waiwa ok ma inayap singina iwa Iesu mame ere ibariwa gapan den wandeni e asigip tayan . Amba den tamaru nagire inayap ok singina , iwa e koewa apanewa Seitan epara mega topaitayan .
62002014	Amba orup otu negawa , ok ma inayap singina iwa Maman kimaniwa e asigip tayan . Amba inewa mamewa den ok inayap singina iwa Iesu mame ere ibariwa gapan den wandeni e asigip tayan . Den ok ma waenoro tamaru inayap singina iwa e aro tayan God nop mega potayap wandini gapan , koewa aroewa topaitayan .
62002015	Piup ma ge wan dim dim megawa menan ya anu guriwanian . Ap menan anu guriwaniampinawa Mamanu God menan imuya ya wariwandata .
62002016	Iwa piup ma inak mega koewa gueguewa ame , nu koewa tapen men daramunu wap tainain , den koewa yao anupen men nanamu tainain , amba dim da anu waratoni menan apan apan tainain . Inak map anegawa ame Mamanu God megawa uon go ame iragi piup ma megawa di .
62002017	Piup ma ge wan dim dim megawa , ame waenapan imumu wariniwa , iman iragi punun wa aeta , go orup da God anut mega gapan taiwandapinawa , me yaibobot ine wande aiwandata .
62002018	Ae kaiwan , otun wainawa , endi ma wam uiwa tauaton , ap menan Keriso anavi mega tauepi wamewa onen mananini oisewa gaset wadiaen anuyan , amba endi Iesu anavi megawa arugataet mame gaset tauane . Ap yawaton anuintoniwa menan wam uiwa mame di tauiwan .
62002019	Iesu anavi mega nagirewa , ame nu iam iam nuga daitona nagirewa , go ae venen tau ugup amone menan ian ame nu dugup nuga daitona iragena uon . Amba mu nu dugup nuga daitona wanumopo ame nu den tanane wanumopo , go mu ae venen tau amone menan mu nu dugup nuga daitona nagire uon .
62002020	Go endi e Keriso Pose Woup Seniwa gamup God Guewa Woup Seni yan mega eneni ame gapan nop tavewa anuiwanin .
62002021	E nop tavewa ya anuiana menan ok ma ya sivin go e nop tave iragena gase anuiana menan di sivin . Amba den , e asigiap di ame nop tavewa waine gapan aen eboewa ya venasiniwa .
62002022	Endi nop eboewa waini apanewa da ? Ame God wa watu eneni Iesu me Keriso ame waboborini apanewa . Orup mame Iesu anavi megawa , me ap taini ame Mamanu God otua Iesu dere tandayat mumen waboboramuiwan .
62002023	Orup da Iesu tandayase waboboriwandapinawa , ame Mamewa God den di tandayasen waboboriwan . Go orup da Iesu megawa wapiwa ame Mamewa God inap megawa den di waiwan .
62002024	Ap menan ek ingane gean guan tan ae yao anun , dim da erewa gapan wadiaena yao anuiana ame inayap di wandep . Ap me wandepi gapan e God otua Iesu dere tobot muga gapan den wani aisiwaniai .
62002025	Endi mame gapan Keriso wa agiat nimaneni ame inak yaibobot nuniwandat wan .
62002026	Ne ok inayap sean wadiaingina iwa waenapan da wababayan imae negin eboewa gapan ya naue amopen menan waivin .
62002027	Go e Keriso gamup God Guewa eneni menan nop tavewa inayap di wandia . Ap menan orup ugupewa da nop mega ya anu warapen taiwanian . Amba God Guewa wan dim dim ma iragi men wadiaepi ame tavewa gapanaet di ebo da uon . Ap menan Keriso den wanien God Guewa wadiaepi gapan ayamase di ta aisiwanian .
62002028	Endi nop mame tavewa di , otun wainawa , Iesu Keriso den tobot tan in aisiwaniampina Keriso amba sia tauep . Iwa , me sia tauepi wamewa gapan nu tap umam tat karaua da ya waninait , go nu kin kin E asigiap di , inak kakaewa taini apanewa ame Keriso megenat di . Ap gapan orup da inak kakaewa taiwandapina yawanewa ame God otua di .
62002029	E asigiap di , inak kakaewa taini apanewa ame Keriso megenat di . Ap gapan orup da inak kakaewa taiwandapina yawanewa ame God otua di .
62003001	Endi yawan , Mamanu God nunan bumagap iragen anu gureni menan nu me otu waiwa dianen . Endi nu me otu wai iragenawa di . Go piup ma gapan mu asigip ya tanene , iwa Iesu mu den oare .
62003002	Ae kaiwan , evenan wainawa , endi nu God otu waiwa di , amba Iesu sia entan tauepi wamewa gapan nu dim da entan nimanepi nu oare . Go nu asiginup di , Keriso sia tauepi ame yawata gapan nu me umap entan nimaneta . Iwa Keriso irewa wam ame gapan nu yao kakayatait .
62003003	Ap menan , waenapan da da anu dao muga Keriso inap wandepiwa , ame mu imu pose ganase den nenenga wanumoin . Iwa Keriso me imu pose woup am seni apanewa .
62003004	Waenapan da da inak koewa taine ame God iup mega topaisiwanum , koewa ap taine gapan mu God iup mega tandayasiwanum .
62003005	Go e asigiap di Keriso waenapan koewa nuga wat mutapen menan tauen . Iwa me koewa da daiton inap uon .
62003006	Ap menan , waenapan da da Keriso den tobot ta wanumopi ap gapan mu inak koewa aigap aigap sia ya taiwanumain , go waenapan da da inak koewa di taiwanumampinawa ame mu Keriso ya yawan anu awane menan di taiwanumun .
62003007	Ap gapan , kaiwan otun wainawa , waenapan da wababayan imae negin eboewa gapan ya naue amop . Amba orup da Keriso umap tat anupiwa me inak mega kakaevet taiwandan . Iwa Keriso me pose woup am seni apanewa .
62003008	Amba orup da inak koewa aigap aigap sia taiwandapinawa ame , me Seitan orup megawa . Iwa Seitan erewa gapan koewa di ta nau oniwandin . Ap menan God otua Iesu piup ma taueni tavewa Seitan nao mega koewa ame to goyamepen menan tauen .
62003009	Orup da God otua di wandepiwa , me koewa aigap aigap sia ya taiwandata . Iwa God inak mega ewakewa waneni ame gamup wandia , amba God ame , me mamewa di . Ap gapan me koewa da aigap aigap sia ya taiwandata .
62003010	Amba God waenapan megawa ge Seitan waenapan megawa iraga yaoyao muga aroga iragen di yawata ame guegue muga mam , “ Orup da God yamap guegue kakaewa ya tapi ge tase gwani munan den ya anu gurepi ame mu God otu waiwa uon . ”
62003011	God nop oit mega kakaewa erewa gapan wani manega anuyan , Ame nuk nunan gare gare anu gurinampen .
62003012	Nu apan Kein taiwandini umap ya tainampen , iwa me inak mega koerage iragen , amba me Seitan aigavene ae gwaniwa Eiboro inak kakaewa taiwandini menan toguren boen .
62003013	Ap menan gwanin wainawa , piup ma gapan waenapan tandayat imae waiwanumampinawa , ame anu bambam ya tane .
62003014	Nu tatan gwanin Iesu dugup mega daitonawa munan anu gurinantawa , ame bop aroewa gaset garawaset inak gapan tauaton . Go orup da evene waiwa munan ya anu guriwandapinawa , ame bop aroewa gapan di wandia .
62003015	Amba orup da tase gwani , Iesu dugup mega daitonawa , anu koeragam mumiwandapinawa , me togut wagut taini apanewa , ame yaibobot inage iragenawa da me gamup ya wandia .
62003016	Endi nu baigan tave iragenawa yao asik tatoni ame mam , Iesu Keriso inak mega nunan wakaumen . Ap menan nu den inak nuga evenan wainu munan di wakaumapen .
62003017	Go kwan puraput apanewa da , evenewa puraput uoniwa yave ago da ya wanepiwa , God baigan mega orup ame inap anenen amba wandeta ?
62003018	Ap menan otun wainawa , baigan noa mondi nonuet ya wainampen , go tavewa ase den tat waenapan ta warit mumat amba wainampen .
62003019	Ap tainanta gapan nu inak tave iragenawa taitoni nagirewa asigip tait . Amba den God nonup mega inanup wandepi gapan imunu ae bigarep God den waninait .
62003020	Amba nuk ingane imunu potanu gapan ae anu baitamitoni ame aroe uon iwa God nonup mega inanup di wandia . Iwa nuk ingane anuintoni ame gauarap go God me anuini ame aigap iragen . Amba me iragi anuitamini apanewa .
62003021	Ap menan evenan wainawa , imunu tamanagaet anuinantawa , nu God inap tap gop da ya anuinain . Go namup kin kin yoninait .
62003022	Amba dim da men anut God inap mup wainantawa , me di nuniwandata . Iwa me nop mega ayamase ge anut mega anuini gapan taitoni menan me imu pose inanup waren .
62003023	God iup mega nuneni ame mam , Nu otua Iesu Keriso anu tumaset yaua gapan baigan gare gare tainampen . Iesu ap anega tainampen menan dianen .
62003024	Ap gapan waenapan da da God iup mega ayamase taiwanumampina , mu God den tobot ta wanumoin , amba God waenapan ame den tobot ta wandeta . Endi God inanup di wandia iwa God Guewa nuneni gapan nu anuivin .
62004001	Ae kaiwan , evenan wainawa , waenapan guewa eboewa warane nagirewa , arugataet tauan at at ma iragi amone . Ap menan guewa uruga inamup anu tumat ya tamone . Go namu guewa iramu yawamon amba ansena God mega wandepiwa ame waran anu tumasen .
62004002	Endi map anegawa gapan , God Guewa ire yao asik tai , ame guewa ansena da , Iesu Keriso apan iragen etua ware piup gan di yanat wapiwa ame God megawa di .
62004003	Go apan ansena da , Iesu Keriso wabobore amba tandayase God otua uon wapiwa , guewa ame God megawa uon , ame Keriso inap anavi taini apanewa . Endi anavi apanewa ame tauepi oisewa anuiana gaset tauen piup ma gan wandia .
62004004	Go otun wainawa , e God naewa megawa menan guagup eboewa mame epara mega e gaset paina yamasean . Iwa God Guewa mega potayap wandini ame aroewa aigap iragen , amba guewa koewa piup ma megawa ame aroewa uon .
62004005	Endi waenapan Iesu tandayasine nagirewa , mu piup ma megawa di , ap menan piup ma nagire mu nop muga den warane waiwanum . Amba nop muga waine piup ma waenapan mega darine pemagene anuiwanum .
62004006	Go endi nu God waenapan megawa di , amba God yao asik tane nagirewa mu nop nuga waitoni den anuiwanum . Go waenapan da da nop mega darine pemagene ya anupen tainewa , ame nop waitoni ya anuiwanum . Endi mame anega taine gapan , nu God Guewa kakaewa ge guewa koewa guegue muga iramu ame gapan yao asik tait .
62004007	Ap menan evenan wainawa , nuk gare gare anu gurinampen , iwa baigan ibariwa God gamup tauiniwa , orup da baigan taini me God otua amba God baigan mega den inap wandia .
62004008	Amba orup da baigan inap ya wandepiwa , me God oare iwa God me baigan i apanewa .
62004009	Ame God baigan mega gapan nunan anu gureni menan manega to ewanen , Me otua daiton iragenawa , Iesu gamup inak warinampen menan watu enen piup ma tauen .
62004010	Endi God baigan mega tave iragena mame to ewanen , baigan ame nu God inap namu ase ya taton , go God me nunan ma anu gureni menan , otua Iesu koewa nuga wat mutapen menan inak mega yan ta God wanen .
62004011	Ap menan evenan wainawa , God ap anega nunan aigap iragen anu gureni menan nu den gare gare anu gurinampen .
62004012	Nu daiton da God ya di yawaton , go nu gare gare anu gurinanta ame gapan God inanup wandeta , amba baigan mega potanup no dotoueta .
62004013	God Guewa mega nuneni ap gapan nu asigip tatoni ame God nu den tananen wandia , amba nu me den tanaton wanin anit .
62004014	Den God otua Iesu ame nu wat inakam nugawa , God piup ma gapan watu enen , nu yamanup ase yawatoni oisewa waenapan wadidiamuivin .
62004015	Waenapan da anega wapi , “ Iesu me God otua di , ” ap wapi mu God den tobot tane wanumamun amba God mu den tobot tan potamup wandia .
62004016	Ap menan God baigan mega inanup tani ame gamup nu yawaton anu tumasivin , iwa God me baigan ibariwa . Amba orup da God baigan mega gan inen wandiniwa , ame God den inap di wandia .
62004017	Endi mame gapan God baigan mega inanup di bararaen wandia . Ap menan God wanene mega wamewa tauepi nu kin kin namup di yonait . Iwa nu inak nuga piup ma gapan Keriso inak mega den om inen .
62004018	God baigan mega wandini arewa gapan , tap gop da ya wandia . Iwa God baigan mega kakae iragen ap wandini gapan tap gop ame to oireniniwa . Go tap gop anuinantawa ame God wanene mega gapan tauait . Ap menan orup da tap gop anuiwandapinawa , me God baigan mega kakaewa ame ya tautaneta .
62004019	Nu baigan ma taitoni iwa God baigan namu nu inanup ma tan .
62004020	Orup da da anega wapi , “ Ne God menan anu gurinawa . ” Go den sia yone tase gwani anu koeragam mume tandayat mumiwandapinawa , ame ebo aopan apanewa . Iwa orup da tase gwani ase yawamon baiganamu ya tainiwa , ame anenen amba God ya yaveni baiganewa tata ?
62004021	Ap menan , God nop mega dandamunagaet manega wan , orup da God menan anu guriniwa , me tase gwani munan den di anu guriwandan .
62005001	Orup da da Iesu me Keriso di wapiwa , mu God otu waiwa . Amba orup da Mamanua God menan anu gurepiwa ame God otu waiwa munan den di anu guriwan .
62005002	Endi nu God otu waiwa munan anu guratawa . Ame God menan ae anu gurat amba nu iup mega ayamase den di tainampen .
62005003	Nu God menan anu guritoni ame iup mega ayamase di tainampen amba God iup mega nuneni ame kaimake den uon .
62005004	Kaimake den uoni iwa God otu waiwa Iesu inap anu tumat muga gapan piup ma aroewa paina yamasene .
62005005	Amba orup da Iesu me God otua di anu tumasepiwa , me ap gapan piup ma guegue mega koewa paina yamaseta .
62005006	Iesu Keriso me kimani viseni , paua mega dup iatoni kaumewa amba bop mega denipewa den gamup visen . Me dup iatoni kaumewa megenat gamup ya ware visen , go kaum ge denip dere gamup tambu visen . Ame tavewa di iwa God Guewa nu potanup den anega waiwan , nop mame tavewa di . Amba God Guewa me mek tave iragenawa di .
62005007	Ap menan Iesu siwa naune nopewa waine ame ona yampo waiwanum .
62005008	Ame Guewa , kaum amba denip , nop yampo mame gine daiton om inen .
62005009	Nu piup apane magua waraton waitoni nu anu tumasivin , go God magua waren wainiwa ame aroewa aigap iragen . Menan God otu iragena Iesu magua waren waini nop ame aroewa aigap iragen .
62005010	Menan waenapan da da God otua Iesu anu tumasepiwa , mu God magua wareni nop ame bumagamup wande aiwandata . Go orup da da God ya anu tumasine menan mu God ebo wat waiwanum . Iwa God otua Iesu magua waren waini oisewa ya anu tumasiwanum .
62005011	Amba God otua Iesu oisewa ame manega wan , God yaibobot inagewa nunen , amba inak yaibobot mame otua Iesu Keriso gamup wandia .
62005012	Ap menan orup da da Iesu bumagamup warepiwa , mu yaibobot inagewa mame warain . Go orup da da God otua Iesu bumagamup warepiwa , ame yaibobot inagewa ya warain .
62005013	Endi ne wan dim dim ma ogewa sean wadidiaingina ame e da da God otua Iesu gamup anu tumasenewa gapan yaibobot inagewa di warai .
62005014	Endi mame gapan nu God namup kin kin yonivin . Amba dim dim menan anuton , me anuini gapan mup inap waitoni , me di nuniwan .
62005015	Amba nu asiginup di God mup nuga anuiniwa menan nu mup inap di watawa , me tavewa nunep di warait .
62005016	Orup da tase gwani koewa tap yavepi amba koewa ame , me guewa boe boe omewa gapan uon wandepiwa , God inap mup wap inak wanep . Mame ne waingina ame waenapan koewa taine go guamu bop gapan ya tauine ame munan waivin . Go inak koewa ame guewa boe boe omewa gapan wandepiwa , ame gapan mup ya wapen .
62005017	Inak koe koevet taitoni ame iragi koewa di , go koewa upi otu kamontu , amba upi kanamawa iwa guewa boe boe omewa tauen .
62005018	Amba nu asiginup di , God otu waiwa koewa usenagaet ya ta nau amuiwanumain . Iwa God otua Iesu kwayup tamuiwandapina gapan apan koewa Seitan ya man inamota .
62005019	Ap menan nu asiginup di , nu God otu waiwa di waninan , go apan koewa Seitan me piup ma uruga waren namu yoyo taiwan .
62005020	Amba den nu asiginup di God otua Iesu taueni anut nuneni ap gamup nu God tave iragena anu awaton . Endi nu God tave iragenawa ge otua Iesu Keriso den tobot taton wanin anit . Ame God tave iragenawa amba inak yaibobot ibariwa .
62005021	Ap menan otun wainawa , kwayup ek inga ingane tan god eboewa upi den ya inat mumiwanian .
63001001	Ne tataya Dion ok ma siangin . Ame God wa watu om enuni , waenewa amba otuk waiga den gaun inayap waiangin . Ne nop tave iragena gapan imuna iragi inayap wariwan , amba orup da da nop tavewa anune asik tainewa den imumu inayap wariwan .
63001002	Iwa nop tave iragena ame potanup wandini gapan imunu inayap wariwan . Nop tavewa ame inanup usenagaet di wande aiwandata .
63001003	Amba Mamanu God otua Iesu keriso dere wat aipakam muga garaetawa amba bagu sisi ge nonup mugawa inanup wandep . Ame nu da da nop tave iragenawa ge baigan nuga gapan initoniwa ame gare gare anu gurinampen .
63001004	Ap gapan ge otuk waiga upi nop tave iragena Mamanu God wara , di tapen dianeni ame di warane taine oisewa anuna menan aton anuivin .
63001005	Amba endi , God baigan mega oisewa dandamunagaet wadiapen taingina ame nop ewakewa da uon , go nop mame erewa gapan anutoni ame uap sia di . Ap menan waen negawa , nu iravi imunu gare gare anu gurinampen men inayap ok sean waivin .
63001006	Endi baigan tavewa mega ame God iup mega anu ayamase tainampen , ame erewa gapan God kaimakaet dianeniwa , ame nu iravi gare gare bumaga tantan anu gurinampen .
63001007	Waenapan ebo aopan waine nagirewa gaset aruga tauane piup ma gapan wanum amun . Ian ame , Iesu Keriso piupa taue apan umap yaneni ame ya anu tumasiwanum . Ian ame ebo aopan waine nagirewa amba Iesu anavi megawa .
63001008	Ap menan ek ae anu kakayasen , dim dim iragi Iesu menan anuyan nao taiana ame da ya wakaumane go kaimakaet di taiwanian , iwa nao kaimakaet taiana garewa mega evi amba iragi gine ambot warai .
63001009	Amba orup da Keriso nop mega wadianeni garawaset wan taini ge Keriso nop mega wani gapanaet ya ine aiwandapinawa , orup ame God inap ya wandia . Go orup da Keriso wani gapan di ine aiwandapinawa , ame God otua Iesu dere den inap wanumam .
63001010	Ap menan orup da inayap taue Keriso nop mega wadianeni omewa gapan ya waiwandapinawa , orup ame waupan pa ega gwanap ya baraene .
63001011	Orup da ebo aopan wan taini apanewa mame , wa upepiwa , me apan ame koewa mega den enanasiwandata .
63001012	Ne nop aruga wadidiae diae di go ok gapan ya seap wadiaet anuivin . Go amena inayap tauap ginan namun gare gare yayao nitat amba nop wadiaet anuivin . Ap tata aton imunu potanu bararaeta .
63001013	Endi dugup gega daitona God om enuni waenewa amba otu waiwa den gaun inayap waiwanum .
64001001	Apan nega Gaias , genan anu gurinawa , ma ne Iesu dugup mega kwayup tamuina apanewa gaun inagap waivin .
64001002	Evenana , ge kakae waingepen menan ame vek o koewa dim da da inagap ya tauapen men God inap mup waivin . Ne anuingina anu tumat gega God yamap umap di wandia .
64001003	Iesu dugup mega upi ma tauane God nop mega tavewa anu taingiana oisewa wadianegene menan ne aton baware anun . Ne asiginap ge pot pot tamana taingiana apanewa da .
64001004	Otun tasina God nop mega tavewa ta amuiwanumampina oisewa anupena aton baware iragen anuivin .
64001005	Apan negawa , Iesu dugup mega nagirewa daio inagap tauane ge mu oare go waupamoana menan Keriso nao mega kakaewa taingian .
64001006	Mu mapa sia tauane Iesu dugup mega nagirewa namup ge kwayup gega baigan taiana oisewa wadianen . Mu God nao mega tainewa menan aigap sia wat agoat muma amba mu ap daio amopi God menan aigap sia tain .
64001007	Mu erewa gapan Keriso oisewa wadidiamopen men amone gapan ya anu tumasine nagire ago tamo tamo menan tanda wane da ya waran amone .
64001008	Ap menan nu orup ap miniwa ago tamoit . Ap tata mu nop tavewa wadidiamuine nanimu den nu waresivin .
64001009	Ne ok otu da enuna Iesu dugup mega inamup watu enan . Go apan Daiotepis namu yoyo megenat di taiwandat anuni menan nop nega ya anu waren .
64001010	Amena tauapena apan ame koewa taini amba mondi ebo nenan waini menan gare gare wawa nitait . Koewa ame megenat ya taiwan upine den . Iesu dugup mega nagirewa daio inap tauepi ya waupamota . Upi waupamot wane watanamuiwan mu den wanumopen tanda wan wa oimuiwan .
64001011	Apan negawa , koewa ta ewagepi ya taingan go kakaewa ta ewagepi taingan . Waenapan da da kakaewa ta amopi mu God megawa . Go koerage ta amopi nagirewa mu God ya asigip tane .
64001012	Waenapan iragi apan Demitias atonua waiwanum . Guegue mega nop tavewa waini gapan yavivin . Nu me menan den waivin , nop nuga ame tavewa di ge asigigap tan .
64001013	Ne nop aruga wadidiae diae di go ok gapan ya seap wadiaet anuivin .
64001014	Go amena inayap tauap ginan namun gare gare yayao nitat amba nop wadiaet anuivin .
64001015	Nonup inagap wandep . Evenak waiga iravi gaun inagap waiamun . Evenan wainu iravi gaun nuga daiton daiton inamup wadiamon .
65001001	Ne Diemis gwaniwa , apan Diut , amba Iesu Keriso nao mega taina apanewa . Ok ma , God waenapan mega venamu waniwa ge God Mamanua imua inayap wareniwa amba Iesu Keriso kwayup mega gapan wanisianawa ame inayap siangin .
65001002	God bagu sisi enan anuiwandan amba baigan ge nonup mega inayap no dotoue wandep .
65001003	Kaiwan , evenan wainawa , ne Iesu Keriso gamup inak waratoni oisewa wadiaet anuivin . Go endi ok ma singina ame imunap men anuina nopewa , ame dadak enapen e kaimakaet tan , anu tumat ega tantanewa tan , watagaet God waenapan mega imu pose woup seniwa ame tane umamup di ta aisiwanian .
65001004	Iwa waenapan ebo aopan waine nagire upi gaset karaua nimakayap tauane wanumam . Ian mame menan watagaet God no oise waiwanumune nagirewa mu wanene tautanenepi oisewa den seane . Ebo aopan waine nagirewa mame , God tandayasene garaet mega wat entanene wainan gogo taiwanum , den nu Ayop nuga daiton aigap iragenawa , Iesu Keriso tandayasiwanum .
65001005	Nop mame e gaset asigip tayan go ne sia imuya wa awapen menan waivin . Ame wataget Ayop God at Idip gapan Isurero nagirewa wat vetamon tau amone . Go ap ewap waenapan Ayop God inap ya anu tumasene menan me wa koeam mumen borit wane .
65001006	Gutut mame namu anuyana go endi sia di anun , God anea aro muga muneni gapan ya taiwanunum , go mu at muga muneni ae vean muk anune gapan taiwanumune . Ap menan God anea mame iravi tambumo sisip arewa gapan semo yaibobot naganewa gapan panamon wanumone , wanene wamewa evi tauepi amase taiwanum . Wam ame gapan God mu wa koeragam mumeta .
65001007	Ap umap sia , watageta pa sewa Sodom ge Gomora amba sewa mainamupewa upi den guegue muga anun . Pa sewa ame nagirewa inak koewa wainan gogo uniunion taiwanumun amba apan muk dere gare gare anu gwagwaramen amba ingane wainan gogo mini taiwanumun . Ap gapan , mu yaibobot meravewa ame nemoro mega tautanane . Guegue ame nu yao anupen menan venasen . Ame waenapan inak koe koevet tainewa iman yaibobot meravewa gapan God nemoro mega tautanain .
65001008	Ap umap sia waenapan mame muk imumup koewa bet inane yawane gapan naumo aen inak koe koe tane , epimu muk wa koeamiwanum . Mu God aro amun mega tandayasene , amba kimani oya oyae dena nagirewa wawa koko inamup den taiwanum .
65001009	Ame God anea mega bawarewa , yaua Maikero , den ap anega ya tan . Me wataget apan Mosis boeni ame etua warapen menan Seitan den arak maken warane , menan anea Maikero yone Seitan da ya wawa koko tan go anega megenat dien , “ Ayop ge diguragep . ”
65001010	Go waenapan nop ebo aopan waine nagirewa , mu wan dim dim ya yawane anuine ame den wawa koko tamuiwanum . Man puawa umap muk anune gapan di taiwanum , ap umap tane muk ingane epimu di wa koeamiwanum .
65001011	Go kaiwan , ian ame iman itan bagu sisi arita iragen di warain . Mu watageta apane Kein tani pusi uap amuiwanum , amba apan Belam mini mu moni warapen men nop tave uoni wadidiam wanum . Den apan Kora God tandayaseni mini taiwanum , ame God amun mega tanda wane menan God wa koeragam mumeta .
65001012	Ian ame bigip nau guguramon yaumakayap taba den tanamoyan naiwanin . Mu muk ingane inak muga menan anu gurane taiwanum . Mu irikup ugine uoni mini taik naumon yonen iwan amba mu bodu omaewa tave ya ieni amba sia i bunaen uarini ap mini mu bop muga aigap aigap warain .
65001013	Mu inak muga puiman keta et denanu tam onen etop ma to paunagini mini , umam da uon , namugai di taiwanum . Amba buanae mini sire tarep warane ise amo ase amo taiwanumun . Amba God at muga sisip uni gware dena , yaibobot wandini arewa ame ve munen wandia .
65001014	Apan Adam ani sibabasie yan ge yan onamuin ene koniwa nani yamu dere apan Inok gapan tauen . Amba Inok me ebo aopan waine nagirewa dim da inamup anenen venasepi namu yave nop anega wan , “ Yawan , Ayop anea mega arugataet den tanamon oniwan .
65001015	Me waenapan uruga wanene tamopen menan taueta amba waenapan inak muga koe koe inap taine ge wawa koko tane amba nop ani aninke dena inap waine ame wat arogame amba wanene tamota . ”
65001016	Waenapan mame pot pot enu yawagen tane arak maken , wawa koko , digut agut , gwen gurut wane evene wai nop eboewa muniwanum . Amba apan apan tane nop monamon muga eboewa gapan waenapan wa upamo muk dim da warat anuine di warapen menan taiwanum .
65001017	Go , kaiwan evenan wainawa , Ayop nuga Iesu Keriso amba watu enamot mega nagirewa ian mame tagigire namu diaene ame ae di anu kakayasen .
65001018	Mu anega wadiaene , “ Wam verisiwa tauepi gapan waenapan mame God amba me anu tumasine nagirewa inamup den wawa koko ge nipep wa amba inak koewa muk anuine gapan di taiwanumain . ”
65001019	Waenapan mame mu seu enu imaepi nagirewa . Amba imumu piup ma koewa mega wat kakayaseni nagirewa . Mu inamup God Guewa da ya wandia .
65001020	Go evenan wainawa , e inak ega ibariwa Iesu anu tumasiana gapan anu tumat nenengawa wat tu doriwanian . Amba God Guewa Woup Seniwa potayap wandepi aroewa gapan mup waiwanian .
65001021	Ap menan , God enan anu gurini baiganewa gapan waniai , Ayop nuga Iesu Keriso bagu sisi enan anuni gapan inak yaibobot enat anuini ame amase ta aisiwanian .
65001022	Amba waenapan upi God men gego anuine munan bagu sisi den anun .
65001023	Amba upi oma yamap amuine nagire , ae ma upamon inak munan , amba upinewa bagu sisi munan den anun . Go tap den munan anun , iwa inak koerage taiwanumune menan en wanup muga den koerage , inak muga koewa ame da wat anaepi tawa .
65001024	Amba God aroewa den wandini gapan onana geaepen tanewa , me kwayup taep onana ya geai . Amba tam naue aep oya oya mega atonu den tautanai , amba koewa da inayap ya taueta .
65001025	Amba God me megenat God di , me Ayop nuga Iesu Keriso gamup inak nuniniwa . Amba oya oya mega aigap iragenawa amba aro amun mega uon ya tata . Watawa , endiwa amba usenagaet yaibobot wande aiwandata . Ame umap .
66001001	Ok ma Iesu Keriso wat arogameni noa . God nop mame Iesu wanen me ago mega nagirewa dim da konintu tauepi ewamopen menan . Wam da Keriso anea mega da nao mega apanewa Dion inap watu enen nop mame wat arogamepen wadien .
66001002	Menan God Dion inap me nop mega amba Iesu Keriso oit megawa wat arogameni ame Dion wan dim dim iravi yave anuni oisewa wadianen .
66001003	Waenapan da da nop oit mame anupi aton anuin iwa evi tauepi noa mame namu batnak anupi menan . Anupi nagire den aton anuin amba anu tapi nagirewa den aton anuin iwa wam konintu taiwan .
66001004	Apan Dion Iesu dugup mega nagirewa nani yamu dere at Eisia wanumone gaun inamup anega watu enen , God wataget iragen endi den wandiniwa amba evi tauepiwa garaet wat aipakam imaep baigan mega enep . Ayop watarewa namup guewa kakaewa nani yamu dere , ame Guewa Woup Seniwa di , wanumene den gaun inayap waiwanum .
66001005	Iesu Keriso Mamewa oisewa negin tamana wadianeni apanewa gaun inayap waiwan . Me bop nagirewa nimakamup namu inakae sia yon wanden . Piup gapan namu yoyo taine nagirewa mu ayop mugawa me di . Me nunan anu guriwandini gapan me boeni deniwa gapan koewa nuga vetanen .
66001006	Nu Mamewa God nao mega tapen men God pirisi mega nagirewa dianen menan waenapan kwayup tamopen aroewa nunen . Iesu Keriso me oya oya ge aro amun mega usenagaet wande aiwandan , wam wam pot pot yaua ao warinain . Ame umap .
66001007	Ao yawan irikup potap oniwan waenapan at at iravi itaya enune nagirewa den yawain . Mu Iesu yavepi menan waenapan piup at at iragi bagu sisi anu irip turup wain . E , ap anega di venaseta .
66001008	Ayop nuga God aigap iragenawa anega wan , “ Ne wam ibariwa amba wam verisi apanewa . ” Me wataget iragen endi den wandiniwa amba evi tauepi apanewa . Me Ayop God , aro aigap iragena apanewa .
66001009	Ne Dion e dugup ega daitonawa . Nu Iesu den intum tatoni gapan God toemu mega gapan entaneneni menan ugu vegaek bagu sisi anu tanivin , Iesu menan kaimake taton yaentuk mantuk wanin anivin . Ne God nop megawa amba Iesu oit megawa , ame God arogameni noa , waenapan opata wadidiamuingina menan upi waranegen puiman topaneniwa at yaua Patmos gapan bat nimanegene iwa ne nop ame sia ya wapen menan .
66001010	Pura bawarewa wamewa gapan , God Guewa imuna potana waren . Nop baware da pum ununkewa mini garinap anega anun ,
66001011	“ Dim dim yawawa ame iravi ok se amba Iesu dugup mega nagirewa nani yamu dere at ugup ugup wanumene inamup watu en . Waenapan ameme pa muga yaumua Epesas ge Simona ge Pogamam ge Tayataira ge Sadis ge Piladelopia ge Leodasia . ” Nop ap anega tauen .
66001012	Da inanap wani yawapen men yamu entanen . Dun kaime gwayayame yananagaet den nani yamu dere yoniwanumune yawamon .
66001013	Dun yaumakamup apan da mini yonen yawan . Wanup mega pomponu nononga pusip tauen berit mega gwayayame yananagaet den toganep panen .
66001014	Iwa i gume ame pomponugaet irikup umap . Yamewa oma merao yagiriwandini mini .
66001015	Pusiwa gwat bangae ganasewa umap amba nop mega tapan baware ununkewa umap .
66001016	Naniwa nutup gapan buanae nani yamu dere tamen . Nonokap kereba yamu yamu wani warane ame tauen . Gine namu wam ianupe warini ananewa mini ganase wan .
66001017	Apan ameme yawana gapan ne namup seke tan bop mini geanegen . Amba me naniwa nutup aiganap bare anega wadianegen , “ Tap ya anu . Ma ne wam ibariwa amba wam verisiwa apanewa .
66001018	Ne wanik iram apanewa . Wataget bonigasen go endi yawanek ne wainge angingain sia ya bonigatain . Waenapan borit wapi o ya borit wapi amunewa ne inanap wandia . Borit waine arewa ayopewa ne .
66001019	Endi ma yaviana amba dim da evi venasepi yawawa iravi ok se .
66001020	Nanina nutup gapan buanae nani yamu dere taman amba dun kaime gwayayame den yananagaet nani yamu dere yawaana ame iwa muga gungunua endi wadiagain . Buanae nani yamu dere ameme ne dugup nega nagirewa nani yamu dere kwayupe taine anea mugawa . Dun kaime den nani yamu dere yonane ameme dugup nega nagirewa . ”
66002001	Iesu Dion sia wadien , “ Ne dugup nega nagirewa pa Epesas gapan anea muga inap ok manega enu , Ma ne nanina nutup gapan buanae nani yamu dere tambuna apanewa . Ne dun kaime gwayayame yananagaet den nani yamu dere yaumakamup yonan angina apanewa . Mame nop negawa .
66002002	E dim taiwaniana anuivin ame kaimakaet taiwanin amba itan tawa ae ya venegean . Ne anuivin e koewa anune taine nagirewa munan ya anuiwanin go tandayat mumiwanin . Apan upi muk anega wane , Nu Iesu watu enamot mega nagirewa . Anega wane go e wayawamoyan amba mu aopan wane anuyan .
66002003	E yaentuk mantuk yauna menan wat irayan amba ne ya venegean .
66002004	Ame e namu nenan baware anu guriwaniana ame kakae go endi umap uon iwa nenan baware ya anu guriwanin .
66002005	E sia anun , wataget nenan amunugaet anu taiwanian go endi nutu bigaren . Guegue ame ae vean nenan namu tayawaniana mini sia taiwanian . E imuya entan sia ya tanewa ne onge dun kaime ega wasea ongain .
66002006	Guegue ega kakaewa da sia mam . E at Nikolaeta nagirewa guegue muga ne umanap anu koeam mumiana menan ne atonuya anuivin .
66002007	E da da darinaya den wandepi God Guewa Iesu dugup mega nagirewa inamup wapi anu awan . E da da koewa garao mumane nagirewa God egak mega nimakap inak omaewa wandiniwa tavewa mega napen menan enain . ” Iesu ap anega wan .
66002008	Iesu Dion sia wadien , “ Ne dugup nega nagirewa pa Simona gapan anea muga inap ok manega enu , Ne wam ibariwa amba wam verisi apanewa bonigasen go sia inak nigasen , nop nega mame di .
66002009	Ne asiginap , e koewa tanayana amba den e kayakayawan taiwanin go ne yamanap e puraput nagirewa . Waenapan upi nipep diaen amba wawa koko inayap den taiwanumune ne anun . Go mu aopan anega wane , Nu den Diu nagirewa , go mu Seitan waenapan megawa .
66002010	Anun . Bagu sisi wamewa inayap konintu tauepi tap gop ya anune . Anu tumat ega ire yawapen menan Seitan e upi tambue gwat nokap seaeta . Wam aonagaet gapan koewa ame inayap wandeta . Ap wamewa gapan bop tanewa go anu tumat ega gapan ne ae ya venegenewa garewa yaibobot payuewa oya oyae den enain .
66002011	E da da darinaya den wandepi God Guewa Iesu dugup mega nagirewa inamup wapi anu awan . E da da koewa garao mumane nagirewa bop koni derewa vegewa ya anui . ” Iesu ap anega wan .
66002012	Iesu Dion sia wadien , “ Ne dugup nega nagirewa pa Pogamam gapan anea muga inap ok manega enu , kereba waniwa yamu yamu warina apanewa nop nega mame .
66002013	E iniana arewa ne asiginap , ame Seitan watat mega wandini arewa gapan di . E anu tumat ega ne inanap ae ya vean , amba apan Antipas , nenan kakaewa tat waini apanewa , Seitan inini arewa , pa ega gapan tone boeni go e ae ya venegean .
66002014	Ame kakae go nop da inayap wadiaepen taivin . Ame e upi watageta apane Belam nop mega anuyan taiwanin . Belam apan dawa yaua Belek nop wadieni gapan Belek ae at Isurero nagirewa pusimu warup yawapen tan . Me Isurero nagirewa nanam mumeni gapan mu guewa nanip kaitan taba mega napen tane , ame airampu tabaewa . Amba den me barip ame gapan mu waen ge apan uniunion wainan gogo ise ta ase ta tapen menan wadiamon .
66002015	Ap umap sia waenapan ega upi at Nikolaeta nagirewa noa wariwanum .
66002016	Koewa ega ae vean imuya entanep . Imuya ya entanenewa ne konintu inayap tauain kereba nega nonap taueni gapan mu inamup anan tain .
66002017	E da da darinaya den wandepi God Guewa Iesu dugup mega nagirewa inamup wapi anu awan . E da da koewa garao mumane nagirewa taba nega gungunua yaua mana enain . Amba agim pomponua yaua ewakewa gamup ok se e daiton daiton enain . Orup da agim ame warepi gapan yaua mega ewakewa ap gapan anuta , go upinewa me yaua ya anuin , megenat anuta . ” Iesu ap anega wan .
66002018	Iesu Dion sia anega wadien , “ Ne dugup nega nagirewa pa Tayataira gapan anea muga inap ok manega enu , Ne God Otua yamana oma yagiriwandini mini amba pusina gwat bangae ganasewa umap . Nop nega mame .
66002019	E dim da taiwaniana ne asiginap . E anu gurat egawa , anu tumat ega , God menan nao tat ega , amba yaentuk mantuk waniet egawa , iravi ne anun . Namu kakae di taiana amba endi aigap sia taiwanin , ame kakae iragen .
66002020	Ame umap di go mame umap uon . Ame waen koewa yaua Diesebero e den wandia go e ya wa oisean . Mek anega waiwan , Ne God nop mega waina waenewa . Go me waenapan nega nanam mumeni gapan mu guewa nanip kaitan taba mega nane , ame airampu tabaewa . Amba den waen ge apan uniunion wainan gogo ise ta ase ta tane .
66002021	Ne wataget waen ame anega wadian , ise ase taiana ae ve imuga entan ta , anega wana go me ae ya ven epara sia tat anuiwan .
66002022	Ap menan ne waen ame vek wanap eragi mega gagap barain ap mepe da da waen ame den wainan gogo tapi nagirewa wanene kaimakaet tamoin , mu bagu sisi baware munain . Ne ap da tat anuivin go mu koewa muga menan vetavet wa amba koewa muga ae vepiwa ap gapan ne wanene nega ya munain .
66002023	Da da waen ame ewap amone , mu me otu waiwa di , mu den guramopen borit wain , ap gapan anu tumat nagirewa iravi yawanege asik tain , ame ne waenapan imu pose yawan anuina apanewa . E da da dim da kakaewa o koewa taiwaniana ap gapan gapan garewa enain .
66002024	Go e upinewa pa Tayataira nagire waen ame nop mega ya warayan menan Seitan koewa gungunua noa e ya asigip tayan . Menan mame di wadiaivin , itan bagu sisi da aigap sia ya enain .
66002025	Go dim da kakaewa ega wat nat wanien , ne amatana tane , ne sia tauain .
66002026	E da da koewa garao mumane amba nao nega taiwaniana ae ya veanewa amba wam verisiwa tauepi gapan amun enapena gapan e piup ayopewa tai .
66002027	Unup todumine semuroro taini mini e piup nagirewa kepata ega waran kaimakaet namumup yoniwaniai .
66002028	Mamana amun neneni ap umap amunewa enain . Wam ame gapan buanae orewa den enain .
66002029	E da da darinaya den wandepi God Guewa Iesu dugup mega nagirewa inamup wapi anu awan . ” Iesu ap anega wan .
66003001	Iesu Dion sia wadien , “ Ne dugup nega nagirewa pa Sadis gapan anea muga inap ok manega enu , Ne God guewa mega nani yamu dere den buanae nani yamu dere tambuna apanewa . E dim dim taiwaniana ne asiginap . Waenapan anega wane , E kabani , go ne anuivin e bonigawa di !
66003002	Ap menan kanda itan ao yon wanien . Aro otu ega wandini go uon tapen taiwan menan wat nagasen . Iwa e dim da God menan taianawa ame God yamap om ya inen .
66003003	Wataget God nop mega anu warayan menan endi aigap sia anu awan . Ap anu kakayasene gapan koewa ega ae vean imuya entanen . E ya kandae itanewa ne wam da up apane mini e inayap karaua tauain . Ne tauapena wamewa e oare .
66003004	Go pa Sadis nagirewa , e otu agiap da wanup ega bigip da uon , potayap koewa da ya tan menan wanup pomponugaet wat enain , iwa e inak ega God yamap om ineni menan ne den tanai ap angingain .
66003005	E da da koewa garao mumane nagirewa wanup pomponua ap umap ai enain amba yaumu inak bukaewa gapan seni ne ya di wat mutain . Mamana yamap , anea mega den yonana e ne waenapan negawa aroga wadiamoin .
66003006	E da da darinaya den wandepi God Guewa Iesu dugup mega nagirewa inamup wapi anu awan . ” Iesu ap anega wan .
66003007	Iesu Dion sia wadien , “ Ne dugup nega nagirewa pa Piladelopia gapan anea muga inap ok manega enu , Imuna potana woup sen nop tavewa waina apanewa . Watageta apan Devit amun mega waran ame tonan tumtumeawa mini . Ne tonan ame watapapena apan da ya toboreta . Ne tonan toborapena apan da ya watapeta . Nop nega mame .
66003008	E dim dim taiwaniana ne asiginap . Anun . Tonan enan watapan wandia waenapan da ya toborain . Ne anuivin e aro baware uon go nop nega di wariwanin ae ya venegean .
66003009	Anun . Waenapan upi aopan anega wane , ‘ Nu Diu nagirewa , ’ go mu Seitan ewap amuine nagirewa . Ne wapena mu inayap taue namuyap omanimup enuin . Amba ne enan anu gurina mu di anuin .
66003010	Ne wadiaena ae ya venegean go aro ta waniwanianawa menan gare ne waenapan piup at at iravi tayawamopen wamewa tauepi gapan kwayup enan tain .
66003011	Ne konintu tauain . Nenan anuyan taiana uap sia di taiwanian waenapan garewa ega up tapi tawa .
66003012	E da da koewa garao mumiana nagirewa ne wapena God nega paewa potap sewa yaumakapewa umap waniai sia ya tau aitai . Ne God nega yaua gamuyap ok seain den God nega pa mega yaua gamuyap ok seain . Pa ame yaua Ierusalem ewakewa God nega kiman gapan viseta . Ne yauna ewakewa den gamuyap ok seain .
66003013	E da da darinaya den wandepi God Guewa Iesu dugup mega nagirewa inamup wapi anu awan . ” Iesu ap anega wan .
66003014	Iesu Dion sia wadien , “ Ne dugup nega nagirewa pa Leodasia gapan anea muga inap ok manega enu , Ne yauna Umap waini apanewa , God nop mega tamana waina ae ya vivin . Me wan dim dim iravi venat mutane ibariwa ne . Nop nega mame .
66003015	E dim taiwaniana ne asiginap . E imuya ne inanap amun uon amba irot uon yaumakap waniaisi . Go nenan kaimakaet tapo o tandayat nimanegepo ap mini da anuivin .
66003016	Go e yaumakap wanisiana menan e kaum sisi dena mini arupun imaipen tau aitai .
66003017	Iwa ek anega waiwanin , Nu dim da men ya anuivin , nu umap di , nu puraput nagire umap . Anega waiwanin go e dai momeni nagirewa , kayakayawan taiwanin nia aroga amba yamaya boraseni menan waenapan yawaene gapan enan bagu sisi baware anuiwanum .
66003018	Ap menan wadiaepena anun tan . Gwat gwayayame ganase dena oma meravewa gapan bigip gurinewa garewa baware iragena ame inanap une tan amba puraput dena nagire umap waniai . Nia aroga waenapan yawaepi umam anune tawa menan wanup pomponua den une tan enan . Muramura osewa yamaya sean yamaya kakae tapi yangut tai .
66003019	Waenapan munan anu gurina nagirewa ame ne yam ta yawamon wan wat tamanam mumivin . Ap menan nop nega di anu waran koewa ega ae vean .
66003020	Anun , ne tonana yonan ken ken toivin . Waenapan da da nop nega anun tonan watapane ne gwanap inamup tauain amba taba nu tobot daiton tat nait .
66003021	E da da koewa garao mumane nagirewa , ne wapena gapan watat nega gagap mainenap ae waniai iwa ne den koewa garao mumana menan Mamana ayop watat mega gagap mainap ae wanik angin .
66003022	E da da darinaya den wandepi God Guewa Iesu dugup mega nagirewa inamup wapi anu awan . ” Iesu ap anega wan .
66004001	Amba ne Dion , bet ine da sia yawana ame kiman tonanewa watapen . Nop namu inanap taueni pum ununkewa umap anega anun , “ Ge ae ma kiman onak dim dim evi tauepi ewagain . ”
66004002	Nop ame uon tani boge , God Guewa imuna waren amba watat da kiman gapan wanden yawan . Watat ame gagap orup da wandeni den yawan .
66004003	Orup ame agim keri mini ganase wan . Watat aigap airampu nesiwa ame agim bangae koa mini ikukuk eniwandin .
66004004	Watat yaumakap wanden amba watat upi apane daiton apan da naniwa degede ( 24 ) ikukuk enpanane wanumune . Watat ame daiton daiton gapan kwayup taine nagire apane daiton apan da naniwa degede ( 24 ) ae wanumon . Wanup pomponu enan ayop payu gwayayame yananagaet den iamup tonanatan .
66004005	Watat yaumakape gapan yangwan kapisi waren nop ugup ugup kiman waini noa den anun . Watat namup dun kaime den nani yamu dere igit wanumun , dun ameme God Guewa mega nani yamu dere .
66004006	Watat namup use kaum awan gio umap nini yayak waren gwanap ase ma yavivin . Watat tainamua bayabayapa gapan kasiga mena manao taini da bayabayapa wanumon . Yamamua garip gwanap bararaen .
66004007	Kasigawa dawa namu yawana man laion umap yawan . Kasigawa derewa da sia yawana man kao otua umap yawan . Kasigawa yampoa da sia apan umap yawan . Kasigawa degedeawa da sia tukao umap yawan .
66004008	Kasigawa mena manao taini da bayabayapa magumu daiton daiton ameme nani yamu daiton . Yamamua garip gwanap potap iravi bararaen . Mum wam pot pot wak anega waiwanumun , Ayop nuga God , aro megawa aigap iragena , posewa woup sen woup sen woup am seniwa . Wataget iragen endi den wandiniwa , amba evi tauepi Ayopewa .
66004009	Kasiga mena manao taini da bayabayapa wam da da watat aigap yaibobot wandiniwa inap wak gapan yaua ao waran bawarewa diane gaun wainewa .
66004010	Waenapan kwayup taine nagirewa apane daiton apan da naniwa degede ( 24 ) watat aigap yaibobot wandiniwa namup nikapu enu wa taragasen . Ayop payu muga muga totnagen watat namup ae sean anega wane ,
66004011	Ayop nuga God , Ge kakae iragen menan yauga ao warivin , bawarewa nuga diagivin aro amun oya oya den waringan . Ge anu waan dim dim iragi venat nitaton inak warivin . Ap anega wan .
66005001	Watat aigap wandiniwa naniwa nutup gapan ok da sean viri viri warane ame ware wanden , ame ne bet inan yawan . Ok ame yamu yamu sen inamat nani yamu dere batamen .
66005002	Anea amunu dena da yawana amba me nop uma singui anega wan , “ Apan kakaewa ansena da inamat nani yamu dere wagegetaveta ok viri viri warane wat veseta ? ”
66005003	Go kiman gapan amba piup aigap den yop tan , ok viri viri warane ame wat vese batnage yavepi apane da ya yaven .
66005004	Apan kakae iragena da ok viri viri warane ame wat vese batnage yavepi apane da ya yaveni menan ne irip baware wan .
66005005	Irip waingina waenapan kwayup taine apane da inanap anega wan , “ Irip ae ve . Yao . Watageta apane Devit naewa dugup yaua Diuda ayop apanewa da koewa iravi garao mumen . Me ok viri viri warane inamat nani yamu dere wagegetavepen menan me di wat veseta , ” ap anega wan .
66005006	Amba God man sip mega otua Iesu , kasiga mena manao taini da bayabayapa yaumakap watat mega gapan yonen amba waenapan kwayup taine nagirewa enpanane ne yawan . Man sip otua ameme waenapan tone boeni guine wandia . I donewa nani yamu dere amba nani yamu dere yamewa ne den yawan . Yamewa ameme God guewa mega nani yamu dere watu enamon piup at at iragi amone .
66005007	Man sip otua ae ok viri viri warane ame watat gagap wandiniwa apanewa naniwa nutup gapan wareni ame waseasen .
66005008	Waseaseni kasigawa mena manao taini da bayabayapa amba waenapan kwayup taine nagire apane daiton apan naniwa degede ( 24 ) man sip otua namup nikapu enun . Mu daiton daiton , sinao pepetawa mini nanip tambun sip gwayayame yananagaet den nanip tambun . Sip gwanap iu irane daginewa ame God waenapan megawa God inap mup muga wainewa .
66005009	Mu wak ewakewa Iesu inap anega wan , Ge kakae iragen , menan ok viri viri warane , inamat batamene di wagegetao . Iwa waenapan togene bogitaana denip gega viseni menan , God at piup waenapan , dugup ge nop ge at ugu ugupe nagirewa den , koewa muga garewa wat musen .
66005010	Waenapan ameme God pirisi mega nagirewa diamoan menan , mu God navewa taine waenapan kwayup taiwanumune , amba piup ayop tata aroewa munaan . Mu piup gapan ayop tain . Wak ap anega waiwanumun .
66005011	Amba ne Dion yangut sia tana watat yaumakap kasiga mena manao taini da bayabayapa waenapan kwayup taine nagire den anea aru arugataet da miniwa batnak mumeta ikukuk enpanamon .
66005012	Mu wak uma anega waiwanumun , Man sip otua waenapan tone boeni me kakae iragen . Aro amun anut puraput iravi wariwandapen . Namup yonat viriwa tainampen , yaua ao warinampen , amba wa atonasinampen . Anea ap anega wan .
66005013	Waenapan iravi , man tap amba dim dim iragi piupawa kimaniwa piup gauarapewa , puimaniwa den iravi wak anega wane ne anun , Watat gagap wandiniwa man sip otua den . Wam wam pot pot namup yonat viriwa tainampen , yaua ao warinampen amba aro amun wariwanumampen , usenagaet wande aiwandata .
66005014	Iragi ap wane kasiga mena manao taini da bayabayapa gare anega wan , “ Ame umap . ” Wane boge waenapan kwayup taine nagirewa nikapu enun wa taragasen .
66006001	Amba man sip otua ok viri viri warane nanip wareni inamat nani yamu dere batameni inamat namua wagetaveni , ne yawan . Wagetaveni kasiga mena manao taini da bayabayapa da nop kiman waini umap wan ne anun . Me anega wan , “ Onak . ”
66006002	Ne yangut tana apan da man osi pomponu da gagap tauen daka nanip waren . Ayop payue orup da me wanen . Amba piup yon borini apanewa ame piup yon borapen menan osi gagap tau aen .
66006003	Man sip otua inamat derewa wagetaven . Wagetaveni dim kasiga derewa da sia anega wani ne anun , “ Onak . ”
66006004	Wani apan da man osi dendeni da gagap tauen . Osi gagap wandeni apane ame piup baigan mega wat mutapen amba waenapan gare gare gugut mutapen menan aroewa waren . Amba kereba baware iragen da wanen .
66006005	Man sip otua inamat yampoa wagetaveni dim kasigawa yampoa da sia anega wani ne anun , “ Onak . ” Wani apan da osi pumpuni da gagap tauen yawan itan mega paua yaviniwa nanip waren .
66006006	Kasiga mena manao taini da bayabayapa nimakamup nop da tauen ne anega anun , “ Ma enup taba mega kakaewa yaua uit , unup sera daiton ame wam daitona garewa megawa . Taba otu koerage yaua Bali unup sera yampo ame gapan wam daitona garewa mega om ineta . Go oma olip ge oma wain da ya ta koeragamene puakaepi tawa . ” Ap anega wan .
66006007	Man sip otua inamat degedeawa wagetaveni dim kasiga degedeawa da sia nop wani ne anun , “ Onak . ”
66006008	Wani ne yangut tana apan da yaua Bop Apanewa man osi da tutup mega atagin umap gagap tauen . Apan dawa evip yoneni yaua Bop Arewa Apanewa . God piup semu degede waenapan guramopen menan munen . Osi gagap wanumene nagire aro ap warane ame ita anan , enup , vek ato , man puawa aramopi gapan waenapan guramoin .
66006009	Man sip otua inamat nani yamunaet wagetaveni waenapan guewa watat gauarap wanumone yawamon . Ian ame wataget piupa God nop mega Iesu oisewa den pot pot waiwanumune menan upi guramon borit wan .
66006010	Bop nagirewa ame singui kaimakaet wan , “ Ayop nuga iragenawa potaga woup sen tamana wan taiana apanewa . Ge wam animpo mondi wanigai amba piupa wanumuine nagirewa guranene borit watoni garewa wanene ta munai ? ”
66006011	Bop nagirewa ame wanup pomponu nononga daiton daiton mune anega wadiamon , “ Wagat otu da sia wanien . Piup nagirewa guraene borit wayana ap umap God wat ago mega nagire upi mu e den dugup ega daitonawa iravi guramopi borit waine omewa taue umap tapi gapan God koewa nagire ame wanene tamota . ”
66006012	Man sip otua inamat nani yamu daiton wagetaveni ne yangut ta piup menao manao baware tan . Wam wanup pumpuniwa mini pumpuni tan , siragam yame denip mini dendeni tan .
66006013	Baip boa taik bawarewa tauen waren enini umap buanae uruga kimani piupa geamon .
66006014	Ok viri viri warane mini kiman wa paname oagaen . Tunup iragi puiman topaneniwa den menao manao tan at da ugup amon .
66006015	Wam ame gapan piup ayopewa bawarewa ugup ugup amba ita nagire namu yoyo mugawa , puraput nagirewa , aro nagirewa , wat ago nagirewa , muk anune taine nagirewa iragi dagupa amba gwat benop tunupa karaua wanumon .
66006016	Mu anega tunup ge gwat uma anega diamo , “ Seran wat umanen . God watat gagap wandiniwa gine namu ya yawat anuivin . Man sip otua ugu gangan mega den ya warat anuivin menan seran karaua umanen .
66006017	Iwa Mamewa Otua dere ugu gangan muga wamewa tauen . Da ao yone watanamota ? Uon megenat . ”
66007001	Amba sia ne bet ine inana manega yawan , anea degede piup ginewa gapan ise use ase ma yonane . Piup , puiman gapan amba oma ugup ugup berip den taik da ya tau aepen men wataniwanum .
66007002	Anea dawa God wandiniwa yatup mega paua ame ware wam dotouini arewa gapan ma oniwandin , ne yawan . Amba anea degedeawa , mu God amun muneni gapan piup puiman wa koeragam mumapen amone , amba anea dawa mu inamup uma
66007003	anega wan , “ God nao mega taine nagire yatup mega paua namu bonap batam mumait amba piup ge puiman amba oma den ta koeragam mumai , ” ap anega wan .
66007004	Yatup paua batam mumane nagirewa arugataet 144,000 paua muga wadianegene ne anun . Mu at Isurero nagirewa dugup aonagaet nani yamu dere daiton daiton gapan yatup paua batam mumane .
66007005	Dugup yaua Diuda gapan paua batamene nagirewa arugataet 12,000 . Dugup yaua Ruben gapan paua batamene nagirewa arugataet 12,000 . Dugup yaua Gat gapan paua batamene nagirewa arugataet 12,000 .
66007006	Dugup yaua Asa gapan paua batamene nagirewa arugataet 12,000 . Dugup yaua Naptali gapan paua batamene nagirewa arugataet 12,000 . Dugup yaua Manasa gapan paua batamene nagirewa arugataet 12,000 .
66007007	Dugup yaua Simion gapan paua batamene nagirewa arugataet 12,000 . Dugup yaua Livai gapan paua batamene nagirewa arugataet 12,000 . Dugup yaua Isaka gapan paua batamene nagirewa arugataet 12,000 .
66007008	Dugup yaua Sebulon gapan paua batamene nagirewa arugataet 12,000 . Dugup yaua Diosep gapan paua batamene nagirewa arugataet 12,000 . Dugup yaua Bendiman gapan paua batamene nagirewa arugataet 12,000 . God yatup mega paua ap anega batam mumane .
66007009	Amba waenapan aruga arugataet da miniwa batnak mumeta bet ine inana gapan ne yawamon . Mu dugup ge nop ge at ugu ugupe nagirewa God watat mega man sip otua dere namumup yonan . Wanup nononga pomponu enan amba kitat baewa nanip tamon , God inap gaun wapen menan .
66007010	Nop uma anega wane , “ God nugawa watat gagap wandiniwa man sip otua dere inak ewakewa nuninewa , ” ap anega wan .
66007011	God watat megawa amba ona kasiga mena manao taini da bayabayapa amba kwayup taine nagirewa yaumakap wanumune amba anea uruga ikukuk iragi enpanamon . Amba watat ame namup mu iravi nikapu enun God wa taragasen .
66007012	Mu wane , Ame umap ! Wam wam pot pot wa taragat , oya oya , nop dima , gaun nuga , ayamat , aro amun ame iragi God wariwandan . Ame umap !
66007013	Kwayup taine apane da singui anega wayawanegen , “ Waenapan wanup nononga pomponu enane mu ian ambe at ansena nagirewa ? ”
66007014	Ne gare wan , “ Ayop negawa , ne oare . Ge asigigap di menan ge wa . ” Me sia anega wan , “ Itan bagu sisi piup taueni wamewa gapan mu wanumone . Koewa muga wanup pompunu mini man sip otua deniwa gapan bigi waran endi mame pomponu tan .
66007015	Ap menan mu endi God watat mega namup wanum amun . God Paewa gwanap mum wam pot pot wat agoat wanum . Watat gagap wandiniwa apanewa mu tantan muga taini apanewa .
66007016	Menan enup da sia ya aramota amba megamu da sia ya pakaraeta , amba wam ananewa da sia ya aramota gaup amun da ya doramota .
66007017	Iwa man sip otua watat yaumakap yonini sip kwayup taini mini mu kwayup tamota . Menan me naumo kaum urewa tanam amo napi gapan yaibobot wanumoin . God yamamu dogewa uruga wat museta . ”
66008001	Man sip otua ok viri viri warane inamat mega nani yamu derewa wagetaveni kiman nagire iravi wam otu da no uon wanumon .
66008002	Wam otu da ame uon tani anea nani yamu dere God namup yonine ne yawan . Apan da pum yan se mu daiton daiton munen .
66008003	Anea dawa taue watat namup yonen dagin iu irine sipewa gwayayame den yananagaet nanip wariwandin . Apan da dagin iu irine kaimewa aruga wanen . Waenapan mup muga God inap dagin ame gapan biro baro tan toboren . Dagin ame yan mini God watat mega namup , watat dawa gwayayame den yananagaeta gapan ire God wanen .
66008004	Anea ame God namup yonen nanip sip ware dagin amba waenapan mup muga God inap wainewa ame dere dere den doren .
66008005	Dagin dorin uon tani anea sip ware watat dawa oma yame to sip gwanap ae enen no dotoueni gapan piupa aipa uaren . Aipa uareni yangwan waren kiman ununke baware wan amba piup menao manao tan .
66008006	Amba anea nani yamu dere pum daiton daiton ebune upunepen tan .
66008007	Anea namua pum mega upunen ugin aniat kaimakaet gwat umap meraove denipe den vitan pipa geamon . Piup iragi paua yampo semu daiton nugusene yagit wan . Oma iravi paua yampo semu daiton nugusen yagit wan . Gaian kabaniwa yagiritamen .
66008008	Anea derewa pum mega upunen dim tunup baware da mini yagiriwandini puimani gearen . Geareni puiman iravi paua yampo semu daiton nugusene denip entanen .
66008009	Puiman manewa iragi paua yampo semu daiton nugusen borit wan . Puiman wanagiewa iravi paua yampo semu daiton nugusen wat momak mumen .
66008010	Anea yampoa pum mega upunen buanae baware da dun ganase mini igit wandin kimani gearen . Kaum tavewa iragi paua yampo semu daiton nugusene buanae gagap gearen . Kaum urewa iravi paua yampo semu daiton nugusene buanae gagap gearen .
66008011	Buanae ame yaua Sisiwa . Kaum iragi paua yampo semu daiton nugusene sisiwa entanen menan waenapan da da kaum ame nane borit wan iwa kaum ame sisi wan .
66008012	Anea degedeawa pum mega upunen wam ge siragam buanae ganat muga muga iravi paua yampo semu daiton nugusene ame pumpuni tan , menan ganat muga wat otutamen . Ap menan mum ge wam ganat muga pot poraet paua yampo semu daiton nugusene wamewa gapan ganasewa ya wan .
66008013	Amba ne bet inana gapan yawana , nenip tukao kiman yaumakap tau aiwandini nop baware wani ne anun , “ Kaiwan , kaiwan , kaiwan , piup nagirewa munan bagu sisi arita anuivin iwa anea uiwa yampo pum muga muga upunepen taiwanum , koewa bawarewa tauapen taiwan ! ”
66009001	Anea nani yamunaetawa pum mega upunen guewa da buanae mini kimani pia gearen . Apan da urat nononga diriwa uon tonan mega tumtumewa wanen .
66009002	Buanae ame tumtum gapan urat diriwa uoni ame tonanewa watapen boge dagin pumpuni tayagon irine umap urata doren amba wam ganasewa gwoup den enun pumpuni tan .
66009003	Dagin potap paki aruga tau amon pipa wanumon . Paki aro muga kaposi sio aroe muga umap apan da munen .
66009004	Me paki anega wadiamon , “ Ut gaian naewa ugup ugup pia yananewa oma den ya na kokoeam mumane . Da da God yatup mega paua namu bonap ya batamene nagirewa mugenat enu kokoeragam muman , ” ap anega wan .
66009005	Menan evi amba paki amoin siragam nani yamunaet gwanap waenapan na guguramoin go waenapan ya borit wain . Na guguramopi vegewa kaposi sio inewa enumuine vegewa umap anuin .
66009006	Wam ame gapan waenapan ame borit wat anuine go bop ya tain . Bop mu garao mume tau aen .
66009007	Ne bet ine inan gapan yawana paki ame man osi anan tapen taine mini di yawan . Paki ayop payu gwayayame yananagaet den daiton daiton tonanatan amba gine namu apan mini yawan .
66009008	I gumewa waen i gume nonongewa mini amba no done man puawa laion no done umap yawan .
66009009	Toganemup yarewa gware dena agim pepeta panane mini yawan . Magumu poe poe tane ununkewa baware osi pimai muga warupene ita anan amuine ununkewa mini anuna .
66009010	Verimua den kaposi sio inewa umap enuepi vege anui . Verimu gapan waenapan da enupiwa , vegewa ame siragam nani yamunaet anuiwandata amba uon tata .
66009011	Paki ayop mugawa anea koerage da urat nononga ni diriwa uoni kwayup taini apanewa . Anea koerage ame yaua dere . Iburu nop muga gapan waine Abadon . Gurik nop muga gapan waine Apolion . Apolion guegue wat momagini apanewa .
66009012	Kaiwan bagu sisi wamewa namua uon tan go dere piup nagire inamup tauapen taiwanum .
66009013	Amba anea nani yamu daitonawa pum mega upunen . Watat gwayayame yananagaet den God namup wandeni ginewa degede gapan nop da tauen .
66009014	Nop ame anea nani yamu daitonawa pum nanip wareni inap anega tauen , “ Anea koerage degede kaum baware yaua Yuperetis gapan tau natamon wanumone vetamon ! ”
66009015	Anea kakaewa ae anea koerage degede ap mepe tau natamon wanumone vetamon . En mame , siragam mame amba wam koni mame menan anea koeragewa amat taiwanumun , vetamoni gapan mu waenapan iravi paua yampo semu daiton nugusen guramopen menan tau amone .
66009016	Ita anan man osi gagap amone nagirewa batnak mumane ne anun aruga mek arugataet ( 200,000,000 ) anun .
66009017	Apan upi man osi gagap ameme bet ine inana gapan manega yawamon . Toganemu tantanewa panane tutup muga dendeni , pumpuni amba yananagaet . Man hosi iamu man laion iwa umap . Osi nomup merao dagin pumpuni yananagaet birot wa aninke den tau aen .
66009018	Merao dagin pumpuni yananagaet nomup tau aeni gamup waenapan iragi paua yampo semu daiton nugusen borit wan .
66009019	Man osi anan muga ame nomup ge verimu gapan . Verimua mokare umap iwa den , mokare ame iwa gapan waenapan aguguramon .
66009020	Waenapan upi koewa ugup ugup mame gapan ya borit wan wanumone nagirewa nanimup dim dim da tane anu tumap wanumon go God tumap ya wanumon . Airampu sia wa taragat mumiwanumun . Gwat kakae gwayayame yananagaet pomponu dendeni den amba oma den ap gapan airampu guewa nanimup kaitan inap wa taragat mumiwanumun . Go guewa ameme yangut uon anu awat uon ap uon go mu wa taragat mumiwanumun .
66009021	Waenapan upi nanimup guramo borit wan . Banao nuat up den taiwanumun . Waen ge apan wainan gogo ta up den taiwanumun . Iragi ae ya veat anun di taiwanumun .
66010001	Amba anea dawa aro baware denawa kimani visiwandini bet inana gapan yawan . Irikup da wanup umap ikukuk panen koa iap tau aen . Gine namu wam ganasewa umap . Pusiwa airaniwa nononga dere merao umap .
66010002	Ok otu da viri viri warane wat vese nanip waren . Pusiwa nutup puimani amun pusiwa senip piupa amun .
66010003	Man puawa laion gururut waini umap ve baware wan . Wani gare kimani nop nani yamu dere tauan .
66010004	Nop ame tauane ne ok seapen tana go kiman gapan nop da sia anega taue watananegen , “ Kimani nop nani yamu dere tauane ok ya se karaua wandep . ”
66010005	Anea puimani piupa amuni apanewa ne yawan naniwa nutup nop wapen men kimani ao waren .
66010006	God wan kiman gwanape den venat mutan sia wan piup gwanape den venat mutan sia wan puiman gwanape den venat mutan . God yaibobot wandini apanewa ameme amun mega gapan anea kaimakaet agi anega wan , “ Wam usira entutnagene ame uon tan .
66010007	Anea nani yamu derewa pum mega upunepi God nop mega tavewa di taueta . God nop mega ame gungunua wandeni ame God me ago mega nagirewa ame watageta oit mega waiwanumune nagirewa , ame wadiamoni . ”
66010008	Nop kiman gapan namu inanap taueni sia tauen , anega wan , “ Ge ak anea puimani piupa amuni apanewa ok wat vese nanip wareni waseat . ”
66010009	Wani angena ok otu koentu viri viri warane ameme nenapen mup wan . Anea anega wadianegen , “ Ok wat na . Nawa nogap danse den onaro mini anu go bagugap visepi gapan sisi den anui . ”
66010010	Wani ne ok nanip waran nan . Nonap na yawana danse den iwat mini go na kauamena baguna gapan sisi wan .
66010011	Nana amba orup da wadianegen , “ God nop oit mega at at , dugup dugup amba nop ugup ugupe nagirewa , ayop muga den aigap sia wadiamoi . ”
66011001	Amba bet inana mini sia yawana God om kaipat umap nene anega wan , “ Ao yon ak pa sewa Ierusalem gapan , God Paewa gapan watat mega dere om wat . Waenapan animpo pa gwanap God wa taragasine den batnak .
66011002	Pa augewa arok ame om ya wara iwa at ameme God ya anu tumasine nagirewa mugawa . Mu en yampo degede yaumakap menan God pa mega baware Ierusalem anu koeragamain .
66011003	Wam ame gapan siwa naun oise wane apan nega dere amun enain amba nop nega waenapan sia wadidiamopen menan watu enamoin . Magun wat wanumoin , ” God ap anega wadianegen .
66011004	God siwa naun wane apan dere ameme paua karopae dere amba dun kaime dena dere piup iravi ayopewa namup yoniwanum .
66011005	Waenapan da da apan dere ameme gut koeragam mumat anune apan dere merao nomup tau aen anavi muga yagimon . Guramot anune nagirewa merao ap gapan borit wain .
66011006	Apan dere aro muga inamup den , mu God nop mega waine wamewa gapan ugin da ya wapen menan mu wapi gapan kiman toboreta ugin da ya taueta . Sia wapi kaum urewa denip eneta . Sia wapi koewa ugup ugup piup gapan taueta . Muk anune gapan wapi itan bagu sisi ameme tauiwanumain .
66011007	God nop mega wane wamewa uon tani guewa koewa man puawa umap urat nononga diriwa uoni ao no kaimap dotouen amba anan inamup tan garao mumen borit wan .
66011008	Apan dere borit wane wapimu pa pa negin etop wanumon . Pa sewa ap me gapan Ayop muga korosi gapan boen . Maibe gapan pa sewa ame yaua Idip ge Sodom diene , iwa waenapan koeragewa ap mepe wanumone .
66011009	Wam yampo degede yaumakap gapan wapimu wanumoin amba dugup , nop , at ugup ugupe nagirewa yaviwanumain go piup gapan tupen menan tanda wain .
66011010	Piup nagirewa apan dere ame borit wane menan aton anun amba sinao tarep tan , mu yan aiman gare gare tane . Piup nagire aton mugawa iwa apan dere mu wam mugawa uon di tan , mu God nop mega diamo waenapan koewa muga batnagene amba itan den munane menan .
66011011	Go wam yampo degede yaumakap uon tani God inak gaupewa potamup tauen menan mu sia inak mutan yon wanumoin . Yon wanumoine gapan waenapan da da mu yawamone kaimamu pagagak tain .
66011012	Wam ame gapan nop baware da kiman gapan apan dere inamup tauen , “ Ae ma dot onaen . ” Wapi boge anavi mugawa ao yangut tane gapan apane dere ame irikup potap kiman dot amon .
66011013	Dot amone gapan piup menao manao baware tan . Pa sewa ame iragi paua aonagaet semu daiton nugusen beuren . Beureni gapan waenapan aruga 7000 borit wan . Ya borit wane nagire kaimamu pagagak tan God kiman gapan wandiniwa yaua ao waran .
66011014	Kaiwan bagu sisi wame koni derewa ameme uon tan go koni yampoa wamewa tauapen taiwan .
66011015	Amba anea nani yamu derewa pum mega upuneni nop arugataet kiman gapan anega tauiwanumun , “ Endi mame piup yon borapen aroewa iravi Ayop nuga God amba me Keriso megawa , me ayop ta piup kwayup yaibobot taiwandan . ”
66011016	Ap gapan kwayup taine apane daiton apan da naniwa degede ( 24 ) nagirewa , watat muga gagap God mainep wanumuine , yonan God namup nikapu enun wa taragasen .
66011017	Anega waiwanumun , Ayop nuga God aro amun iragena apanewa . Ge watawa endiwa waingiana . Amun gega baware waraan piup namumup , ere endi yoningiana menan , gaun baware inagap .
66011018	Tandayat gimagine nagirewa ugu gangan mutain , iwa ugu gangan gega wamewa inamup tauen . Borit wane nagirewa wanene tamopen taingi . Ago tagen nop gega waiwanumune nagire , amba waenapan gegawa den taga anune nagire , yaumu baware ontotu uruga , garewa muga kakaewa munapen wamewa tauen . Piup wat momagene nagirewa , garewa wat momak mumawa wamewa tauen . Ap anega wan .
66011019	Wam ame gapan God pa mega kiman gapan watapen amba maua da agi nunan wani ne yawan . Yawatoni yangwan waren kiman wan ununke ugup ugup anuton piup menao manao tan ugin aniat gwat umap itani den visen .
66012001	Amba kiman gapan paua baware bet ine inana gapan yawan . Waen da wam ganase den wanup mini taun , siragam gagap yonen amba ayop payu mega ame gapan buanae aonagaet pusinawan dere wanumune iap tonasen .
66012002	Waen bagu den orup yanapen taiwandin vegewa baware anuni menan ve wan .
66012003	Kiman gapan paua da ugup tauen . Uayo baware dendeni da i nise nise nani yamu dere amba ayop payu mega otu koentu i nise nise daiton daiton tonanatan . I done aonagaet yanan .
66012004	Veriwa patnagen buanae iragi paua yampo semu daiton nugusen pipa geamon . Waen orup yanapen taiwandin baraepi napen menan uayo taue waen namup amase yonen .
66012005	Waen orup apan baraen orup ame kai warepi waenapan iravi kepata mega warep kaimakaet namumup yoneta . Orup ewake baraen apan da wasease God watat mega kimaniwa inap nau aen .
66012006	Wat nau aeni gapan inewa tap pua aen God waen at mega watu enen , waen ap mepe wanden , en yampo degede yaumakap gapan kwayup taiwandin .
66012007	Amba kiman gwanap ita anan baware venasen . Anea Maikero anea evene wai den arik yamu yonan uayo anea mega koeragewa den tanamo yamu yonan .
66012008	Anan waran anea kakaewa koewa garao muman . Uayo anea mega den kiman gapan sia wanum wanum umap uon .
66012009	Anea kakaewa uayo bawarewa waran aipa uaren . Uayo me wataget mek wataget amba mokarewa yaua dere Seitan ge Deboro dian piup nagire iragi aopan wababayan muminiwa . Anea kakaewa ame , Seitan anea koeragewa mega den tambun pipa aipa uasen .
66012010	Amba kimani nop da uma anega tauen anun , “ Endi God waenapan inak ewakewa muniwan amun mega waren namumup yoniwan . Wa watu eneni mega Keriso amun mega den wariwan . Iwa anu tumasine nagirewa wa koeam munini , apan koeragewa , Seitan ame , aoma pipa uaren .
66012011	Keriso dugup mega nagire man sip otua denip ge oit kakaewa mega gapan Seitan garawasen . Inak muga menan ya anun go Iesu menan borit wane .
66012012	Ap menan kiman gapan wainiana nagire aton tan ! Go kaiwan , piupa ge puimani wainiana nagirewa iwa Seitan ugu gangan mega bawarewa inayap visen . Me asigip tan ame wam mega uon tapen taiwan . ”
66012013	Uayo , ame Seitan di , kimani aoma viseni gapan waen orup apan baraeni warup oit nau iwandin .
66012014	Iwandini go God tukao bawarewa magua dere waen wanen . Uayo waen ame ya togurapen menan bup wa paina ae pua gearen . Ap mepe God en yampo degede yaumakapewa gapan kwayup tan .
66012015	Uayo ap yaveni menan no nokap kaum ningoe tau aen waen wat nau aep boepen menan .
66012016	Ningoe tau aen go piup waen wat agoasen . Uayo no nokap kaum ningoe tau aeni piup ninoke awasen kaum ap mepe geat aen .
66012017	Uayo waen inap ugu gangan naen menan ewagai aen waen naewa mega upinewa ameme God ayamase taine amba den Iesu oit mega wat kakayasene nagirewa inamup anan tan .
66013001	Amba uayo ame puiman etop gerata yone amat tan . Amba man kwarayo mini puiman gwanap taueni bet inana gapan yawan . Kwarayo ame i nise nise nani yamu dere amba God yaua wawa koko tane ogewa da , iap daiton daiton gapan ok sen . I donewa aonagaet i donap daiton daiton ayop payuewa otu koe tonanatan .
66013002	Kwarayo ameme yawana anan manewa lepat umap , pusiwa anan manewa bea umap , noa anan manewa laion umap . Uayo yone aro amun mega baware ugup ugup kwarayo wanen .
66013003	Kwarayo i nise daiton da tositnagen me boet anun go sia inakaen ne yawan . Waenapan at at uruga kwarayo yawane no ginin ganan wan nop mega anun evip amon .
66013004	Uayo amun mega kwarayo waneni menan waenapan uayo wa taragasen . Kwarayo den wa taragasen anega wane , “ Me aigap , da miniwa garawaseta ? Ame da uon di ! ”
66013005	Uayo , ame Seitan , aro wanen kwarayo apan apan ta God inap wawa koko ta waiwandin . Amun wareni gapan en yampo degede yaumakap taiwandin .
66013006	Noa watape God inap wawa koko taiwandin amba God yaua nipep diwandini amba God Paewa ge kimani waenapan wanumuine nagire den inamup wawa koko tamuiwandin .
66013007	Amun wareni gapan kwarayo God waenapan mega inamup ita anan ta garao mumen . At , nop amba dugup ugup ugupe nagirewa aro amun ware namumup yoniwandin .
66013008	Waenapan pia wanumuine nagirewa kwarayo wa taragatain . Wataget iragen piup ya wandeni wamewa gapan Man Sip Otua , Iesu , nunan boeni apanewa ame inak bukaewa gwanap waenapan mega yaumua ok sen . Da da yaumua ap mepe seane , mu kwarayo ya wa taragatain .
66013009	Darinaya den wandepi anun .
66013010	Orup da da to warapen anupi , ame God anuini gapan di to wareta . Da da togurat anupi , God anuini gapan togureta , da ya wakaumeta . Menan God waenapan mega koewa ma inamup tauapen menan kaimakaet tumban amo anu tumat den wanumopo .
66013011	Man puawa da sia wariwa umap piup nokap taueni ne bet inana gapan yawan . Man sip otua i done dere dena mini go nop mega uayo waini mini wan .
66013012	Wariwa mame kwarayo den wandeni amba aro amun mega kwarayo gapan ware taiwandin . Wariwa nanam mumeni gapan piup waenapan mega kwarayo wa taragasen . Kwarayo namua ame guin tositnagen bop pokewa ta sia inakaen inap wa taragasen .
66013013	Wariwa yo paua ugup ugup bawarevet taiwandin . Me wani gapan waenapan yamamup merao kiman gapan pipa visen .
66013014	Wariwa paua ugup ugup taiwandini gapan piupa wanumone nagirewa ebo aopan ewamon . Ap taiwanidini gapan , kwarayo den yaviwandini . Wariwa waenapan Kwarayo guewa mega nanimup kaitapen menan nanam mumen . Kwarayo viripe tapen menan kereba gapan Kwarayo tone bop pokewa ta sia inakaen .
66013015	Kwarayo guewa kaitane Wariwa amun sia ware guewa ame gaup upunen nop waiwandin . Waenapan guewa inap ya wa taragasepiwa ame menan Wariwa guewa kaitane ame nop wapi gapan guramop borit wain .
66013016	Amba Wariwa waenapan iravi , yau tananeniwa go mondigawa , purapuse denawa go kaya kayawan nagirewa , ago taine o muk anuine taine nagirewa , mu iravi nanam mumeni gapan yatup paua nanimu nutup gapan go namu bonap batamen .
66013017	Waenapan da da paua ya batamene puraput gare gare une ya tap . Yatup paua ame kwarayo yaua megawa o yaua ok seni agi megawa .
66013018	Nop mame anu awane nagire anu tap . Kwarayo yaua ok seni agi mega batnage anup , ame 666 .
66014001	Amba bet inana gapan yawana ame Man Sip Otua tunup yaua Saion gagap kimani yonen . Tautanan yonane nagirewa 144,000 . Ian ame God Man Sip Otua Mamewa dere yaumua namu bonap ok seane .
66014002	Nop da kimani taueni ame tapan ununkewa mini amba kiman waini mini anun . Nop ame sinao pepetawa gurine mini .
66014003	God watat mega kasiga mena manao taini da bayabayapa amba kwayup tamuine nagire namumup yonan wak ewakewa da wan . Waenapan 144,000 gat watoni Iesu deniwa gamup piup gapan une tamoni nagirewa mu mugenat wak ewakewa ame anupen menan go ian upine ya anuin .
66014004	Apan ameme imu pose daiton God men anuiwanum ugu wapi waen den ya inatan . Man Sip Otua ewap at at amuiwanum . Apan ameme waenapan iravi nimakamup Iesu koewa muga wat musen amba God ge Man Sip Otua dere inamup maup diwatan mini yan tan .
66014005	Mu potamu woup sen koewa ya tan aopan da ya wan .
66014006	Amba anea da kiman yaumakap tau aiwandin . At , nop ge dugup ugup ugupe nagirewa Iesu Oit Mega Kakaewa yaibobot noa wadidiamopen menan tauen .
66014007	Anea kaimakaet anega wan , “ God waenapan wanene tamopen wamewa tauen menan viripe tan , yaua ao waran . Piup kiman puiman amba kaum urewa den wan venat mutane apanewa inap wa taragasen , ” ap anega wan .
66014008	Wani amba anea dawa taue anega wan , “ Tave di , pa baware Babilon gearen uon tan . Pa ame waen negin gagape mini , ame God menan ya anuiwanum amba kaum kaimake dena , yaua wain , waenapan iragi muneni menan nan mu bumbawam tan . Waen negin gagape ame eyao tuan taine mini tainiwa guegue ame pa Babilon nagirewa God tandayasene amba ugupe wa taragasiwanum . ”
66014009	Anea derewa wani boge anea yampoa taue uma anega wan , “ Waenapan da da kwarayo guewa nanimup kaitane den inamup wa taragasepi man yatup paua mega namu bonap o nanimup gapan batamepi
66014010	God ugu gangan mega kaum wain umap sip mega gapan damage muneta . Ugu gangan ame ya bigareta . Waenapan ameme Man Sip Otua anea mega den yamamup merao yagimuiwan dagin yananagaet aninke den guramuiwandata ugu vegaek anu taniwanumain .
66014011	Mum wam pot pot merao dagin ameme doriwandata . Kwarayo guewa nanimup kaitane amba inamup wa taragasene amba yatup ame man yaua paua mega ame wapimup batamene nagirewa mum wam pot pot inamup wagat da uon . ” Anea ap anega wan .
66014012	Menan God waenapan mega koewa ma inamup tauapen menan kaimakaet tumban amu anu tumat den wanumopi ame da da God anu tumat ta ayamase den yambuni wanumoin .
66014013	Amba nop da kimani anega tauen , “ Nop nega ma ok se . Endi evi amba waenapan Ayop nuga God nao mega taine menan borit wapiwa mu aton anuin . ” Ap anega wani amba God Guewa gare wan , “ E , mu di aton anuin . Nao muga kaimakaet tane menan mu wagat wanumoin amba mu garewa muga ewamup mu den kiman amoin . ”
66014014	Amba irikup pomponu gagap dim da apan umap ae wandeni bet inane gapan yawan . Ayop payu gwayayame yananagaet den iap tonasen amba maup wamewa taba gurapen menan kao panapan wani dena nanip waren .
66014015	Anea da ugup sia God Paewa kiman gwanap tau ae irikup gagap wandeni inap uma anega wan , “ Maup wamewa piupa tauen taba mega inin geraget tani matakamepen wamewa tauen . Kao panapan gega wani dena wat onak gut . ”
66014016	Wani boge irikup gagap wandeni apanewa kao mega gan pipa petakae enitamen .
66014017	Anea da ugup sia God Paewa kiman gwanap tau ae kao panapan wani dena da sia wat onen .
66014018	Amba anea da ugup sia God watat mega dawa gagap merao kwayup taini apane ame tauen . Anea kao panapan wani dena wareniwa inap kaimakaet anega dien , “ Kao gega wat taba gureip piupa bo inane wanumamune ame petakae en . ”
66014019	Wani menan anea pipa petakae enitame ae taba gureip kaum wain magosine arewa gapan aipa uasen . Magosine arewa gapan God anavi mega ugu gangan mega baware yawain .
66014020	Gureip tavewa pa sewa garip magosen . Magosene kaum wain viseni ningoe tau aeni ame waenapan deniwa . Denip ao doreni ianu omewa tauen amba ase ma pesewa om megawa ame paua 200 negina nukap inine omewa , ap umap .
66015001	Amba kiman paua mega baware da yawan non kap wan . Anea nani yamu dere waenapan bagu sisi verisiwa munapen menan tam onamon . Mu bagu sisi ame anupi God ugu gangan mega uon tata .
66015002	Amba kaum awan gio umap merao ganase den biro baro tan ne yawan . Waenapan da da kwarayo amba me guewa nanimup kaitane den amba orup ame yaua ok seni tavewa megawa 666 den garawat mumine nagirewa ap mepe kaum awan etop yonane . God muneni sinao pepetawa mega mini daiton daiton tambun yoniwanumune .
66015003	God nao mega apanewa Mosis amba Man Sip Otua dere wak muga anega waiwanumun , Ayop nuga God , ge aro aigap iragena apanewa . Dim dim taingiana ame ugup ugup iravi kakae iragen . Waenapan at at iravi gapan , mu ayop muga ge daiton di . Negin gega iravi tamana tavewa di .
66015004	Ayop nugawa , nu iragi virip gega tat yauga ao warat . Iwa ge gegenat potaga woup seniwa . Ge tamana taiana apanewa menan nu iravi guegue , ap yavintoni menan waenapan at at iragi inagap tauat , yauga ao warat wa taragat gimagait . Wak ap anega wan .
66015005	Amba God Paewa tonanewa kimani watapen ame gwanap pa namdat pose woup seni ame bet inan yawan .
66015006	God Paewa gwanap anea nani yamu dere bagu sisi waenapan munapen menan daiton daiton tau amon . Wanup muga pomponu kakae iragen berit muga gwayayame den yananagaet toganemup taun .
66015007	Kasiga mena manao taini da bayabayapa daiton ap da ae anea nani yamu dere unup sera gwayayame den yananagaet daiton daiton munen . Sera ame gwanewa God yaibobot wandiniwa ugu gangan mega kaum mini no dotouen .
66015008	God aro amun mega baware oya oya den , dagin mini pa bararaen menan waenapan da gwanap ya amone . Anea nani yamu dere bagu sisi muga muga waenapan munep uon tapi gapan , amba pa gwanap sia anait .
66016001	Amba nop baware da God Paewa gapan tau aen , anea nani yamu dere inamup tauen anega wan , “ Aisen , God ugu gangan mega unup sera ega ega gwanape kaum pipa ae damagen . ”
66016002	Ap wani menan , anea namua ae sera mega kaum pipa ae wa damagen . Wadamageni gapan waenapan iragi kwarayo yatup paua mega batamen guewa nanimup kaitane inap wa taragasene nagirewa omat mao aninke den namon .
66016003	Anea derewa sera mega kaum puimani wa damagen boge puiman apan bop tani deniwa umap entanen . Man tap kasigawa puiman gwanape iravi borit wan .
66016004	Anea yampoa sera mega kaum bawarewa ge urewa den gagap wa damagen denip entanen .
66016005	Anea kaum kwayup tamuini apanewa God inap wani ne anega anun , Ge potaga woup sen watawa endiwa waingiana apanewa , endi waenapan wanene tamuianawa ame tamana tavewa di .
66016006	Iwa mu waenapan gegawa ge nop gega waiwanumune nagirewa , den guramone denip visen . Gare kaum denip entaneni munan napi tamana di . Ame garewa muga wariwanum .
66016007	Ap anega wani nop da God watat mega gan tauen anega anun , “ E , Ayop nuga God aro amun iragena apanewa , nop ame tavewa di . Koewa muga garewa munaana tamana tavewa di . ”
66016008	Amba anea degedeawa unup sera mega kaum wam gagap wa damageni amba God anuni gapan wam amunewa waenapan yagimon irok enamon .
66016009	Waenapan wam amunua baware ame yagimon irok enamoni menan God bagu sisi ap muneni men yaua wa kokoeragamen . Koewa muga ae ya vean God yaua ao ya waran .
66016010	Anea nani yamunaetawa sera mega kaum ame kwarayo watarewa gapan wa damagen . Wadamageni gapan kwarayo ame toemu mega mum tauen aro uon tan . Waenapan mega mum taue koewa muga vegewa baware anun inkae ankae waiwanumune .
66016011	God kimani wandiniwa vek omat muneni menan wawa koko tan go mu koewa muga ae ya vean .
66016012	Anea nani yamu daitonawa unup sera kaum mega kaum baware , Yuperetis gagap wa damageni menan kaum tonaren . Ayop ita muga nagire den wam dotouini arewa gapan yamu asepagan dotouepen menan tonaren .
66016013	Amba guewa koerage yampo man giam gine namu mini uayo ge kwarayo ge God nop mega tave uon waini apanewa no nokamup tau amone .
66016014	Guewa ameme Seitan nao mega nagirewa . Yo paua ugup ugup ebo aopan gapan taiwanumun . Ita anan tapen menan guewa koerage yampo at at iragi tau amon ayop nagire iam iam tapen ere tan . Mu God aro apanewa wam mega baware evi amba me tandayasine nagirewa den ita anan tain .
66016015	Mu at daiton toboran wanumone Iburu nagire at ame nop muga yaua Amagedon dian . Nop ma sia anun . Iesu namu anega wan , “ Yawan . Ne up apanewa umap karaua tauain . Nenan yama taine nagirewa aton anuin . Amba gan gorogot muga muga inamup den wandepi menan mu umam ya anuin amba waenapan ni aroga ya yawamoin . ”
66016016	
66016017	Anea nani yamu derewa unup sera mega kaum gwoup gapan wa damageni nop da God Paewa gwanap watat gapan anega tauen anun , “ Tan uon taitamen . ”
66016018	Wani boge yangwan waren kiman wan unuk ugup ugup anuton piup menao manao bawarewa da tan wataget waenapan piup menao manao ap umap da ya yawan .
66016019	At at pa iravi geamon . Pa sewa baware yaua Babilon semu yampo yaumakap seu dumen . Pa ame nagirewa koewa muga God imu ya oaraen menan kaum kaimake denawa naine mini ugu gangan mega aigap aigap anu mumiwandin .
66016020	Puiman topaneniwa iragi oak musen tunup verot warot wan pon tan .
66016021	Ugin aniat kaimakaet agim mara kibubu itaniwa mini kimani visen . Ugin agim mara kibubu mini kaimakaet itani den ap viseni gapan at piup nagirewa wa koeragam mumen . Ame menan waenapan itan vek bagu sisi koerage iragen mame inamup taueni menan nipep God inap diwanumune .
66017001	Amba bet inana umap yawana anea nani yamu dere unup sera muga daiton daiton tambune da taue anega wadianegen , “ Ge onak . God waen negin gagape waenewa itan baware wanepi ewagain . Waen , ame pa sewa baware , kaum aruga etop gapan tune .
66017002	Piup ayopewa aruga waen den wainan gogo ta iniwanunum . Piup ayopewa at muga muga waene apane koewa ameme yawan anune gapan kaum kaimake dena nane bumbawam taine mini koewa ame gapan den taiwanum . ” Anea ap anega wadianegen .
66017003	Amba God Guewa imuna potana waren anea naunek aen pua tauaton . Ap mepe waen ame man puawa baware dendeni da gagap wandeni yawan . Man i nise nise nani yamu dere i donewa aonagaet amba yaua ugup ugup koevet God inap wawa koko ogewa wapip ok sen .
66017004	Waen wanup mega ayop wanupewa dendeni buinip wat enen ben mega kakae iragen ugup ugup ame gwayayame yananagaet kakaewa amba agim ganase den iravi epiwa ukum umen . Sip gwayayame yananagaet den nanip waren . Waen koerage egan bainama umam noa wan tainiwa kaum sip mega no dotouen .
66017005	Me yaua maibe noa namu bonap anega sen , “ Ne pa sewa baware Babilon . Ne waen iravi negin gagape inamua guegue ugup ugup wakaumane taine ibariwa ne . ”
66017006	Waenapan kaum kaimake dena nane bumbawam taine mini waen ame God waenapan megawa Iesu men guramone borit wane nagire den mu denip muga nan i bambamae taiwandin . Ne Dion waen koewa ame bet inan gapan yawana nona kap wan .
66017007	Go anea singui wayawanegen , “ Ge iwa dim ben noga kap waia ? Waen guegue mega karauawa wadiagain . Man puawa gagap wandiniwa i nise nise nani yamu dere i donewa aonagaet guegue mega karauawa den wadiagain .
66017008	Man ame yawaana watagaet wanden endi ya wandia go evi urat nononga ni diriwa uoni ame dore no kaimap dotoueta amba God togureta . Wataget iragen piup ya wandeni wamewa gapan God waenapan mega yaumua inak bukaewa gwanap sen . Waenapan upi yaumua ya seni piupa wanumuine nagirewa man puawa yavepi no i kap wain iwa man ame watagaet wanden amba uon tan go evi sia taueta .
66017009	Nop ame menan anu awat . Man i nise nise nani yamu dere guegue ame togan nani yamu dere amba waen ame pa sewa ame aigap wandia .
66017010	I nise nise nani yamu dere guegue ame ayop apan nani yamu dere . Nani yamunaet namu borit wan amba daiton namu yoyo di taiwan amba ayop dawa ya tauia . Tauepi namu yoyo wam otu da megenat wandeta .
66017011	Man puawa wata wanden amba uon tan evi God togurepi manewa me apan ayop nani yamu dere evenamu da amba me ayop nani yamu yampoa .
66017012	Man i donewa aonagaet yawaana guegue ame ayop upi aonagaet go amun muga ya waran evi amba warain . Evi warepi man puawa den ayope tain go wam otu kamontu menan nononga uon .
66017013	Ayop ameme imumu daiton gapan amun aro muga man puawa wanain .
66017014	Ayop ame Man Sip Otua den ita anan tain go Man Sip Otua me Ayop Nagire Ayop mugawa Bawarewa Nagire Bawarewa mugawa . Me waenapan mega munan wan gangan mumen inap anu tumasine nagirewa den ayop nagirewa garao mumain . ”
66017015	Amba anea sia wadianegen , “ Waen ame pa kaum mainep wandeni yawaana kaum ameme waenapan aruga at , nop , dugup ugup ugupe nagirewa .
66017016	Man i donewa aonagaet yawaana ame ayop nagire mu me den waen negin gagape anu koeamain . Waen guegue pa dim dim mega iravi up tap ni aroga wandeta . Mu etua na amba upi omaya irain .
66017017	Mu God anuni tapen menan iwa God anut mega potamup baraen ap gapan imumu daitona gapan man puawa amun muga wanan . God namu apan ame munan wani tavewa iragi tauepi amba amun muga uon tata .
66017018	Waen koewa ame yawaana guegue pa baware da . Ayop at at ugup ugup namu yoyo tamuiwan , ” ap anega wan .
66018001	Amba anea da ugup amun mega baware kimani visen bet ine inana gapan yawan . Viseni gapan ganat mega piup ganase wan .
66018002	Me kaimakaet anega wan , “ Kaiwan , kaiwan , pa baware Babilon gearen uon tan . Pa ame airampu yon boran , guewa koewa ugup ugup pa mugawa , amba Gingiman nenip koewa ugup ugup pa mugawa .
66018003	Waen , kaum kaimake nani bumbam taini mini inak koe koe wainan gogo taiwandini gapan at at waenapan mugawa ta ewamon menan mu den wainan gogo taiwanumun . Piup ayopewa waen ap den tanan iwanumun koewa wat anamon . Waen ame , me imu pose puraput waren menan ap gapan puraput une gare gare taine nagirewa moni muga baware waran . ” Anea ap anega wan .
66018004	Amba nop da ugup kimani anega tauen anun , Waenapan negawa , waen at mega ae vean . Iwa wain ame koewa mega wat anaepi tawa , amba sia me garewa itan bagu sisi mega den anune tawa .
66018005	Koewa taiwandini diriga aita dorin e kiman tauen . God waen ame koewa mega imu ya oaraen me anuiwan .
66018006	Inayap koewa tani garewa e wanapen . Koewa inayap tani ame garewa mega dere aigap sia entan wanan . Bagu sisi eneni garewa bagu sisi dere aigap sia me wanan .
66018007	Waen wataget kwan puraput tamiwandin , amba mek yaua wabawaramiwandin om ap umap , bagu sisi me wanan . Iwa endiwa den anega waiwan , “ Ne waen bawarewa da , ayop muga di . Kwapura ya tan . Bagu sisi da inanap ya taueta , irip turup da ya wain .
66018008	Anega wani menan garewa ame bagu sisi baware , vek ato , irip , enup iravi wam daiton gapan me inap taueta . ” Ayop nuga God waen wanene taini apanewa menan , aroewa gapan waen ame etua tugup uon tata . Ap anega wan .
66018009	Piup ayopewa mu waen den tanan iwanumun amba ugumu manat mutane menan waen omaya yagireni dagin doreni gapan yawan irip turup wane .
66018010	Mu paina nononga yonan iwa waen bagu sisi mega yawan tap tan anega wan , “ Kaiwan , kaiwan , waen ame pa sewa aro bawarewa ame Babilon . Wam koni daiton gapan koewa mega garewa tauen , ” ap anega wan .
66018011	Puraput une gare gare taine nagire waen ame menan irip turup wan iwa waenapan puraput muga wata une taiwanumune go endi une ya taiwanum .
66018012	Puraput muga une gare gare taiwanumune yaumu mam . Ben kakae yanayanagaet gwayayame den amba agim ganase den ugup ugup . Wanup ugup ugup gware den pepeku buinip pomponu dendeniwa garewa ugup ugup den . Oma tutu den ugup ugup . Dim dim da tavewa guewa gwat gapan oma garewa baware gapan kaitamon . Kereba dobu tum kunana kaimake ugup ugup . Taba ugup ugup den . Baewa ugup ugup dagin tutua den . Kaum kaimake amba oma osewa ugup ugup den . Man tap ugup ugup tuan kao sip osi den . Osi pimai warupini den . Ago nagire moni men une tanewa . Mu waenapan di go garewa moni menan une taiwanumun . Puraput muga ameme .
66018013	
66018014	Puraput une gare gare taine nagire waen ame inap anega wan , “ Dim dim kakaewa menan anuingiana uon tan . Puraput gega kakae guragut ben gega ugup ugup uon tan sia ya warai , ” ap anega wan .
66018015	Puraput une gare gare taine nagire moni muga waen ap gapan tambune paina wandap yonan waen itan bagu sisi ware taiwandini yawan tap tan irip turup baware anega wan ,
66018016	“ Kaiwan , kaiwan , pa sewa bawarewa gase uon tan . Wata wanup kakaewa buinip amba dendeni den wat enen ben kakae guragut yanayanagaet gwayayame den amba agim ganase den ugup ugup panen .
66018017	Wam koni daiton gapan iragi wakaumen uon tan . ” Wanagi puiman gagap amuine nagire ame wanagi i apanewa , nao taine baware mugawa , amba kwayup taine nagirewa iravi paina wandap yonan .
66018018	Pa igit wandeni gapan dagin doreni yawane amba uma anega wane , “ Kaiwan , pa baware ap mini da uon di . ”
66018019	Dagugum tun pun waran irip turup anega wane , “ Kaiwan , kaiwan , pa sewa baware yagiria . Wanagi iragi puiman gagap aneton moni nuga pa ap gapan tambuintoniwa . Wam koni daiton gapan wat momagen uon tan . ” Wanagi nagire irip ap anega wan .
66018020	Pa yagiren uon tani menan kiman nagirewa aton di anun . God waenapan megawa Iesu watu enamot mega God nop mega waiana nagirewa iravi aton di anun . Iwa God enan pa sewa , ame waen koewa megawa , garewa wanen .
66018021	Amba anea aroe dena da gwat baware iragen ware puimani aipa uare anega wan , “ Gwat aipa uariangina mini God pa baware Babilon dume benage ae seta amba waenapan sia ya yawain .
66018022	Sinao toine , io , pum upunine ununkewa pa ame sia ya anuin . Nao ken kirat kiu kao da sia ap mepe ya di tain . Tamudu parawa kweramine ununkewa sia ya anuin .
66018023	Pa ame gapan dun ganasewa sia ya yawain . Naine mutat noa da sia ya anuin wat musen . Pa ame puraput gare gare taine nagire megawa wataget baware iragen go endi uon . Pa ame sintapun mega koerage ap gapan waenapan at at iragi aopan wa ewamon .
66018024	Pa baware itan bagu sisi wareni iwa mu God nop mega waiwanumune nagirewa waenapan mega den guramon borit wan amba denip muga pa ame gwanap visen . Tave di , waenapan iravi anavi nanimup gapan toguramone borit wane nagirewa denip muga pa ame gwanap visen . ” Anea ap anega wan .
66019001	Amba bet ine inana gapan yawana kiman gapan waenapan aruga iragen anega waiwanumune , “ Kaewa kaewa , God yaua ao warat , God inap gaun baware . Me wat inakam nimaniniwa menan yaua ao warinain , aro amun mega wande aiwandan .
66019002	Me tamana tavewa gapan wanene tainiwa . Pa sewa Babilon , ame waen negin gagape iniwa wainan gogo amba koewa ugup ugup taiwandini mini menan waenapan wat anamon menan God nemoro me inap tan . Waen ame God nave taine nagirewa guramon borit wane menan wanene ta garewa wanen . ”
66019003	Amba anega sia uma den wane , “ Kaiwa , kaiwa , God yaua ao warat ! God inap gaun baware . Pa baware igiren merao mega usenagaet dot iwandata . ”
66019004	Waenapan kwayup tamuine apane daiton apan da naniwa degede ( 24 ) kasiga mena manao taini da bayabayapa den God watat mega gagap wandiniwa inap omanimup enun anega wa taragasen , “ Ame umap . God yaua ao warat ! God inap gaun baware . ”
66019005	Amba den , God watat mega gapan nop da taueni anega anun , “ God nuga wa atonatait . Me viripe den nao mega taine nagirewa yauya bawarewa go mondigawa iragi God me wa atonasen . ”
66019006	Ap anega wani , waenapan arugataet tapan arugawa ununkewa mini amba ait waini ununkewa umap ne anega anun , “ God ao warat , God inap gaun baware . God aro amun aigap iragenawa apanewa , nu ayop nugawa di !
66019007	Nu aton anut potanu tarep warep yaua ao warat . Iwa Man Sip Otua Iesu naisepi wamewa tauen , waen mega ben waren wandia .
66019008	God wani gapan waen wanup mega kakae iragena , pomponu wat enen . ” Wanup kakae iragena pepeku wani ame God waenapan mega mu tat muga kakaewa ame .
66019009	Amba anea inanap anega wan , “ Nop ma ok se . Man Sip Otua naimopi baripewa munan wan onamopi nagirewa aton anuin . ” Wani aigap sia anega wan , “ Nop ame tavewa God megawa . ”
66019010	Ap anega wani , ne wa taragasepen menan namup omaninap enuna go me anega wadianegen , “ Ae ve , ap ya ta ! Nu gende Iesu noa warine nagire amba anu tumasine nagirewa den . Nu iravi Iesu wat arogameni noa anu tumasivin menan God megenat wa taragat ne ya wa taragat nimanege . ” Anea , ne manega dienegen . Iesu wat arogameni noa aroewa gapan God no oise waine nagirewa nop ugup ugup waenapan wadidiamuiwanum .
66019011	Amba kiman watapen man osi pomponu ne yawan . Apan man gagap wandeni yaua Ayamat ge Nop Tavewa Apanewa . Koewa kakaewa wanene tamana om warini gapan ita anan taiwan .
66019012	Yamewa merao umap doren amba ayop payu mega iape aruga . Yaua da wapip karaua sen , go yaua ame , me megenat anuiwan .
66019013	Wanup umaseni denip enu batamen , me yaua diane God Nop Megawa .
66019014	Ita anan kimaniwa nagirewa me evip amon wanup muga gwambenben pomponu wat enane osi muga pomponu ame gagap amon .
66019015	Kereba wani den me no nokap tau aen . Kereba ap gapan waenapan at at guramuiwandata . Kepata nanip ware waenapan kaimakaet namup yoniwandata . Apan da taba gureip tavewa magosen kaum wain viseni umap osi gagap taueni apanewa God aroe amunu dena apanewa ugu gangan mega baware koewa da waenapan muneta .
66019016	Wanup mega gagap amba agua gapan me yaua ok anega sen . Yaua ame , Baware Nagire Bawarewa mugawa Ayop Nagire Ayop mugawa , ok sen .
66019017	Amba anea da wam gagap yoneni yawan . Nenip man tap ugup ugup nainewa kimani yaumakap tau amuiwanumune inamup nop uma wan , “ Onaen , mapa God barip mega gapan iamen ,
66019018	Waenapan etua nan . Ayop nagirewa ita yamewa nagirewa amunu dena nagirewa osi gagap amuinewa osi muga den apan ugup ugup yaumu bawarewa mondigawa muk taine ago taine nagire iravi etumua nan . ” Anea nenip ap anega diamon .
66019019	Kwarayo amba piup ayopewa , mu ita nagirewa den iam iam tauan apan osi gapan wandeni apanewa ita mega nagire den anan inamup tapen tauane , ne yawan .
66019020	Tauane gapan kwarayo ton waran . God nop mega tave uoni waiwandin yo paua ugup ugup taiwandini apanewa ame den waran . Apan ame waenapan kwarayo yatup mega paua wapimup batamen kwarayo guewa nanimup kaitane inap wa taragasene nagirewa paua ame taiwandini gapan aopan ewamon . Menan kwarayo amba God nop mega tave uoni waiwandini apane dere tambun kaum awan merave dena dagin yananagaet aninke den gwanap aipa uatamen .
66019021	Apan osi gagap wandini apanewa kereba no nokap tau aeni gapan anavi mega ita nagirewa guramon borit wan . Man tap naine nenipewa tauan etumua nane bagumu bim bam wan .
66020001	Amba bet inan gapan yawana anea da kiman gapan aoma visen . Urat nononga diriwa uoni tonan mega tumtumewa damik baware den nanip tambun yawan .
66020002	Anea taue wataget mek wataget amba wandiniwa mokarewa yaua dere Deboro ge Seitan ame ware damaga panen wandeni ame en mega arugataet 1000 wande en .
66020003	Anea Seitan paneni urata aipa uaren tonan bore gitnagen . Seitan piup nagirewa en 1000 gwanap sia aopan ya wa ewamopen menan urata wanden . En mega 1000 uon tapi wam otu konintu da di vesepi me tau aeta .
66020004	Amba ayop nagire watat muga gagap ae wanumone yawamon . Mu waenapan wanene tamopen menan aroe waran . Amba waenapan upi mu guamua yawamon , mu God nop mega Iesu oisewa anu tumasine menan anavi muga tambun toguramone borit wane nagirewa . Ian ame kwarayo guewa nanip kaitane inap den ya wa taragasen yatup paua mega namu bonap nanimu gapan den ya batamen . Mu borit wane go inak muse sia yon wanumoin amba en 1000 gwanap Keriso den ayop tain .
66020005	Mu yon wanumoine gapan ame bop namua nagirewa yon wanumon . Go borit wane nagire upi wam ame gapan sia ya yon wanumon . En 1000 uon tapi amba inak muse sia yon wanumoin .
66020006	Bop namua yon wanumone nagirewa aton baware imu pose woup seni nagirewa . Go bop eviwa inamup sia ya manamota aro mega inamup ya taueta . Mu God Keriso dere munan pirisi nave ta iwanumain . En 1000 gwanap Keriso den ayop taiwanumain .
66020007	En 1000 uon tani amba Seitan urata vetan .
66020008	Urata tau aeni waenapan piup ginewa yamu yamu yaua Gok ge Megok nagirewa aopan wa ewamopen aen . God inap anan tapen menan Seitan venamu wan waenapan arugataet iragen puiman gerase umap tauane .
66020009	At at ugup ugup pusimup onamon tauan . God waenapan mega at daiton ap mepe toboran go anavi muga tauane God waenapan mega amba pa Ierusalem den ikukuk enpanamon . Anavi muga anan tapen tane go merao kimani vise yagit momak mumen uon tan .
66020010	Borit wane amba God Seitan ware , ame borit wane nagirewa ameme aopan wa ewamoni apanewa , kaum awan merave dena dagin yananagaet aninke dena ame gwanap aipa uaren . Merao ap potap kwarayo amba God nop mega tave uoni waiwandini apanewa den wanumon . Ap mepe merao potap mum wam pot pot ugu vegaek anuiwanumain usenagaet wande aiwandata uon ya tata .
66020011	Amba ayop watarewa baware pomponu da apan gagap ae wandeni den yawan . Me namup piup kiman sia ya wanumot wan menan mu tap amon sia ya yawan .
66020012	Amba borit wane nagirewa yaumua bawarewa mondigawa den God watat mega namup yonane yawamon . Buka mega baime uasen amba buka dawa inak nuneni bukaewa den watapen . Waenapan kakae koerage taiwanumune ok seni gapan wanene tamon .
66020013	Puiman watapen amba puimani borit wane nagirewa God ine amon . Bop ge Bop Arewa watapen waenapan muga God ine amon . Dim dim taiwanumune gapan wanene tamon .
66020014	Wam ame gapan Bop ge Bop Arewa aro muga uon tan kaum awan merave dena gwanap aipa uasen . Awan merave dena guegue ame bop derewa .
66020015	Waenapan da da inak bukaewa gapan yaumua ya seni nagirewa kaum awan merave dena gwanap aipa uasen .
66021001	Amba piup kiman ewakewa bet ine inana gapan yawan . Piup kiman namua puiman den oak mutan .
66021002	God pa sewa mega woup seniwa ame Ierusalem ewakewa watu enen kimani visiwandin yawan . Waenoro ewakewa naitapen menan ben mega wat wanine mini pa ame tauen .
66021003	God watat mega gapan nop baware da taueni ne anega anun , “ Yawan , God inat wandet mega endi waenapan inamup . Tanamo iniwandata mu waenapan mega tain amba God mu God muga tata menan God me mek di den wanumoin .
66021004	Negin namua uon tan . Yamamu doge iravi wat museta . Sia ya borit wain menan orup da boeni menan iripewa ame da sia ya wain . Bagu sisi menan irip sia ya wain amba vek da sia ya anuin . ” Nop ap anega tauen .
66021005	Amba apan watat gagap wandini apanewa anega wan , “ Ne endi wapena dim dim iragi ewakewa venat muse tau amoin . ” Wani inanap sia anega wan , “ Nop ma ok se iwa nop tavewa di , gego da uon . ”
66021006	Ap wani sia wadianegen , “ Iravi umap taitamen . Ne wam ibariwa amba wam verisi apanewa . Yauna dawa Alopa ge Omega . Waenapan da da megamu pakaraepi inak yaibobot kaume urewa garaet muta munain .
66021007	Waenapan da da koewa garao mumepi munan anega tain . Ne God mugawa mu otun wainawa .
66021008	Go ian upi oit nega wawa tawa anuinewa amba inanap ya anu tumasinewa inak koe koe tainewa , evene wai nanip borit wainewa , wainan gogo tainewa , kayao banao tainewa , guewa kaitane inap wa taragasinewa ebo waine nagirewa , mu iravi kaum awan merave dena dagin yananagaet aninke den gwanap wanumoin . Merao arewa ameme bop derewa . ”
66021009	Amba ame namu anea nani yamu dere unup sera muga daiton daiton tambune , anea da tauen . Unup gwanap ame waenapan bagu sisi nani yamu dere uiwa muneni kaumewa den . Ne inanap taue anega wan , “ Ge onak , waenoro ewakewa Man Sip Otua naitapen taini ne ewagain . ”
66021010	Anega wani God Guewa imuna potana waren anea naunek ae tunup kanama da idewap tauaton . Tauatoni God pa sewa woup seniwa ame Ierusalem ewakewa watu enen kimani visiwandin yawan .
66021011	Pa ame God ganat mega ewa waren . Ganat ame gwat kakaewa da garewa mega baware umap ganase wan , pa ame ase ma yavingina nini yayak waren .
66021012	Pa didi mega nononga paina tonan mega aonagaet pusinawan dere . Anea aonagaet pusinawan dere tonana daiton daiton yoniwanum . At Isurero nagire dugup muga aonagaet pusinawan dere tonan muga daiton daiton yaumua ok sean .
66021013	Tonan yampo wam dotouini gapan , amba tonan yampo wam gearini gapan amba sia tonan yampo maine yamu amba tonan yampo maine yamu .
66021014	Pa didi mega ikukuk enu tau amone ibariwa gwat aonagaet pusinawan dere . Gwat gagap Man Sip Otua watu enamot mega apane wai aonagaet pusinawan dere yaumua ok sean .
66021015	Inanap nop wani anea ame om gwayayame yananagaet den ware pa didi tonan mega uruga om paua waren .
66021016	Pa sewa ame tuewa megawa yonini paua megawa gine daiton . Om gan pa sewa ame paua wareni nonongewa anse 100,000 wagu umap . Amba pa sewa ame yonini paua mega ap umap sia di .
66021017	Anea pa didi mega yonini paua om waren wagu yampo . Anea ame waenapan om warine ona mega gapan om waren .
66021018	Didi gwat mega keri tupe den gapan tun . Pa gwat mega gwayayame yananagaet den kakae iragen gapan tun , ame ase ma yavintoni nini yayak waren .
66021019	Pa didi mega ibariwa gwat ame gariwa gapan gwat kakaewa upi aigap sia batamen . Batamene gine ugup ugup tutup ame dendeniwa , kasigawa , tavetawa , yanayanagaetawa , pomponua , pumpuniwa , iravi ganase dena ame aonagaet pusinawan dere ame garewa muga baware .
66021020	
66021021	Pa tonan mega aonagaet pusinawan dere gwat pomponua kakaewa da yaua pero gapan kaitane . Pa negin megawa gwat gwayayame yananagaet den gwanap ase ma yavingina nini yayak waren .
66021022	Pa Ierusalem ewakewa gwanap God Mup Paewa da ya yawan iwa Ayop nuga God me aroe amunu dena apanewa amba Man Sip Otua den ap mepe wanumune menan mup paewa ame muk di .
66021023	Pa ame wam siragam ganasewa menan sia ya anuin iwa God ganat megawa ewa aigap wandia . Pa dun megawa Man Sip Otua .
66021024	Ganat ap gapan at at iragi waenapan ap amoin . Piup ayopewa amun kakae guragut muga ap mepe den tauain .
66021025	Pa tonan watapane boge wam wam aroga wanumoin . Ya toborain iwa mum da sia ya taueta .
66021026	At at iragi waenapan amun kakae guragut muga den tam pa sewa ame gapan tauain .
66021027	Guegue koerage da da bigi dena ugup ugup aopan waine den pa ame gwanap ya tauain . Man Sip Otua inak munini bukaewa gwanap yaumua seni nagire mugenat pa ame gwanap unugain .
66022001	Amba anea inak yaibobot kaumewa gwayayame den waenapan napi yaibobot wanumopi ewanegen . Kaum i dem taiwandin God Man Sip Otua dere ayop watat muga gwanap kaum ase ma tauiwandin .
66022002	Pa sewa me negin megawa yaumakap gapan kaum ame tau aen . Kaum etop etop inak nunini omaewa yanan tavewa muga ugup ugup aonagaet pusinawan dere . En daiton gapan siragam gwanap gwanap tavewa mugawa iamuiwanum . Oma ame baewa dom gigit mugawa at at iragi waenapan muga ap gapan inak wariwanum .
66022003	Dim dim God koewa dieni pa sewa ame gapan ya taueta go God Man Sip Otua dere watat muga ap mepe wandeta . Amba ap mepe God nao mega taine nagirewa God Man Sip Otua dere wa taragasiwanumain .
66022004	God gine namu yawain amba God me yaua waenapan namu bonap se wanumop yawain .
66022005	Ayop God nuga ganat muga nunepi gapan mum da sia ya taueta wam ge dun menan sia ya anuin . Waenapan megawa ayop ta yaibobot wanum amuiwanumain .
66022006	Anea sia wadianegen , “ Nop ame tavewa di gego da uon . Ayop nuga God me Guewa nop oit waiwanumune nagirewa munini apanewa , me anea mega watu eneni gapan dim dim konintu tauepi noa God nao mega taine nagirewa wa ewamon , ” ap anega wan .
66022007	Amba Iesu anega wan , “ Ge anu . Ne konintu tauain . Waenapan dim dim evi tauepi nop buka ma gapan anu tapi aton anuin , ” ap anega wan .
66022008	Ne Dion nop ame yao anuina apanewa . Yao anuna ewap ne anea wa ewanegeni wa taragasepen menan namup omaninap enun .
66022009	Go me dianege anega wan , “ Ae ve , ap ya ta . Ne den Iesu noa warina amba gwanik waigawa ame God no oise waiwanumune nagirewa amba God nop mega ayamase taine nagirewa den menan God megenat wa taragat ne ya wa taragat nimanege . ” Ap anega wan .
66022010	Anea sia anega wan , “ Dim dim evi tauepi noa mame goandage ya wa ya tobora iwa nop ame wam mega konintu taiwan .
66022011	Koewa taine nagire koewa sia di tain amba umam noa taine nagire ap uap sia di tain . Kakae taine nagire kakaewa sia tain amba potamu woup seni nagire uap woup sep di wanumoin . ” Ap anega wan .
66022012	Iesu sia anega wan , “ Wapena anun . Ne konintu tauain waenapan garewa muga wat ongain da da kakaewa o koewa taiwanumune garewa muga muga munain .
66022013	Ne wam ibariwa ge wam verisiwa apanewa . Ne Alopa ge Omega ame namua eviwa apanewa . ” Iesu ap anega wan .
66022014	Waenapan potamu woup seni umap wanup muga bigi warepi gapan aton anuin . Inak munini omaewa tavewa nain amba pa sewa ewakewa Ierusalem tonanewa unuk amoin .
66022015	Go pa sewa garipewa ame gapan eyao mini taine nagirewa , nuat kayao banao tainewa , wainan gogo tainewa , evene wai nanip borit waine nagire amba guewa kaitane inap wa taragasinewa , ebo aopan waine taine nagire den pa garip wanumoin .
66022016	Iesu Dion sia wadien , “ Ne Iesu , oitana mame dugup nega nagire anupen menan anea nega inagap watu enan . Ne apan Devit naewa megawa . Ne buanae orewa ganat nega inayap tauiwan . ” Iesu ap anega wan .
66022017	God Guewa Iesu dugup megawa waenoro naitat ewakewa mini anega Iesu inap wan , “ Ge onak . ” Nop mame anuine nagire den anega Iesu inap wan , “ Ge onak . ” Megamu pakaraeni nagirewa onamop . Da da inak yaibobot kaumewa garaet ware nat anupi onamop .
66022018	Ne Dion waenapan da da dim evi tauepi noa mame anuiana wadiaepena agun anun . E da da nop mame aigap sia wane God bagu sisi waenapan munepi ok mame gwanap batnagetoni uap sia di inayap taueta .
66022019	E da da dim evi tauepi noa ok mame gwanap seana semu da aipa uarene inak nunini omaewa tavewa mapa batnagetoni semu egawa God waseaeta amba pa sewa mega , Ierusalem , gwanap ya waniai .
66022020	Nop mame tavewa tauepi oisewa waini apane Iesu anega wan , “ Tave di , ne konintu tauain , ” ap anega wan . Ame umap . Ayop nuga Iesu , ge onak .
66022021	Ayop nuga Iesu waenapan mega uruga garaet wat aipakam imaep .