# language_name_wals:	Greek (Modern)
# language_name_glotto:	Modern Greek
# ISO_6393:	ell
# year_composed:	NA
# year_published:	NA
# mode:	written
# genre_broad:	technical
# genre_narrow:	NA
# writing_system:	Grek
# special_characters:	NA
# short_description:	EMEA
# source:	https://object.pouta.csc.fi/OPUS-EMEA/v3/raw/el.zip
# copyright_short:	http://opus.nlpl.eu/EMEA.php
# copyright_long:	http://opus.nlpl.eu/EMEA.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA

European Medicines Agency
EMEA/ H/ C/ 539
ΕΥΡΩΠΑΪΚΗ ΔΗΜΟΣΙΑ ΕΚΘΕΣΗ ΑΞΙΟΛΟΓΗΣΗΣ (EPAR)
VELCADE
Περίληψη (EPAR) για το κοινό
Το παρόν έγγραφο αποτελεί σύνοψη της Ευρωπαϊκής Δημόσιας Έκθεσης Αξιολόγησης (EPAR).
Επεξηγεί τον τρόπο με τον οποίο η Επιτροπή Φαρμάκων για Ανθρώπινη Χρήση (CHMP) αξιολόγησε τις μελέτες που εκπονήθηκαν και διατύπωσε συστάσεις σχετικά με τους όρους χρήσης του φαρμάκου.
Για περισσότερες πληροφορίες σχετικά με την ιατρική σας πάθηση ή τη θεραπεία σας, διαβάστε το φύλλο οδηγιών χρήσης (συμπεριλαμβάνεται στην ευρωπαϊκή δημόσια έκθεση αξιολόγησης) ή επικοινωνήστε με τον γιατρό ή τον φαρμακοποιό σας.
Για περισσότερες πληροφορίες σχετικά με τις συστάσεις της επιτροπής, συμβουλευθείτε την επιστημονική συζήτηση (συμπεριλαμβάνεται επίσης στην ευρωπαϊκή δημόσια έκθεση αξιολόγησης).
Τι είναι το Velcade; Το Velcade είναι σκόνη για την παρασκευή ενέσιμου διαλύματος.
Περιέχει τη δραστική ουσία βορτεζομίμπη.
Σε ποιες περιπτώσεις χρησιμοποιείται το Velcade; Το Velcade είναι αντικαρκινικό φάρμακο.
Χρησιμοποιείται για τη θεραπεία ενηλίκων με πολλαπλό μυέλωμα, έναν καρκίνο των πλασματοκυττάρων του μυελού των οστών.
Το Velcade χορηγείται στις ακόλουθες ομάδες:  σε ασθενείς οι οποίοι δεν έχουν λάβει θεραπεία κατά το παρελθόν και οι οποίοι δεν είναι κατάλληλοι για υψηλή δόση χημειοθεραπείας με μεταμόσχευση του μυελού των οστών.
Στους εν λόγω ασθενείς το Velcade χορηγείται σε συνδυασμό με μελφαλάνη και πρεδνιζόνη (άλλα φάρμακα για το πολλαπλό μυέλωμα),  σε ασθενείς με προϊούσα νόσο (επιδεινούμενη), οι οποίοι δεν ανταποκρίθηκαν σε μία τουλάχιστον προηγούμενη θεραπεία και έχουν ήδη υποβληθεί, ή δεν μπορούν να υποβληθούν σε μεταμόσχευση του μυελού των οστών.
Το Velcade χορηγείται στους εν λόγω ασθενείς ως μονοθεραπεία.
Το φάρμακο χορηγείται μόνο με ιατρική συνταγή.
Πώς χρησιμοποιείται το Velcade; Η έναρξη και η χορήγηση της θεραπείας με το Velcade πρέπει να γίνεται αποκλειστικά υπό την επίβλεψη ιατρού πεπειραμένου στην αντικαρκινική χημειοθεραπεία.
Η συνιστώμενη δόση έναρξης είναι 1, 3 mg ανά τετραγωνικό μέτρο επιφάνειας σώματος (υπολογίζεται βάσει του ύψους και του βάρους του ασθενούς).
Το διάλυμα χορηγείται με ενδοφλέβια ένεση η οποία διαρκεί τρία έως πέντε δευτερόλεπτα, μέσω καθετήρα (λεπτού αποστειρωμένου σωλήνα).
Όταν λαμβάνεται σε συνδυασμό με μελφαλάνη και πρεδνιζόνη, το Velcade χορηγείται δύο φορές την εβδομάδα κατά τις εβδομάδες 1, 2, 4 και 5 ενός κύκλου θεραπείας έξι εβδομάδων.
Ο κύκλος αυτός επαναλαμβάνεται τρεις ακόμη φορές και ακολουθείται από πέντε κύκλους κατά τους οποίους χορηγείται ένεση μία φορά την εβδομάδα.
Όταν λαμβάνεται ως μονοθεραπεία, το Velcade χορηγείται δύο φορές την εβδομάδα κατά τις εβδομάδες 1 και 2 ενός κύκλου θεραπείας τριών εβδομάδων.
Οι ασθενείς που ανταποκρίνονται πλήρως στη θεραπεία πρέπει να λαμβάνουν δύο ακόμη κύκλους, αλλά οι ασθενείς που ανταποκρίνονται μερικώς μόνο στη θεραπεία πρέπει να λαμβάνουν έως και οκτώ 7 Westferry Circus, Canary Wharf, London, E14 4HB, UK Tel.
(44- 20) 74 18 84 00 Fax (44- 20) 74 18 84 16 E- mail: mail@ emea. europa. eu http: // www. emea. europa. eu
 European Medicines Agency, 2009.
Reproduction is authorised provided the source is acknowledged. κύκλους.
Εάν ο ασθενής εμφανίσει σοβαρές ανεπιθύμητες ενέργειες μετά την ολοκλήρωση ενός κύκλου θεραπείας, η θεραπεία πρέπει να αναστέλλεται και να προσαρμόζεται η δόση.
Πώς δρα το Velcade; Η δραστική ουσία του Velcade, η βορτεζομίμπη, είναι αναστολέας πρωτεοσώματος.
Αναστέλλει τη δράση του πρωτεοσώματος, το οποίο είναι ένα κυτταρικό σύστημα διάσπασης των πρωτεϊνών όταν πλέον αυτές δεν είναι απαραίτητες.
Όταν οι πρωτεΐνες των καρκινικών κυττάρων, όπως για παράδειγμα οι πρωτεΐνες που ελέγχουν την ανάπτυξη των κυττάρων, δεν διασπώνται, τα κύτταρα προσβάλλονται και στο τέλος νεκρώνονται.
Ποιες μελέτες εκπονήθηκαν για το Velcade; Η αποτελεσματικότητα του Velcade αξιολογήθηκε σε τέσσερις βασικές μελέτες.
Στην πρώτη μελέτη συμμετείχαν 682 ασθενείς οι οποίοι δεν είχαν ακολουθήσει θεραπεία κατά το παρελθόν και οι οποίοι δεν ήταν κατάλληλοι για υψηλή δόση χημειοθεραπείας με μεταμόσχευση του μυελού των οστών.
Η μελέτη συνέκρινε τα αποτελέσματα από την προσθήκη Velcade στη μελφαλάνη και την πρεδνιζόνη με τα αποτελέσματα χορήγησης μόνο μελφαλάνης και πρεδνιζόνης.
Οι υπόλοιπες τρεις μελέτες εξέτασαν ασθενείς που είχαν ακολουθήσει τουλάχιστον μία θεραπεία κατά το παρελθόν και των οποίων η νόσος επιδεινώθηκε κατά τη διάρκεια της πλέον πρόσφατης θεραπείας τους.
Σε μία μελέτη, η αποτελεσματικότητα του Velcade συγκρίθηκε με εκείνη της υψηλής δόσης δεξαμεθαζόνης (ένα άλλο φάρμακο για το πολλαπλό μυέλωμα) σε 669 ασθενείς.
Στις δύο άλλες μελέτες, στις οποίες συμμετείχαν συνολικά 256 ασθενείς, το Velcade δεν συγκρίθηκε με καμία άλλη θεραπεία.
Ο κύριος δείκτης μέτρησης της αποτελεσματικότητας ήταν ο αριθμός των ασθενών που ανταποκρίθηκαν στη θεραπεία και ο χρόνος που απαιτήθηκε για την επιδείνωση της νόσου.
Ποιο είναι το όφελος του Velcade σύμφωνα με τις μελέτες; Σε ασθενείς οι οποίοι δεν είχαν ακολουθήσει θεραπεία κατά το παρελθόν, η προσθήκη Velcade στη μελφαλάνη και την πρεδνιζόνη αύξησε τον χρόνο που απαιτήθηκε για την επιδείνωση της νόσου: κατά μέσο όρο 20, 7 μήνες για τους ασθενείς που έλαβαν Velcade και 15, 0 μήνες για τους ασθενείς που έλαβαν μόνο μελφαλάνη και πρεδνιζόνη.
Για τους ασθενείς που είχαν ακολουθήσει θεραπεία κατά το παρελθόν, ο χρόνος που απαιτήθηκε για την επιδείνωση της νόσου ήταν κατά μέσο όρο 6, 2 μήνες με τη χρήση του Velcade και 3, 5 μήνες με τη χρήση δεξαµεθαζόνης στη συγκριτική μελέτη.
Στις άλλες δύο μελέτες, το ποσοστό των ασθενών που ανταποκρίθηκαν μερικώς ή πλήρως στη θεραπεία με Velcade κυμάνθηκε στο 34%.
Ποιοι κίνδυνοι συνδέονται με το Velcade; Οι συχνότερες ανεπιθύμητες ενέργειες του Velcade (εμφανίζονται σε περισσότερους από 1 στους 10 ασθενείς) είναι έρπης ζωστήρας, θρομβοκυτταροπενία (μικρός αριθμός αιμοπεταλίων), αναιμία (μικρός αριθμός ερυθρών αιμοσφαιρίων), ουδετεροπενία (πολύ μικρός αριθμός λευκών αιμοσφαιρίων τα οποία καταπολεμούν τις λοιμώξεις), μειωμένη όρεξη, περιφερική νευροπάθεια με παραισθησία (μυρμήγκιασμα ή αιμωδία και μούδιασμα), πονοκέφαλος, δύσπνοια (δυσκολία στην αναπνοή), ναυτία (αδιαθεσία), διάρροια, έμετος, δυσκοιλιότητα, εξάνθημα, μυαλγία (πόνος στους μυς), κόπωση και πυρεξία (πυρετός).
Ο πλήρης κατάλογος όλων των ανεπιθύμητων ενεργειών που αναφέρθηκαν με το Velcade περιλαμβάνεται στο φύλλο οδηγιών χρήσης.
Το Velcade δεν πρέπει να χορηγείται σε άτομα που ενδέχεται να εμφανίσουν υπερευαισθησία (αλλεργία) στη βορτεζομίμπη, στο βόριο ή σε οποιοδήποτε άλλο συστατικό του φαρμάκου.
Δεν πρέπει να χορηγείται επίσης σε ασθενείς με σοβαρή ηπατική ασθένεια, οξεία διάχυτη διηθητική πνευμονοπάθεια (μια σοβαρή πάθηση των πνευμόνων) ή νόσο του περικαρδίου (της μεμβράνης που περιβάλλει την καρδιά).
Για ποιους λόγους εγκρίθηκε το Velcade; Η Επιτροπή Φαρμάκων για Ανθρώπινη Χρήση (CHMP) έκρινε ότι τα οφέλη του Velcade υπερτερούν των κινδύνων που σχετίζονται με αυτό στη θεραπεία του πολλαπλού μυελώματος.
Ως εκ τούτου, η Eπιτροπή εισηγήθηκε τη χορήγηση άδειας κυκλοφορίας για το Velcade.
Το Velcade εγκρίθηκε με τη διαδικασία των « εξαιρετικών περιστάσεων ».
Αυτό σημαίνει ότι, λόγω της σπανιότητας της ασθένειας, δεν κατέστη δυνατή η συγκέντρωση ολοκληρωμένων πληροφοριών
2/ 3 για το Velcade.
Ο Ευρωπαϊκός Οργανισμός Φαρμάκων (ΕΜΕΑ) θα αξιολογεί ετησίως κάθε νέο πληροφοριακό στοιχείο που θα είναι διαθέσιμο και η παρούσα περίληψη θα ενημερώνεται αναλόγως.
Ποια στοιχεία για το Velcade αναμένεται να υποβληθούν; Η παρασκευάστρια εταιρεία θα διενεργήσει περαιτέρω μελέτες για να εξετάσει ειδικότερα την κατανομή του Velcade στον οργανισμό (ειδικά μετά από τη χορήγηση επαναλαμβανόμενων δόσεων), καθώς και τον κίνδυνο οι ασθενείς να εμφανίσουν αμυλοείδωση (συσσώρευση στον οργανισμό ενός τύπου πρωτεΐνης που ονομάζεται αμυλοειδές) ή επιδείνωση της αμυλοείδωσης.
Λοιπές πληροφορίες για το Velcade:
Στις 26 Απριλίου 2004, η Ευρωπαϊκή Επιτροπή χορήγησε άδεια κυκλοφορίας, η οποία ισχύει σε ολόκληρη την Ευρωπαϊκή Ένωση, για το Velcade.
Κάτοχος της άδειας κυκλοφορίας είναι η Janssen - Cilag International NV.
Η άδεια κυκλοφορίας ανανεώθηκε στις 26 Απριλίου 2009.
Η πλήρης δημόσια έκθεση αξιολόγησης (EPAR) του Velcade διατίθεται εδώ.
Τελευταία ενημέρωση της περίληψης:
04- 2009
3/ 3