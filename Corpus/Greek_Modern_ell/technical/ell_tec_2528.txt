# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	technical
# genre_narrow:	NA
# writing_system:	Grek
# special_characters:	NA
# short_description:	EMEA
# source:	https://object.pouta.csc.fi/OPUS-EMEA/v3/raw/el.zip
# copyright_short:	http://opus.nlpl.eu/EMEA.php
# copyright_long:	http://opus.nlpl.eu/EMEA.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA

European Medicines Agency
EMEA/ H/ C/ 113
ΕΥΡΩΠΑΪΚΗ ΔΗΜΟΣΙΑ ΕΚΘΕΣΗ ΑΞΙΟΛΟΓΗΣΗΣ (EPAR)
INVIRASE
Περίληψη EPAR για το κοινό
Το παρόν έγγραφο αποτελεί σύνοψη της Ευρωπαϊκής Δημόσιας Έκθεσης Αξιολόγησης (EPAR).
Επεξηγεί τον τρόπο με τον οποίο η Επιτροπή Φαρμάκων για Ανθρώπινη Χρήση (CHMP) αξιολόγησε τις μελέτες που εκπονήθηκαν και διατύπωσε συστάσεις σχετικά με τους όρους χρήσης του φαρμάκου.
Για περισσότερες πληροφορίες σχετικά με την ιατρική σας πάθηση ή τη θεραπεία σας, διαβάστε το φύλλο οδηγιών χρήσης (συμπεριλαμβάνεται στην ευρωπαϊκή δημόσια έκθεση αξιολόγησης) ή επικοινωνήστε με τον γιατρό ή τον φαρμακοποιό σας.
Για περισσότερες πληροφορίες σχετικά με τις συστάσεις της επιτροπής, συμβουλευθείτε την επιστημονική συζήτηση (συμπεριλαμβάνεται επίσης στην ευρωπαϊκή δημόσια έκθεση αξιολόγησης).
Τι είναι το Invirase; Το Invirase είναι ένα φάρμακο που περιέχει τη δραστική ουσία σακουιναβίρη.
Διατίθεται σε καψάκια καφέ και πράσινου χρώματος (200 mg) και πορτοκαλί δισκία ωοειδούς σχήματος (500 mg).
Σε ποιες περιπτώσεις χρησιμοποιείται το Invirase; Το Invirase είναι αντιιικό φάρμακο.
Χρησιμοποιείται για τη θεραπεία ενήλικων ασθενών που έχουν προσβληθεί από τον ιό ανθρώπινης ανοσοανεπάρκειας τύπου 1 (HIV- 1), έναν ιό που προκαλεί σύνδροµο επίκτητης ανοσοανεπάρκειας (AIDS).
Χορηγείται πάντα σε συνδυασμό με ριτοναβίρη (άλλο αντιιικό φάρμακο) καθώς και άλλα αντιιικά φάρμακα.
Το φάρμακο χορηγείται μόνο με ιατρική συνταγή.
Πώς χρησιμοποιείται το Invirase; Η έναρξη της θεραπείας με Invirase πρέπει να γίνεται από ιατρό πεπειραμένο στη θεραπεία της λοίμωξης HIV.
Η συνιστώμενη δόση Invirase για τους ενήλικες και εφήβους άνω των 16 ετών είναι 1. 000 mg δύο φορές την ημέρα με 100 mg ριτοναβίρης με ή χωρίς τροφή.
Το Invirase πρέπει να χορηγείται με προσοχή σε ασθενείς που αντιμετωπίζουν σοβαρά νεφρικά ή μέτρια ηπατικά προβλήματα.
Δεν πρέπει να χορηγείται σε ασθενείς που αντιμετωπίζουν σοβαρή ηπατική δυσλειτουργία.
Πώς δρα το Invirase; Η δραστική ουσία του Invirase, η σακουιναβίρη, είναι αναστολέας πρωτεάσης.
Αναστέλλει τη δράση ενός ενζύμου που ονομάζεται πρωτεάση, το οποίο συμμετέχει στον πολλαπλασιασμό του HIV.
Όταν το ένζυμο αναστέλλεται, ο ιός δεν πολλαπλασιάζεται κανονικά, γεγονός που επιβραδύνει την εξάπλωση της λοίμωξης.
Η ριτοναβίρη είναι ένας άλλος αναστολέας πρωτεάσης που χρησιμοποιείται ως « ενισχυτικός παράγοντας ».
Μειώνει το ρυθμό διάσπασης της σακουιναβίρης, αυξάνοντας τη συγκέντρωσή της στο αίμα.
Με αυτόν τον τρόπο επιτυγχάνεται η ίδια αντιιική επίδραση με χαμηλότερη δόση σακουιναβίρης.
Το Invirase, συγχορηγούμενο με άλλα αντιιικά φάρμακα, μειώνει την ποσότητα του HIV στο αίμα και διατηρεί τον ιό σε χαμηλά επίπεδα.
Το Invirase δεν θεραπεύει τη λοίμωξη από HIV ούτε το AIDS, αλλά μπορεί να επιβραδύνει τη βλάβη που προκαλείται στο ανοσοποιητικό σύστημα και την ανάπτυξη λοιμώξεων και νόσων που σχετίζονται με το AIDS.
7 Westferry Circus, Canary Wharf, London E14 4HB, UK Tel.
(44- 20) 74 18 84 00 Fax (44- 20) 74 18 84 16 E- mail: mail@ emea. europa. eu http: // www. emea. europa. eu
 European Medicines Agency, 2008.
Reproduction is authorised provided the source is acknowledged.
Ποιες μελέτες εκπονήθηκαν για το Invirase; To Invirase αξιολογήθηκε σε έξι κύριες μελέτες στις οποίες συμμετείχαν 1. 576 ασθενείς.
Στις πρώτες τέσσερεις μελέτες αξιολογήθηκαν τα αποτελέσματα του φαρμάκου, χωρίς τη χορήγηση ριτοναβίρης.
Ο συνδυασμός Invirase και ριτοναβίρης αξιολογήθηκε σε 656 ασθενείς στις δύο μελέτες που συνέκριναν το Invirase με την ινδιναβίρη και την λοπιναβίρη (άλλα αντιιικά φάρμακα), συγχορηγούμενα και τα δύο με ρινοταβίρη και άλλα αντιιικά φάρμακα.
Στις μελέτες υπολογίστηκε ο αριθμός των ασθενών στους οποίους η αγωγή έπαυσε να είναι αποτελεσματική ύστερα από 48 εβδομάδες, όπως διαπιστώθηκε από την αύξηση του επιπέδου HIV στο αίμα (ιικό φορτίο).
Ποιο είναι το όφελος του Invirase σύμφωνα με τις μελέτες; Το Invirase, συγχορηγούμενο με άλλα αντιιικά φάρμακα, μείωσε το ιικό φορτίο και ενίσχυσε το ανοσοποιητικό σύστημα.
Στις μελέτες της συνδυαστικής αγωγής Invirase και ριτοναβίρης, η αποτυχία της θεραπείας ήταν παρόμοια με εκείνη της θεραπείας ινδιναβίρης, αλλά μεγαλύτερη από την αποτυχία της αγωγής λονιναβίρης.
Η αποτυχία αυτή οφείλεται στη διακοπή της θεραπείας Invirase από περισσότερους ασθενείς και όχι σε διαφορές που σχετίζονται με την αποτελεσματικότητα των φαρμάκων.
Ποιοι κίνδυνοι συνδέονται με το Invirase; Οι πιο συχνές ανεπιθύμητες ενέργειες του Invirase σε συνδυασμό με ριτοναβίρη (που παρατηρήθηκαν σε περισσότερους από έναν στους δέκα ασθενείς) είναι διάρροια, ναυτία, αυξημένα επίπεδα ηπατικών ενζύμων, χοληστερόλης και τριγλυκεριδίων (λιπιδίων) στο αίμα, καθώς και μειωμένος αριθμός αιμοπεταλίων (συστατικά του αίματος που συντελούν στην πήξη του).
Ο πλήρης κατάλογος όλων των ανεπιθύμητων ενεργειών που αναφέρθηκαν με το Invirase περιλαμβάνεται στο φύλλο οδηγιών χρήσης.
To Invirase δεν πρέπει να χορηγείται σε άτομα που ενδέχεται να παρουσιάσουν υπερευαισθησία (αλλεργία) στη σακουιναβίρη ή σε οποιοδήποτε άλλο από τα συστατικά.
Δεν πρέπει να χορηγείται σε ασθενείς με σοβαρές ηπατικές ασθένειες ή σε ασθενείς που λαμβάνουν κάποιο από τα ακόλουθα φάρμακα: • τερφεναδίνη, αστεμιζόλη (χρησιµοποιούνται ευρέως για την αντιμετώπιση συμπτωμάτων αλλεργίας – αυτά τα φάρµακα µπορούν να διατίθενται χωρίς ιατρική συνταγή) • πιμοζίδη (χρησιμοποιείται για την αντιμετώπιση ψυχικών νόσων) • σισαπριδη (χρησιμοποιείται για την ανακούφιση ορισμένων στομαχικών προβλημάτων) • αμιωδαρόνη, προπαφαινόνη, φλεκαινιδη (χρησιμοποιούνται για τη διόρθωση του μη φυσιολογικού καρδιακού ρυθμού) • τριαζολάμη, μιδαζολάμη λαμβανόμενη από το στόμα (χρησιμοποιούνται για την αντιμετώπιση του άγχους ή προβλημάτων ύπνου) • σιμβαστατίνη, λοβαστατίνη (χρησιμοποιούνται για τη μείωση των επιπέδων χοληστερόλης), • τα αλκαλοειδή της ερυσιβώδους όλυρας όπως εργοταμίνη, διυδροεργοταμίνη, εργονοβίνη και μεθυλεργονοβίνη (χρησιμοποιούνται για την ημικρανία) • ριφαμπικίνη (χρησιμοποιείται για τη θεραπεία της φυματίωσης) • φαρμακευτικά προϊόντα τα οποία μπορεί να αλληλεπιδρούν με το Invirase και να επιφέρουν επιβλαβείς ανεπιθύμητες ενέργειες.
Συνιστάται προσοχή όταν το Invirase λαμβάνεται συγχρόνως με άλλα φάρμακα.
Περισσότερες πληροφορίες περιλαμβάνονται στο φύλλο οδηγιών χρήσης.
Όπως συμβαίνει και με τα άλλα φάρμακα κατά του HIV, οι ασθενείς που λαμβάνουν Invirase ενδέχεται να διατρέχουν κίνδυνο λιποδυστροφίας (αλλαγές στην κατανομή του σωματικού λίπους), οστεονέκρωσης (νέκρωση του οστικού ιστού) ή συνδρόμου επανενεργοποίησης του ανοσοποιητικού συστήματος (συμπτώματα λοίμωξης που προκαλούνται από την αποκατάσταση του ανοσοποιητικού συστήματος).
Οι ασθενείς που αντιμετωπίζουν ηπατικά προβλήματα (περιλαμβανομένων των λοιμώξεων ηπατίτιδας B ή C) ενδέχεται να διατρέχουν υψηλό κίνδυνο ηπατικής βλάβης όταν λαμβάνουν Invirase.
Για ποιους λόγους εγκρίθηκε το Invirase; Η Επιτροπή Φαρμάκων για Ανθρώπινη Χρήση (CHMP) έκρινε ότι τα οφέλη του Invirase, σε συνδυαστική αγωγή με άλλα αντιρετροϊικά φαρμακευτικά προϊόντα, υπερτερούν των κινδύνων που
2/ 3 συνδέονται με αυτό για τη θεραπεία ενήλικων ασθενών με λοίμωξη HIV- 1.
Η επιτροπή εισηγήθηκε τη χορήγηση άδειας κυκλοφορίας για το Invirase.
Αρχικά το Invirase εγκρίθηκε με τη διαδικασία των « Εξαιρετικών Περιστάσεων » διότι, για επιστημονικούς λόγους, οι πληροφορίες που παρασχέθηκαν τη στιγμή της έγκρισης ήταν περιορισμένες.
Η εταιρεία υπέβαλε τις συμπληρωματικές πληροφορίες που της ζητήθηκαν και το καθεστώς των « Εξαιρετικών Περιστάσεων » έληξε στις 8 Απριλίου 1999.
Λοιπές πληροφορίες για το Invirase:
Στις 4 Οκτωβρίου 1996, η Ευρωπαϊκή Επιτροπή χορήγησε άδεια κυκλοφορίας, η οποία ισχύει σε ολόκληρη την Ευρωπαϊκή Ένωση, στην Roche Registration Limited για το Invirase.
Η άδεια κυκλοφορίας ανανεώθηκε στις 4 Οκτωβρίου 2001 και στις 4 Οκτωβρίου 2006.
Η πλήρης δημόσια έκθεση αξιολόγησης (EPAR) του Invirase διατίθεται εδώ.
Τελευταία ενημέρωση της περίληψης:
11- 2008.
3/ 3