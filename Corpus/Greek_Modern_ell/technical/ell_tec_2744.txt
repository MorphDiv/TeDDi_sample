# language_name_wals:	Greek (Modern)
# language_name_glotto:	Modern Greek
# ISO_6393:	ell
# year_composed:	NA
# year_published:	NA
# mode:	written
# genre_broad:	technical
# genre_narrow:	NA
# writing_system:	Grek
# special_characters:	NA
# short_description:	EMEA
# source:	https://object.pouta.csc.fi/OPUS-EMEA/v3/raw/el.zip
# copyright_short:	http://opus.nlpl.eu/EMEA.php
# copyright_long:	http://opus.nlpl.eu/EMEA.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA

European Medicines Agency
EMEA/ H/ C/ 899
ΕΥΡΩΠΑΪΚΗ ΔΗΜΟΣΙΑ ΕΚΘΕΣΗ ΑΞΙΟΛΟΓΗΣΗΣ (EPAR)
FIRAZYR
Περίληψη EPAR για το κοινό
Το παρόν έγγραφο αποτελεί σύνοψη της Ευρωπαϊκής Δημόσιας Έκθεσης Αξιολόγησης (EPAR).
Επεξηγεί τον τρόπο με τον οποίο η Επιτροπή Φαρμάκων για Ανθρώπινη Χρήση (CHMP) αξιολόγησε τις μελέτες που εκπονήθηκαν και διατύπωσε συστάσεις σχετικά με τους όρους χρήσης του φαρμάκου.
Για περισσότερες πληροφορίες σχετικά με την ιατρική σας πάθηση ή τη θεραπεία σας, διαβάστε το φύλλο οδηγιών χρήσης (συμπεριλαμβάνεται στην ευρωπαϊκή δημόσια έκθεση αξιολόγησης) ή επικοινωνήστε με τον γιατρό ή τον φαρμακοποιό σας.
Για περισσότερες πληροφορίες σχετικά με τις συστάσεις της επιτροπής, συμβουλευθείτε την επιστημονική συζήτηση (συμπεριλαμβάνεται επίσης στην ευρωπαϊκή δημόσια έκθεση αξιολόγησης).
Τι είναι το Firazyr; Το Firazyr είναι ενέσιμο διάλυμα που περιέχει τη δραστική ουσία ικατιβάντη.
Σε ποιες περιπτώσεις χρησιμοποιείται το Firazyr; Το Firazyr χρησιμοποιείται για τη θεραπεία των συμπτωμάτων κρίσεων κληρονομικού αγγειοοιδήματος σε ενήλικες.
Οι ασθενείς με αγγειοοίδημα παρουσιάζουν επεισόδια οιδήματος σε ολόκληρο το σώμα όπως στο πρόσωπο, τα άκρα ή την περιοχή γύρω από το έντερο τα οποία προκαλούν δυσφορία και πόνο. « Κληρονομικό » σημαίνει ότι η νόσος οφείλεται στα γονίδια του ασθενούς.
Το Firazyr χορηγείται σε ασθενείς των οποίων το αγγειοοίδημα σχετίζεται με φυσιολογικά χαμηλά επίπεδα μιας πρωτεΐνης που ονομάζεται « αναστολέας της C1 εστεράσης ».
Δεδομένου του μικρού αριθμού ασθενών με κληρονομικό αγγειοοίδημα και, άρα, της σπανιότητας της ασθένειας, το Firazyr χαρακτηρίστηκε « ορφανό φάρμακο » (φάρμακο το οποίο χρησιμοποιείται σε σπάνιες ασθένειες) στις 17 Φεβρουαρίου 2003.
Το φάρμακο χορηγείται μόνο με ιατρική συνταγή.
Πώς χρησιμοποιείται το Firazyr; Το Firazyr χορηγείται ως αργή ένεση κάτω από το δέρμα από ιατρό ή νοσηλευτή, κατά προτίμηση στην περιοχή της κοιλιακής χώρας (κοιλιά).
Η συνιστώμενη δόση του Firazyr είναι μία ένεση.
Στην περίπτωση που τα συμπτώματα επιμένουν ή επανεμφανίζονται, μπορεί να χορηγηθεί δεύτερη ένεση μετά από έξι ώρες.
Σε περίπτωση που κρίνεται αναγκαίο, η θεραπεία μπορεί να επαναληφθεί για τρίτη φορά μετά το πέρας χρονικού διαστήματος ακόμη έξι ωρών.
Δεν πρέπει να χορηγούνται περισσότερες από τρεις ενέσεις εντός χρονικής διάρκειας 24 ωρών.
Το Firazyr δεν έχει δοκιμαστεί σε παιδιά.
Πώς δρα το Firazyr; Οι ασθενείς με κληρονομικό αγγειοοίδημα παρουσιάζουν υψηλά επίπεδα μιας ουσίας που ονομάζεται « βραδυκινίνη », και η οποία συμμετέχει στην πρόκληση φλεγμονής και οιδήματος.
Η δραστική ουσία του Firazyr, η ικατιβάντη, αποκλείει τους υποδοχείς στους οποίους προσκολλάται υπό φυσιολογικές συνθήκες η βραδυκινίνη.
Το γεγονός αυτό αναστέλλει τη δραστηριότητα της βραδυκινίνης συμβάλλοντας στην ανακούφιση των συμπτωμάτων της νόσου.
7 Westferry Circus, Canary Wharf, London E14 4HB, UK Tel.
(44- 20) 74 18 84 00 Fax (44- 20) 74 18 84 16 E- mail: mail@ emea. europa. eu http: // www. emea. europa. eu
© European Medicines Agency, 2008.
Reproduction is authorised provided the source is acknowledged.
Ποιες μελέτες εκπονήθηκαν για το Firazyr; Τα αποτελέσματα του Firazyr ελέγχθηκαν πρώτα σε πειραματικά μοντέλα προτού μελετηθούν σε ανθρώπους.
Το Firazyr έχει μελετηθεί στο πλαίσιο δύο κύριων μελετών σε ασθενείς με αγγειοοίδημα του δέρματος ή της κοιλιακής χώρας.
Στην πρώτη μελέτη το Firazyr συγκρίθηκε με τρανεξαμικό οξύ (άλλο φάρμακο που χρησιμοποιείται για τη συγκεκριμένη ασθένεια) σε 74 ασθενείς, και στη δεύτερη μελέτη το Firazyr συγκρίθηκε με εικονικό φάρμακο σε 56 ασθενείς.
Ο βασικός δείκτης μέτρησης της αποτελεσματικότητας ήταν η χρονική περίοδος που χρειάστηκε να παρέλθει έως ότου σημειωθεί ανακούφιση στα συμπτώματα του ασθενούς.
Ποιο είναι το όφελος του Firazyr σύμφωνα με τις μελέτες; Το Firazyr αποδείχτηκε αποτελεσματικότερο από το τρανεξαμικό οξύ και το εικονικό φάρμακο όσον αφορά τον έλεγχο των συμπτωμάτων της νόσου.
Σε αμφότερες τις μελέτες, η χρονική περίοδος που χρειάστηκε να παρέλθει έως ότου σημειωθεί βελτίωση των συμπτωμάτων του ασθενούς ήταν μικρότερης διάρκειας για τους ασθενείς που έλαβαν Firazyr από ότι για εκείνους που έλαβαν τρανεξαμικό οξύ ή εικονικό φάρμακο.
Οι ασθενείς διαπίστωσαν ανακούφιση ύστερα από 2, 0 έως 2, 5 ώρες κατά μέσο όρο μετά τη λήψη Firazyr ενώ όσοι έλαβαν τρανεξαμικό οξύ και εικονικό φάρμακο κατόπιν χρονικού διαστήματος 12, 0 και 4, 6 ωρών αντιστοίχως.
Ποιοι κίνδυνοι συνδέονται με το Firazyr; Οι συχνότερες ανεπιθύμητες ενέργειες του Firazyr (εμφανίζονται σε περισσότερους από 1 στους 10 ασθενείς) είναι ερύθημα (ερυθρότητα), οίδημα, αίσθηση καύσου, κάψιμο, κνησμός και πόνος.
Ο πλήρης κατάλογος όλων των ανεπιθύμητων ενεργειών που αναφέρθηκαν με το Firazyr περιλαμβάνεται στο φύλλο οδηγιών χρήσης.
Το Firazyr δεν πρέπει να χορηγείται σε άτομα που ενδέχεται να παρουσιάσουν υπερευαισθησία (αλλεργία) στην ικατιβάντη ή σε οποιοδήποτε άλλο από τα συστατικά του φαρμάκου.
Για ποιους λόγους εγκρίθηκε το Firazyr; Η Επιτροπή Φαρμάκων για Ανθρώπινη Χρήση (CHMP) έκρινε ότι τα οφέλη του Firazyr υπερτερούν των κινδύνων που συνδέονται με αυτό για τη συμπτωματική θεραπεία των οξέων κρίσεων κληρονομικού αγγειοοιδήματος σε ενήλικες.
Η επιτροπή εισηγήθηκε τη χορήγηση άδειας κυκλοφορίας για το Firazyr.
Λοιπές πληροφορίες για το Firazyr:
Στις 11 Ιουλίου 2008, η Ευρωπαϊκή Επιτροπή χορήγησε άδεια κυκλοφορίας, η οποία ισχύει σε ολόκληρη την Ευρωπαϊκή Ένωση, στην Jerini AG για το Firazyr.
Η περίληψη της γνώμης της επιτροπής ορφανών φαρμάκων για το Firazyr διατίθεται εδώ.
Η πλήρης δημόσια έκθεση αξιολόγησης (EPAR) του Firazyr διατίθεται εδώ.
Τελευταία ενημέρωση της περίληψης:
05- 2008
2/ 2