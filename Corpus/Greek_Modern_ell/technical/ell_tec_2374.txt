# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	technical
# genre_narrow:	NA
# writing_system:	Grek
# special_characters:	NA
# short_description:	EMEA
# source:	https://object.pouta.csc.fi/OPUS-EMEA/v3/raw/el.zip
# copyright_short:	http://opus.nlpl.eu/EMEA.php
# copyright_long:	http://opus.nlpl.eu/EMEA.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA

European Medicines Agency
EMEA/ H/ C/ 861
ΕΥΡΩΠΑΪΚΗ ΔΗΜΟΣΙΑ ΕΚΘΕΣΗ ΑΞΙΟΛΟΓΗΣΗΣ (EPAR)
JANUMET
Περίληψη EPAR για το κοινό
Το παρόν έγγραφο αποτελεί σύνοψη της Ευρωπαϊκής Δημόσιας Έκθεσης Αξιολόγησης (EPAR).
Επεξηγεί τον τρόπο με τον οποίο η Επιτροπή Φαρμάκων για Ανθρώπινη Χρήση (CHMP) αξιολόγησε τις μελέτες που εκπονήθηκαν και διατύπωσε συστάσεις σχετικά με τους όρους χρήσης του φαρμάκου.
Για περισσότερες πληροφορίες σχετικά με την ιατρική σας πάθηση ή τη θεραπεία σας, διαβάστε το φύλλο οδηγιών χρήσης (συμπεριλαμβάνεται στην ευρωπαϊκή δημόσια έκθεση αξιολόγησης) ή επικοινωνήστε με τον γιατρό ή τον φαρμακοποιό σας.
Για περισσότερες πληροφορίες σχετικά με τις συστάσεις της επιτροπής, συμβουλευθείτε την επιστημονική συζήτηση (συμπεριλαμβάνεται επίσης στην ευρωπαϊκή δημόσια έκθεση αξιολόγησης).
Τι είναι το Janumet; Το Janumet είναι φάρμακο που περιέχει δύο δραστικές ουσίες, σιταγλιπτίνη και υδροχλωρική μετφορμίνη.
Διατίθεται υπό μορφή δισκίων σχήματος καψακίου (ροζ:
50 mg σιταγλιπτίνης και 850 mg υδροχλωρικής μετφορμίνης, κόκκινα:
50 mg σιταγλιπτίνης και 1000 mg υδροχλωρικής μετφορμίνης).
Σε ποιες περιπτώσεις χρησιμοποιείται το Janumet; Το Janumet χορηγείται για τη θεραπεία ασθενών με διαβήτη τύπου 2 για τη βελτίωση του ελέγχου των επιπέδων σακχάρου στο αίμα.
Χρησιμοποιείται παράλληλα με δίαιτα και άσκηση: • σε ασθενείς που δεν ελέγχονται επαρκώς μόνο με μετφορμίνη (αντιδιαβητικό φάρμακο), • σε ασθενείς που λαμβάνουν ήδη συνδυασμό σιταγλιπτίνης και μετφορμίνης ως ξεχωριστά δισκία, • σε συνδυασμό με σουλφονυλουρία (άλλος τύπος αντιδιαβητικού φαρμάκου) όταν ο συνδυασμός σουλφονυλουρίας και μετφορμίνης δεν επαρκεί για τον αποτελεσματικό έλεγχο του διαβήτη του ασθενούς.
Το φάρμακο χορηγείται μόνο με ιατρική συνταγή.
Πώς χρησιμοποιείται το Janumet; Το Janumet λαμβάνεται δύο φορές την ημέρα.
Η περιεκτικότητα του δισκίου που θα χορηγηθεί εξαρτάται από τη δόση των άλλων αντιδιαβητικών φαρμάκων που λάμβανε προηγουμένως ο ασθενής.
Οι ασθενείς που λαμβάνουν ήδη μετφορμίνη, με ή χωρίς σουλφονυλουρία, πρέπει να λαμβάνουν το δισκίο Janumet που περιέχει την ίδια δόση μετφορμίνης.
Οι ασθενείς που λαμβάνουν ήδη σιταγλιπτίνη και μετφορμίνη ως ξεχωριστά δισκία πρέπει να μεταπηδήσουν στο Janumet που περιέχει την ίδια δόση αμφότερων των δραστικών ουσιών.
Στην περίπτωση που το Janumet λαμβάνεται με σουλφονυλουρία, η δόση της σουλφονυλουρίας ενδεχομένως να χρειαστεί να μειωθεί προκειμένου να αποφευχθεί η υπογλυκαιμία (χαμηλά επίπεδα σακχάρου στο αίμα).
Η μέγιστη δόση σιταγλιπτίνης είναι 100 mg την ημέρα.
Το Janumet πρέπει να λαμβάνεται συνοδεία τροφής για την αποφυγή οποιωνδήποτε στομαχικών προβλημάτων μπορούν να προκληθούν από τη μετφορμίνη.
Δεν συνιστάται η χρήση του Janumet σε παιδιά ηλικίας κάτω των 18 ετών, λόγω έλλειψης πληροφοριών για την ασφάλεια και την αποτελεσματικότητα του προϊόντος στην εν λόγω ομάδα.
7 Westferry Circus, Canary Wharf, London E14 4HB, UK Tel.
(44- 20) 74 18 84 00 Fax (44- 20) 74 18 84 16 E- mail: mail@ emea. europa. eu http: // www. emea. europa. eu
© European Medicines Agency, 2008.
Reproduction is authorised provided the source is acknowledged.
Πώς δρα το Janumet; Ο διαβήτης τύπου 2 είναι μια ασθένεια κατά την οποία το πάγκρεας δεν παράγει αρκετή ινσουλίνη για τον έλεγχο των επιπέδων της γλυκόζης (σάκχαρο) στο αίμα ή κατά την οποία ο οργανισμός δεν μπορεί να χρησιμοποιήσει την ινσουλίνη με αποτελεσματικό τρόπο.
Οι δραστικές ουσίες του Janumet, η σιταγλιπτίνη και η υδροχλωρική μετφορμίνη, διαθέτουν διαφορετικό τρόπο δράσης η καθεμία.
Η σιταγλιπτίνη είναι αναστολέας διπεπτιδυλοπεπτιδάσης (DPP- 4).
Δρα αναστέλλοντας τη διάσπαση των « ινκρετινών » ορμονών στον οργανισμό.
Οι ορμόνες αυτές απελευθερώνονται μετά το γεύμα και διεγείρουν την παραγωγή ινσουλίνης από το πάγκρεας.
Αυξάνοντας τα επίπεδα των ινκρετινών ορμονών στο αίμα, η σιταγλιπτίνη διεγείρει το πάγκρεας για να παράγει μεγαλύτερη ποσότητα ινσουλίνης όταν τα επίπεδα σακχάρου στο αίμα είναι υψηλά.
Η σιταγλιπτίνη δεν ενεργεί όταν τα επίπεδα γλυκόζης στο αίμα είναι χαμηλά.
Επίσης, η σιταγλιπτίνη μειώνει την ποσότητα γλυκόζης που παράγεται από το συκώτι, αυξάνοντας τα επίπεδα ινσουλίνης και μειώνοντας τα επίπεδα της ορμόνης γλυκαγόνης.
Η μετφορμίνη δρα κυρίως εμποδίζοντας την παραγωγή γλυκόζης και μειώνοντας την απορρόφησή της από το έντερο.
Αποτέλεσμα της δράσης και των δύο δραστικών ουσιών είναι η μείωση του επιπέδου γλυκόζης στο αίμα, γεγονός που συμβάλλει στον έλεγχο του διαβήτη τύπου 2.
Ποιες μελέτες εκπονήθηκαν για το Janumet; Η σιταγλιπτίνη έχει ήδη εγκριθεί μεμονωμένα στην Ευρωπαϊκή Ένωση (ΕΕ) με την ονομασία Januvia από το 2007.
Το Januvia μπορεί να χορηγηθεί μαζί με μετφορμίνη καθώς και σε συνδυασμό με μετφορμίνη και σουλφονυλουρία, σε ασθενείς με διαβήτη τύπου 2.
Τρεις μελέτες του Januvia, σε ασθενείς με διαβήτη τύπου 2 των οποίων τα επίπεδα γλυκόζης αίματος δεν ελέγχονταν επαρκώς μόνο με μετφορμίνη, χρησιμοποιήθηκαν για να στηρίξουν τη χρήση του Janumet για τις ίδιες ενδείξεις.
Σε δύο από τις μελέτες συγκρίθηκε η σιταγλιπτίνη ως συμπληρωματική θεραπεία στη μετφορμίνη με εικονικό φάρμακο (σε 701 ασθενείς) και με γλιπιζίδη (μια σουλφονυλουρία) (σε 1. 172 ασθενείς).
Στην τρίτη μελέτη συγκρίθηκε η σιταγλιπτίνη με εικονικό φάρμακο, χορηγούμενο ως πρόσθετη θεραπεία σε γλιμεπιρίδη (άλλη σουλφονυλουρία), με ή χωρίς μετφορμίνη, σε 441 ασθενείς.
Παρουσιάστηκαν επίσης τα αποτελέσματα μίας νέας μελέτης σε ασθενείς που δεν λάμβαναν προηγουμένως αντιδιαβητικά φάρμακα, στο πλαίσιο της οποίας πραγματοποιήθηκε σύγκριση της αποτελεσματικότητας της σιταγλιπτίνης συν μετφορμίνης με εκείνη της μετφορμίνης ή της σιταγλιπτίνης χορηγούμενων ως μονοθεραπεία.
Σε όλες τις μελέτες μετρήθηκε η αλλαγή που επήλθε μετά από 24 εβδομάδες στα επίπεδα μιας ουσίας στο αίμα που ονομάζεται γλυκοζυλιωμένη αιμοσφαιρίνη (HbA1c), η οποία παρέχει ένδειξη σχετικά με το πόσο αποτελεσματικός είναι ο έλεγχος της γλυκόζης στο αίμα.
Διεξήχθησαν επίσης δύο μελέτες βιοϊσοδυναμίας από τις οποίες αποδείχτηκε ότι οι δραστικές ουσίες στις δύο περιεκτικότητες του Janumet απορροφήθηκαν από τον οργανισμό κατά τον ίδιο τρόπο με τον οποίο απορροφώνται ως ξεχωριστά δισκία.
Ποιο είναι το όφελος του Janumet σύμφωνα με τις μελέτες; Η σιταγλιπτίνη χορηγούμενη σε συνδυασμό με μετφορμίνη αποδείχτηκε αποτελεσματικότερη από τη μετφορμίνη χορηγούμενη ως μονοθεραπεία.
Η προσθήκη 100 mg σιταγλιπτίνης στη μετφορμίνη μείωσε τα επίπεδα της HbA1c κατά 0, 67% (από περίπου 8, 0%) μετά από 24 εβδομάδες, σε σύγκριση με τη μείωση της τάξεως του 0, 02% που παρατηρήθηκε στους ασθενείς που προσέθεσαν εικονικό φάρμακο.
Η αποτελεσματικότητα της προσθήκης σιταγλιπτίνης στη μετφορμίνη ήταν παρόμοια με εκείνη της γλιπιζίδης στη μείωση των επιπέδων της HbA1c.
Στη μελέτη όπου η σιταγλιπτίνη προστέθηκε στη γλιμεπιρίδη και μετφορμίνη, τα επίπεδα της HbA1c παρουσίασαν μείωση της τάξεως του 0, 59% μετά από 24 εβδομάδες, σε σύγκριση με αύξηση της τάξεως του 0, 30% που παρατηρήθηκε στους ασθενείς στη θεραπεία των οποίων είχε προστεθεί εικονικό φάρμακο.
Στη νέα μελέτη, ο συνδυασμός σιταγλιπτίνης συν μετφορμίνης ήταν πιο αποτελεσματικός από τη χορήγηση μετφορμίνης ή σιταγλιπτίνης ως μονοθεραπείας.
Ποιοι κίνδυνοι συνδέονται με το Janumet; Η συχνότερη ανεπιθύμητη ενέργεια του Janumet (εμφανίζεται σε 1 έως 10 στους 100 ασθενείς) είναι ναυτία (αίσθημα αδιαθεσίας).
Ο πλήρης κατάλογος όλων των ανεπιθύμητων ενεργειών που αναφέρθηκαν με το Janumet περιλαμβάνεται στο φύλλο οδηγιών χρήσης.
Το Janumet δεν πρέπει να χορηγείται σε άτομα που ενδέχεται να παρουσιάσουν υπερευαισθησία (αλλεργία) στη σιταγλιπτίνη, τη μετφορμίνη ή σε οποιοδήποτε άλλο από τα συστατικά του φαρμάκου.
2/ 3 Επιπλέον, δεν πρέπει να χορηγείται σε ασθενείς με διαβητική κετοξέωση (υψηλά επίπεδα κετονών και οξέων στο αίμα), διαβητικό προ- κώμα, προβλήματα νεφρών ή ήπατος, παθήσεις που μπορούν να επηρεάσουν τα νεφρά, ή ακόμη πάθηση που προκαλεί μειωμένη παροχή οξυγόνου στους ιστούς, όπως καρδιακή ή πνευμονική ανεπάρκεια ή πρόσφατη καρδιακή προσβολή.
Επίσης, δεν πρέπει να χορηγείται σε ασθενείς με δηλητηρίαση από οινόπνευμα (υπερβολική κατανάλωση οινοπνεύματος) ή αλκοολισμό ή κατά τη γαλουχία.
Ο πλήρης κατάλογος των περιορισμών περιλαμβάνεται στο φύλλο οδηγιών χρήσης.
Για ποιους λόγους εγκρίθηκε το Janumet; Η Επιτροπή Φαρμάκων για Ανθρώπινη Χρήση (CHMP) έκρινε ότι τα οφέλη του Janumet υπερτερούν των κινδύνων που συνδέονται με αυτό για τη θεραπεία ασθενών με σακχαρώδη διαβήτη τύπου 2.
Η επιτροπή εισηγήθηκε τη χορήγηση άδειας κυκλοφορίας για το Janumet.
Λοιπές πληροφορίες για το Janumet:
Στις 16 Ιουλίου 2008, η Ευρωπαϊκή Επιτροπή χορήγησε άδεια κυκλοφορίας, η οποία ισχύει σε ολόκληρη την Ευρωπαϊκή Ένωση, στην Merck Sharp & Dohme Ltd για το Janumet.
Η πλήρης δημόσια έκθεση αξιολόγησης (EPAR) του Janumet διατίθεται εδώ.
Τελευταία ενημέρωση της περίληψης:
05- 2008
3/ 3