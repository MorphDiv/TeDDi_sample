# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	technical
# genre_narrow:	NA
# writing_system:	Grek
# special_characters:	NA
# short_description:	EMEA
# source:	https://object.pouta.csc.fi/OPUS-EMEA/v3/raw/el.zip
# copyright_short:	http://opus.nlpl.eu/EMEA.php
# copyright_long:	http://opus.nlpl.eu/EMEA.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA

European Medicines Agency
EMEA/ H/ C/ 142
ΕΥΡΩΠΑΪΚΗ ΔΗΜΟΣΙΑ ΕΚΘΕΣΗ ΑΞΙΟΛΟΓΗΣΗΣ (EPAR)
KARVEA
Περίληψη EPAR για το κοινό
Το παρόν έγγραφο αποτελεί σύνοψη της Ευρωπαϊκής Δημόσιας Έκθεσης Αξιολόγησης (EPAR).
Επεξηγεί τον τρόπο με τον οποίο η Επιτροπή Φαρμάκων για Ανθρώπινη Χρήση (CHMP) αξιολόγησε τις μελέτες που εκπονήθηκαν και διατύπωσε συστάσεις σχετικά με τους όρους χρήσης του φαρμάκου.
Για περισσότερες πληροφορίες σχετικά με την ιατρική σας πάθηση ή τη θεραπεία σας, διαβάστε το φύλλο οδηγιών χρήσης (συμπεριλαμβάνεται στην ευρωπαϊκή δημόσια έκθεση αξιολόγησης) ή επικοινωνήστε με τον γιατρό ή τον φαρμακοποιό σας.
Για περισσότερες πληροφορίες σχετικά με τις συστάσεις της επιτροπής, συμβουλευθείτε την επιστημονική συζήτηση (συμπεριλαμβάνεται επίσης στην ευρωπαϊκή δημόσια έκθεση αξιολόγησης).
Τι είναι το Karvea; Το Karvea είναι φάρμακο που περιέχει τη δραστική ουσία ιρβεσαρτάνη.
Διατίθεται σε μορφή λευκών ωοειδών δισκίων (των 75, 150 και 300 mg).
Σε ποιες περιπτώσεις χρησιμοποιείται το Karvea; Το Karvea χορηγείται σε ασθενείς με ιδιοπαθή υπέρταση (υψηλή αρτηριακή πίεση).
Ιδιοπαθής σημαίνει ότι η υψηλή αρτηριακή πίεση δεν προκαλείται από άλλη πάθηση.
Το Karvea χρησιμοποιείται επίσης για τη θεραπεία της νεφροπάθειας σε ασθενείς με υπέρταση και με διαβήτη τύπου 2 (μη ινσουλινοεξαρτώμενο διαβήτη).
Δεν συνιστάται η χορήγηση του Karvea σε ασθενείς κάτω των 18 ετών.
Το φάρμακο χορηγείται μόνο με ιατρική συνταγή.
Πώς χρησιμοποιείται το Karvea; Το Karvea λαμβάνεται από το στόμα, με ή χωρίς τροφή.
Η συνήθης συνιστώμενη δόση είναι 150 mg μία φορά την ημέρα.
Αν η αρτηριακή πίεση δεν τεθεί υπό αποτελεσματικό έλεγχο, η δόση μπορεί να αυξηθεί στα 300 mg την ημέρα ή μπορεί να συνδυαστεί με άλλα φάρμακα για την υπέρταση, όπως η υδροχλωροθειαζίδη.
Μια αρχική δόση των 75 mg μπορεί να χορηγηθεί σε ασθενείς που υποβάλλονται σε αιμοκάθαρση (τεχνική καθαρισμού του αίματος) ή σε ασθενείς άνω των 75 ετών.
Σε ασθενείς με υπέρταση και με διαβήτη τύπου 2, το Karvea προστίθεται σε άλλες θεραπευτικές αγωγές για την υπέρταση.
Κατά την έναρξη της αγωγής η δόση είναι 150 mg μία φορά την ημέρα και αυξάνεται συνήθως στα 300 mg μία φορά την ημέρα.
Πώς δρα το Karvea; Η ιρβεσαρτάνη, η δραστική ουσία του Karvea, είναι ανταγωνιστής των υποδοχέων της αγγειοτασίνης ΙΙ, δηλαδή αναστέλλει τη δράση στον οργανισμό μιας ορμόνης που ονομάζεται αγγειοτασίνη II.
Η αγγειοτασίνη ΙΙ αποτελεί ισχυρό αγγειοσυσταλτικό (ουσία που μειώνει τη διάμετρο των αιμοφόρων αγγείων).
Αναστέλλοντας τη δράση των υποδοχέων στους οποίους προσκολλάται συνήθως η αγγειοτασίνη ΙΙ, η ιρβεσαρτάνη καταστέλλει τη δράση της ορμόνης, συμβάλλοντας κατά αυτόν τον τρόπο στη διαστολή των αιμοφόρων αγγείων.
Έτσι, η αρτηριακή πίεση πέφτει μειώνοντας τους κινδύνους λόγω υψηλής αρτηριακής πίεσης, όπως τα εγκεφαλικά επεισόδια.
7 Westferry Circus, Canary Wharf, London E14 4HB, UK Tel.
(44- 20) 74 18 84 00 Fax (44- 20) 74 18 84 16 E- mail: mail@ emea. europa. eu http: // www. emea. europa. eu
© European Medicines Agency, 2008.
Reproduction is authorised provided the source is acknowledged.
Ποιες μελέτες εκπονήθηκαν για το Karvea; Το Karvea μελετήθηκε αρχικά σε 11 δοκιμές για τα αποτελέσματά του επί της αρτηριακής πίεσης.
Το Karvea συγκρίθηκε με εικονικό φάρμακο (εικονική θεραπεία) σε 712 ασθενείς και με άλλα φάρμακα για την υπέρταση (ατενολόλη, εναλαπρίλη ή αμλοδιπίνη) σε 823 ασθενείς.
Επίσης, μελετήθηκε η χρήση του σε συνδυασμό με υδροχλωροθειαζίδη σε 1736 ασθενείς.
Ο κύριος δείκτης μέτρησης της αποτελεσματικότητας ήταν η μείωση της διαστολικής πίεσης (η αρτηριακή πίεση το διάστημα μεταξύ δύο καρδιακών παλμών).
Για τη θεραπεία της νεφροπάθειας, το Karvea αξιολογήθηκε περαιτέρω σε δύο μεγάλες μελέτες σε 2 326 ασθενείς με διαβήτη τύπου 2.
Το Karvea χορηγήθηκε για δύο ή περισσότερα έτη.
Η μία μελέτη εξέτασε τους δείκτες νεφρικής βλάβης μετρώντας κατά πόσο τα νεφρά αποβάλλουν την πρωτεΐνη λευκωματίνη στα ούρα.
Η δεύτερη μελέτη (IDNT) εξέτασε κατά πόσο το Karvea αυξάνει το χρονικό διάστημα που μεσολαβεί έως ότου διπλασιαστούν τα επίπεδα κρεατινίνης αίματος των ασθενών (δείκτης νεφροπάθειας), έως ότου κριθεί αναγκαία η μεταμόσχευση νεφρού ή αιμοκάθαρση ή έως τον θάνατο των ασθενών.
Στη μελέτη αυτή το Karvea συγκρίθηκε με εικονικό φάρμακο και με την αμλοδιπίνη.
Ποιο είναι το όφελος του Karvea σύμφωνα με τις μελέτες; Στις μελέτες της αρτηριακής πίεσης, το Karvea ήταν αποτελεσματικότερο από το εικονικό φάρμακο στη μείωση της διαστολικής αρτηριακής πίεσης και είχε παρόμοια αποτελέσματα με τα άλλα φάρμακα για την υπέρταση.
Κατά τη χρήση του με υδροχλωροθειαζίδη, τα αποτελέσματα των δύο φαρμάκων ήταν σωρευτικά.
Στην πρώτη μελέτη της νεφροπάθειας, το Karvea αποδείχθηκε αποτελεσματικότερο από το εικονικό φάρμακο στη μείωση του κινδύνου ανάπτυξης νεφρικής βλάβης όπως μετρήθηκε από την απώλεια πρωτεΐνης.
Στη δεύτερη μελέτη της νεφροπάθειας, έναντι του εικονικού φαρμάκου, το Karvea μείωσε κατά 20% τον σχετικό κίνδυνο διπλασιασμού των επιπέδων κρεατινίνης αίματος, ανάγκης μεταμόσχευσης νεφρού, ή θανάτου του ασθενούς κατά τη διάρκεια της μελέτης.
Υπήρξε 23% μείωση του σχετικού κινδύνου σε σύγκριση με την αμλοδιπίνη.
Το κύριο όφελος εντοπίστηκε στην επίδραση επί των επιπέδων κρεατινίνης του αίματος.
Ποιοι κίνδυνοι συνδέονται με το Karvea; Οι συχνότερες ανεπιθύμητες ενέργειες του Karvea (εμφανίζονται σε 1 έως 10 στους 100 ασθενείς) είναι ίλιγγος, ναυτία (αίσθημα αδιαθεσίας) ή έμετος, κόπωση και αύξηση της κρεατινικής κινάσης (ένζυμο που απαντάται στους μυς).
Επίσης, περισσότεροι από 1 στους 100 ασθενείς με διαβήτη τύπου 2 και νεφροπάθεια εμφανίζουν τις ακόλουθες ανεπιθύμητες ενέργειες: υπερκαλιαιμία (υψηλά επίπεδα καλίου στο αίμα), ορθοστατικός ίλιγγος (ζάλη κατά το σήκωμα), μυοσκελετικός πόνος (πόνος στις αρθρώσεις) και ορθοστατική υπόταση (χαμηλή αρτηριακή πίεση κατά το σήκωμα).
Ο πλήρης κατάλογος όλων των ανεπιθύμητων ενεργειών που αναφέρθηκαν με το Karvea περιλαμβάνεται στο φύλλο οδηγιών χρήσης.
Το Karvea δεν πρέπει να χορηγείται σε άτομα που ενδέχεται να παρουσιάσουν υπερευαισθησία (αλλεργία) στην ιρβεσαρτάνη ή σε οποιοδήποτε από τα άλλα συστατικά του φαρμάκου.
Δεν πρέπει να χορηγείται σε γυναίκες μετά το πρώτο τρίμηνο της εγκυμοσύνης ή κατά το θηλασμό.
Δεν συνιστάται η λήψη του κατά το πρώτο τρίμηνο της εγκυμοσύνης.
Για ποιους λόγους εγκρίθηκε το Karvea; Η Επιτροπή Φαρμάκων για Ανθρώπινη Χρήση (CHMP) έκρινε ότι τα οφέλη του Karvea υπερτερούν των κινδύνων που συνδέονται με αυτό για τη θεραπεία της ιδιοπαθούς υπέρτασης και της νεφροπάθειας σε ασθενείς με αρτηριακή υπέρταση και σακχαρώδη διαβήτη τύπου 2.
Η επιτροπή εισηγήθηκε τη χορήγηση άδειας κυκλοφορίας για το Karvea.
Λοιπές πληροφορίες για το Karvea:
Στις 27 Αυγούστου 1997 η Ευρωπαϊκή Επιτροπή χορήγησε άδεια κυκλοφορίας, η οποία ισχύει σε ολόκληρη την Ευρωπαϊκή Ένωση, στην Bristol- Myers Squibb Pharma EEIG για το Karvea.
Η άδεια κυκλοφορίας ανανεώθηκε στις 27 Αυγούστου 2002 και στις 27 Αυγούστου 2007.
Η πλήρης δημόσια έκθεση αξιολόγησης (EPAR) του Karvea διατίθεται εδώ.
Τελευταία ενημέρωση της περίληψης:
06- 2008 2/ 2