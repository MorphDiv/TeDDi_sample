# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	technical
# genre_narrow:	NA
# writing_system:	Grek
# special_characters:	NA
# short_description:	EMEA
# source:	https://object.pouta.csc.fi/OPUS-EMEA/v3/raw/el.zip
# copyright_short:	http://opus.nlpl.eu/EMEA.php
# copyright_long:	http://opus.nlpl.eu/EMEA.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA

European Medicines Agency
EMEA/ H/ C/ 338
ΕΥΡΩΠΑΪΚΗ ΔΗΜΟΣΙΑ ΕΚΘΕΣΗ ΑΞΙΟΛΟΓΗΣΗΣ (EPAR)
TRIZIVIR
Περίληψη EPAR για το κοινό
Το παρόν έγγραφο αποτελεί σύνοψη της Ευρωπαϊκής Δημόσιας Έκθεσης Αξιολόγησης (EPAR).
Επεξηγεί τον τρόπο με τον οποίο η Επιτροπή Φαρμάκων για Ανθρώπινη Χρήση (CHMP) αξιολόγησε τις μελέτες που εκπονήθηκαν και διατύπωσε συστάσεις σχετικά με τους όρους χρήσης του φαρμάκου.
Για περισσότερες πληροφορίες σχετικά με την ιατρική σας πάθηση ή τη θεραπεία σας, διαβάστε το φύλλο οδηγιών χρήσης (συμπεριλαμβάνεται στην ευρωπαϊκή δημόσια έκθεση αξιολόγησης) ή επικοινωνήστε με τον γιατρό ή τον φαρμακοποιό σας.
Για περισσότερες πληροφορίες σχετικά με τις συστάσεις της επιτροπής, συμβουλευθείτε την επιστημονική συζήτηση (συμπεριλαμβάνεται επίσης στην ευρωπαϊκή δημόσια έκθεση αξιολόγησης).
Τι είναι το Trizivir; Το Trizivir είναι φάρμακο που περιέχει τρεις δραστικές ουσίες: την αβακαβίρη (300 mg), τη λαμιβουδίνη (150 mg) και τη ζιδοβουδίνη (300 mg).
Διατίθεται υπό μορφή μπλε- πράσινων δισκίων σε σχήμα καψακίου.
Σε ποιες περιπτώσεις χρησιμοποιείται το Trizivir; Το Trizivir είναι αντιιικό φάρμακο.
Χρησιμοποιείται για τη θεραπεία ενηλίκων που έχουν προσβληθεί από τον ιό ανθρώπινης ανοσοανεπάρκειας (HIV), ιό που προκαλεί το σύνδροµο επίκτητης ανοσοποιητικής ανεπάρκειας (AIDS).
Χορηγείται προκειμένου να αντικαταστήσει τη θεραπεία με τα τρία αυτά επιμέρους συστατικά που χορηγούνται σε δόσεις παρόμοιες με την περιεκτικότητά τους στο Trizivir.
Πριν από τη μετάβαση στη θεραπεία με Trizivir, οι ασθενείς πρέπει να έχουν υποβληθεί σε θεραπεία με τις τρεις δραστικές ουσίες ξεχωριστά τουλάχιστον για έξι έως οκτώ εβδομάδες.
Ο γιατρός πρέπει να συνταγογραφεί το Trizivir αφού προηγουμένως λάβει υπόψη την αναμενόμενη βελτιωμένη ικανότητα του ασθενούς να τηρήσει τη θεραπεία του, την αναμενόμενη αποτελεσματικότητα του φαρμάκου και τον κίνδυνο που συνδέεται με τις δραστικές ουσίες.
Η συνταγογράφηση του Trizivir σε ασθενείς με υψηλά επίπεδα HIV στο αίμα (πάνω από 100. 000 αντίγραφα/ ml) πρέπει να γίνεται μόνο μετά από προσεκτική θεώρηση αυτών των παραμέτρων.
Το φάρμακο χορηγείται μόνο με ιατρική συνταγή.
Πώς χρησιμοποιείται το Trizivir; Η έναρξη της θεραπείας με Trizivir πρέπει να γίνεται από γιατρό πεπειραμένο στη διαχείριση της λοίμωξης HIV.
Για ασθενείς άνω των 18 ετών η συνιστώμενη δόση του Trizivir είναι ένα δισκίο δύο φορές την ημέρα και λαμβάνεται με ή χωρίς τροφή.
Εάν οι ασθενείς πρέπει να σταματήσουν τη λήψη αβακαβίρης, λαμιβουδίνης ή ζιδοβουδίνης, ή εάν πρέπει να λαμβάνουν διαφορετικές δόσεις λόγω προβλημάτων με τους νεφρούς, το ήπαρ ή το αίμα, τότε πρέπει να λαμβάνουν φάρμακα που περιέχουν αβακαβίρη, λαμιβουδίνη ή ζιδοβουδίνη χωριστά.
Το Trizivir δεν πρέπει να χορηγείται σε ασθενείς με ηπατικά προβλήματα ή νεφρική δυσλειτουργία.
Περισσότερες πληροφορίες περιλαμβάνονται στο φύλλο οδηγιών χρήσης.
Στους ασθενείς που λαμβάνουν Trizivir πρέπει να χορηγείται η ειδική κάρτα προειδοποίησης, η οποία περιλαμβάνει συνοπτικά τις βασικές πληροφορίες ασφάλειας σχετικά με το προϊόν.
7 Westferry Circus, Canary Wharf, London E14 4HB, UK Tel.
(44- 20) 74 18 84 00 Fax (44- 20) 74 18 84 16 E- mail: mail@ emea. europa. eu http: // www. emea. europa. eu ©EMEA 2007 Reproduction and/ or distribution of this document is authorised for non commercial purposes only provided the EMEA is acknowledged Πώς δρα το Trizivir; Οι τρεις δραστικές ουσίες που περιέχει το Trizivir, η αβακαβίρη, η λαμιβουδίνη και η ζιδοβουδίνη, είναι « νουκλεοσιδικοί αναστολείς ανάστροφης μεταγραφάσης » (NRTI).
Οι τρεις αυτές ουσίες έχουν παρόμοιο τρόπο δράσης αναστέλλοντας τη δραστηριότητα της ανάστροφης μεταγραφάσης, ενός ενζύμου που παράγεται από τον HIV και επιτρέπει στον ιό να προσβάλει τα κύτταρα του σώματος με αποτέλεσμα τον πολλαπλασιασμό του ιού.
Το Trizivir μειώνει την ποσότητα του HIV στο αίμα και διατηρεί τον ιό σε χαμηλά επίπεδα.
Το Trizivir δεν θεραπεύει τη λοίμωξη από HIV ούτε το AIDS, μπορεί όμως να επιβραδύνει τη βλάβη που προκαλείται στο ανοσοποιητικό σύστημα και την ανάπτυξη λοιμώξεων και νόσων που συνδέονται με το AIDS.
Και οι τρεις δραστικές ουσίες κυκλοφορούν ήδη στην Ευρωπαϊκή Ένωση (ΕΕ): η αβακαβίρη έλαβε άδεια κυκλοφορίας το 1999 με την εμπορική ονομασία Ziagen, η λαμιβουδίνη έλαβε άδεια το 1996 με την εμπορική ονομασία Epivir και η ζιδοβουδίνη έχει λάβει άδεια κυκλοφορίας στην ΕΕ από τα μέσα της δεκαετίας του 1980.
Ποιες μελέτες εκπονήθηκαν για τοTrizivir; Δεν διενεργήθηκαν ειδικές κλινικές μελέτες για το δισκίο συνδυασμού.
Η εταιρεία παρουσίασε τα αποτελέσματα του συνόλου των μελετών για την αβακαβίρη, τη λαμιβουδίνη και τη ζιδοβουδίνη που πραγματοποιήθηκαν κατά τη διάρκεια της ανάπτυξης του Ziagen.
Η εταιρεία εξέτασε επίσης και τον τρόπο απορρόφησης του δισκίου συνδυασμού από το σώμα σε σύγκριση με τα ξεχωριστά δισκία.
Ποιο είναι το όφελος του Trizivir σύμφωνα με τις μελέτες; Στις μελέτες που διενεργήθηκαν για την ανάπτυξη του Ziagen ο συνδυασμός των τριών δραστικών ουσιών απεδείχθη εξίσου αποτελεσματικός στη διατήρηση χαμηλού ιικού φορτίου με τους συνδυασμούς σύγκρισης.
Το δισκίο συνδυασμού απορροφήθηκε από το σώμα με τον ίδιο τρόπο που απορροφήθηκαν και τα ξεχωριστά δισκία.
Ποιοι κίνδυνοι συνδέονται με το Trizivir; Οι συχνότερες ανεπιθύμητες ενέργειες του Trizivir (εμφανίζονται σε περισσότερους από 1 στους 10 ασθενείς) είναι πονοκέφαλος και ναυτία (αίσθημα αδιαθεσίας).
Ο πλήρης κατάλογος όλων των ανεπιθύμητων ενεργειών που αναφέρθηκαν με το Trizivir περιλαμβάνεται στο φύλλο οδηγιών χρήσης.
Σε ποσοστό περίπου 5% των ασθενών που λαμβάνουν Trizivir παρατηρούνται αντιδράσεις υπερευαισθησίας (αλλεργίας), συνήθως εντός των έξι πρώτων εβδομάδων της θεραπείας.
Ορισμένες από αυτές μπορούν να αποβούν μοιραίες.
Στα συμπτώματα περιλαμβάνονται σχεδόν πάντοτε πυρετός ή εξάνθημα, πολύ συχνά δε ναυτία, έμετος, διάρροια, κοιλιακοί πόνοι, πονοκέφαλος, ενδείξεις στο αίμα για βλάβη του ήπατος, μυαλγία (πόνος στους μύες), δύσπνοια (αναπνευστική δυσχέρεια), βήχας, λήθαργος και κακουχία (αδιαθεσία και εξάντληση).
Στους ασθενείς που λαμβάνουν Trizivir χορηγείται κάρτα που αναφέρει λεπτομερώς τα εν λόγω συμπτώματα, ώστε να είναι ενήμεροι.
Σε περίπτωση που εμφανίσουν κάποια ανεπιθύμητη ενέργεια, θα πρέπει να επικοινωνήσουν με το γιατρό τους άμεσα.
Περισσότερες πληροφορίες περιλαμβάνονται στο φύλλο οδηγιών χρήσης.
Το Trizivir δεν πρέπει να χορηγείται σε άτομα που ενδέχεται να παρουσιάσουν υπερευαισθησία (αλλεργία) στη λαμιβουδίνη, τη ζιδοβουδίνη, την αβακαβίρη ή σε οποιοδήποτε άλλο συστατικό του φαρμάκου, ούτε σε άτομα με ηπατική δυσλειτουργία ή νεφρική ανεπάρκεια.
Το φάρμακο, λόγω της περιεκτικότητάς του σε ζιδοβουδίνη, δεν πρέπει επίσης να χορηγείται σε ασθενείς με χαμηλά επίπεδα ουδετεροφίλων (τύπος λευκών αιμοσφαιρίων) ή με αναιμία (χαμηλά επίπεδα αιμοσφαιρίνης, δηλαδή της πρωτεΐνης των ερυθροκυττάρων που μεταφέρει οξυγόνο στον οργανισμό).
Όπως συμβαίνει και με τα άλλα φάρμακα κατά του HIV, οι ασθενείς που λαμβάνουν Trizivir διατρέχουν κίνδυνο να εμφανίσουν λιποδυστροφία (αλλαγές στην κατανομή του σωματικού λίπους), σύνδρομο επανενεργοποίησης του ανοσοποιητικού συστήματος (αντίδραση έναντι οργανισμών που προκαλούν τη νόσο, λόγω της αποκατάστασης του ανοσοποιητικού συστήματος) και οστεονέκρωση (νέκρωση των κυττάρων των οστών που καθιστά τα οστά εύθραυστα).
Οι ασθενείς που αντιμετωπίζουν ηπατικά προβλήματα (περιλαμβανομένων των λοιμώξεων ηπατίτιδας B ή C) ενδέχεται να διατρέχουν υψηλό κίνδυνο ηπατικής βλάβης όταν λαμβάνουν Trizivir.
Όπως συμβαίνει με όλους τους νουκλεοσιδικούς αναστολείς της ανάστροφης μεταγραφάσης, το Trizivir μπορεί να προκαλέσει γαλακτική οξέωση (συσσώρευση γαλακτικού οξέος στον οργανισμό), ενώ σε παιδιά οι μητέρες των οποίων λάμβαναν Trizivir κατά τη διάρκεια της εγκυμοσύνης μπορεί να εμφανισθεί
©EMEA 2007
2/ 3
μιτοχονδριακή δυσλειτουργία (βλάβη στα συστατικά των κυττάρων που παράγουν ενέργεια, η οποία μπορεί να προκαλέσει προβλήματα στο αίμα).
Για ποιους λόγους εγκρίθηκε το Trizivir; Η Επιτροπή Φαρμάκων για Ανθρώπινη Χρήση (CHMP) έκρινε ότι τα οφέλη του Trizivir υπερτερούν των κινδύνων που συνδέονται με αυτό για τη θεραπεία των λοιμώξεων του HIV σε ενήλικες ασθενείς.
Ο σταθερός αυτός συνδυασμός υποκαθιστά τα τρία συστατικά (αβακαβίρη, λαμιβουδίνη, ζιδοβουδίνη) που χρησιμοποιούνται ξεχωριστά σε παρόμοιες δόσεις.
Η επιτροπή επεσήμανε ότι η μείωση του αριθμού των δισκίων που πρέπει να λαμβάνει ο ασθενής ενδέχεται να βοηθήσει τους ασθενείς να τηρήσουν τη θεραπεία τους και ότι τα οφέλη του Trizivir έχουν καταδειχθεί κυρίως σε ασθενείς, οι οποίοι είχαν προηγουμένως λάβει σύντομη θεραπεία ή δεν είχαν λάβει καμία προηγούμενη θεραπεία για τον HIV και οι οποίοι δεν βρίσκονται σε προχωρημένο στάδιο της νόσου.
Η επιτροπή εισηγήθηκε τη χορήγηση άδειας κυκλοφορίας για το Trizivir.
Λοιπές πληροφορίες για το Trizivir:
Στις 28 Δεκεμβρίου 2000 η Ευρωπαϊκή Επιτροπή χορήγησε άδεια κυκλοφορίας, η οποία ισχύει σε ολόκληρη την Ευρωπαϊκή Ένωση, στην Glaxo Group Ltd για το Trizivir.
Η άδεια κυκλοφορίας ανανεώθηκε στις 28 Δεκεμβρίου 2005.
Η πλήρης δημόσια έκθεση αξιολόγησης (EPAR) του Trizivir διατίθεται εδώ.
Τελευταία ενημέρωση της περίληψης:
11- 2007.
©EMEA 2007
3/ 3