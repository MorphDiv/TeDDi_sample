# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	technical
# genre_narrow:	NA
# writing_system:	Grek
# special_characters:	NA
# short_description:	EMEA
# source:	https://object.pouta.csc.fi/OPUS-EMEA/v3/raw/el.zip
# copyright_short:	http://opus.nlpl.eu/EMEA.php
# copyright_long:	http://opus.nlpl.eu/EMEA.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA

European Medicines Agency
EMEA/ H/ C/ 275
ΕΥΡΩΠΑΪΚΗ ΔΗΜΟΣΙΑ ΕΚΘΕΣΗ ΑΞΙΟΛΟΓΗΣΗΣ (EPAR)
KOGENATE BAYER
Περίληψη EPAR για το κοινό
Το παρόν έγγραφο αποτελεί σύνοψη της Ευρωπαϊκής Δημόσιας Έκθεσης Αξιολόγησης (EPAR).
Επεξηγεί τον τρόπο με τον οποίο η Επιτροπή Φαρμάκων για Ανθρώπινη Χρήση (CHMP) αξιολόγησε τις μελέτες που εκπονήθηκαν και διατύπωσε συστάσεις σχετικά με τους όρους χρήσης.
Για περισσότερες πληροφορίες σχετικά με την ιατρική σας πάθηση ή τη θεραπεία σας, διαβάστε το φύλλο οδηγιών χρήσης (συμπεριλαμβάνεται στην ευρωπαϊκή δημόσια έκθεση αξιολόγησης) ή επικοινωνήστε με τον γιατρό ή τον φαρμακοποιό σας.
Για περισσότερες πληροφορίες σχετικά με τις συστάσεις της επιτροπής, συμβουλευθείτε την επιστημονική συζήτηση (συμπεριλαμβάνεται επίσης στην ευρωπαϊκή δημόσια έκθεση αξιολόγησης).
Τι είναι το KOGENATE Bayer; Το KOGENATE Bayer είναι σκόνη και διαλύτης που αναμειγνύονται μαζί για την παρασκευή ενέσιμου διαλύματος.
Το KOGENATE Bayer περιέχει τη δραστική ουσία octocog alfa (ανασυνδυασμένος παράγοντας πήξης VIII).
Σε ποιες περιπτώσεις χρησιμοποιείται το KOGENATE Bayer; Το KOGENATE Bayer χρησιμοποιείται για τη θεραπεία και την πρόληψη της αιμορραγίας σε ασθενείς με αιμορροφιλία Α (κληρονομική αιμορραγική διαταραχή λόγω έλλειψης του παράγοντα VIII).
Το KOGENATE Bayer μπορεί να χορηγηθεί για βραχυχρόνια ή μακροχρόνια θεραπεία.
Το φάρμακο χορηγείται μόνο με ιατρική συνταγή.
Πώς χρησιμοποιείται το KOGENATE Bayer; Η θεραπεία με KOGENATE Bayer πρέπει να αρχίζει από γιατρό έμπειρο στη θεραπεία της αιμορροφιλίας.
Το KOGENATE Bayer χορηγείται με ενδοφλέβια έγχυση για αρκετά λεπτά και δεν πρέπει να υπερβαίνει τα 2 ml ανά λεπτό.
Η δόση και η συχνότητα εξαρτώνται από το εάν το KOGENATE Bayer χρησιμοποιείται για την θεραπεία της αιμορραγίας ή για την πρόληψή της κατά τη διάρκεια εγχείρησης.
Η δοσολογία προσαρμόζεται ανάλογα με τη σοβαρότητα της αιμορραγίας ή τον τύπο της εγχείρησης.
Το KOGENATE Bayer μπορεί να χορηγηθεί, επίσης, ως συνεχής έγχυση (ενστάλαξη σε φλέβα) για τουλάχιστον επτά ημέρες σε ασθενείς που υποβάλλονται σε μείζονα χειρουργική επέμβαση.
Ο τρόπος υπολογισμού των δόσεων αναφέρεται λεπτομερώς στο φύλλο οδηγιών χρήσης.
Πώς δρα το KOGENATE Bayer; Η δραστική ουσία του KOGENATE Bayer, το octocog alfa, είναι μια πρωτεΐνη- παράγοντας πήξης του αίματος.
Ο παράγοντας VIII είναι μία από τις ουσίες (παράγοντες) του οργανισμού που συμμετέχουν στην πήξη του αίματος.
Στους ασθενείς με αιμορροφιλία Α παρατηρείται έλλειψη του παράγοντα VIII και αυτό δημιουργεί προβλήματα στην πήξη του αίματος, όπως π. χ. αιμορραγία στις αρθρώσεις, τους μυς ή τα εσωτερικά όργανα.
Το KOGENATE Bayer χρησιμοποιείται ως υποκατάστατο του παράγοντα VIII που λείπει.
Αποκαθιστά την ανεπάρκεια αυτή και ελέγχει προσωρινά την αιμορραγική διαταραχή.
7 Westferry Circus, Canary Wharf, London E14 4HB, UK Tel.
(44- 20) 74 18 84 00 Fax (44- 20) 74 18 85 45 E- mail: mail@ emea. europa. eu http: // www. emea. europa. eu ©EMEA 2007 Reproduction and/ or distribution of this document is authorised for non commercial purposes only provided the EMEA is acknowledged Το Octocog alfa δεν προέρχεται από ανθρώπινο πλάσμα αλλά παρασκευάζεται με τη μέθοδο της « τεχνολογίας του ανασυνδυασμένου DNA »: παράγεται από ένα κύτταρο που λαμβάνει ένα γονίδιο (DNA), το οποίο το καθιστά ικανό να παράγει τον ανθρώπινο παράγοντα πήξης VIII.
Ποιες μελέτες εκπονήθηκαν για το KOGENATE Bayer; Το KOGENATE Bayer είναι παρεμφερές με το φάρμακο KOGENATE, αλλά παρασκευάζεται με διαφορετικό τρόπο ώστε να μην περιέχει πρωτεΐνες ανθρώπινης προέλευσης.
Για τον λόγο αυτό, οι μελέτες που διεξήχθησαν με το KOGENATE Bayer συγκρίθηκαν με τις αντίστοιχες του KOGENATE για να αποδειχθεί η ισοδυναμία των δύο φαρμάκων.
Το KOGENATE Bayer χορηγούμενο ως ενδοφλέβια έγχυση μελετήθηκε σε 66 ασθενείς που είχαν ήδη υποβληθεί σε αγωγή με ανασυνδυασμένο παράγοντα πήξης VIII και σε 61 παιδιά που δεν είχαν λάβει τέτοια αγωγή.
Ο κύριος δείκτης μέτρησης της αποτελεσματικότητας των μελετών ήταν ο αριθμός των αγωγών στις οποίες έπρεπε να υποβληθούν οι ασθενείς για να σταματήσει κάθε νέα αιμορραγία που εμφάνιζαν.
Το KOGENATE Bayer μελετήθηκε επίσης ως συνεχής έγχυση σε 15 ασθενείς με αιμορροφιλία Α οι οποίοι υποβλήθηκαν σε μείζονα χειρουργική επέμβαση.
Ο κύριος δείκτης μέτρησης της αποτελεσματικότητας ήταν η εκτίμηση του ιατρού σχετικά με το βαθμό στον οποίο διεκόπη η αιμορραγία.
Ποιο είναι το όφελος του KOGENATE Bayer σύμφωνα με τις μελέτες; Από τους ασθενείς που είχαν υποβληθεί σε προηγούμενη αγωγή, υπήρξε, συνολικά, ανταπόκριση στο 95% των αιμορραγιών ύστερα από μία ή δύο ενδοφλέβιες ενέσεις με KOGENATE Bayer.
Από τους ασθενείς που δεν είχαν υποβληθεί σε προηγούμενη αγωγή, υπήρξε ανταπόκριση στο 90% των αιμορραγικών επεισοδίων ύστερα από μία ή δύο ενδοφλέβιες ενέσεις.
Κατά τη χορήγηση του σκευάσματος υπό τη μορφή συνεχούς ενδοφλέβιας έγχυσης, η διακοπή της αιμορραγίας αξιολογήθηκε ως « άριστη » και για τους 15 ασθενείς.
Ποιοι κίνδυνοι συνδέονται με το KOGENATE Bayer; Οι ασθενείς με αιμορροφιλία Α μπορεί να αναπτύξουν αντισώματα (αναστολείς) του παράγοντα VIII.
Το αντίσωμα είναι μια πρωτεΐνη που παράγει ο οργανισμός, αντιδρώντας σε άγνωστους παράγοντες στο φυσικό αμυντικό σύστημα του οργανισμού.
Σε κλινικές μελέτες με το KOGENATE Bayer, αυτό παρατηρήθηκε στο 14% των ασθενών που δεν είχαν λάβει προηγούμενη θεραπεία και στο 17% των παιδιών που είχαν λάβει κατά το παρελθόν θεραπεία για διάρκεια μικρότερη των πέντε ημερών.
Ωστόσο, αυτό παρατηρείται σε ποσοστό μικρότερο του 0, 2% των ασθενών που υποβλήθηκαν σε θεραπεία για διάστημα μεγαλύτερο των 100 ημερών.
Εάν αναπτυχθούν αντισώματα η δράση του KOGENATE Bayer δεν θα είναι αποτελεσματική.
Ορισμένες φορές, παρατηρήθηκε υπερευαισθησία (αλλεργικές αντιδράσεις) σε ασθενείς που ακολούθησαν θεραπεία με προϊόντα που περιείχαν τον παράγοντα VIII.
Άλλες ανεπιθύμητες ενέργειες που παρατηρήθηκαν σε σπάνιες περιπτώσεις ήταν δυσγευσία (διαταραχές της γεύσης), ναυτία, αντιδράσεις στο σημείο της ένεσης, πυρεξία (πυρετός), αλλεργικές ή αναφυλακτικές (οξείες αλλεργικές) αντιδράσεις, μη φυσιολογική αρτηριακή πίεση, ζάλη, κνησμός (φαγούρα) και εξάνθημα.
Το KOGENATE Bayer δεν πρέπει να χορηγείται σε άτομα που ενδέχεται να παρουσιάσουν υπερευαισθησία (αλλεργία) στον ανασυνδυασμένο παράγοντα πήξης VIII, σε πρωτεΐνες ποντικού ή ινδικού χοιριδίου ή σε οποιοδήποτε άλλο από τα συστατικά.
Για ποιους λόγους εγκρίθηκε το KOGENATE Bayer; Η Επιτροπή Φαρμάκων για Ανθρώπινη Χρήση (CHMP) έκρινε ότι τα οφέλη του KOGENATE Bayer υπερτερούν των κινδύνων που συνδέονται με αυτό για τη θεραπεία και την πρόληψη της αιμορραγίας σε ασθενείς με αιμορροφιλία Α (συγγενής έλλειψη του παράγοντα VIII).
Η επιτροπή εισηγήθηκε τη χορήγηση άδειας κυκλοφορίας για το KOGENATE Bayer.
Λοιπές πληροφορίες για το KOGENATE Bayer:
Στις 4 Αυγούστου 2000, η Ευρωπαϊκή Επιτροπή χορήγησε άδεια κυκλοφορίας, η οποία ισχύει σε ολόκληρη την Ευρωπαϊκή Ένωση, για το KOGENATE Bayer.
Η άδεια κυκλοφορίας ανανεώθηκε στις 4 Αυγούστου 2005.
Κάτοχος της άδειας κυκλοφορίας είναι η Bayer HealthCare AG.
Η πλήρης δημόσια έκθεση αξιολόγησης (EPAR) του KOGENATE Bayer διατίθεται εδώ.
©EMEA 2007
2/ 3
Τελευταία ενημέρωση της περίληψης:
10- 2007.
©EMEA 2007
3/ 3