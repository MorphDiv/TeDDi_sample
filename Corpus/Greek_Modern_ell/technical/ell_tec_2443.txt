# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	technical
# genre_narrow:	NA
# writing_system:	Grek
# special_characters:	NA
# short_description:	EMEA
# source:	https://object.pouta.csc.fi/OPUS-EMEA/v3/raw/el.zip
# copyright_short:	http://opus.nlpl.eu/EMEA.php
# copyright_long:	http://opus.nlpl.eu/EMEA.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA

European Medicines Agency
EMEA/ H/ C/ 561
ΕΥΡΩΠΑΪΚΗ ΔΗΜΟΣΙΑ ΕΚΘΕΣΗ ΑΞΙΟΛΟΓΗΣΗΣ (EPAR)
OSSEOR
Περίληψη EPAR για το κοινό
Το παρόν έγγραφο αποτελεί σύνοψη της Ευρωπαϊκής Δημόσιας Έκθεσης Αξιολόγησης (EPAR).
Επεξηγεί τον τρόπο με τον οποίο η Επιτροπή Φαρμάκων για Ανθρώπινη Χρήση (CHMP) αξιολόγησε τις μελέτες που εκπονήθηκαν και διατύπωσε συστάσεις σχετικά με τους όρους χρήσης του φαρμάκου.
Για περισσότερες πληροφορίες σχετικά με την ιατρική σας πάθηση ή τη θεραπεία σας, διαβάστε το φύλλο οδηγιών χρήσης (συμπεριλαμβάνεται στην ευρωπαϊκή δημόσια έκθεση αξιολόγησης) ή επικοινωνήστε με τον γιατρό ή τον φαρμακοποιό σας.
Για περισσότερες πληροφορίες σχετικά με τις συστάσεις της επιτροπής, συμβουλευθείτε την επιστημονική συζήτηση (συμπεριλαμβάνεται επίσης στην ευρωπαϊκή δημόσια έκθεση αξιολόγησης).
Τι είναι το OSSEOR; Το OSSEOR είναι ένα φάρμακο που περιέχει τη δραστική ουσία ρανελικό στρόντιο.
Διατίθεται υπό μορφή φακελίσκων 2 g οι οποίοι περιέχουν κίτρινους κόκκους για την παρασκευή πόσιμου εναιωρήματος.
Σε ποιες περιπτώσεις χρησιμοποιείται το OSSEOR; To OSSEOR χρησιμοποιείται στη θεραπεία της οστεοπόρωσης (νόσος που καθιστά τα οστά εύθραυστα) σε μετεμμηνοπαυσιακές γυναίκες για τον περιορισμό του κινδύνου σπονδυλικών και ισχιακών καταγμάτων.
Το φάρμακο χορηγείται μόνο με ιατρική συνταγή.
Πώς χρησιμοποιείται το OSSEOR; Λαμβάνεται ένας φακελίσκος OSSEOR μία φορά την ημέρα.
Το περιεχόμενο κάθε φακελίσκου χρησιμοποιείται για την παρασκευή εναιωρήματος σε ένα ποτήρι νερό το οποίο ο ασθενής πίνει αμέσως μόλις παρασκευαστεί.
Το OSSEOR πρέπει να λαμβάνεται τουλάχιστον δύο ώρες μετά από τη λήψη τροφής, γάλακτος, γαλακτοκομικών προϊόντων ή συμπληρωμάτων ασβεστίου, κατά προτίμηση κατά την κατάκλιση.
Το OSSEOR προορίζεται για μακροχρόνια χρήση.
Σε περίπτωση που οι ασθενείς δεν λαμβάνουν επαρκείς ποσότητες ασβεστίου ή βιταμίνης D μέσω της διατροφής τους, πρέπει να λαμβάνουν σχετικά συμπληρώματα.
Πώς δρα το OSSEOR; Η οστεοπόρωση εμφανίζεται όταν δεν αναπτύσσονται επαρκή νέα οστά για να αντισταθμίσουν τη φυσιολογική φθορά των οστών.
Σταδιακά, τα οστά καθίστανται λεπτά, εύθραυστα και περισσότερο επιρρεπή σε κατάγματα.
Η οστεοπόρωση είναι περισσότερο συχνή στις γυναίκες μετά την εμμηνόπαυση, όταν μειώνονται τα επίπεδα των οιστρογόνων (γυναικείες ορμόνες).
Η δραστική ουσία που περιέχει το OSSEOR, το ρανελικό στρόντιο, επιδρά στον τρόπο δημιουργίας του οστού.
Το ρανελικό στρόντιο, μόλις φτάσει στο έντερο αποδεσμεύει το στρόντιο, το οποίο είναι παρόμοιο με το ασβέστιο και, όπως και το τελευταίο, απορροφάται από τα οστά.
Ο μηχανισμός δράσης του στροντίου δεν είναι πλήρως γνωστός αλλά διεγείρει τον σχηματισμό και περιορίζει την αποδόμηση των οστών.
7 Westferry Circus, Canary Wharf, London E14 4HB, UK Tel.
(44- 20) 74 18 84 00 Fax (44- 20) 74 18 84 16 E- mail: mail@ emea. europa. eu http: // www. emea. europa. eu ©EMEA 2007 Reproduction and/ or distribution of this document is authorised for non commercial purposes only provided the EMEA is acknowledged Ποιες μελέτες εκπονήθηκαν για το OSSEOR; Το OSSEOR εξετάστηκε σε περίπου 7. 000 μετεμμηνοπαυσιακές ηλικιωμένες γυναίκες, σε δύο μεγάλες μελέτες.
Περίπου το ένα τέταρτο των ασθενών ήταν ηλικίας άνω των 80 ετών.
Στην πρώτη μελέτη μετείχαν 1. 649 γυναίκες με οστεοπόρωση οι οποίες είχαν ήδη υποστεί σπονδυλικά κατάγματα και, στη δεύτερη μελέτη, μετείχαν πάνω από 5. 000 γυναίκες η οστεοπόρωση των οποίων επηρέαζε το μηριαίο οστό στην περιοχή του ισχίου.
Σε αμφότερες τις μελέτες, τα αποτελέσματα του OSSEOR συγκρίθηκαν με αυτά εικονικού φαρμάκου (εικονική θεραπεία).
Ο βασικός δείκτης μέτρησης της αποτελεσματικότητας ήταν, στην πρώτη μελέτη, το ποσοστό των ασθενών που σε διάστημα τριών ετών ανέπτυξαν νέο σπονδυλικό κάταγμα και, στη δεύτερη μελέτη, νέο περιφερικό κάταγμα οφειλόμενο σε οστεοπόρωση (σε οποιοδήποτε άλλο σημείο πέραν της σπονδυλικής στήλης).
Ποιο είναι το όφελος του OSSEOR σύμφωνα με τις μελέτες; Στην πρώτη μελέτη, το OSSEOR καταδείχθηκε αποτελεσματικότερο από το εικονικό φάρμακο στη μείωση του κινδύνου νέων σπονδυλικών καταγμάτων.
Ο κίνδυνος μειώθηκε σε ποσοστό 41% σε διάστημα τριών ετών, με ποσοστό 21% από τις 719 γυναίκες που έλαβαν OSSEOR να εμφανίζουν νέο σπονδυλικό κάταγμα έναντι ποσοστού 33% από τις 723 γυναίκες που έλαβαν εικονικό φάρμακο.
Γενικά, τα αποτελέσματα της δεύτερης μελέτης, εξεταζόμενα μόνα τους, κρίθηκαν ανεπαρκή για την κατάδειξη του οφέλους του OSSEOR στην πρόληψη περιφερικών καταγμάτων.
Εξετάζοντας αποκλειστικά τις γυναίκες ηλικίας 74 ετών και άνω με εξαιρετικά αδύναμα μηριαία οστά, τα αποτελέσματα καταδεικνύουν μείωση του κινδύνου ισχιακών καταγμάτων με τη χρήση του OSSEOR.
Εξετάζοντας συνολικά τα αποτελέσματα και των δύο μελετών, ελάχιστες γυναίκες από την ομάδα που έλαβε OSSEOR ανέπτυξαν περιφερική οστεοπόρωση σε οποιοδήποτε μέρος του σώματος (περιλαβανομένων των ισχίων) σε σύγκριση με την ομάδα που έλαβε εικονικό φάρμακο (331 από τις 3. 295 που έλαβαν OSSEOR έναντι 389 από τις 3. 256 που έλαβαν εικονικό φάρμακο).
Τα αποτελέσματα αυτά συνεπάγονται μειωμένο κίνδυνο καταγμάτων.
Ποιοι κίνδυνοι συνδέονται με το OSSEOR; Οι συχνότερες ανεπιθύμητες ενέργειες του OSSEOR (εμφανίζονται σε περίπου 1 έως 10 ασθενείς στους 100) είναι πονοκέφαλος, ναυτία (αδιαθεσία), διάρροια, μαλακά κόπρανα, δερματίτιδα (δερματικές αντιδράσεις) και έκζεμα (φολιδωτό δερματικό εξάνθημα).
Ο πλήρης κατάλογος όλων των ανεπιθύμητων ενεργειών που αναφέρθηκαν με το OSSEOR περιλαμβάνεται στο φύλλο οδηγιών χρήσης.
Το OSSEOR δεν πρέπει να χορηγείται σε άτομα που ενδέχεται να παρουσιάσουν υπερευαισθησία (αλλεργία) στο ρανελικό στρόντιο ή σε οποιοδήποτε άλλο συστατικό του φαρμάκου.
Για ποιους λόγους εγκρίθηκε το OSSEOR; Η Επιτροπή Φαρμάκων για Ανθρώπινη Χρήση (CHMP) έκρινε ότι τα οφέλη του OSSEOR υπερτερούν των κινδύνων που συνδέονται με αυτό στη θεραπεία της μετεμμηνοπαυσιακής οστεοπόρωσης για τη μείωση των κινδύνων σπονδυλικών και ισχιακών καταγμάτων.
Η επιτροπή εισηγήθηκε τη χορήγηση άδειας κυκλοφορίας για το OSSEOR.
Λοιπές πληροφορίες για το OSSEOR:
Στις 21 Σεπτεμβρίου 2004 η Ευρωπαϊκή Επιτροπή χορήγησε άδεια κυκλοφορίας, η οποία ισχύει σε ολόκληρη την Ευρωπαϊκή Ένωση, στην LES LABORATORIES SERVIER για το OSSEOR.
Η πλήρης δημόσια έκθεση αξιολόγησης (EPAR) του OSSEOR διατίθεται εδώ.
Τελευταία ενημέρωση της περίληψης:
09- 2007.
©EMEA 2007
2/ 2