# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Έγκριση των συνοπτικών πρακτικών της προηγούμενης συνεδρίασης
Τα συνοπτικά πρακτικά της χθεσινής συνεδρίασης έχουν διανεμηθεί.
Υπάρχουν παρατηρήσεις ;
Κύριε Πρόεδρε, ζητώ συγγνώμη, δεν πρόκειται για παρέμβαση επί των χθεσινών, αλλά επί των προχθεσινών πρακτικών.
Δυστυχώς διαπίστωσα πολύ αργά ότι δεν συμπεριλαμβάνομαι στον κατάλογο παρουσίας.
Ήμουν όμως παρών όλη την ημέρα και συμμετείχα σε όλες τις ονομαστικές και άλλες ψηφοφορίες.
Παρακαλώ λοιπόν να γίνει σχετική διόρθωση.
Κύριε Posselt, ασφαλώς και θα διορθωθούν τα συνοπτικά πρακτικά ώστε να αντανακλούν την αλήθεια.
Πρόεδρε, η κ. Maes δεν παρίσταται τη στιγμή αυτή στην αίθουσα.
Συμμετέχει στη συνεδρίαση του γραφείου της πολιτικής μας ομάδας.
Διαπίστωσα όμως ότι δεν αναφέρεται το όνομά της στον κατάλογο παρουσιών της χθεσινής συνεδρίασης.
Ωστόσο συμμετείχε στη χθεσινή συνεδρίαση.
Έλαβε μέρος στη συζήτηση για το πρόγραμμα της σουηδικής Προεδρίας.
Θα σας παρακαλούσα να τροποποιήσετε αναλόγως τον κατάλογο παρουσιών.
Θα γίνει, κύριε Staes.
(Το Σώμα εγκρίνει τα συνοπτικά πρακτικά)
Κύριε Πρόεδρε, την Δευτέρα το απόγευμα, το Κοινοβούλιο πρότεινε να εξεταστεί από την Επιτροπή Απασχόλησης και Κοινωνικών Υποθέσεων η κατάσταση των εργαζομένων του ευρωπαϊκού ομίλου Danone ο οποίος απειλεί να καταργήσει 3 000 θέσεις εργασίας στον κλάδο της παραγωγής μπισκότων, από τις οποίες οι 1 700 στη Γαλλία.
Ωστόσο, δεν γνωρίζουμε πότε πρόκειται να συνεδριάσει η επιτροπή για το θέμα αυτό, το οποίο είναι επείγον διότι η επιτροπή του ευρωπαϊκού ομίλου Danone συνεδριάζει αύριο.
Σήμερα, οι εργαζόμενοι αυτής της επιχείρησης, στη Γαλλία εν πάση περιπτώσει, απεργούν και θέλω, αναμένοντας την απάντησή σας σχετικά με την επιτροπή αυτή, να εκφράσω την αλληλεγγύη μου, καθώς και την αλληλεγγύη των συναδέλφων μου, προς τους εργαζομένους αυτούς, διότι είναι σκανδαλώδες ένας όμιλος με τζίρο πολλών δισεκατομμυρίων να εξωθεί στην ανεργία και την φτώχεια χιλιάδες εργαζόμενους σε όλη την Ευρώπη.
Κυρία Laguiller, θα σας πρότεινα, δεδομένης της σημασίας και της φύσης του θέματος, να απευθυνθείτε στον Πρόεδρο της Επιτροπής Κοινωνικών Υποθέσεων, τον κ. Michel Rocard.
Κύριε Πρόεδρε, δεν ξέρω αν γνωρίζετε ένα αποκλειστικό δημοσίευμα στη σημερινή Figaro.
Δημοσιεύεται μία συνέντευξη ενός Κορσικανού τρομοκράτη και η εφημερίδα έχει ως τίτλο "Armata corsa: menace terroriste sur Paris et Strasbourg".
Πρόκειται για τρομοκράτη που ανήκει στην οργάνωση Armata Corsa.
Η συνέντευξη δημοσιεύεται στην πρώτη σελίδα της Figaro σήμερα και αναφέρει ότι η Armata Corsa απειλεί με άμεσα πλήγματα το Παρίσι και το Στρασβούργο εάν δεν ικανοποιηθούν τα αιτήματα που διατυπώνει για απελευθέρωση κρατουμένων και άλλα.
Η εφημερίδα λέει ότι το δημοσιεύει αυτό, προκειμένου να πληροφορήσει τη γαλλική κοινή γνώμη για τον άμεσο κίνδυνο που την απειλεί και αναφέρει επίσης, πληροφοριακά, ότι στο Παρίσι ελήφθησαν έκτακτα μέτρα για την αντιμετώπιση της άμεσης αυτής επιθέσεως.
Για το Στρασβούργο δεν αναφέρει τίποτε.
Θα ήθελα να θέσω υπόψη του Προεδρείου αυτό το μείζον θέμα και να ερωτήσω εάν είναι εν γνώσει, εάν έχει προβεί σε διαβήματα προς τις αρχές του Στρασβούργου για τη λήψη πρόσθετων μέτρων προστασίας του Κοινοβουλίου, διότι, αν έχω αντιληφθεί καλά, η είσοδος στο Κοινοβούλιο εδώ είναι μάλλον ελεύθερη εις οιονδήποτε επιθυμούντα, και φοβούμαι ότι μπορεί να αντιμετωπίσουμε πολύ επικίνδυνες και απρόβλεπτες καταστάσεις.
Κύριε βουλευτή, θα ήθελα καταρχήν να σας ευχαριστήσω για την πληροφορία σας ή, τουλάχιστον, για τη διάδοσή της.
Στο πλαίσιο της ολομέλειας υπάρχει το αίσθημα - που πιστεύω ότι το συμμερίζονται όλοι οι βουλευτές - ότι οι αρχές που διοικούν αυτό το Σώμα λαμβάνουν υπόψη και δίνουν μεγάλη προτεραιότητα στο ζήτημα της ασφάλειας.
Επομένως, πιστεύω πως γίνεται ό,τι χρειάζεται και εξετάζονται τα πάντα προκειμένου να διασφαλιστεί η καλή λειτουργία του Σώματος αυτού στο Στρασβούργο και στις Βρυξέλλες, με όσο το δυνατό καλύτερες συνθήκες ασφαλείας.
Εν πάση περιπτώσει, σας ευχαριστώ για την πληροφορία σας.
Κύριε Πρόεδρε, ως εισηγητής της Επιτροπής Εξωτερικών Υποθέσεων για την προενταξιακή διαδικασία της Δημοκρατίας της Τσεχίας θέλω να σας απευθύνω μια παράκληση.
Πληροφορηθήκαμε ότι συνελήφθη στην Κούβα ένα μέλος του τσεχικού κοινοβουλίου, ο κ. Ivan Pilip, με την κατηγορία της κατασκοπείας.
Η αλήθεια είναι ότι είχε συναντήσεις με υπέρμαχους των πολιτικών δικαιωμάτων και έκανε κάτι που δικαιούται να κάνει κάθε βουλευτής ενός ελεύθερα εκλεγμένου κοινοβουλίου.
Σας παρακαλώ θερμά, κύριε Πρόεδρε, να επιληφθείτε του θέματος, ούτως ώστε να κληθούν οι κουβανικές αρχές να αφήσουν ελεύθερους τον κ. Pilip και τον συνοδό του, διότι δεν έχουν το ηθικό δικαίωμα να κάνουν μαθήματα δημοκρατίας σε βουλευτή ενός ελεύθερα εκλεγμένου κοινοβουλίου.
Σας απευθύνω αυτή την παράκληση και ενόψει της συνεδρίασης της Διακοινοβουλευτικής Ένωσης που θα πραγματοποιηθεί στην Κούβα τον ερχόμενο Απρίλιο.
Διότι δεν δικαιολογείται βέβαια να πραγματοποιείται μια τέτοια συνεδρίαση σε μια χώρα όπου συλλαμβάνονται οι βουλευτές όταν μιλούν με υπέρμαχους των πολιτικών δικαιωμάτων!
Ευχαριστώ πολύ, κύριε Schrφder, θα διαβιβάσω την πληροφορία σας και την ανησυχία σας - που πιστεύω ότι τη συμμεριζόμαστε όλοι - προς την Πρόεδρο του Κοινοβουλίου, την κ. Nicole Fontaine, η οποία δεν θα πάψει να επιβεβαιώνει τη θέση αρχής του Κοινοβουλίου για το θέμα αυτό.
Κύριε Πρόεδρε, θέλω να παρακαλέσω να ληφθούν σοβαρά υπόψη οι τρομοκρατικές απειλές κατά του Σώματος και να εκπονηθεί σχέδιο από τον Γενικό Γραμματέα που θα διασφαλίζει πραγματικά την ασφάλεια του Κοινοβουλίου.
Επαναλαμβάνω αυτό που μόλις δήλωσα: πιστεύω ότι το Κοινοβούλιο αποδίδει μεγάλη προτεραιότητα στα ζητήματα ασφάλειας, όλοι μας αισθανόμαστε ότι οι περιστάσεις υπό τις οποίες εργαζόμαστε και η ορατότητα του Κοινοβουλίου το καθιστούν στόχο.
Ωστόσο, οι αρμόδιες αρχές είναι πολύ προσεκτικές όσον αφορά το ζήτημα αυτό και μελετούν μέτρα ενίσχυσης προκειμένου να μπορούμε να εργαζόμαστε με ηρεμία και ασφάλεια.
Κύριε Πρόεδρε, επίσης σχετικά με το ζήτημα της ασφάλειας του Κοινοβουλίου, θα θυμάστε ότι στις 28 Νοεμβρίου 2000, διαδηλωτές διέκοψαν την ομιλία του τούρκου Υπουργού Εξωτερικών ενώπιον της Επιτροπής Εξωτερικών Υποθέσεων, Δικαιωμάτων του Ανθρώπου Κοινής Ασφάλειας και Αμυντικής Πολιτικής του Κοινοβουλίου.
Το επεισόδιο αυτό προκάλεσε μεγάλη ανησυχία.
Το θέμα είχε τότε τεθεί υπόψη της Προέδρου, η οποία μας διαβεβαίωσε ότι θα διερευνηθούν οι συνθήκες και ο τρόπος με τον οποίον είχαν καταφέρει οι διαδηλωτές να εισέλθουν μέσα στο Κοινοβούλιο, καθώς και ότι θα λαμβάνονταν τα κατάλληλα μέτρα ώστε να μην επαναληφθούν παρόμοια επεισόδια.
Στο πλαίσιο του θέματος που συζητάμε, δηλαδή της ασφάλειας του Κοινοβουλίου, θα ήθελα να εξετάσετε το ζήτημα και να ενημερώσετε το Σώμα σχετικά με τα μέτρα που έχουν ληφθεί για την ενίσχυση της ασφάλειας καθώς και σχετικά με το συγκεκριμένο επεισόδιο τον περασμένο Νοέμβριο.
Κύριε Van Orden, η Πρόεδρος του Κοινοβουλίου και το Προεδρείο σημειώνουν την παρατήρησή σας και σύντομα θα λάβετε απάντηση στο σημαντικό ζήτημα που θέσατε.
Ισόρροπη συμμετοχή γυναικών και ανδρών στη διαδικασία λήψης αποφάσεων
Η ημερήσια διάταξη προβλέπει τη συζήτηση της έκθεσης (A5­0373/2000) της κ. Kαραμάνου, εξ ονόματος της Επιτροπής για τα Δικαιώματα της Γυναίκας και τις Ίσες Ευκαιρίες, για την έκθεση της Επιτροπής προς το Συμβούλιο, το Ευρωπαϊκό Κοινοβούλιο και την Οικονομική και Κοινωνική Επιτροπή σχετικά με την εφαρμογή της Σύστασης του Συμβουλίου 96/694 της 2ας Δεκεμβρίου 1996 για την ισόρροπη συμμετοχή γυναικών και ανδρών στη διαδικασία λήψης αποφάσεων (COM(2000) 120 - C5­0210/2000 - 2000/2117(COS)).
.
Κύριε Πρόεδρε, κυρία Επίτροπε, αγαπητοί συνάδελφοι, είναι γεγονός ότι η αναγνώριση των ανθρώπινων δικαιωμάτων των γυναικών και των θεμελιωδών ελευθεριών τους είναι μία πολύ πρόσφατη υπόθεση.
Μόλις κατά τον 20ό αιώνα κατέκτησαν οι γυναίκες το δικαίωμα πρόσβασης στην εκπαίδευση, στις επιστήμες, στις τέχνες, στην αμειβόμενη εργασία και αναγνωρίστηκαν, επί τέλους, ως οντότητες με πολιτικά δικαιώματα.
Ο 20ός αιώνας ξεκίνησε με τον αγώνα των γυναικών για την κατάκτηση του δικαιώματος ψήφου.
Στο ξεκίνημα του 21ου αιώνα οι διεκδικήσεις του μισού πληθυσμού του πλανήτη επικεντρώνονται στην επίτευξη μιας δίκαιης κατανομής μεταξύ των δύο φύλων όλων των ευθυνών και όλων των υποχρεώσεων σε όλους τους τομείς της οικονομικής, της κοινωνικής, της οικογενειακής και της πολιτικής ζωής.
Η ανάγκη να προωθηθούν οι γυναίκες στις διαδικασίες λήψης αποφάσεων και να υπάρξει μια ισόρροπη συμμετοχή γυναικών και ανδρών στους δημοκρατικούς θεσμούς ως αντανάκλαση της ισορροπίας των φύλων, που έχει προβλέψει η φύση, αποτελεί προϋπόθεση για την επίτευξη της δημοκρατίας και της ειρήνης, για τη συνοχή και την ανταγωνιστικότητα της Ευρωπαϊκής Ένωσης.
Ανταποκρινόμενο σ' αυτήν την ανάγκη και με βάση τις τεκμηριωμένες προτάσεις του ευρωπαϊκού δικτύου εμπειρογνωμόνων που συνέστησε η Επιτροπή το 1992, το Συμβούλιο υιοθέτησε, το Δεκέμβρη του 1996, μια σημαντική σύσταση προς τα κράτη μέλη προκειμένου να προωθήσουν την ισόρροπη συμμετοχή γυναικών και ανδρών στις διαδικασίες λήψης αποφάσεων.
Με βάση τα στοιχεία που έδωσαν τα κράτη μέλη, διαπιστώσαμε μικρή πρόοδο κατά τα τρία τελευταία χρόνια, καθώς και μεγάλες αποκλίσεις μεταξύ των κρατών μελών.
Τα καλύτερα αποτελέσματα παρουσιάζουν οι χώρες που έχουν μακρά παράδοση στην προώθηση της ισότητας των δύο φύλων, όπως η Σουηδία και η Φινλανδία, με ποσοστά γυναικών στο κοινοβούλιο και την κυβέρνηση που ξεπερνούν το 40%.
Η Σουηδία, όπως είναι γνωστό, έχει μία κυβέρνηση όπου συμμετέχουν 10 γυναίκες και 10 άνδρες υπουργοί.
Και βέβαια, στην αντίπερα όχθη βρίσκονται χώρες όπως η Ελλάδα και η Ιταλία με ποσοστά συμμετοχής γυναικών που είναι χαμηλότερα ή γύρω στο 10%.
Το πρόβλημα, ασφαλώς, αφορά όχι τόσο τα χαμηλά επίπεδα της διοίκησης, αλλά τις υψηλές θέσεις, όπου βρίσκονται οι πραγματικές αρμοδιότητες λήψης αποφάσεων, άσκησης εξουσίας, σχεδιασμού και οργάνωσης του μέλλοντος της Ευρωπαϊκής Ένωσης.
Σίγουρα απαιτούνται θαρραλέα μέτρα προκειμένου να βρεθούν λύσεις στα προβλήματα και τις αντιφάσεις που απορρέουν από ένα παρωχημένο συμβόλαιο των φύλων.
Χρειαζόμαστε ένα νέο θεσμικό και κοινωνικό πλαίσιο, που θα αντικατοπτρίζει πλήρως τις αλλαγές που έχουν συντελεστεί έως σήμερα.
Που θα διασφαλίζει την ισότητα των ευκαιριών που θα κατανέμει δίκαια και ισόρροπα μεταξύ των δύο φύλων όλες τις ευθύνες, ώστε οι όποιες αποφάσεις να αντανακλούν τις επιθυμίες, τις αξίες, τις προτεραιότητες, τα συμφέροντα και τις ικανότητες και των δύο φύλων του ανθρώπινου γένους.
Σήμερα που οι γυναίκες συμμετέχουν πλήρως στην παραγωγική διαδικασία και η συμμετοχή τους στα ευρωπαϊκά πανεπιστήμια είναι μεγαλύτερη αυτής των ανδρών, δεν δικαιολογείται ο αποκλεισμός τους από τα κέντρα άσκησης πολιτικής και λήψης αποφάσεων, ούτε είναι δίκαιο να σηκώνουν μόνες οι γυναίκες όλο το βάρος των οικογενειακών υποχρεώσεων και της οικιακής εργασίας.
Η συνεργασία και η συναπόφαση των δύο φύλων, η ισορροπία του θηλυκού και του αρσενικού, σύμφωνα με μελέτες και έρευνες, μπορούν να έχουν ως αποτέλεσμα έναν πιο ισορροπημένο και δίκαιο κόσμο.
Αυτή η ισορροπία, βεβαίως, δεν μπορεί να είναι χαμηλότερη του 40% για κανένα φύλο, ποσοστό το οποίο έχει γίνει αποδεκτό, ιδιαίτερα από τις σκανδιναβικές χώρες και εφαρμόζεται χρόνια τώρα.
Είναι βέβαιο πως μια κρίσιμη μάζα γυναικών στα κέντρα λήψης αποφάσεων θα έθετε στην πολιτική ατζέντα, ως θέματα προτεραιότητας, ζητήματα που συνδέονται με την ποιότητα της ζωής, όπως την προστασία του περιβάλλοντος, την κοινωνική πολιτική και πρόνοια, την ιατρική περίθαλψη, την παιδεία, την καταπολέμηση της χρήσης ναρκωτικών και της σωματεμπορίας, την επίλυση των διαφορών με ειρηνικά μέσα.
Προς την κατεύθυνση αυτή, της ισόρροπης δηλαδή συμμετοχής των φύλων, χρειάζεται να ληφθούν συγκεκριμένες πρωτοβουλίες και μέτρα, όπως να αναθεωρηθούν οι δομές των κομμάτων και οι διαδικασίες επιλογής των υποψηφίων.
Η νομοθεσία περί δημόσιας χρηματοδότησης των κομμάτων να προβλέπει επιπλέον κονδύλια για τα κόμματα που διασφαλίζουν ισορροπία των φύλων στους κομματικούς συνδυασμούς και να προβλέπονται κυρώσεις για τα κόμματα εκείνα που έχουν μικρό αριθμό γυναικών, όπως πρόσφατα αποφάσισε η Γαλλία.
Οι κυβερνήσεις, ιδιαίτερα εκείνων των χωρών όπου η συμμετοχή των γυναικών είναι μικρότερη του 30%, να εξετάσουν την προσαρμογή ή μεταρρύθμιση των εκλογικών συστημάτων τους.
Επίσης, για να είναι αποτελεσματική η καθιέρωση των ποσοστώσεων, θα πρέπει να συνοδεύονται και από άλλα μέτρα που αφορούν τα κόμματα και την προσαρμογή του εκλογικού συστήματος.
Χρειάζεται επίσης να αντιμετωπιστούν τα στερεότυπα, μέσω της εκπαίδευσης και των ρόλων των φύλων από μικρή ηλικία, και να καλλιεργηθεί η ικανότητα των γυναικών να συμμετέχουν σε ηγετικές θέσεις.
Χρειάζεται να ενισχυθούν οι κοινωνικές υποδομές μέριμνας και υποστήριξης της τρίτης ηλικίας και τα κράτη μέλη, τέλος, χρειάζεται να συμπεριλάβουν στην επόμενη διακυβερνητική διάσκεψη τροποποιήσεις της Συνθήκης, προκειμένου να υπάρξει μια ισχυρή νομική βάση, που θα διασφαλίσει μια ισόρροπη συμμετοχή των δύο φύλων στα θεσμικά όργανα της Ευρωπαϊκής Ένωσης, ώστε επί τέλους, να πραγματοποιηθεί το αυτονόητο, δηλαδή η φυσική ισορροπία των φύλων να εκφράζεται και στα κέντρα εξουσίας, ώστε οι όποιες αποφάσεις για το μέλλον της Ευρώπης να μην λαμβάνονται ερήμην των γυναικών.
Κύριε Πρόεδρε, κυρία Επίτροπε, κυρίες και κύριοι, πώς θα επιτύχουμε μια ισορροπία μεταξύ γυναικών και ανδρών στην επαγγελματική ζωή τόσο στον ιδιωτικό τομέα όσο και στους δημόσιους οργανισμούς, σε ευρωπαϊκό και εθνικό επίπεδο;
Χρειαζόμαστε μια αποτελεσματική στρατηγική που θα οδηγήσει σε θετικά μέτρα.
Πρέπει να ξεκινήσει ο αγώνας ενάντια στην έλλειψη κατανόησης και στα απαρχαιωμένα στερεότυπα για τους ρόλους των δύο φύλων.
Το πρότυπό μας είναι οι γυναίκες με αυτοπεποίθηση, οι οποίες κατέχουν ηγετικές θέσεις και συμμετέχουν ενεργά στην κοινωνική ζωή.
Θα πρέπει όμως να τους δοθεί η δυνατότητα - όπως και στους άνδρες άλλωστε - να διαχειρίζονται τα οικιακά καθήκοντα το ίδιο καλά όπως και τις επαγγελματικές τους υποχρεώσεις.
Εξ ονόματος της ομάδας του Ευρωπαϊκού Λαϊκού Κόμματος και των Ευρωπαίων Δημοκρατών θέλω να συγχαρώ την κ. Καραμάνου για την έκθεσή της που περιέχει πολλά σημαντικά σημεία, όπως την αξίωση για αναβάθμιση του ρόλου της γυναίκας ή την αντιμετώπιση της υποεκπροσώπησης των γυναικών στα όργανα διοίκησης και λήψης αποφάσεων σε επιχειρήσεις αλλά και σε συνδικαλιστικές οργανώσεις.
Πρέπει να αντιμετωπίσουμε την έλλειψη ισότητας ευκαιριών στην αγορά εργασίας με την προώθηση ταλέντων από νωρίς.
Στηρίζουμε επίσης την αξίωση για στατιστικά δεδομένα ειδικά για κάθε φύλο, ούτως ώστε να είμαστε σε θέση να επεξεργαστούμε σαφείς αναλύσεις της πραγματικής και της θεωρητικής κατάστασης.
Υποστηρίζουμε τη συνεργασία μεταξύ των δύο φύλων και για αυτό θέλουμε να κατατίθενται τα ζητήματα, οι απόψεις και οι εμπειρίες των γυναικών, καθώς εμπλουτίζουν πραγματικά τον κόσμο των ανδρών.
Σε μερικά ζητήματα όμως δεν επετεύχθη πλειοψηφία από τα μέλη του Ευρωπαϊκού Λαϊκού Κόμματος στην Επιτροπή για τα Δικαιώματα της Γυναίκας και τις Ίσες Ευκαιρίες.
Για αυτό ψήφισαν οι μισοί υπέρ και οι άλλοι μισοί κατά της έκθεσης - πλήρης ισοψηφία δηλαδή.
Συνέταξα τις κύριες επιφυλάξεις από κοινού με την Astrid Lulling σε μορφή τεσσάρων τροπολογιών.
Με τη μία από αυτές έχει ήδη συμφωνήσει η κυρία Καραμάνου: η εργασία και η οικογένεια δεν θα πρέπει να χαρακτηρίζονται πλέον σαν διπλό μειονέκτημα το οποίο πρέπει να καταπολεμήσουν οι γυναίκες, αλλά σαν διπλή επιβάρυνση, την οποία πρέπει και στην πραγματικότητα μπορούν να αντιμετωπίσουν.
Μια άλλη τροπολογία στρέφεται ενάντια στη διάταξη που προβλέπει ότι οι γυναίκες πρέπει να εκπαιδεύονται για την ανέλιξή τους, λόγου χάριν, σε τομείς όπως την εκφώνηση ομιλίας μπροστά σε κοινό και την παρουσία τους με αυτοπεποίθηση.
Επί του πρώτου πρέπει να πω ότι και οι άνδρες παρουσιάζουν εδώ σημαντικές ελλείψεις.
Επί του δεύτερου θα πω ότι πολλές γυναίκες του σήμερα δεν περιμένουν να τις ενισχύσουν οικονομικά, το κάνουν από μόνες τους ή το έχουν ήδη καταφέρει από καιρό.
Οι δύο πιο σημαντικές τροπολογίες όμως αφορούν την απόρριψη του καθορισμού ποσοστώσεων.
Γνωρίζουμε ότι υπάρχουν διαφορετικές ρυθμίσεις στα κράτη μέλη: άλλα έχουν ποσοστώσεις και άλλα έχουν στόχους.
Αλλα κράτη μέλη έχουν ένα είδος συστήματος "φερμουάρ" δηλαδή έναν άνδρα και μια γυναίκα και σε άλλα πάλι τα κόμματα είναι υποχρεωμένα να καταβάλουν χρηματικό πρόστιμο όταν δεν εξασφαλίζεται επαρκώς το ποσοστό των γυναικών στους συνδυασμούς τους.
Εδώ πρέπει να επέμβει η αρχή της επικουρικότητας.
Δεν είναι δυνατόν τα μεμονωμένα μέτρα που ισχύουν στα κράτη μέλη να εισάγονται στο ευρωπαϊκό επίπεδο από την πίσω πόρτα.
Σε άλλο σημείο καλούνται οι κυβερνήσεις να εξετάσουν το χάσμα που έχει δημιουργηθεί μεταξύ των διαφορετικών εκλογικών συστημάτων.
Αυτό δεν είναι όμως υποχρέωση των κυβερνήσεων, αλλά των κομμάτων.
Αυτά πρέπει να το καθορίσουν, ορίζοντας πρώτα επακριβώς τους εκλογικούς τους συνδυασμούς.
Είναι δική τους υποχρέωση και όχι των κυβερνήσεων.
Θεωρούμε τις τροπολογίες τόσο σημαντικές που ζητήσαμε να γίνει ονομαστική ψηφοφορία έπ' αυτών.
Αν μας υποστηρίξετε, κυρία Καραμάνου, πιστεύω πως θα είναι εξασφαλισμένη η πλειοψηφία του Σώματος για την έκθεσή σας.
Όποιος πραγματικά ενδιαφέρεται για το θέμα των ίσων ευκαιριών θα πρέπει να προσέξει να είναι σωστή όχι μόνον η στοχοθέτηση αλλά και οι λεπτομέρειες.
Όσο πιο ακριβείς είναι οι διατυπώσεις μας, τόσο πιο μεγάλη θα είναι η αξιοπιστία, προπάντων για όσους δεν έχουν ακόμη αρκετή εμπειρία σε αυτόν τον τομέα, και έτσι θα μπορέσουμε να επιτύχουμε και σήμερα ακόμη ευρεία συγκατάθεση.
Κύριε Πρόεδρε, κυρίες και κύριοι, η σοσιαλδημοκρατική ομάδα μου τάχθηκε υπέρ της παροχής πρόσβασης στις διαδικασίες λήψης αποφάσεων για κάθε γυναίκα πολίτη της ΕΕ σε τοπικό, περιφερειακό, εθνικό και ευρωπαϊκό επίπεδο.
Η ισόρροπη συμμετοχή σε πολιτικές και κοινωνικές αποφάσεις δεν αποτελεί μόνο νόμιμο δικαίωμα για μας τις γυναίκες, αλλά και κοινωνική αναγκαιότητα.
Δεν εμπλουτίζουμε τον κόσμο των ανδρών, αλλά τον μοιραζόμαστε σε όλους τους τομείς.
Θα συνεχίσουμε στις αρχές της νέας χιλιετίας να αγωνιζόμαστε μαζί με τη συνάδελφό μας, την κ. Καραμάνου, την οποία και ευχαριστώ θερμά για τη σκληρή δουλειά της στην προσπάθεια προσέγγισης του στόχου της ισότιμης κατανομής εξουσίας μεταξύ ανδρών και γυναικών.
Ο δρόμος ήταν μακρύς από το πρώτο δικαίωμα του εκλέγειν και του εκλέγεσθαι για τις γυναίκες στην Φινλανδία το 1904 μέχρι τους ισότιμους εκλογικούς καταλόγους στη Γαλλία, και θα είναι μακρύς ακόμα μέχρι να γίνει για μας αυτονόητο ότι οι γυναίκες πρόεδροι, δήμαρχοι, υπουργοί και αρχηγοί κομμάτων είναι στοιχεία της καθημερινότητας.
Η Ευρωπαϊκή Ένωση σημείωσε μεγάλη πρόοδο σε αυτό το ζήτημα.
Αυξήσαμε το ποσοστό των γυναικών στο Κοινοβούλιο σε 30%, ενώ στις αριστερές πολιτικές ομάδες η άνοδος ήταν σαφώς μεγαλύτερη από ό,τι στις συντηρητικές και στις ομάδες που κλίνουν περισσότερο προς τη δεξιά.
Στην Επιτροπή το ποσοστό των γυναικών ανέρχεται σε 25%, στις κυβερνήσεις των κρατών μελών σε 24,8%, στα εθνικά κοινοβούλια σε 22,5%.
Νιώθω υπερήφανη που τα νέα από τη χώρα μου είναι καλά: μετά τον κυβερνητικό ανασχηματισμό στη Γερμανία οι γυναίκες κατέχουν σήμερα ποσοστό 37,5% στη γερμανική ομοσπονδιακή κυβέρνηση - το ίδιο ισχύει και για την ομάδα μου, την πολιτική μου οικογένεια.
Με τα αιτήματα της έκθεσης Καραμάνου προχωράμε λοιπόν με αυτοπεποίθηση και ενεργούμε σαν κινητήριος δύναμη στο θέμα της ισότητας.
Θέλω μόνο να απευθύνω έκκληση στο Σώμα να ακολουθήσει την εισηγήτρια, δηλαδή το αρχικό κείμενο που υπέβαλε η επιτροπή, όσον αφορά τα τρία ζητήματα που τέθηκαν από τον κ. Mann.
Η απόρριψη του συστήματος των ποσοστώσεων που συνιστάται στα κόμματα θα ήταν λάθος επιλογή.
Εξάλλου, είχαμε υποστηρίξει το σύστημα των ποσοστώσεων και στην έκθεση για το Παγκόσμιο Συνέδριο Γυναικών στο Πεκίνο.
Είναι σωστό να διατηρούνται ανοικτά όλα τα μέσα.
Κύριε Πρόεδρε, καταρχάς θα ήθελα να ευχαριστήσω την κ. Καραμάνου για μια πραγματικά έξοχη έκθεση.
Θεωρώ ότι συνέταξε την έκθεση κατά τρόπο παραδειγματικό.
Η έκθεση υπογραμμίζει με σαφήνεια τις μεγάλες διαφορές που υπάρχουν μεταξύ των κρατών μελών, εντούτοις υπάρχει ένα πράγμα που όλα τα κράτη έχουν κοινό: Δεν υπάρχει ισότητα.
Ούτε στα κράτη που είναι προηγμένα κατά πολύ, κι εδώ αναφέρομαι μεταξύ άλλων στις σκανδιναβικές χώρες.
Σε αυτές τις χώρες έχουμε προχωρήσει πολύ σε κοινοβουλευτικό επίπεδο, τόσο μεταξύ των εκλεγέντων όσο και σε επίπεδο σύνθεσης των κυβερνήσεων.
Αναφέρονται μόνο η Σουηδία και η Φινλανδία, ενώ για τη Δανία γίνεται μόνο ένα μικρό σχόλιο.
Γι' αυτό θα ήθελα να πω δυο πράγματα για τη Δανία.
Θα ήθελα να τονίσω ότι οι εννιά από τους 21 υπουργούς της δανικής κυβέρνησης είναι γυναίκες, όπως επίσης ότι τα υπουργεία οικονομικών και εθνικής οικονομίας ηγούνται από γυναίκες υπουργούς.
Το δικό μου κόμμα αυτή τη στιγμή έχει τέσσερις γυναίκες υπουργούς και έναν άντρα, ενώ εγώ είμαι η μοναδική βουλευτής που εξελέγη στο Ευρωπαϊκό Κοινοβούλιο.
Ευτυχώς ποτέ δεν προχωρήσαμε σε σύστημα ποσοστώσεων, διότι αν συνέβαινε κάτι τέτοιο πιστεύω ότι οι άντρες θα άρχιζαν να το εκμεταλλεύονται.
Παρ' όλ' αυτά, και στα σκανδιναβικά κράτη, υπάρχει έλλειμμα γυναικών σε διευθυντικές θέσεις, τουλάχιστον όσον αφορά τα υψηλά κλιμάκια.
Η Δανία δεν μπορεί να περηφανευτεί σε αυτόν τον τομέα, όπως ούτε και η Σουηδία, απ' όσο γνωρίζω.
Όπως ειπώθηκε εχθές, η αντιπροσωπεία του σουηδού πρωθυπουργού αποτελείτο αποκλειστικά από άντρες.
Ως εκ τούτου, έχουμε ένα ξεκάθαρο πρόβλημα.
Προσωπικά πιστεύω ότι συνδέεται άμεσα με τις απαιτήσεις που τίθενται στις γυναίκες στο σύστημα ιεραρχίας.
Αυτό όμως είναι συζητήσιμο.
Η παγκοσμιοποίηση και ο ΤΠΕ προχωρούν προς αντίθετες κατευθύνσεις.
Ο ΤΠΕ σαφώς έχει μια επίπεδη δομή, πράγμα που είναι προς όφελος των γυναικών.
Η παγκοσμιοποίηση έχει μια συγκεντρωτική δομή, γεγονός που αποτελεί μειονέκτημα για τις γυναίκες, διότι συνήθως είναι οι χαμένες στο σύστημα ιεραρχίας.
Κύριε Πρόεδρε, τελειώνοντας θέλω να πω ότι το πιο σημαντικό μήνυμά μου είναι ότι μπορούμε να χαιρόμαστε πραγματικά πάρα πολύ για τη συνεργασία σε ευρωπαϊκό επίπεδο, αλλά πρέπει συγχρόνως να αναγνωρίσουμε ότι τα προβλήματα που αντιμετωπίζει η κάθε χώρα είναι πάρα πολύ διαφορετικά και συνεπώς απαιτούνται εντελώς διαφορετικές πρωτοβουλίες ανά περίπτωση.
Πρέπει να κάνουμε έναν διαχωρισμό μεταξύ των πραγμάτων για τα οποία μπορούμε να χαιρόμαστε στην Κοινότητα, φέρ' ειπείν τις συγκρίσιμες στατιστικές, και από την άλλη τους τομείς όπου είναι σαφές ότι δεν μπορούμε παρά μόνο να αποτελέσουμε πηγή έμπνευσης οι μεν για τους δε.
Αυτή η θέση καθίσταται πολύ περισσότερο καίρια τώρα εξ αφορμής της διεύρυνσης.
Πρόκειται για χώρες οι οποίες έχουν μεν τη νομοθεσία αλλά η οποία δεν αντιστοιχεί στην πραγματικότητα, και ακριβώς εδώ έχουν πραγματική ανάγκη την κοινή βοήθειά μας.
(Χειροκροτήματα)
Κύριε Πρόεδρε, θα ήθελα να συγχαρώ την κ. Καραμάνου για την πολύ καλή και ολοκληρωμένη έκθεσή της.
Ένας από τους βασικούς της άξονες είναι η ανάγκη για μία ολοκληρωμένη στρατηγική.
Πρόκειται για μία ανάγκη ζωτικής σημασίας, εάν θέλουμε να αντιμετωπίσουμε τη σοβαρή ανισορροπία στην εκπροσώπηση ανδρών και γυναικών, όχι μόνον στη σφαίρα της πολιτικής, αλλά και στις διαδικασίες λήψης αποφάσεων σε όλα τα επίπεδα της κοινωνίας.
Ας μην ξεχνάμε ότι μόλις τον περασμένο χρόνο, η φινλανδική Προεδρία εξέτασε εννέα τομείς των κρατών μελών, συμπεριλαμβανομένων των εθνικών, περιφερειακών και τοπικών κοινοβουλίων, των δημοσίων υπηρεσιών και των ανωτάτων δικαστηρίων.
Διαπίστωσε ότι οι γυναίκες υποεκπροσωπούνται παντού.
Τα προβλήματα έχουν επισημανθεί εδώ και καιρό, καθυστερεί ωστόσο η πορεία προς την επίλυσή τους.
Επαναλαμβανόμαστε συνεχώς στις εκθέσεις αυτές, ζητώντας πιο ενημερωμένα στατιστικά στοιχεία και καλύτερη εκπαίδευση, εκστρατείες ευαισθητοποίησης του κοινού έτσι ώστε να ενθαρρυνθούν περισσότερες γυναίκες να εισέλθουν στον πολιτικό στίβο, όπως άλλωστε έχουν πολύ συχνά αναλάβει πρωταγωνιστικό ρόλο στις ιδιαίτερές τους κοινότητες και τοπικές ομάδες, καθώς και μέτρα που θα διευκολύνουν άντρες και γυναίκες να εξισορροπήσουν τις υποχρεώσεις της εργασίας και της οικογενειακής ζωής.
Πρέπει να συνεχίσουμε να τα λέμε όλα αυτά γιατί είναι αναγκαία.
Επιπλέον όμως, χρειαζόμαστε μέτρα θετικής δράσης, όπως είναι η καθιέρωση ποσοστώσεων, αν θέλουμε να υπάρξει πραγματική πρόοδος.
Η έκθεση αυτή δεν υπαγορεύει τι πρέπει να γίνει σε κάθε ένα από τα κράτη μέλη, καλεί όμως τις κυβερνήσεις να εξετάσουν την κατάσταση που επικρατεί στη χώρα τους και να αναλάβουν δράση, χρησιμοποιώντας νομοθετικά μέσα, εάν χρειάζεται, όπως έχει ήδη γίνει σε ορισμένα από αυτά, έτσι ώστε να υπάρξει πιο ισόρροπη συμμετοχή ανδρών και γυναικών.
Τα μέτρα αυτά υπήρξαν επιτυχή όπου εφαρμόστηκαν, επιτυγχάνοντας όχι μόνον την εκλογή περισσότερων γυναικών στο κοινοβούλιο, αλλά και αυξάνοντας την ευαισθητοποίηση του κοινού, παρέχοντας θετικά πρότυπα για τις άλλες γυναίκες - ιδιαίτερα τα νέα κορίτσια - και βελτιώνοντας συνολικά τις διαδικασίες διαλόγου και λήψης αποφάσεων.
Για τους λόγους αυτούς, η Ομάδα των Πρασίνων/Ευρωπαϊκής Ελεύθερης Συμμαχίας, θα υποστηρίξει όλα τα συμπεράσματα της έκθεσης αυτής γιατί θα συμβάλουν στην επίτευξη ισότητας και πραγματικής δημοκρατίας.
SV) Κύριε Πρόεδρε, στο Εγχειρίδιο της ιστορίας των γυναικών διαβάζει κανείς στον τίτλο Πατριαρχία:
"Κοινωνικό σύστημα που στηρίζεται σε ιεραρχικές σχέσεις μεταξύ των ανθρώπων, δομημένο με τέτοιο τρόπο ώστε οι διαδικασίες λήψης αποφάσεων να ελέγχονται από την κορυφή και να δίνεται κατώτερη θέση στο γυναικείο φύλο.
Τα ιδεολογικά θεμέλια αυτού του συστήματος στηρίζονται σε ένα σύστημα αξιών που διαμόρφωσαν άνδρες διανοούμενοι και το οποίο εδράζεται στην αντίληψη της πραγματικότητας εκ μέρους των ανδρών.
Η υλική βάση του συστήματος αποτελείται από μία κατανομή της εργασίας ανά φύλο, κατανομή η οποία αναθέτει σε όλα τα επίπεδα της ιεραρχίας στις γυναίκες τις απλήρωτες ή τις χειρότερα αμειβόμενες εργασίες.
Προϋπόθεση για αυτό αποτελεί ο έλεγχος της γυναικείας σεξουαλικότητας και γονιμότητας.
Ο έλεγχος αυτός απαιτεί με τη σειρά του τόσο διαρθρωτική βία κατά των γυναικών όσο και αυτοκαταπίεση των γυναικών."
Κύριε Πρόεδρε, θα ήθελα να επανέλθω εν συντομία στο ζήτημα του πώς ασκούμε αυτοκαταπίεση.
Ως γνωστόν δεν είναι το Κοινοβούλιο ο μόνος χώρος όπου αντιπρόσωποι του ΕΛΚ πρώτα απ' όλα - αυτό συμβαίνει ευρέως και στην κοινωνία - συζητούν τις ποσοστώσεις και αισθάνονται πανικό στην ιδέα των ποσοστώσεων υπέρ των γυναικών, για λόγους που εγώ αδυνατώ να καταλάβω.
Διατείνονται ότι οι γυναίκες θα πρέπει να αναλαμβάνουν καθήκοντα ανάλογα με τα προσόντα τους, εγώ ωστόσο θα ήθελα να θέσω το ερώτημα το οποίο προφανώς δεν θέτουν εργοδότες και κορυφαίοι πολιτικοί του ανδρικού φύλου: τι προσόντα χρειαζόσαστε;
Διότι γνωρίζουμε ότι οι άνδρες και οι γυναίκες σε μεγάλο βαθμό έχουν σήμερα διαφορετικά τμήματα ενός συνόλου στην κοινωνία.
Εμείς στην Ενωμένη Αριστερά δεν έχουμε κανένα απολύτως πρόβλημα να υποστηρίξουμε 100% την έκθεση της κ. Καραμάνου - κάθε άλλο!
Αναμένουμε το λεγόμενο "φαινόμενο του κέτσαπ" : περιμέναμε 150 χρόνια, δεν θέλουμε να περιμένουμε άλλα 2 ακόμα προκειμένου να συμβεί κάτι.
Κυρία Καραμάνου, δεν νομίζω ότι η υποεκπροσώπηση των γυναικών, ή ακόμη και των νέων, στις κοινοβουλευτικές μας συνελεύσεις οφείλεται σε υπερβολική δημοκρατία, αλλά σε έλλειμμά της, ούτε πιστεύω ότι οι εκλογικοί κατάλογοι που καταρτίζονται από τα κόμματα, που καταρτίζονται ακριβώς - όπως συνιστάτε στην έκθεσή σας - σαν κλειστοί κατάλογοι, όπου δεν είναι καν δυνατό να εκφράσει κανείς ψήφο προτίμησης, αποτελούν το καλύτερο σύστημα για να επιτευχθεί μια αναλογική εκπροσώπηση των κομμάτων, δηλαδή των κομματικών υπαλλήλων και των υποψηφίων που έχουν επιλεγεί από τα κόμματα, είτε γυναίκες είναι είτε άνδρες, στα κοινοβούλιά μας.
Πιστεύω αντίθετα ότι η υστέρηση της εκπροσώπησης των γυναικών, ή και των νέων, στα κοινοβούλιά μας οφείλεται ακριβώς σε εκλογικά συστήματα που εμποδίζουν τους υποψηφίους να αντιπαρατίθενται, να αναμετρώνται και να εκλέγονται, πιθανόν με πρωτογενείς εκλογές, από τον λαό και όχι από τις γραμματείες των κομμάτων.
Δεν πιστεύω ότι μπορούμε να έχουμε ιδιαίτερα σαφείς στατιστικές ενδείξεις για τη μία ή για την άλλη κατεύθυνση, ούτε ξέρω τι θα σκέπτονταν η Μάργκαρετ Θάτσερ ή η Χίλαρυ Κλίντον για τη θέση σας σχετικά με το πλειοψηφικό σύστημα - αλλά θεωρώ ότι πολλά δεδομένα και στοιχεία καταδεικνύουν το ακριβώς αντίθετο από τις θέσεις σας.
Μια άλλη σύσταση που διατυπώνετε στην αιτιολογική έκθεση του εγγράφου σας είναι, ούτε λίγο ούτε πολύ, να χορηγούνται κίνητρα δημόσιας χρηματοδότησης στα κόμματα που φέρνουν τον μεγαλύτερο αριθμό γυναικών στο κοινοβούλιο.
Πιστεύω ότι, παρόλο που ξεκινάτε από τις καλύτερες προθέσεις, υπάρχει κίνδυνος αυτός ο δρόμος να είναι ο γραφειοκρατικός και επιδοτούμενος δρόμος προς την εκπροσώπηση και την αντιπροσωπευτικότητα των κοινοβουλίων μας και δεν πιστεύω πως αυτός είναι ο σωστός δρόμος για να ακολουθήσουμε.
Χρειάζεται περισσότερη, και όχι ακόμα λιγότερη, δημοκρατία για την αντιπροσωπευτικότητα των γυναικών.
Κύριε Πρόεδρε, αξιότιμοι συνάδελφοι, κεντρικό σημείο όλων των συλλογισμών θα πρέπει να είναι η επίτευξη ίσων ευκαιριών μεταξύ ανδρών και γυναικών.
Με τον όρο ίσες ευκαιρίες δεν εννοώ την εξίσωση, αλλά περισσότερο τις ισότιμες ευκαιρίες, για γυναίκες με ίδιες ικανότητες με τους άνδρες, όσον αφορά την είσοδο και ανέλιξη στη διαδικασία λήψης αποφάσεων και την επαγγελματική ζωή, όπως είναι λόγου χάριν η εξάλειψη των μισθολογικών διαφορών μεταξύ γυναικών και ανδρών για εργασία ίσης αξίας.
Οι αριθμοί καταδεικνύουν ότι σε όλα σχεδόν τα κράτη τουλάχιστον το ήμισυ του εκλογικού σώματος απαρτίζεται από γυναίκες, κι όμως το ποσοστό των γυναικών σε θέσεις λήψης αποφάσεων στην οικονομία και σε δημόσια αξιώματα παραμένει ιδιαίτερα χαμηλό.
Θεωρώ πρωταρχικό καθήκον της πολιτικής την εξάλειψη όλων των εμποδίων που τίθενται στις ίσες ευκαιρίες για τις γυναίκες.
Πρόκειται με άλλα λόγια για τις συνθήκες-πλαίσιο που θα επιτρέψουν στις γυναίκες να ορίσουν με δική τους ευθύνη την προσωπική πορεία της ζωής τους.
Μια πολιτική που μεταθέτει αυτό το καθήκον στους οικονομικούς φορείς ακολουθεί τον εύκολο δρόμο εις βάρος των ενδιαφερόμενων.
Διότι πρόκειται για ζητήματα κοινωνικής εξασφάλισης, αξιολόγησης της οικογενειακής εργασίας, ικανοτήτων, όρων εργασίας όπως είναι η διαμόρφωση του ωραρίου εργασίας και άλλα πολλά.
Το ζήτημα δεν είναι οι ποσοστώσεις και η θετική διάκριση.
Επιτρέψτε μου να πω ότι από μόνη της αυτή η έννοια είναι παράλογη: πώς μπορεί να είναι θετική μια διάκριση;
Δεν θέλω τη δουλειά μου επειδή είμαι γυναίκα, αλλά επειδή διαθέτω τα προσόντα, και νομίζω πως πολλές γυναίκες συμμερίζονται αυτή την άποψη.
(Χειροκροτήματα)
Κύριε Πρόεδρε, κυρία Επίτροπε, η έκθεση αυτή ασχολείται με την ισόρροπη συμμετοχή των ανδρών και των γυναικών στη διαδικασία λήψης αποφάσεων, αναλύοντας τις διάφορες καταστάσεις και την έλλειψη συμμετοχής των γυναικών.
Πάντα τονίζουμε ότι οι γυναίκες αποτελούμε το ήμισυ του πληθυσμού και, ως εκ τούτου, η συμμετοχή πρέπει να είναι μεγαλύτερη για τις γυναίκες, οι οποίες δικαίως αισθάνονται ότι υποεκπροσωπούνται.
Όμως είναι σημαντικό να επισημάνουμε ότι η ένταξη των γυναικών στη δημόσια ζωή και την αγορά εργασίας, σε σημαντικές θέσεις, είναι πολύ πρόσφατη.
Και επίσης πρέπει να τονίσουμε ότι έγινε χάρη στην βούληση των ίδιων των γυναικών, υπερνικώντας τεράστιες δυσκολίες.
Είναι ένας μακρύς δρόμος στον οποίο πρέπει να συνεχίσουμε να προχωράμε, μέχρι που να είναι τόσο συνηθισμένο να συναντάμε γυναίκες στις θέσεις που πάντα κατείχαν οι άντρες ώστε εκθέσεις όπως αυτή να μην είναι απαραίτητες.
Οι γυναίκες χρειάζονται στήριξη, χρειάζονται μεγαλύτερη κατάρτιση, ευελιξία στα ωράρια και σημαντικές βοήθειες για να μπορέσουν να συμφιλιώσουν την επαγγελματική και την οικογενειακή ζωή.
Η μεγαλύτερη συμμετοχή των γυναικών συνεπάγεται την τελειοποίηση της δημοκρατίας και την πλήρη γνώση των δικαιωμάτων τους να συμμετέχουν ισότιμα με τους άνδρες.
Συμφωνούμε με το μεγαλύτερο μέρος της έκθεσης - και θα θέλαμε να την υποστηρίξουμε απόλυτα - με την εξαίρεση της ρητής αναφοράς στην καθιέρωση συγκεκριμένων ποσοστώσεων υποχρεωτικού χαρακτήρα, διότι αυτό θα μπορούσε να δημιουργήσει πρόσθετα προβλήματα στις ίδιες τις γυναίκες.
Εμείς υπερασπιζόμαστε και προωθούμε μία πιο ισόρροπη και μεγαλύτερη συμμετοχή των γυναικών από την τωρινή, ιδιαίτερα σε ορισμένες χώρες της Ευρωπαϊκής Ένωσης.
Το ευρωπαϊκό δίκτυο των επιτροπών ισότητας των εθνικών κοινοβουλίων, που ήδη υπάρχει, θα πρέπει να ενισχυθεί, διότι αποτελεί ένα πολύ κατάλληλο φόρουμ για την ανταλλαγή εμπειριών και ορθών πρακτικών.
Οι γυναίκες πρέπει να αναμιχθούν σε όλους τους τομείς - όχι μόνο στην υπεράσπιση των δικαιωμάτων τους - συμμετέχοντας στην επίλυση των προβλημάτων της καθημερινής ζωής από τα θεσμικά όργανα και από τα όργανα διοίκησης των επιχειρήσεων, των συνδικάτων και των κοινωνικών και πολιτιστικών οργανώσεων.
SV) Κύριε Πρόεδρε, είπε κάποτε ένας επιτυχημένος άνδρας ότι οι γυναίκες σηκώνουν το μισό ουρανό.
Ωστόσο οι φωνές των γυναικών δεν ακούγονται όταν λαμβάνονται σημαντικές αποφάσεις κλειδιά και καθορίζονται προτεραιότητες.
Οι γυναίκες, οι οποίες αποτελούν περισσότερο από το μισό του παγκόσμιου πληθυσμού, έχουν, βλέπετε, εξαιρετικά χαμηλή αντιπροσώπευση στον τομέα της πολιτικής, της οικονομίας και της κοινωνίας.
Κάτι τέτοιο είναι απαράδεκτο σε μία δημοκρατία.
Πουθενά δεν είναι βαθύτερο το χάσμα μεταξύ της ισότητας de jure και της ισότητας de facto από ό,τι στη διαδικασία λήψης αποφάσεων.
Προκειμένου να επιτευχθεί ισορροπία απαιτείται ένα συγκεκριμένο πρόγραμμα δράσης με ένα σαφώς καθορισμένο χρονοδιάγραμμα.
Ένα σημαντικό μέρος ενός τέτοιου προγράμματος αποτελεί ένα σύστημα συγκριτικής ανάλυσης των επιδόσεων (benchmarking).
Για αυτό και χαίρομαι που η κ. Καραμάνου ζητά ένα τέτοιο σύστημα.
Προτείνω να βασίζονται οι στόχοι της ΕΕ για το ρόλο των γυναικών στη λήψη των αποφάσεων στο μέσο όρο των τριών πλέον επιτυχών κρατών μελών σε κάθε τομέα, με υποβολή ετήσιας έκθεσης από τα κράτη μέλη.
Οι γυναίκες αποτελούν τα πρώτα θύματα των παραβιάσεων των ανθρωπίνων δικαιωμάτων, όπως οι βιασμοί, η σεξουαλική παρενόχληση, η κακομεταχείριση στο σπίτι και το εμπόριο λευκής σαρκός.
Τα νομικά και νομοθετικά όργανα που κρίνουν αυτές τις παραβιάσεις αποτελούνται κυρίως από άνδρες με συνέπεια να μην δίνεται προτεραιότητα σε αυτές, συχνά μάλιστα ούτε καν να καταγγέλλονται οι δράστες.
Η ισότιμη συμμετοχή των γυναικών στη διαδικασία λήψης αποφάσεων δεν αποτελεί μόνο ένα αίτημα κοινωνικής δικαιοσύνης και δημοκρατίας, αλλά μία απαραίτητη προϋπόθεση προκειμένου να αξιοποιηθούν πλήρως οι γνώσεις και η πείρα των γυναικών.
Η μη αξιοποίηση των ικανοτήτων των γυναικών στη διαδικασία λήψης αποφάσεων αποτελεί μία απαράδεκτη σπατάλη.
Το Σοσιαλδημοκρατικό Κόμμα αποφάσισε στη Σουηδία υπέρ των ποσοστώσεων· αυτό μετά από πολυετή αγώνα προκειμένου να συμμετέχουν περισσότερες γυναίκες στη διαδικασία λήψης αποφάσεων, εννοώ μάλιστα γυναίκες με όλα τα αναγκαία προσόντα.
Έχουμε 50% γυναίκες στην κυβέρνηση και 44% στο κοινοβούλιο.
Το μόνο κόμμα το οποίο αντιτίθεται ανοικτά στις ποσοστώσεις είναι το Συντηρητικό Κόμμα, ωστόσο όλες οι γυναίκες που συμμετέχουν στην κυβέρνηση και το κοινοβούλιο έχουν όλα τα απαραίτητα προσόντα.
Οι γυναίκες δεν θα πρέπει μόνο να σηκώνουν το μισό ουρανό αλλά θα πρέπει να αναλάβουν επίσης και την ευθύνη για τις αποφάσεις που αφορούν ολόκληρη τη γη μας.
Κύριε Πρόεδρε, ευχαριστώ για την καλή έκθεση που συζητούμε.
Το να έχουν γυναίκες και άνδρες τις ίδιες δυνατότητες να συμμετέχουν στη διαδικασία λήψης αποφάσεων σε όλα τα επίπεδα θα έπρεπε να αποτελούσε κάτι το αυτονόητο για όλους, δυστυχώς όμως δεν συμβαίνει αυτό.
Τι μπορεί να γίνει λοιπόν;
Χρειαζόμαστε περισσότερη ισότητα στο σπίτι, πρόσβαση σε σωστή φροντίδα για τα παιδιά, κατανομή των ευθυνών για τη φροντίδα των ηλικιωμένων, καλύτερα κίνητρα στο εκπαιδευτικό σύστημα προκειμένου να σταματήσουν οι παραδοσιακοί ρόλοι των δύο φύλων και ελαστικές ώρες εργασίας προκειμένου να αντιμετωπίζονται οι ατομικές ανάγκες.
Εξάλλου χρειαζόμαστε μορφές εργασίας στην πολιτική, την οικονομία και τις διάφορες οργανώσεις οι οποίες να μην λαμβάνουν αποκλειστικά υπόψη τις προτεραιότητες των ανδρών.
Παρ' όλο που η πολιτική εξακολουθεί σε υπερβολικά μεγάλο βαθμό να αποτελεί φέουδο των ανδρών - σε ορισμένες χώρες περισσότερο από ό,τι σε άλλες - τα προβλήματα είναι ακόμη μεγαλύτερα στην οικονομία και τα συνδικάτα.
Κάτι τέτοιο είναι απαράδεκτο και θα πρέπει να το λαμβάνουμε υπόψη όλο και περισσότερο.
Η ισότητα δεν αποτελεί ένα γυναικείο πρόβλημα και μπορεί να επιτευχθεί μόνο μέσω της συνεργασίας μεταξύ των δύο φύλων.
Για αυτό θα πρέπει οι άνδρες να συμμετάσχουν με έναν εντελώς διαφορετικό τρόπο από ό,τι σήμερα στις προσπάθειες για την επίτευξη της ισότητας.
Μεταξύ άλλων θα πρέπει περισσότεροι άνδρες να συμμετάσχουν στις εργασίες υπέρ της ισότητας εντός του Κοινοβουλίου.
Ναι, χρειάζονται περισσότερες γυναίκες σε υπεύθυνες θέσεις, ωστόσο - όπως είπε και η συνάδελφος Theorin - όχι εξαιτίας του φύλου τους αλλά διότι είναι απαράδεκτο να πηγαίνουν χαμένες τόσες ικανότητες και τόση πείρα.
Κύριε Πρόεδρε, αγαπητοί συνάδελφοι, πιστεύω ότι η έκθεση της κ. Καραμάνου εμμένει σε ένα σημαντικό ζήτημα: η ισότητα ανάμεσα σε άντρες και γυναίκες είναι κάτι το εξαιρετικά εύθραυστο.
Όλοι οι αριθμοί το αποδεικνύουν σε μόνιμη βάση.
Προχωρούμε αργά.
Για αυτό το λόγο, κατά τη γνώμη μου, πρέπει να επιμείνουμε στο θέμα της λήψης αποφάσεων και στο τι μπορεί να κάνει η Ευρώπη.
Η Ευρώπη έπαιξε κινητήριο ρόλο στον αγώνα για την ισότητα μεταχείρισης, από τη μια, και την ισότητα στη λήψη αποφάσεων, από την άλλη.
Ακόμη και αν αυτό είναι ολότελα ανεπαρκές, όταν εξετάζουμε το περιεχόμενο του Χάρτη των Θεμελιωδών Δικαιωμάτων, όπου γίνεται λόγος, για παράδειγμα, όσον αφορά τη λήψη πολιτικών αποφάσεων, αποκλειστικά και μόνον για τις ευρωεκλογές και τις δημοτικές εκλογές.
Θα ήθελα απλώς να σας μιλήσω λίγο για την περίπτωση της Γαλλίας.
Στους αγώνες που διεξάγουμε, εφόσον έχουμε ένα νόμο που εφαρμόζεται αυτή τη στιγμή για τις δημοτικές εκλογές που τίθεται σε εφαρμογή αυτή τη στιγμή, διαπιστώνουμε ότι υπάρχουν κάθε ημέρα στον γαλλικό τύπο συναρπαστικά άρθρα και συζητήσεις σχετικά με τη μεταμόρφωση της πραγματικότητας.
Διότι, κυρία Καραμάνου, η Γαλλία είναι, μαζί με την Ελλάδα, η τελευταία χώρα της Ευρώπης σε αυτόν τον τομέα.
Σήμερα, με το παιχνίδι της μουσικής καρέκλας στην κυβέρνηση, είμαστε στο 8% στο εθνικό κοινοβούλιο.
Βρισκόμαστε λοιπόν κάτω από το 10%.
Βλέπετε λοιπόν πόσο σημαντική είναι η περίπτωση της Γαλλίας.
Τη συζήτηση την οποία διεξάγουμε σήμερα σε αυτή την αίθουσα, την κάνουμε χωρίς διακοπή τα τελευταία δυο ή τρία χρόνια στη Γαλλία.
Εγώ τελικά προέβαλα ένα μόνον επιχείρημα για την υπεράσπιση της ισότητας, φροντίζοντας πάντα να υποστηρίξω την ισότητα γενικά, και όχι μόνο την πολιτική ισότητα.
Το επιχείρημα αυτό είναι πολιτικό και φιλοσοφικό και είναι το εξής: δεν υπάρχει - και προκαλώ την Ομάδα του ΕΛΚ να μου αποδείξει το αντίθετο - ισότητα χωρίς εξαναγκασμούς.
Ας μην μιλήσουμε για ποσοστώσεις θετικών διακρίσεων ή για οτιδήποτε άλλο.
Στην κοινωνία μας, δεν μπορεί να υπάρξει παραγωγή η οποία να επιβάλλει περιορισμούς τέτοιας φύσεως που να εξασφαλίζουν την ισότητα.
Είναι το μόνο σχόλιο που θα ήθελα να κάνω.
Ήταν το ύστατο επιχείρημά μας στη μάχη για την ισοτιμία των δυο φύλων.
Για το λόγο αυτό, θα προσθέσω πολύ σύντομα, για να ολοκληρώσω, ότι υπάρχει εντούτοις κάτι σημαντικό το οποίο πρέπει να διευκρινίσουμε στη συζήτηση που κάνουμε σήμερα σχετικά με τη λήψη αποφάσεων και δεν αφορά το σύνολο του προβλήματος της ισότητας των φύλων· πρόκειται για τη διαφορά ανάμεσα στην οικονομική και την πολιτική πτυχή.
Ξέρουμε από εδώ και πέρα πώς να προχωρήσουμε στον τομέα της πολιτικής.
Πιστεύω ότι προχωράμε.
Εν πάση περιπτώσει, η εμπειρία την οποία βιώνω στη χώρα μου μου προσφέρει πολλά.
Όσον αφορά όμως την οικονομική ισότητα, γενικά, και τη λήψη αποφάσεων, το πρόβλημα είναι πολύ πιο σοβαρό, πολύ πιο σημαντικό.
Ο φιλελεύθερος συνάδελφός μου το έθιξε πριν από λίγο: ο, τι συμβαίνει στο συνδικαλιστικό περιβάλλον, ο, τι συμβαίνει σε επίπεδο επαγγελματικών εκλογών δεν αποτελεί σήμερα αντικείμενο επεξεργασίας.
Πρέπει να δουλέψουμε στον τομέα αυτό.
Η κατάσταση είναι πολύ πιο δύσκολη.
Φρονώ ότι, στο εξής, δεν πρέπει να μιλάμε πλέον για πολιτική ισότητα χωρίς να έχουμε βρει τους μηχανισμούς, που δεν θα είναι οι ίδιοι, πιστεύω, από άποψη εξαναγκασμών με αυτούς που χρησιμοποιούνται στο πολιτικό πεδίο.
Πρέπει να βρούμε τα μέσα για να εξασφαλίσουμε την καλύτερη εκπροσώπηση των γυναικών σε επίπεδο εργατοδικείων, σε επαγγελματικό επίπεδο.
NL) Πρόεδρε, όταν πριν από 30 περίπου χρόνια ξεκίνησα την πολιτική μου σταδιοδρομία και συμμετείχα στην συνεδρίαση για την προετοιμασία της Παγκόσμιας Διάσκεψης των γυναικών στο Μεξικό, διάσκεψη που πραγματοποιήθηκε στη Νέα Υόρκη, είχα συνοδεύσει τότε μία γυναίκα διπλωμάτη της χώρας μου.
Δεν μπορούσε να καταλάβει όλες τις συζητήσεις που διεξάγονταν στη Νέα Υόρκη σχετικά με το πώς μπορούμε να βοηθήσουμε τις γυναίκες να προχωρήσουν στη διαδικασία λήψης αποφάσεων, στην αγορά εργασίας κλπ.
Διότι αυτή είχε επιτύχει ήδη μόνη της τους στόχους της, αν και είχε αναγκαστεί να κάνει τόσες θυσίες προκειμένου να το κατορθώσει, ώστε πραγματικά δεν θα επιθυμούσα να είχε αποτελέσει αυτή η διπλωμάτης πρότυπο για άλλες γυναίκες.
Διότι οι γυναίκες οι οποίες πριν από πολλά χρόνια είχαν πραγματοποιήσει σταδιοδρομία στην πολιτική, τη διπλωματία κλπ χρειάστηκε να πραγματοποιήσουν φοβερές θυσίες.
Αυτό που ζητούμε είναι να δώσουμε τις δυνατότητες στις γυναίκες να προχωρήσουν με ομαλό τρόπο, και με λίγη βοήθεια από την κοινωνία, στη διαδικασία λήψης αποφάσεων, στην πολιτική και στην αγορά εργασίας.
Τότε μπορούμε να αναρωτηθούμε: με ποιο τρόπο θα πρέπει να επιτευχθεί κάτι τέτοιο;
Πώς μπορούμε να βοηθήσουμε τις γυναίκες;
Εδώ και χρόνια αναζητούμε στρατηγικές για μία κοινωνία η οποία διακηρύττει στα λόγια ότι θα πρέπει να δοθεί κάθε ευκαιρία στις γυναίκες, ενώ συγχρόνως ελάχιστες προσπάθειες καταβάλλει για την επίτευξη αυστηρών και αποτελεσματικών στρατηγικών προς επίτευξη του στόχου αυτού.
Οι λίγες στρατηγικές που προτάθηκαν, στηρίχθηκαν πάντοτε σε ποσοτικούς στόχους ή ποσοστώσεις.
Πείτε το όπως θέλετε.
Το σύστημα ποσοτικών στόχων ή ποσοστώσεων δεν ισχύει αποκλειστικά για τις γυναίκες.
Στη χώρα μου, όπου χρειάζεται να υπάρχει ισορροπία μεταξύ των δύο γλωσσικών κοινοτήτων, της ολλανδόφωνης και της γαλλόφωνης, εφαρμόζουμε και εμείς ποσοστώσεις για τη χρήση αυτών των γλωσσών.
Το σύστημα ποσοστώσεων επομένως δεν είναι κάτι που εφαρμόζεται ειδικά για τις γυναίκες.
Κάνουμε σα να πρόκειται για ένα σύστημα αποκλειστικά για γυναίκες, πρόκειται ωστόσο για ένα σύστημα το οποίο εφαρμόζεται σε πολλούς τομείς στην κοινωνία.
Ίσως εφαρμοστεί στο μέλλον και σε άλλους τομείς ακόμα.
Σας έδωσα λοιπόν ένα παράδειγμα.
Για το λόγο αυτό δεν καταλαβαίνω εκείνους οι οποίοι τόσο πολύ φοβούνται την εφαρμογή ενός τέτοιου συστήματος.
Διερωτώμαι συχνά εάν οι αντιδράσεις κατά του συστήματος ποσοστώσεων αποσκοπούν τελικά στο να εμποδίσουν την είσοδο των γυναικών σε αυτούς τους τομείς ή αν είναι πραγματικά αντιδράσεις ουσίας.
Είμαι υπέρμαχος ενός συστήματος ποσοστώσεων.
Δεν συμφωνεί μαζί μου ένα μεγάλο μέρος της πολιτικής μου ομάδας, συμφωνούν όμως αρκετοί άλλοι.
Είμαι υπέρ αυτού του συστήματος.
Το εισήγαγα επιτυχώς στο Βέλγιο, μοναδική τότε χώρα στην Ευρώπη που το εφάρμοσε, και κατόπιν ακολούθησε η Γαλλία.
Θεωρώ ότι αποτελεί ένα από τα λίγα ρεαλιστικά μέσα που υπάρχουν αυτή τη στιγμή.
Υποστηρίζω την έκθεση Καραμάνου και συγχαίρω την εισηγήτρια.
Κύριε Πρόεδρε, κυρία Επίτροπε, παρά το γεγονός ότι η ενσωμάτωση των γυναικών στην εκπαίδευση, στην απασχόληση και στην πολιτική έχει αυξηθεί και συνεχίζει να αυξάνεται, είναι προφανές ότι ακόμη υπάρχουν μεγάλες δυσκολίες και μεγάλες ανισότητες σε συνάρτηση με τους κοινωνικούς τομείς αναφοράς.
Εκείνοι που πιστεύουν ότι, χάρη στην αρχή της ισότητας και το πέρασμα του χρόνου, οι μηχανισμοί αυτορρύθμισης θα λειτουργήσουν προς όφελος την κοινωνικής ισορροπίας, πλανώνται οικτρά, διότι αγνοούν ότι η ισότητα απέναντι στον νόμο ή η ισότητα των ευκαιριών είναι απαραίτητες, αλλά όχι επαρκείς προϋποθέσεις.
Οι άξιες γυναίκες συχνά δεν κατορθώνουν να διακριθούν.
Ωστόσο, γνωρίζουμε πολλές περιπτώσεις ανδρών που έχουν πρόσβαση στα κέντρα εξουσίας δίχως να διαθέτουν τα απαιτούμενα προσόντα και ποτέ δεν ονομάζονται "ανδρικό ποσοστό" .
Η δημοκρατία της ισότητας, την οποία επικαλούμαστε εδώ και πολλά χρόνια, είναι ένα μέσο που φιλοδοξεί, μέσω μιας ισόρροπης εκπροσώπησης, να θέσει τέλος σε ένα διαρθρωτικό μοντέλο εξουσίας που κράτησε τις γυναίκες εκτός των κέντρων αποφάσεων.
Είναι απαραίτητο να δημιουργηθούν διοικητικές δομές που προωθούν και επιβλέπουν την ισότητα μεταξύ των φύλων και, επίσης, θα ήταν πολύ ενδιαφέρον να επαναληφθεί η εργασία του ευρωπαϊκού δικτύου εμπειρογνωμόνων για την προώθηση των γυναικών στη λήψη αποφάσεων, το οποίο κατά το παρελθόν είχε αρκετή επιτυχία.
Εξάλλου - όπως αναφέρει η εξαίρετη έκθεση της κ. Καραμάνου - είναι ιδιαίτερα σημαντικό να ενθαρρυνθεί η συμμετοχή ανδρών και γυναικών σε όλες τις πολιτικές σε αναλογία 40% κατ' ελάχιστο και 60% κατ' ανώτατο όριο.
Από την άποψη αυτή, τα συστήματα "φερμουάρ" , που εφαρμόστηκαν σε ορισμένα πολιτικά κόμματα, είχαν αναμφίβολη επιτυχία.
Έτσι, οι στόχοι εστιάζονται στην έγκριση εθνικών εκλογικών κανόνων που υποχρεώνουν την σύνταξη καταλόγων υποψηφίων ίσης εκπροσώπησης.
Η επόμενη διακυβερνητική διάσκεψη θα πρέπει να συμπεριλάβει τροπολογίες της Συνθήκης υπό το ίδιο πρίσμα, ώστε ο στόχος αυτός να εκπληρωθεί σε όλα τα θεσμικά όργανα και τις πολιτικές της Ένωσης.
Κύριε Πρόεδρε, κυρία Επίτροπε, κυρίες συνάδελφοι, αν θέλουμε να βελτιώσουμε την δημοκρατία μας - και αυτός πρέπει να είναι ο στόχος μας εδώ - δεν μπορούμε παρά να μοιραστούμε τις ευθύνες και την εξουσία.
Κύριε Πρόεδρε, η συμμετοχή των γυναικών στη διαδικασία λήψης αποφάσεων δεν είναι μόνο μία απαραίτητη προϋπόθεση για να γίνουν σεβαστά τα δικαιώματα και τα συμφέροντα των γυναικών αλλά επίσης μία σημαντική βάση για την πρακτική υλοποίηση της δικαιοσύνης και της ανάπτυξης της δημοκρατίας.
Η πραγματικότητα αποδεικνύει ότι, παρά τις διάφορες συστάσεις και τα ψηφίσματα, πρόκειται για ένα πεδίο όπου συνεχίζουν να υπάρχουν πολύ μεγάλες ανισότητες με ιδιαίτερα χαμηλή εκπροσώπηση των γυναικών στα όργανα λήψης αποφάσεων, τόσο στις σφαίρες της οικονομικής και κοινωνικής δραστηριότητας όσο και στην πολιτική ζωή, γεγονός που συμβάλλει στη διατήρηση των υφιστάμενων ανισοτήτων και διακρίσεων.
Επιβάλλεται, λοιπόν, όπως υπογραμμίζει η εισηγήτρια, την οποία συγχαίρω για την εργασία της, να ληφθούν θαρραλέα μέτρα για να προωθηθεί η συμμετοχή των γυναικών στη διαδικασία λήψης αποφάσεων - γεγονός που επίσης συνεπάγεται ότι άνδρες και γυναίκες θα αναλαμβάνουν ίσο μερίδιο ευθυνών στο δημόσιο και τον ιδιωτικό τομέα - και να ενθαρρυνθούν νέες πρακτικές κατά των διακρίσεων, συμπεριλαμβανομένων των πολιτικών κομμάτων και των δημοσίων και ιδιωτικών διοικήσεων, με στόχο την εξάλειψη των ψυχολογικών και πρακτικών εμποδίων για τη συμμετοχή των γυναικών στις δομές λήψης αποφάσεων και στην πολιτική ζωή, θέτοντας τέρμα στις οπισθοχωρήσεις, όπως η πρόσφατη περίπτωση στην Πορτογαλία όπου η κυβέρνηση κατάργησε το Υπουργείο για την Ισότητα.
Πρέπει να αλλάξει η κατάσταση αυτή !
Κύριε Πρόεδρε, κυρία Επίτροπε, είμαι υπέρ μιας πολύ πιο ισόρροπης συμμετοχής ανδρών και γυναικών στις διαδικασίες λήψης αποφάσεων, κάτι που δεν συμβαίνει σήμερα.
Δεν έχω όμως τόσο υπερβολικές αξιώσεις, όπως η εισηγήτριά μας, για να ισχυριστώ ότι όλα θα ήταν διαφορετικά και καλύτερα αν οι γυναίκες συμμετείχαν με ίσους όρους στις διαδικασίες λήψης αποφάσεων.
Δεν πρέπει ωστόσο να κατηγορήσουμε γενικά τους άνδρες για τις προθέσεις τους, για παράδειγμα στο θέμα της υπεράσπισης των δικαιωμάτων των παιδιών ή του περιβάλλοντος, για να αναφέρω μόνο ορισμένους από τους τομείς που θίγει στο πλαίσιο αυτό η εισηγήτριά μας.
Υπάρχουν ευτυχώς άνδρες οι οποίοι είναι ένθερμοι και ικανότατοι υποστηρικτές των δικαιωμάτων και των συμφερόντων που μας απασχολούν έντονα.
Υπάρχουν επίσης, δυστυχώς, γυναίκες πολιτικοί στις οποίες δεν μπορεί κανείς να βασίζεται, ακόμα και αν πρόκειται για την παρουσία περισσότερων υποψηφίων στους εκλογικούς συνδυασμούς.
Στη μακρά πολιτική καριέρα μου, μπορώ να σας πω ότι ήταν κυρίως οι γυναίκες οι οποίες, φοβούμενες τον ανταγωνισμό μαζί μου, προσπάθησαν να μου βάλουν τρικλοποδιές.
Οφείλουμε βεβαίως να διαπιστώσουμε ότι, παρά την ορθή πολιτική για την ίση μεταχείριση και τις ίσες ευκαιρίες την οποία ανέπτυξε η Κοινότητα από το 1975 και προπάντων, παρά τις καλές προθέσεις της σύστασης του Συμβουλίου του 1996 σχετικά με την ισόρροπη συμμετοχή ανδρών και γυναικών στις διαδικασίες λήψης αποφάσεων, η πρόοδος που επιτελείται προς την κατεύθυνση αυτών των στόχων είναι αργή, η ταχύτητα της είναι μάλλον σαλιγκαριού ή χελώνας παρά αλόγου κούρσας.
Εντούτοις, ψήφισα στην επιτροπή για τα δικαιώματα της γυναίκας κατά αυτού του σχεδίου ψηφίσματος σχετικά με την έκθεση της Επιτροπής, επειδή περιέχει ορισμένες αξιώσεις και διεκδικήσεις υπερβολικές, ή ακόμα και αντιπαραγωγικές για τις γυναίκες που επιθυμούν να συμμετέχουν πλήρως στις διαδικασίες λήψης αποφάσεων.
Ως εκ τούτου, είμαι αντίθετη στην αναφορά μιας ποσόστωσης 40%, κάτω από την οποία θα πρέπει να λαμβάνονται μέτρα για να ευνοηθεί η ισόρροπη εκπροσώπηση κάθε φύλου.
Είμαι της γνώμης ότι τέτοια μέτρα επιβάλλονται τώρα και στο μέλλον, χωρίς να ληφθεί υπόψη το επιτυγχανόμενο ποσοστό συμμετοχής.
Αντιτίθεμαι στην απαίτηση προς τα πολιτικά κόμματα να υιοθετήσουν συστήματα ποσοστώσεων και κυρίως το σύστημα "φερμουάρ" για να καταρτίσουν τους εκλογικούς συνδυασμούς.
Αυτό το σύστημα "φερμουάρ" θα ήταν μη συμβατό με το εκλογικό σύστημα της χώρας μου όπου, ευτυχώς για μένα, δεν αποφασίζει το κόμμα τη θέση ενός υποψηφίου στη λίστα βάσει της οποίας θα εκλεγεί, αλλά ο λαός, με ψηφοφορίες προτεραιότητας.
Αυτό που πρέπει να κάνουμε είναι να καλέσουμε τα πολιτικά κόμματα να μεταρρυθμίσουν τις δομές και τις διαδικασίες τους έτσι ώστε να εξαλειφθούν τα εμπόδια, άμεσα και έμμεσα, για τη συμμετοχή των γυναικών· εννοείται ότι τα κράτη θα μπορούσαν, ακόμα και με οικονομικά κίνητρα, να ενθαρρύνουν τα κόμματα να περιλάβουν στους εκλογικούς συνδυασμούς τους μεγαλύτερο αριθμό υποψηφίων γυναικών.
Τέλος, θεωρώ εξωφρενικό να ζητούμε την επιμόρφωση αποκλειστικά των γυναικών για την προετοιμασία τους για ηγετικές θέσεις και για τη λήψη αποφάσεων από τη στιγμή που πολλοί άνδρες, οι οποίοι κατέχουν ήδη τέτοιες θέσεις και καθήκοντα, θα χρειάζονταν πολύ μια τέτοια επιμόρφωση.
Η Ομάδα μου κατέθεσε τροπολογίες για την αφαίρεση των αντιπαραγωγικών αιτημάτων τα οποία περιγράφηκαν παραπάνω και ελπίζω οι τροπολογίες αυτές να εγκριθούν.
Επιτρέψτε μου μια ακόμη παρατήρηση, την οποία δεν πρέπει να κάνω πριν από την ψηφοφορία, όσον αφορά τη γαλλική μετάφραση των τροπολογιών μας.
Είναι ελαττωματική σε βαθμό που αυτές οι τροπολογίες όχι μόνο γίνονται ακατανόητες, αλλά οφείλω να πω ως συνεισηγήτρια ότι, όταν διαβάζω αυτές τις τροπολογίες στα γαλλικά, αισθάνομαι σαν τη γάτα που ψάχνει τα μικρά της.
Το γερμανικό κείμενο είναι λοιπόν το ορθό, κύριε Πρόεδρε.
Ζητώ να διαβάσετε αυτό το κείμενο και να το λάβετε υπόψη όταν θα ψηφίζουμε.
Κύριε Πρόεδρε, κυρία Επίτροπε, σύμφωνα με τα στοιχεία που παρέθεσε η εισηγήτρια, είναι αξιοσέβαστος ο αριθμός των δηλώσεων, ψηφισμάτων και συμφωνιών για την ισότητα των δύο φύλων.
Η Συνθήκη του Αμστερνταμ είναι σε τελική ανάλυση η νομική βάση που προσδιορίζει την ισότητα των δύο φύλων ως μία από τις κύριες προτεραιότητες της ευρωπαϊκής πολιτικής.
Το αποτέλεσμα καταδεικνύει μεν ορισμένα μικρά βήματα προόδου, ωστόσο οι ελλείψεις είναι ακόμα θεαματικές.
Υπάρχει μεγάλη ανισότητα όσον αφορά τη συμμετοχή γυναικών και ανδρών στις διαδικασίες λήψης αποφάσεων και υφίστανται ανησυχητικές ανισότητες μεταξύ των μεμονωμένων κρατών μελών.
Σε όλη την Ευρώπη διαπιστώνεται ιδιαίτερα μικρή συμμετοχή γυναικών σε ηγετικές θέσεις στη διοίκηση και στις πολιτικές διαδικασίες λήψης αποφάσεων.
Επομένως, πρέπει να κινητοποιηθούν όλοι οι εμπλεκόμενοι στην οικονομική και κοινωνική ζωή για να επιτευχθεί ίση κατανομή ευθυνών στον δημόσιο και στον ιδιωτικό τομέα, στην οικονομία, στην πολιτική και στην οικογένεια.
Πρέπει προπάντων να αναγνωρίσουμε ότι οι λόγοι για την έλλειψη ίσων ευκαιριών στην αγορά εργασίας οφείλονται αφενός στο χαμηλό ποσοστό των γυναικών που καταλαμβάνουν ηγετικές θέσεις στην ευρωπαϊκή οικονομία, στις συνδικαλιστικές οργανώσεις και στον δημόσιο τομέα, και αφετέρου στην ανεπαρκή κοινωνική υποδομή, τα διαστρεβλωμένα στερεότυπα όπως και τη χαμηλή χρηματική αποζημίωση.
Ένα σημαντικό πεδίο προσέγγισης είναι ο τομέας της εκπαίδευσης.
Οι γυναίκες πρέπει εκτός των άλλων να μάθουν να διεκδικούν την ηγεσία και τις αποφάσεις.
Σε κανέναν πολιτικό τομέα - σε ευρωπαϊκό και εθνικό επίπεδο - δεν μπορεί να γίνεται λόγος για ισορροπία όταν η εκπροσώπηση των γυναικών είναι χαμηλότερη του 40%.
Επομένως, η ποσόστωση είναι ένα σημαντικό μέσο για να προσεγγίσουμε αυτόν τον στόχο.
Το ζήτημα δεν είναι όμως μόνο η αύξηση του αριθμού των γυναικών αλλά και η αναβάθμιση του ρόλου τους στην κοινωνία και η αναγνώριση της ποιότητας της εργασίας τους και στον επαγγελματικό χώρο.
Θα πρέπει να εξεταστούν οι κομματικές και κυβερνητικές δομές και να δημιουργηθούν κοινές δεσμευτικές προϋποθέσεις, όπως υπουργεία ισότητας, εκεί που δεν υπάρχουν.
Η βελτίωση της συμμετοχής των γυναικών στη δημόσια ζωή θα πρέπει να ελέγχεται τακτικά βάσει επίκαιρων στατιστικών δεδομένων που θα καταδεικνύουν την επίτευξη στόχων, αλλά και τις περιπτώσεις παλινδρόμησης.
Με άλλα λόγια, πρέπει να εργαζόμαστε για περισσότερη ισότητα και ταυτόχρονα να υπερασπιζόμαστε τα κεκτημένα.
Κύριε Πρόεδρε, θα ήθελα να εκφράσω την άποψη των εργαζόμενων γυναικών, τόσο γιατί, ανάμεσα σε όλες τις γυναίκες σε αυτές πέφτει το μεγαλύτερο βάρος της κοινωνικής οργάνωσης, όσο και γιατί το εργατικό κίνημα μπορεί να υπερηφανεύεται ότι ήταν το πρώτο που αγωνίστηκε για την αναγνώριση της ισότητας ανδρών και γυναικών.
Πολύ πριν η κυρίαρχη τάξη παραχωρήσει στις γυναίκες το απλό δικαίωμα της ψήφου, το εργατικό κίνημα είχε ήδη δώσει στους κόλπους του στις μεγάλες γυναικείες μορφές τη θέση που τους άξιζε.
Η μοίρα των εργαζόμενων γυναικών είναι δεμένη με την ίδια την κατάσταση των εργατών.
Οι γυναίκες είναι τα κύρια θύματα της αβεβαιότητας, της επιβεβλημένης μερικής απασχόλησης και των χαμηλών μισθών που απορρέουν από αυτή.
Αυτό που είναι απαράδεκτο είναι να υπάρχουν η ανασφάλεια, η επιβεβλημένη μερική απασχόληση και οι χαμηλές αποδοχές.
Τα λόγια για την ισότητα ανάμεσα σε άνδρες και γυναίκες θα παραμένουν λόγια όσο πολυάριθμες οικογένειες εργατών θα στερούνται κατάλληλης στέγασης και όσο δεν θα υπάρχει επαρκής αριθμός έργων κοινωνικής υποδομής, βρεφονηπιακών σταθμών και νηπιαγωγείων.
Σε όλους αυτούς τους τομείς, δεν υπάρχει περισσότερο ευνοϊκή πολιτική για τα συμφέροντα των εργαζόμενων γυναικών σε επίπεδο ευρωπαϊκών θεσμικών οργάνων απ' ότι σε επίπεδο κρατών μελών.
Παρόλο που υπερψηφίζω την παρούσα έκθεση λόγω των καλών προθέσεων τις οποίες επιβεβαιώνει, αυτές θα παραμείνουν έτσι κι αλλιώς καλές προθέσεις.
Κύριε Πρόεδρε, κυρία Επίτροπε, κυρίες και κύριοι, η ισότιμη συνύπαρξη σε όλους τους τομείς ακόμα και σήμερα δεν είναι κάτι το αυτονόητο.
Σε αυτό συμφωνούμε όλοι.
Γνωρίζουμε όμως πολύ καλά ότι η συμμετοχή είτε των γυναικών είτε των ανδρών δεν μπορεί να καταδικαστεί στο σύνολό της.
Εξίσου καθοριστικοί παράγοντες σε κάθε μεμονωμένη περίπτωση είναι ο εκάστοτε τομέας, η ειδική γνώση και η αρμοδιότητα.
Αυτοί οι παράγοντες πρέπει να είναι εξίσου καθοριστικοί για άνδρες και γυναίκες υποψήφιους για ένα αξίωμα, μια θέση ή ένα όργανο.
Θέτουμε όμως δικαιολογημένα το ερώτημα: αυτό συμβαίνει πάντα;
Δεν υπάρχουν πλέον προκαταλήψεις στην κοινωνία μας που να στρέφονται εκ των προτέρων εναντίον ενός ατόμου, αλλά και ενός φύλου;
Ο παιδαγωγός στον παιδικό σταθμό και η γυναίκα στην πυροσβεστική υπηρεσία παραμένουν μεμονωμένες περιπτώσεις.
Μεμονωμένες περιπτώσεις παραμένουν όπως και πρώτα οι γυναίκες που καταφέρνουν να φθάσουν στην κορυφή ενός Διοικητικού Συμβουλίου, στις διευθυντικές θέσεις ή σε πολιτικά όργανα.
Κατά κανόνα η υποεκπροσώπηση αυτή δεν οφείλεται στην έλλειψη θέλησης και ικανοτήτων.
Η γυναίκα πρέπει πάντα να καταβάλει ιδιαίτερη προσπάθεια για να γίνει αποδεκτή και καθοριστικό ρόλο δεν διαδραματίζει μόνο η ικανότητα, αλλά ο συνολικός περίγυρος.
Τα παιδιά, η οικογένεια, ακόμα και η απλοϊκή αντίληψη περί ασθενούς φύλου της φράσσουν τον δρόμο.
Παλιότερα λέγαμε στις γυναίκες: πρέπει να είστε καλύτερες από τους συναγωνιστές σας!
Και μόνο για αυτόν τον λόγο είναι αναγκαίο να αφυπνίζουμε την κοινωνία με εκθέσεις όπως η προκείμενη και να κρατάμε τα πράγματα σε ροή.
Η διπλή επιβάρυνση με τις οικογενειακές υποχρεώσεις και τη δουλειά δεν θα πρέπει κατά τη γνώμη μου να θεωρείται διάκριση και δεν αποτελεί διπλό μειονέκτημα όπως παρουσιάζεται στην αιτιολογική σκέψη Δ.
Η ικανότητα να συνδυάζεται η οικογένεια και η εργασία απαιτεί υψηλό βαθμό οργανωτικού ταλέντου και εμπειρία ζωής που δεν πρέπει να υποτιμούνται, αλλά θα πρέπει να εκτιμώνται ως ιδιαίτερα προσόντα για ηγετικές προσωπικότητες.
Η οικογενειακή δραστηριότητα θα πρέπει να ανήκει στον άνδρα όπως και στη γυναίκα, και εμείς οι γυναίκες που συζητάμε εδώ σήμερα το πρωί δεν θα μπορούσαμε να βρισκόμαστε εδώ - εφόσον υπάρχει οικογένεια - αν οι άνδρες, οι πατέρες στο σπίτι δεν ασχολούνταν και με την οικογένεια.
Δυστυχώς όμως δεν έχουμε φθάσει σε τέτοιο σημείο και ισχύει ακόμα η άποψη ότι η οικογένεια στηρίζει τις πλάτες του άνδρα και κάθεται στο σβέρκο της γυναίκας.
Γι' αυτό θα πρέπει να εξοβελιστούν αυτά τα απαρχαιωμένα κοινωνικά πρότυπα από τη διαπαιδαγώγηση των νέων ανθρώπων.
Αμφιβάλλω κατά πόσον μόνο η αξίωση για ποσοστώσεις και ποσοστά αποτελεί τον ορθό δρόμο για περισσότερη συμμετοχή.
Εξάλλου, δεν μπορεί να αποτελεί υποχρέωση του Κοινοβουλίου να απαιτεί σε όλους τους πολιτικούς τομείς σε εθνικό και διεθνές επίπεδο να εξασφαλίζεται ένα ποσοστό συμμετοχής 40%.
Για να αναπτυχθεί η συνείδηση χρειάζονται εκθέσεις και έγγραφα συζήτησης που θα είναι ισόρροπα και θα προάγουν τη συμμετοχή με θετικό τρόπο.
Γι' αυτό παρακαλώ να υποστηρίξετε τις τροπολογίες της ομάδας του Ευρωπαϊκού Λαϊκού Κόμματος.
Κύριε Πρόεδρε, κυρία Επίτροπε, αγαπητοί συνάδελφοι, θα ήθελα καταρχήν να συγχαρώ τη συνάδελφό μας κ. Αννα Καραμάνου για την εξαίρετη εργασία που μας παρουσιάζει.
Δεν το κάνω απλώς για λόγους τυπικούς.
Το κάνω για να είμαι δίκαιος και για λόγους ουσιαστικούς.
Η έκθεση αυτή δεν είναι μόνο εξαίρετη.
Η αιτιολογική έκθεσή της αποτελεί μελέτη με πολύ μεγάλη αξία για όποιον ενδιαφέρεται για την ισότητα των δικαιωμάτων μεταξύ γυναικών και ανδρών, και αποτελεί ασφαλώς ένα βιβλιογραφικό κείμενο αναφοράς για το μέλλον.
Και αυτό αποδεικνύει περίτρανα πόσο περίεργη είναι η απόφαση του Προεδρείου του Κοινοβουλίου μας να περιορίσει σε μία σελίδα την αιτιολογική έκθεση.
Το Σώμα αυτό δεν παράγει χαρτί με το μέτρο.
Εδώ κάνουμε πολιτική και η πολιτική πρέπει να θεμελιώνεται.
Η έκθεσή σας, κυρία Αννα Καραμάνου, αποτελεί ένα καλό παράδειγμα της σημασίας των πολιτικών κειμένων που εκπονεί το Κοινοβούλιο αυτό.
Θα επικεντρώσω την παρέμβασή μου στο εκλογικό σύστημα.
Πρόκειται για ένα καθοριστικό πρόβλημα διότι είναι προϋπόθεση της πολιτικής συμμετοχής.
Πρέπει να δοθεί στις γυναίκες η ευκαιρία να εκλέγονται για να μπορούν να αποδείξουν έπειτα τί είναι ικανές να κάνουν.
Σήμερα υπάρχουν εκλογικά συστήματα που δυσχεραίνουν ακόμη περισσότερο τη συμμετοχή των γυναικών.
Είναι, όπως έχει αποδειχθεί, τα συστήματα που χρησιμοποιούν τις μονοεδρικές εκλογικές περιφέρειες.
Το σύστημα αυτό καταδικάζει τις γυναίκες.
Δεν είναι τόσο το εκλογικό σώμα, αλλά οι δομές των ίδιων των κομμάτων που δημιουργούν τεράστιες δυσκολίες με μέσα που συχνά είναι ελάχιστα θεμιτά.
Έτσι, ενώ υπάρχει μία κίνηση προς την κατεύθυνση της τροποποίησης αυτού του εκλογικού συστήματος με μονοεδρικές περιφέρειες, όταν δημιουργούνται, όπως στη Γαλλία, διαδικασίες για να διορθωθεί η κατάσταση και να επιτευχθεί ποσόστωση 50% για κάθε φύλο, στην Πορτογαλία η κυβέρνηση ανακοίνωσε την υποβολή ενός νέου εκλογικού νόμου για να αντικαταστήσει μερικώς το αναλογικό σύστημα με μονοεδρικές περιφέρειες.
Είναι μία πολύ ανησυχητική πρωτοβουλία και πρέπει να ληφθεί υπόψη ότι, στην περίπτωση αυτή, βλάπτονται αντικειμενικά οι γυναίκες που θέλουν να έχουν ενεργό πολιτική συμμετοχή.
.
Κύριε Πρόεδρε, θα ήθελα να συγχαρώ την κ. Καραμάνου για την εξαιρετική απεικόνιση της πραγματικότητας στην Ευρώπη όσον αφορά την ισότητα των δύο φύλων, αλλά και για την συγκροτημένη προσέγγιση προτάσεων και λύσεων.
Λυπάμαι που ο εισηγητής του ΡΡΕ, ο οποίος εξέφρασε και τις βασικές αντιθέσεις στην έκθεση, δεν είναι παρών, διότι πράγματι ο διάλογος ήταν εξαιρετικά ενδιαφέρων.
Επιτρέψτε μου μία πρώτη πολιτική παρατήρηση.
Ο τίτλος της έκθεσης: "Η ισόρροπη συμμετοχή των δύο φύλων στα κέντρα λήψης αποφάσεων" έχει διττή ερμηνεία.
Τα κέντρα λήψης αποφάσεων είναι οι θέσεις εξουσίας, αλλά είναι και η ισόρροπη συμμετοχή στο πιο σημαντικό κέντρο λήψης αποφάσεων για το μέλλον, που είναι η οικογένεια.
Αφορά λοιπόν και τα δύο φύλα και δεν μπορεί να αυξάνεται αριθμητικά η συμμετοχή των γυναικών στα κέντρα λήψης αποφάσεων χωρίς να αυξάνεται ποσοστιαία ο χρόνος απασχόλησης των ανδρών με τις οικογενειακές υποθέσεις.
Αυτό, λοιπόν, σημαίνει αυτόματα ότι για να φθάσουμε τον επιθυμητό στόχο απαιτούνται αλλαγές που αφορούν την οικογένεια, την κοινωνία, την οικονομία, την πολιτιστική ταυτότητα την οποία φέρουμε επί αιώνες.
Η συζήτηση περιστράφηκε σε μεγάλο βαθμό στο αν η ποσόστωση, η ποσοτική δηλαδή δέσμευση συμμετοχής μπορεί να αποτελέσει λύση ή όχι.
Θα έλεγα, με φιλοσοφική προσέγγιση, ότι ποτέ ένα σύνολο αριθμών ή κανόνων δεν μπορεί να αλλάξει μια κοινωνική πραγματικότητα.
Η ιστορία όμως δείχνει ότι οι κανόνες και οι στόχοι έχουν αλλάξει τις πραγματικότητες, όταν συνοδεύονται από σύνολο πολιτικών.
Αυτό λοιπόν που είναι σημαντικό και που εκφράζεται απολύτως και μέσα στην έκθεση της κ. Καραμάνου είναι ότι απαιτούνται ταυτόχρονα τρεις κατηγορίες πολιτικών για την επίτευξη αυτού του σημαντικού στόχου, που αφορά τη δημοκρατία στις κοινωνίες μας.
Η πρώτη κατηγορία πολιτικών είναι το mainstreaming των ίσων ευκαιριών στην οικονομία και την απασχόληση, στα κοινωνικά συστήματα και την κοινωνική προστασία, στα εκπαιδευτικά συστήματα και την πολιτιστική ταυτότητα των κοινωνιών μας.
Η δεύτερη κατηγορία πολιτικών αφορά συγκεκριμένα μέτρα και συγκεκριμένες θετικές δράσεις που υποστηρίζουν αυτήν την πολιτική της συμμετοχής στα κέντρα λήψης αποφάσεων.
Αυτά τα μέτρα αφορούν τα εκλογικά συστήματα, όπου έχει αποδειχθεί ότι υπάρχει στενή σχέση ανάμεσα στα εκλογικά συστήματα και στη συμμετοχή των γυναικών, αφορά την συνεχή στατιστική απεικόνιση που δίνει ανάγλυφα την πραγματικότητα, αφορά, φυσικά, τα πολιτικά κόμματα και τις εσωτερικές πολιτικές τους δεσμεύσεις και αφορά νομοθετήματα θετικών δράσεων.
Αναφέρθηκαν εξαιρετικά παραδείγματα στην αίθουσα αυτή όπου αποδείχθηκε ότι, όποτε η ποσόστωση εφαρμόσθηκε συνοδευόμενη από το σύνολο των πολιτικών που προανέφερα, είχε θετικά αποτελέσματα.
Και δεν είναι δυνατόν να μη λάβουμε υπόψη ότι οι μόνες χώρες οι οποίες έχουν σήμερα να παρουσιάσουν σοβαρά επιτεύγματα στο χώρο της συμμετοχής των γυναικών είναι οι χώρες που είχαν συγκεκριμένες πολιτικές.
Όχι πάντοτε με νομοθετική δέσμευση των ποσοστώσεων, αλλά και με πολιτικές δεσμεύσεις των πολιτικών κομμάτων, αλλά πάντα όπου υπήρχαν συγκεκριμένοι ποσοτικοί στόχοι.
Τέλος, υπάρχει μια τρίτη κατηγορία πολιτικών που αφορά την παρέμβαση της Ευρωπαϊκής Ένωσης και τη συνεργασία των κρατών μελών.
Είναι τα πολιτικά δίκτυα γυναικών, είναι οι δείκτες σε ευρωπαϊκό επίπεδο -αναφέρομαι στη φινλανδική Προεδρία και στους 9 δείκτες των οποίων η εφαρμογή θα μπορέσει να δημιουργήσει εθνικές δεσμεύσεις και εθνικούς στόχους-, το benchmarking, οι καταρτίσεις και, τέλος, η υποστήριξη γυναικών των εθνικών κρατών και της ευρωπαϊκής πολιτικής σκηνής για σημαντικό διεθνή ρόλο, διότι έτσι δημιουργούνται πρότυπα εξουσίας, πρότυπα γυναικών πολιτικών για τις νέες γενιές.
Κύριε Πρόεδρε, κυρίες και κύριοι βουλευτές, θα τελειώσω με μία επανάληψη αυτού που είπε ο Πρωθυπουργός του Λουξεμβούργου όταν γινόταν η συζήτηση για το αν θα πρέπει ή όχι να υπάρχουν συγκεκριμένοι στόχοι για την απασχόληση στα κράτη μέλη: "Η έκφραση πολιτικής ευχής, η έκφραση πολιτικών προθέσεων δεν είναι αρκετή.
Η πολιτική χωρίς συγκεκριμένους ποσοτικούς στόχους και μέσα, είναι απλή λογοτεχνία".
Ευχαριστώ πολύ, κυρία Επίτροπε.
Η συζήτηση έληξε.
Η ψηφοφορία θα διεξαχθεί στις 12.00.
Ανταγωνιστικότητα των δασοκομικών και συναφών βιομηχανιών
Η ημερήσια διάταξη προβλέπει τη συζήτηση της έκθεσης (A5-0384/2000) του κ. Seppδnen, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την ανακοίνωση της Επιτροπής προς το Συμβούλιο, το Ευρωπαϊκό Κοινοβούλιο, την Οικονομική και Κοινωνική Επιτροπή και την Επιτροπή Περιφερειών για την κατάσταση της ανταγωνιστικότητας των δασοκομικών και συναφών βιομηχανιών της Ευρωπαϊκής Ένωσης [COM(1999) 457 - C5-0306/2000 - 2000/2159(COS)]
Κύριε Πρόεδρε, κύριε Επίτροπε, καταρχάς ευχαριστώ τα άτομα που συνέβαλαν στη μετάθεση της εξέτασης της παρούσας έκθεσης, έτσι ώστε να μπορούμε να συζητήσουμε και να ψηφίσουμε έπ' αυτής σήμερα κατά τη διάρκεια της ημέρας.
Εάν εξετάζαμε την έκθεση αυτή το απόγευμα, θα ήταν προσβλητικό για τα τέσσερα εκατομμύρια εργαζόμενους που άμεσα ή έμμεσα ανήκουν στον όμιλο δασικών βιομηχανιών.
Ο εν λόγω τομέας παράγει το ένα δέκατο της βιομηχανικής παραγωγής της επικράτειας της ΕΕ και το ένα τρίτο της παγκόσμιας παραγωγής της δασοκομικής βιομηχανίας.
Όλοι εμείς οι παρόντες γνωρίζουμε τα προβλήματα που, αρχίζοντας από σήμερα, σχετίζονται με τις συνεδριάσεις του Κοινοβουλίου τα απογεύματα της Πέμπτης.
Κατά την εξέταση της ανακοίνωσης της Επιτροπής κατέστη εμφανές ότι ο όμιλος δασικών βιομηχανιών είναι πολύ ετερογενής.
Οι εκδότες και τα τυπογραφεία χρησιμοποιούν χαρτί και άλλα προϊόντα της δασικής βιομηχανίας, αλλά πολλοί από αυτούς θεωρούν τους εαυτούς τους πάνω απ' όλα δημιουργούς περιεχομένου.
Εκτός από τη χρήση του χαρτιού, την παραγωγή της βιομηχανίας περιεχομένου χαρακτηρίζει επίσης η νέα ηλεκτρονική πραγματικότητα, η ηλεκτρονική επικοινωνία.
Στην έκθεση θεωρείται ευκταίο να λάβει η Επιτροπή υπόψη της την ιδιαιτερότητα της ανταγωνιστικότητας και αυτών των νέων τομέων.
Στην έκθεση συνιστάται να περιληφθεί η βιομηχανία τύρφης στον όμιλο.
Η τύρφη, ιδίως στις σκανδιναβικές χώρες και στην Ιρλανδία, έχει τον δικό της ρόλο στο πλαίσιο της δασοκομικής βιομηχανίας.
Στην έκθεση δεν λαμβάνεται θέση ως προς το εάν η τύρφη είναι ανανεώσιμο ή ορυκτό καύσιμο.
Εφόσον όμως παράγεται βιομηχανικά, πρέπει και οι παραγωγοί αυτοί να έχουν μια θέση στη διαχείριση της ΕΕ.
Κατά τη γνώμη του εισηγητή έχουν προστεθεί άσκοπα στην έκθεση πολλά συμπεράσματα που αφορούν τη διαχείριση των δασικών πόρων, όμως αυτό ήταν επιθυμία της επιτροπής, παρ' όλο που το Κοινοβούλιο έχει ήδη εκφράσει τη θέση του για τα δασοκομικά θέματα στη σχετικώς πρόσφατη έκθεση της κ. Thomas.
Στην έκθεση αυτή δεν χρειάζεται να προστεθεί τίποτα· αντί γι' αυτό, η Επιτροπή θα πρέπει να εφαρμόσει τα συμπεράσματά της πιο ενεργά από ό,τι έχει κάνει έως σήμερα.
Η Επιτροπή θα πρέπει επίσης να μελετήσει προσεκτικά τα συμπεράσματα που εξέθεσε ο κ. Pesδlδ εξ ονόματος της Επιτροπής Γεωργίας και Ανάπτυξης της Υπαίθρου.
Ο όμιλος δασικών βιομηχανιών αντιπροσωπεύει έναν ανοικτό τομέα της οικονομίας, ο οποίος δραστηριοποιείται ανταγωνιστικά στην παγκόσμια αγορά.
Γι' αυτό δεν μπορώ να δεχθώ την τροπολογία των συναδέλφων κ. Schierhuber και κ. Rόbig, σύμφωνα με την οποία η Γενική Διεύθυνση Γεωργίας θα πρέπει να είναι υπεύθυνη για τη δασοκομία.
Η γεωργία δεν έχει συνηθίσει να λειτουργεί στην ΕΕ με τους όρους ενός ανοικτού τομέα.
Το ίδιο πρόβλημα αφορά επίσης την τροπολογία που προτείνει η κ. Ainardi.
Η τροπολογία της κ. Flesch έχει, κατά τη γνώμη μου, ληφθεί υπόψη στο κείμενο που ενέκρινε η Επιτροπή, ουκ ολίγον βάσει των δικών της τροπολογιών.
Οι ειδικές ανάγκες της βιομηχανίας περιεχομένου εξετάζονται αναλυτικά στην έκθεσή μου και γι' αυτό θεωρώ την εν λόγω τροπολογία άσκοπη στη φάση αυτή.
Το ξύλο είναι ανανεώσιμος φυσικός πόρος.
Υπάρχουν πολλές εναλλακτικές λύσεις για τη χρήση του, μεταξύ άλλων, στη βιομηχανία παραγωγής ενέργειας.
Στην έκθεση εγκρίθηκε η αρχή ότι τα δασικά προϊόντα θα πρέπει να χρησιμοποιούνται για την παραγωγή ενέργειας μόνο στο τελικό στάδιο της αλυσίδας παραγωγής, όταν πλέον δεν μπορεί να γίνει άλλη ανακύκλωση, δηλαδή εκμετάλλευσή τους.
Τα κράτη μέλη είναι οι καλύτεροι γνώστες της διαχείρισης των δικών τους δασών.
Η πολυλειτουργικότητα των δασών, η σημασία τους ως δεξαμενών διοξειδίου του άνθρακα και η διατήρησή τους για τις επόμενες γενεές υλοποιούνται καλύτερα με την εφαρμογή της αρχής της επικουρικότητας και δεν δικαιολογείται να αυξηθούν οι αρμοδιότητες της Επιτροπής στα δασοκομικά θέματα.
Ενώ αντιθέτως, η Επιτροπή έχει να επιτελέσει σημαντικό έργο στην εξασφάλιση της ανταγωνιστικότητας της δασοκομικής βιομηχανίας.
Στην εμπορική πολιτική πρέπει να λαμβάνονται επίσης υπόψη οι ανάγκες της δασικής βιομηχανίας.
Ο ευρωπαϊκός όμιλος δασικών βιομηχανιών θα σημειώσει επιτυχία και στον σκληρό ανταγωνισμό, εφόσον οι κανόνες είναι οι ίδιοι για όλους.
Εάν στην Ευρώπη δεν επιτρέπεται η εκμετάλλευση της φύσης και του ανθρώπου, δεν πρέπει να επιτρέπεται και σε κανέναν άλλον.
Οι πολυάριθμοι τρόποι εκμετάλλευσης του ξύλου μπορούν να βελτιώσουν την απασχόληση, ιδίως στις αγροτικές περιοχές και, κατά συνέπεια, τα δάση συνδέονται επίσης με την στρατηγική απασχόλησης της ΕΕ.
Στην επιστήμη και την έρευνα πρέπει να βρεθούν νέες χρήσεις για το ξύλο: επί παραδείγματι, η χρήση του χόρτου για την παραγωγή κυτταρίνης θα ελευθέρωνε το ξύλο για άλλες χρήσεις.
Αυτού του είδους τα θέματα πρέπει να προωθηθούν στο νέο πρόγραμμα-πλαίσιο έρευνας και ανάπτυξης.
Στις δομικές κατασκευές μπορεί να αυξηθεί η χρήση του ξύλου ως φιλοπεριβαλλοντικού και υγιεινού υλικού.
Και τέλος: εάν τα δάση ευημερούν, τότε ευημερούν και οι άνθρωποι.
(Χειροκροτήματα)
Κύριε Πρόεδρε, κύριε Επίτροπε, εξ ονόματος της Επιτροπής Γεωργίας και Ανάπτυξης της Υπαίθρου θέλω πρώτα να ευχαριστήσω θερμά τον εισηγητή κ. Seppδnen, καθώς και την Επιτροπή Βιομηχανίας, Εξωτερικού Εμπορίου, Έρευνας και Ενέργειας για την καλή τους έκθεση και την καλή συνεργασία.
Η Επιτροπή συνέταξε μια αξιέπαινη ανακοίνωση για την κατάσταση της παγκόσμιας ανταγωνιστικότητας της δασικής βιομηχανίας.
Με το έγγραφο αυτό τα δασοκομικά θέματα τίθενται ως θέμα μιας απολύτως απαραίτητης συζήτησης στην ΕΕ, πράγμα το οποίο δυστυχώς συμβαίνει πάρα πολύ σπάνια.
Η Επιτροπή Γεωργίας και Ανάπτυξης της Υπαίθρου είναι, κατά το πλείστον, ικανοποιημένη με την προσέγγιση του σχεδίου έκθεσης της Επιτροπής και του Κοινοβουλίου.
Στη δική μας γνωμοδότηση θα θέλαμε να τονίσουμε τη σημασία της αποδοτικότητας του συνόλου της αλυσίδας δασικής παραγωγής, συμπεριλαμβανομένων της διαχείρισης των δασών και της υλοτομίας, ως βάσης της τροφοδότησης της δασικής βιομηχανίας σε πρώτη ύλη.
Εξάλλου, η δημιουργία της ευρωπαϊκής αειφόρου δασοκομίας εξακολουθεί να βασίζεται στην αποκαλούμενη "οικογενειακή δασοκομική εκμετάλλευση" των δώδεκα εκατομμυρίων ιδιωτών ιδιοκτητών δασών και στη δραστηριότητά τους.
Η διεθνής διάσκεψη της Χάγης για την αλλαγή του κλίματος απέτυχε.
Ως Επιτροπή Γεωργίας έχουμε παρακολουθήσει ενεργά τη διαδικασία της Σύμβασης για την Αλλαγή του Κλίματος, διότι, κατά τη γνώμη μας, στη μελέτη του Πρωτοκόλλου του Κυότο λαμβάνεται πολύ ανεπαρκώς υπόψη η σημασία των δασών.
Τα δάση και όλα τα προϊόντα ξύλου αποτελούν τεράστια αποθέματα άνθρακα, και πρέπει να αναγνωριστεί η σημασία τους από την άποψη αυτή.
Ο συντονισμός των δασοκομικών θεμάτων στην ΕΕ είναι πολύ αδύναμος.
Οι διάφορες Γενικές Διευθύνσεις εξετάζουν τα θέματα, όμως λείπει η συνοχή.
Στη Γενική Διεύθυνση Περιβάλλοντος αυξήθηκαν οι ανθρώπινοι πόροι, όμως η Γενική Διεύθυνση Γεωργίας, που είναι αρμόδια για τη δασική οικονομία, λειτουργεί με πολύ ελάχιστους πόρους, το ίδιο και η Γενική Διεύθυνση Βιομηχανίας.
Γι' αυτό και υποστηρίζω την τροπολογία αριθ.
1 που υπέβαλε η κ. Schierhuber εξ ονόματος της Ομάδας του Ευρωπαϊκού Λαϊκού Κόμματος και των Ευρωπαίων Δημοκρατών.
Επίσης θέλω να υποστηρίξω τις τροπολογίες 3 και 4, οι οποίες απορρέουν από τη γνωμοδότηση της Επιτροπής Γεωργίας και Ανάπτυξης της Υπαίθρου.
Η επιτροπή μας τις ενέκρινε με ευρεία ομοφωνία.
Κύριε Πρόεδρε, Κύριε Επίτροπε, θα ήθελα να ξεκινήσω δηλώνοντας το προσωπικό μου ενδιαφέρον, ή μάλλον συμφέρον, για το ζήτημα αυτό.
Έχω οικονομικά συμφέροντα σε μία δασοκομική επιχείρηση στη Νέα Ζηλανδία, που κληρονόμησα από τον πατέρα μου, έτσι το ενδιαφέρον μου για το θέμα εντοπίζεται και σε πιο πρακτικό επίπεδο.
Πρόσφατα επισκέφτηκα τη Φινλανδία για να δω τη δασοκομική βιομηχανία επί τω έργω, καλεσμένος της CEPI, της Συνομοσπονδίας Ευρωπαϊκών Βιομηχανιών Χάρτου.
Αντιλαμβάνεστε λοιπόν ότι οι έντονες αναφορές στη Φινλανδία που υπάρχουν στην έκθεση αυτή συνεχίζονται και στην περίπτωσή μου.
Θα ήθελα να χαιρετήσω την παρούσα ανακοίνωση και να εκφράσω την ικανοποίησή μου για την έμφαση που δίνει στη σημασία του βιομηχανικού αυτού τομέα.
Συμφωνώ με τον εισηγητή και τους λοιπούς συναδέλφους ότι η δασοκομική βιομηχανία είναι ένας πολύ σημαντικός τομέας, τόσο για την οικονομία όσο και για το περιβάλλον.
Θα ήθελα να συγχαρώ τον εισηγητή για την έκθεσή του.
Αποτελεί από μόνη της μία σημαντική συνεισφορά προς την κατεύθυνση της αύξησης της κατανάλωσης χαρτιού και αυτό είναι θετικό, ακόμα και αν οι συνάδελφοι της Επιτροπής Βιομηχανίας, Εξωτερικού Εμπορίου, Έρευνας και Ενέργειας την έκαναν λίγο πιο μακροσκελή από όσο θα ήθελε.
Καλύτερα να λέμε περισσότερα για τη δασοκομία παρά λιγότερα.
Παρατήρησα με ενδιαφέρον την αναφορά στις τηλεπικοινωνίες και στις αλλαγές που συντελούνται στη μορφή της βιομηχανίας των τηλεπικοινωνιών.
Πιστεύω ότι, παρά τις θαυμαστές αυτές πλευρές της σύγχρονης τεχνολογίας, θα εξακολουθήσουμε να χρειαζόμαστε το χαρτί για να διαβάζουμε γιατί είναι το μέσον με το οποίο είναι ακόμα καλύτερα εξοικειωμένος ο περισσότερος κόσμος, όπως και εγώ άλλωστε.
Επίσης, θα εξακολουθήσουμε φυσικά να χρειαζόμαστε την ξυλεία για όλες τις υπόλοιπες χρήσεις της, όπως είναι οι κατασκευές καθώς και για άλλες πιθανές νέες χρήσεις.
Ο εισηγητής και η Επιτροπή Γεωργίας επισημαίνουν τις δυνατότητες έρευνας για νέες χρήσεις της ξυλείας.
Θα ήθελα να εκφράσω όμως μία επιφύλαξη.
Πιστεύω ότι είναι λίγο ανεδαφικό να ζητάμε από την Επιτροπή να διασφαλίσει την ανταγωνιστικότητα των τιμών του χαρτιού στην Ευρώπη.
Πιστεύω ότι κάτι τέτοιο βρίσκεται ελαφρώς έξω από τις αρμοδιότητες του Επιτρόπου.
Βλέπω ότι χαμογελά, οπότε μάλλον συμφωνεί μαζί μου.
Παρόλα αυτά, η Επιτροπή θα πρέπει να διασφαλίσει τον θεμιτό ανταγωνισμό.
Πιστεύω ότι αυτό είναι το βασικό ζήτημα που μας ενδιαφέρει και όχι η προσπάθεια να ευνοηθεί ο δικός μας βιομηχανικός κλάδος.
Η δασοκομία είναι μία πολύτιμη, βιώσιμη βιομηχανία, πολύ σημαντική για την οικονομία της Ευρώπης και για το περιβάλλον μας, και η έκθεση αυτή έρχεται την κατάλληλη στιγμή.
Κύριε Πρόεδρε, κύριε Επίτροπε και αγαπητοί συνάδελφοι, ευχαριστώ τον εισηγητή για τη, χαρακτηριστική γι' αυτόν, επίμονη εργασία που κατέβαλε στην έκθεση αυτή, η οποία και είναι μια εκτενής αφήγηση της ζωής του ανθρώπου σε δασώδες έδαφος.
Το ένα τρίτο της εδαφικής μας έκτασης καλύπτεται από δάσος και, όταν θα έχουμε μαζί μας τους γείτονες εξ Ανατολών, θα έχουμε περισσότερο δάσος.
Αυτή η δασοκομική βιομηχανία απασχολεί πράγματι 2,5 εκατομμύρια ανθρώπους, πράγμα που δεν είναι αμελητέο, και όπως γνωρίζουμε, αποτελεί το ένα δέκατο του συνόλου της βιομηχανικής παραγωγής.
Όταν υπολογίζουμε την ποσότητα άνθρακα που έχει δεσμευθεί στα δάση, κατά τη γνώμη μου, θα πρέπει να λάβουμε υπόψη και τη δενδροφυτεία εκείνη, η καλλιέργεια και διαχείριση της οποίας ξεκίνησε πριν από το 1990.
Διαφορετικά, δεν λαμβάνουμε υπόψη αυτή την εργασία δεκαετιών, όταν υπολογίζουμε την αντιστάθμισης στις εκπομπές αερίων θερμοκηπίου.
Στην περίπτωση αυτή δηλαδή θα επιβραβεύουμε μόνον εκείνους που έχουν αφανίσει το δάσος τους και τώρα προσπαθούν βιαστικά να φυτέψουν κάποιο δέντρο, ενώ πρώτα επί εκατονταετίες τα αφάνιζαν.
Εκείνους που έχουν φροντίσει τη δενδροφύτευση με τον σωστό τρόπο επί δεκαετίες, έχουν ζήσει από τη δενδροφυτεία και γνωρίζουν αυτή την ευαίσθητη αμοιβαία ισορροπία τους τιμωρούμε, διότι υπάρχουν κράτη μέλη, στα οποία δεν βρίσκεται πλέον τόπος να φυτέψει κανείς ένα δέντρο, εκτός αν αρχίσει να τα φυτεύει στη στέγη του σπιτιού του.
Γι' αυτόν τον λόγο το σημείο 17 της έκθεσης αυτής είναι πολύ σημαντικό.
Τα δάση και οι θάλασσες είναι οι σημαντικότερες δεξαμενές και αποθήκες διοξειδίου του άνθρακα και έχει διαπιστωθεί επίσης ότι η ικανότητα του εδάφους των δασών να απορροφά τον άνθρακα είναι ακόμη μεγαλύτερη από εκείνη των ίδιων των δενδροφυτειών του Βορρά.
Όμως, αγαπητοί συνάδελφοι, το γεγονός είναι ότι δεν μπορούμε να καλλιεργήσουμε τις θάλασσες και από τα δύο αυτά στοιχεία μπορούμε να καλλιεργήσουμε μόνο τα δάση.
Το δάσος μας δημιουργεί αίσθημα γαλήνης.
Είναι όλο και μεγαλύτερος παράγοντας ψυχαγωγίας - κατά τη γνώμη μου, ικανός αντίπαλος του Nintendo - και δημιουργεί οικολογική ισορροπία.
Το ξύλο, ακόμη και νεκρό, είναι φιλικό υλικό και μπορεί κανείς να γείρει επάνω του, ανεξάρτητα αν είναι κρύο ή ζεστό, ενώ στην πέτρα μόνο όταν είναι ζεστή.
Πρέπει επομένως να διαφοροποιηθεί η χρήση του ξύλου, και ιδιαιτέρως σήμερα, που βρισκόμαστε στο στάδιο όπου η επικοινωνία απομακρύνεται όλο και περισσότερο από το δασοκομικής προέλευσης χαρτί.
Προτείνω λοιπόν να επισυνάψει η Επιτροπή, σε κάποιο κατάλληλο έγγραφο, μια συλλογή ιδεών για τις ποικίλες χρήσεις του ξύλου, διότι, σήμερα ακριβώς, έχουμε φτάσει στο αποκορύφωμα της δασοκομικής παραγωγής.
Σήμερα μετατοπίζεται η βάση της δραστηριότητας αυτής και ανακαλύπτουμε νέους τρόπους.
Κύριε Πρόεδρε, κύριε Επίτροπε, θέλω και εγώ να συγχαρώ τον εισηγητή της έκθεσης κ. Seppδnen για το καλό και με πνεύμα συνεργασίας έργο του στο σημαντικό αυτό θέμα.
Η δε Επιτροπή είναι επίσης άξια συγχαρητηρίων για τη νέου τύπου ανακοίνωσή της, στην οποία ένας βιομηχανικός τομέας εξετάζεται συνολικά από την άποψη της διεθνούς ανταγωνιστικότητάς του.
Η έκθεση είναι πλήρης στη σημερινή της μορφή.
Στο στάδιο της επεξεργασίας της στην επιτροπή, της προσθέσαμε ακόμη τον στόχο, που τέθηκε κατά την πορτογαλική Προεδρία, ότι η ΕΕ θα πρέπει να γίνει και στον δασοκομικό τομέα η πιο δυναμική και ανταγωνιστική οικονομία στον κόσμο.
Η Ομάδα μας υποστηρίζει τις απόψεις που διατυπώνονται στην έκθεση και αρκετές από τις τροπολογίες που υπεβλήθησαν.
Θα υποβάλουμε και εμείς μερικές τροπολογίες για τις οποίες ζητάμε την υποστήριξή σας.
Θέλω ιδιαιτέρως να αναφερθώ στην τροπολογία αριθ.
3, στην οποία τονίζεται η σημασία των μικρομεσαίων επιχειρήσεων.
Στην καλύτερή του μορφή, ο δασοκομικός βιομηχανικός κλάδος μπορεί να λειτουργήσει ως πρότυπο για τους υπόλοιπους κλάδους ως προς τον τρόπο εκμετάλλευσης των ανανεώσιμων φυσικών πόρων, ως προς τον τρόπο δέσμευσης του άνθρακα της ατμόσφαιρας στα προϊόντα και ως προς τον τρόπο που ο εφοδιασμός σε πρώτες ύλες λειτουργεί κατά τρόπο περιβαλλοντικά βιώσιμο, ενώ συγχρόνως είναι οικονομικά αποδοτικός.
Λαμβάνοντας υπόψη αυτό το γεγονός, οι δομικές κατασκευές από ξύλο θα έπρεπε να προβάλλονται εντονότερα.
Σημαντικό είναι επίσης να αναγνωριστεί η σημασία της δασοκομίας για τις λιγότερο αναπτυγμένες περιφέρειες και ιδιαιτέρως για την ύπαιθρο που αντιμετωπίζει δυσχέρειες.
Η σημασία της δασοκομίας αντικατοπτρίζεται ιδιαιτέρως στην απασχόληση.
Η Ένωση θα πρέπει να δράσει πιο αποτελεσματικά στο μέλλον για την ανάπτυξη της δραστηριότητας, μεταξύ άλλων, των μικρών επιχειρήσεων που χρησιμοποιούν το ξύλο ως πρώτη ύλη.
Κύριε Πρόεδρε, χαιρετίζω την έμφαση που δίνεται στην έκθεση του εισηγητή για την ανάγκη βιωσιμότητας της δασοκομικής βιομηχανίας, η οποία είναι πράγματι καίριας σημασίας για την Ευρωπαϊκή Ένωση.
Ωστόσο, η ανακοίνωση της Επιτροπής είναι μάλλον ένα συνονθύλευμα που βάζει στο ίδιο τσουβάλι την εκδοτική βιομηχανία, η οποία βασίζεται στη γνώση και εστιάζεται στο περιεχόμενο, μαζί με τις πρωτογενείς δασοκομικές βιομηχανίες και την παραγωγή χαρτιού.
Η εκδοτική βιομηχανία είναι, αν μη τι άλλο, δυσαρεστημένη και απορημένη.
Δεν είναι αυτός ο τρόπος για να προάγουμε την ιδέα της Ευρωπαϊκής Ένωσης ούτε και λειτουργούν έτσι τα πράγματα στα κράτη μέλη.
Η εκδοτική βιομηχανία πιστεύει ότι δεν έχουν αναγνωριστεί επαρκώς οι ιδιαίτερες απαιτήσεις της σε σχέση με τον αναπτυσσόμενο κλάδο της πληροφορικής.
Η Επιτροπή κινδυνεύει πράγματι να κατηγορηθεί ότι ίσως προτιμά έναν τομέα πληροφορικής που θα στερείται περιεχομένου.
Θα συνιστούσα, κύριε Επίτροπε, να εξετάσετε σοβαρά το ζήτημα αυτό και να επανεξετάσετε συνολικά τον καταμερισμό αυτό της εργασίας.
Θα ήθελα επίσης να αναφερθώ στην παράγραφο 2 της έκθεσης: η τύρφη δεν είναι υποκατάστατο του ξύλου, είναι ένα ξεχωριστό προϊόν που χρησιμοποιείται ως καύσιμη ύλη και λίπασμα.
Γνωρίζω ότι υπάρχουν ιδιαίτερα συμφέροντα στον κλάδο αυτό στην Ιρλανδία και τη Φινλανδία, δεν νομίζω όμως ότι μπορούμε να δεχτούμε την τύρφη ως δασοκομική δραστηριότητα.
Πρόκειται για έναν εντελώς ανεξάρτητο τομέα παραγωγής καυσίμου που χρησιμοποιείται και ως λίπασμα.
Κλιματικές μεταβολές: ο εισηγητής κάνει εδώ ορισμένες ενδιαφέρουσες παρατηρήσεις.
Συμφωνώ μαζί του ότι θα πρέπει επειγόντως να τεθεί σε εφαρμογή η Συμφωνία του Κυότο.
Αυτό είναι κάτι που το θέλουμε όλοι.
Τα δάση είναι, φυσικά, σημαντικές αποθήκες C02, ωστόσο η δυνατότητα επέκτασης των δασών στην ΕΕ, όσο επιθυμητή και αν είναι, είναι περιορισμένη.
Δεν κατανοώ, ωστόσο, την αναφορά στους ωκεανούς.
Οι ωκεανοί υπήρχαν στη γη ανέκαθεν και το γεγονός αυτό δεν έχει τίποτα να κάνει με τα σημερινά μας προβλήματα όσον αφορά τις κλιματικές μεταβολές.
Για το λόγο αυτό συμφωνώ με τους λοιπούς συναδέλφους και δεν βλέπω τη σχέση της παραγράφου αυτής με το θέμα μας.
Τέλος, όσον αφορά τη βιομηχανία χαρτιού: θα πρέπει να ξεκαθαρίσει το βεβαρημένο μητρώο της όσον αφορά τη ρύπανση του περιβάλλοντος και θα πρέπει επίσης να εξετάσουμε τις δυσκολίες της ύπαρξης μονοπωλίων στον τομέα της χαρτοβιομηχανίας, ιδιαίτερα όσον αφορά τα καρτέλ στον τομέα της ανακύκλωσης.
Κύριε Πρόεδρε, θα ήθελα να αναφερθώ εν συντομία στη σημασία της δασοκομίας από την πλευρά της ανάπτυξης της υπαίθρου και των οικογενειακών γεωργικών εκμεταλλεύσεων.
Η γεωργία θα αποτελεί πάντα έναν τομέα ζωτικής σημασίας για την ευημερία των ευρωπαϊκών αγροτικών οικονομιών, πράγματι, αποτελεί την κύρια επιλογή οικονομικής δραστηριότητας.
Ωστόσο, τα μέτρα ελέγχου της παραγωγής εμποδίζουν πολλούς αγρότες να αυξήσουν το εισόδημά τους από γεωργικές δραστηριότητες και, για το λόγο αυτό, είναι εξαιρετικά σημαντικό να υπάρχουν εναλλακτικές ευκαιρίες δημιουργίας εισοδήματος από μη γεωργικές δραστηριότητες, για να μπορέσουν οι αγροτικοί πληθυσμοί να επωφεληθούν από την οικονομική ανάπτυξη.
Έχουμε δει την επιτυχία των προγραμμάτων αγροτικής ανάπτυξης, συμπεριλαμβανομένου του προγράμματος LEADER καθώς και άλλων συναφών δραστηριοτήτων, που έχουν συμβάλει στη δημιουργία των τόσο αναγκαίων θέσεων απασχόλησης σε μικρές και μεσαίες επιχειρήσεις αγροτικών περιοχών σε όλη την Ευρώπη.
Ωστόσο, η δυνατότητα συμμετοχής σε δασοκομικές δραστηριότητες μπορεί επίσης να είναι ένας πολύ εποικοδομητικός και φιλικός προς το περιβάλλον μηχανισμός για την αύξηση του εισοδήματος των αγροτών.
Στο εθνικό αναπτυξιακό πρόγραμμα της κυβέρνησης της Ιρλανδίας για το 2000-2006, παρέχονται συνολικά 580 εκατομμύρια λίρες Ιρλανδίας για δασοκομικές δραστηριότητες.
Οι δραστηριότητες αυτές συγχρηματοδοτούνται στο πλαίσιο του προγράμματος κοινής γεωργικής και αγροτικής ανάπτυξης.
Η τελευταία αυτή επένδυση θα χρηματοδοτήσει ένα πρόγραμμα δεντροφύτευσης στην Ιρλανδία περισσότερων από 20 000 εκτάρια το χρόνο για όλη την περίοδο εφαρμογής του σχεδίου.
Το σχέδιο θα εστιάζεται σε δασοκομικές δραστηριότητες στο πλαίσιο αγροκτημάτων, με επιχορηγήσεις, δεντροφύτευση και συντήρηση, καθώς και επιδόματα εισοδήματος.
Παράλληλα με τις ενισχύσεις και τα μέτρα που θα ληφθούν στο πλαίσιο της ΚΓΠ, παρέχεται και ένα κονδύλι 80 εκατομμυρίων λιρών Ιρλανδίας στο πλαίσιο του περιφερειακού επιχειρησιακού προγράμματος για επενδύσεις σε εξοπλισμό υλοτόμησης, δασικούς δρόμους και γενικότερες βελτιώσεις των δασικών εκτάσεων.
Όσον αφορά το επιχειρησιακό πρόγραμμα της ΕΕ για τη δασοκομία και τη γενναιόδωρη χρηματοδότηση για δραστηριότητες αναδάσωσης, το τελικό προϊόν αυτής της επένδυσης επιβάλλεται να είναι ένα ποιοτικό, βιώσιμο δασοκομικό προϊόν, ικανό να αποφέρει κέρδος μακροπρόθεσμα τόσο για τον μεμονωμένο αγρότη όσο και για την τοπική κοινότητα.
Λόγω της σχετικής προσαρμοστικότητας των δέντρων στις ανάγκες επιβίωσης, οι αναγκαίες δασοκομικές πρακτικές μπορεί να παραμεληθούν τα πρώτα χρόνια της δημιουργίας των νέων δασών.
Κάτι τέτοιο πρέπει να αποφευχθεί εάν θέλουμε ο ευρωπαϊκός δασοκομικός τομέας να αντεπεξέλθει στην πρόκληση της ποιότητας και της ανταγωνιστικότητας στο μέλλον.
Υπό μία ευρύτερη προοπτική, το Κοινοβούλιο θα πρέπει να ευαισθητοποιηθεί απέναντι στη σοβαρή απειλή που αντιμετωπίζουν τα τροπικά δάση του πλανήτη, τα οποία μειώνονται κατά 15 εκατομμύρια εκτάρια κάθε χρόνο.
Η έρευνα όσον αφορά τη δημιουργία τροπικών πλατύφυλλων δέντρων είναι ανεπαρκής.
Στο πλαίσιο αυτό, θέλω να επισημάνω το έργο του Ευρωπαϊκού Δασικού Ινστιτούτου για την ενθάρρυνση και την έρευνα σχετικά με την καλλιέργεια νέων τροπικών δασών.
Εάν θέλουμε να ανταποκριθούμε στην ανάγκη για βιωσιμότητα, θα πρέπει να αντιμετωπίσουμε τα προβλήματα αυτά όσο πιο έγκαιρα γίνεται.
Κύριε Πρόεδρε, αγαπητοί συνάδελφοι, η ανακοίνωση της Επιτροπής αφορά ένα επίκαιρο ζήτημα το οποίο παραμένει φλέγον, αν σκεφτούμε την κατάσταση, πάντα εξίσου ανησυχητική, του δασοκομικού κλάδου που έπεσε θύμα των καταιγίδων του Δεκεμβρίου του 1999.
Υπάρχει επομένως λόγος να είμαστε ευτυχείς για την διευρυμένη προσέγγιση στη σύλληψη της βιομηχανικής πολιτικής και της κοινοτικής δασοκομικής στρατηγικής.
Το να μιλάμε για ανταγωνιστικότητα την ώρα ενός έντονου παγκόσμιου ανταγωνισμού, των προκλήσεων της διεύρυνσης και της αναδιάρθρωσης του αγροτικού κόσμου πάνω στη βάση της αναγνώρισης της ποικιλομορφίας και του πολυλειτουργικού χαρακτήρα του δάσους είναι, εξυπακούεται, κάτι καλό.
Παίρνω το θάρρος, ωστόσο, να πω στον κ. Seppδnen ότι απογοητεύτηκα λίγο από την έκθεσή του που μου φαίνεται αρκετά απλουστευτική στην προσέγγισή της όσον αφορά την ανταγωνιστικότητα του τομέα.
Μου δίνει την δυσάρεστη εντύπωση ότι προσεγγίζει τα δάση αποκλειστικά ως σύνολα βιομηχανικής παραγωγής βασισμένα σε εντατικές μονοκαλλιέργειες που χρειάζονται μεταβολή κάθε τριάντα χρόνια.
Επιστρέφοντας από την Φινλανδία, όπου πραγματικά παρατήρησα αυτό το είδος της εντατικής καλλιέργειας, το οποίο είναι εντελώς απαραίτητο να προωθεί η βιομηχανία χαρτιού, σκέπτομαι εντούτοις, κύριε Seppδnen, ότι ο πλούτος της Ευρώπης βρίσκεται ακριβώς στην πολυμορφία.
Όμως ακόμα και αν πείστηκα από την ορθότητα αυτής της προσέγγισης της καλλιέργειας των δασών των βορείων χωρών, σκέπτομαι ότι θα έπρεπε να έχουν ληφθεί υπόψη σε αυτή την έκθεση τα δάση όπου εξακολουθεί να υπάρχει η βιοποικιλότητα, όπως για παράδειγμα στην Γαλλία, καθώς και άλλες βιομηχανίες πέρα από την βιομηχανία χαρτιού.
Έχω την εντύπωση ότι υπήρξε μια τάση να ξεχαστεί η ξυλεία κατασκευών και άλλα υλικά κατασκευής από ξύλο που παράγονται σε άλλα μέρη της Ευρώπης.
Εν κατακλείδι, θα υποστηρίξουμε αυτή την έκθεση διότι βρήκε μια προσέγγιση πολύ σημαντική, καθώς και τις εξαίρετες τροπολογίες των συναδέλφων μας, εκτός από την τροπολογία αριθ.
5 που μας φαίνεται εκτός θέματος.
Κύριε Πρόεδρε, κύριε Επίτροπε, κυρίες και κύριοι, μια αειφόρος και αποδοτική δασοκομία και βιομηχανία ξύλου έχουν από πολλές απόψεις μεγάλη σημασία για την Ευρώπη.
Επιτρέψτε μου να θυμίσω τόσο τις περιβαλλοντικές όσο και τις οικολογικές-κοινωνικές και οικονομικές πτυχές.
Το ξύλο ως πρώτη ύλη αποτελεί τη μεγαλύτερη πηγή ανανεώσιμης ενέργειας στην Ευρώπη.
Από άποψης περιφερειακής πολιτικής, η σημασία των μικρομεσαίων επιχειρήσεων για τη βιομηχανία επεξεργασίας ξύλου και τη δασοκομία ως εργοδοτών στις αγροτικές περιοχές δεν πρέπει να υποτιμάται και αποτελεί μάλιστα σημαντικό παράγοντα για μια πολυλειτουργική γεωργία και δασοκομία.
Η δασοκομία μαζί με τη βιομηχανία ξύλου εξασφαλίζουν εκατομμύρια θέσεις εργασίας στην Ευρώπη.
Όσον αφορά την προστασία του κλίματος και τους στόχους του Πρωτοκόλλου του Κιότο, μια αειφόρος δασοκομία μπορεί να έχει σημαντική συμβολή.
Σε όλο τον κόσμο είναι απαραίτητο να προστατεύουμε τα δάση μας για να φυλασσόμαστε από ενδεχόμενες καταστροφές.
Υπό αυτή την έννοια θέλω ευχαριστήσω την προηγούμενη ομιλήτρια για το σχόλιό της και θα ήθελα προπάντων να επιστήσω την προσοχή στα προστατευόμενα δάση των Αλπεων.
Πρέπει να επιταχυνθούν περισσότερο οι συγκεκριμένες προτάσεις για τον κατασκευαστικό τομέα.
Πρέπει να ενισχυθεί η χρησιμοποίηση ξύλου και προϊόντων ξυλείας στην κατασκευαστική βιομηχανία, ούτως ώστε να χρησιμοποιούνται σε μεγαλύτερο βαθμό αντί άλλων δομικών υλικών.
Ο υψηλός βαθμός δέσμευσης διοξειδίου του άνθρακα για μεγάλα χρονικά διαστήματα αποτελεί ένα επιπλέον πλεονέκτημα του ξύλου.
Γι' αυτό υποστηρίζω την προσέγγιση ότι θα πρέπει να ευαισθητοποιηθεί η κοινή γνώμη με συγκεκριμένα μέτρα εμπορίας και διαφήμισης των προϊόντων ξύλου.
Είναι απαραίτητη η ενημέρωση και πληροφόρηση για τα πλεονεκτήματά του σε όλη την Ευρώπη.
Δεν συνηγορώ υπέρ μιας κοινής δασικής πολιτικής, αλλά υπέρ μιας κοινής δασικής στρατηγικής στην Ευρώπη.
Η Επιτροπή από πλευράς της θα πρέπει να ανταποκριθεί στον συντονιστικό της ρόλο.
Οι πτυχές της δασοκομίας θα πρέπει να συντονιστούν σε μία και μόνο γενική διεύθυνση - και πιο εύλογα στη Γενική Διεύθυνση Γεωργίας.
Ομοίως, είναι απαραίτητη η επαρκής στελέχωση για να αντιμετωπιστούν οι πολλές και ποικίλες υποχρεώσεις.
Χωρίς δασοκομία δεν υφίσταται βιομηχανία ξύλου.
Γι' αυτό ελπίζω πως το Σώμα θα ακολουθήσει αυτή τη λογική και θα υιοθετήσει τις τροπολογίες 1 και 2.
(Χειροκροτήματα)
Κύριε Πρόεδρε, κύριε Επίτροπε, καταρχάς θα ήθελα να εκφράσω τα συγχαρητήριά μου, αλλά και τη λύπη μου προς τον εισηγητή κ. Seppδnen.
Στην έκθεση συμπεριελήφθησαν σχεδόν όλα τα σημαντικά σημεία γύρω από το θέμα των δασών και των επιπτώσεων σε αυτό, πολλά από τα οποία είναι μάλιστα και ορθά.
Θα ήθελα ωστόσο να επισημάνω ακόμα μερικές πτυχές του θέματος.
Κατά πρώτον, νομίζω πως θα έπρεπε να γίνεται αναφορά στις δραματικές εξελίξεις σε αυτόν τον τομέα σε περιπτώσεις συγχωνεύσεων και εξαγορών.
Ειδικά στη βιομηχανία επεξεργασίας χάρτου διαπιστώνουμε ότι όλο και περισσότερες επιχειρήσεις αναγκάζονται να συγχωνευθούν πιστεύοντας ότι έτσι θα αντεπεξέλθουν στον ανταγωνισμό.
Φοβάμαι πως στην Ευρώπη - τα κράτη της οποίας ευτυχώς έρχονται όλο και πιο κοντά - θα βρισκόμαστε σε αυξανόμενο βαθμό αντιμέτωποι με καταστάσεις όπως στον Καναδά και σε άλλα κράτη, όπου η πίεση που ασκείται στις επιχειρήσεις μεταδίδεται στο δάσος, το οποίο γίνεται αντικείμενο άγριας εκμετάλλευσης.
Υπό το πρίσμα αυτό εύχομαι η Επιτροπή να εκπονήσει ανάλογες λογικές προτάσεις, πιθανά μάλιστα σε μορφή οδηγιών.
Όσον αφορά το θέμα περιβάλλον, ας μην απατόμεθα.
Εννέα χρόνια μετά το Ρίο δεν έχουμε φτάσει ακόμα στο σημείο να θέσουμε σε ισχύ με εύλογο τρόπο τα προβλεφθέντα θέματα περί αειφόρου ανάπτυξης.
Θα πρέπει εν καιρώ να προετοιμαστούμε να κάνουμε με τα βόρεια δάση μας αυτό που για διάφορους λόγους δεν μπορεί πλέον να μας προσφέρει το τροπικό δάσος στον Τρίτο Κόσμο.
Για αυτό ο ρόλος του δάσους εφεξής θα συνδέεται κυρίως με την προστασία του περιβάλλοντος, το οποίο και με φέρνει στο τρίτο σημείο μου, το Διαδίκτυο.
Προσωπικά ελπίζω πως το όραμα ενός γραφείου χωρίς χαρτιά ή ίσως και ενός κοινοβουλίου χωρίς χαρτιά λόγω των δυνατοτήτων του Διαδικτύου δεν είναι κάτι που προκαλεί μόνον ειρωνικά γέλια, αλλά μπορεί να γίνει πραγματικότητα.
Αυτό ίσως να έχει ανάλογες επιπτώσεις στις θέσεις εργασίας στη βιομηχανία, θα ήταν όμως σωστό από οικολογικής άποψης.
Αυτό είναι και το τελευταίο σημείο μου.
Επιτρέψτε μου να συνοψίσω: διαβάζοντας την έκθεση μας δημιουργείται μια αρνητική εντύπωση.
Επικεντρώνεται υπερβολικά στους υφιστάμενους ως τώρα κλάδους και θα μπορούσε να δημιουργηθεί η εντύπωση ότι γίνεται προσπάθεια να προστατευθεί κάτι που δεν επιδέχεται πλέον προστασίας.
Ας θυμηθούμε σαν προειδοποίηση την περίπτωση της βιομηχανίας χάλυβα.
Η επιδότηση αυτού του τομέα δεν μου φαίνεται λογική.
Πολύ θετική βρίσκω την προσέγγιση στην τροπολογία 3 για την ενίσχυση των μικρομεσαίων επιχειρήσεων.
Ιδιαίτερα σημαντικό είναι, τέλος, ότι λαμβάνουμε υπόψη το θέμα των καρτέλ σε σχέση με τη νέα αυτή εξέλιξη στη βιομηχανία.
Κύριε Πρόεδρε, αντίθετα με τον κ. Chichester, δεν έχω δεσμούς με την φινλανδική νοοτροπία που διαπνέει την έκθεση αυτή, εκτός από το ότι εργάστηκα στην Επιτροπή υπό τον Επίτροπο κ. Likkanen και αυτό με μεγάλη χαρά.
Κύριε Πρόεδρε, θα ήθελα να ευχαριστήσω την Επιτροπή που παρουσίασε αυτή την ανακοίνωση για τον δασοκομικό τομέα, να συγχαρώ τον εισηγητή και να τον ευχαριστήσω που δέχτηκε ορισμένες από τις τροπολογίες μου στο πλαίσιο της Επιτροπής Βιομηχανίας, παρόλο που τώρα θεωρεί την τροπολογία μου αριθ.
5 περιττή.
Θα ήθελα να περιοριστώ, κύριε Πρόεδρε, σε ένα μόνο ερώτημα, το οποίο συνδέεται ακριβώς με την τροπολογία αριθ.
5 και σχετίζεται με το σημείο εδραίωσης του κλάδου των εκδόσεων στο πλαίσιο των υπηρεσιών της Επιτροπής.
Διάβασα στον τύπο ότι το Νοέμβριο του 2000, η Επίτροπος κ. Wallstrφm αναγνώρισε το γεγονός ότι η εκδοτική βιομηχανία δεν μπορεί να θεωρείται μέρος του δασοκομικού τομέα, όπως μπορεί να θεωρηθεί λόγω της θέσης την οποία κατέχει τώρα στο πλαίσιο της ευρωπαϊκής Επιτροπής.
Αυτή είναι και η γνώμη της Επιτροπής;
Αν είναι έτσι, ποια είναι τα σχέδια της για το μέλλον;
Κύριε Πρόεδρε, αξιότιμε κύριε Επίτροπε, κυρίες και κύριοι, το ξύλο αποτελεί ανανεώσιμη πρώτη ύλη και δομικό υλικό με μέλλον.
Το ξύλο ξαναμεγαλώνει, σαπίζει και επιστρέφει στον κύκλο της φύσης από όπου προήρθε.
Για αυτόν τον λόγο δεν πρέπει να το παραβλέψουμε στο έκτο πρόγραμμα-πλαίσιο για την έρευνα, αλλά να αναπτύξουμε ιδιαίτερα το θέμα της ξυλείας, κυρίως όσον αφορά και τη βιοτεχνολογία.
Πιστεύω ότι στο μέλλον το ξύλο θα έχει για μας μεγαλύτερη σημασία από ό,τι είχε στο παρελθόν.
Δεδομένου ότι το ξύλο χρησιμοποιείται εντατικά στις κατασκευές σε όλο τον κόσμο, η βιομηχανία ξύλου αντιμετωπίζει πολυάριθμα προβλήματα.
Είναι αντιμέτωπη κυρίως με πλήθος τεχνικών εμπορικών κωλυμάτων, με έναν υπερβολικό αριθμό εθνικών νομικών απαιτήσεων - δηλαδή αδειών - και ενίοτε με γραφειοκρατικές απαιτήσεις ελέγχου, εποπτείας και πιστοποίησης.
Εδώ θα πρέπει η Ευρωπαϊκή Επιτροπή να εφαρμόσει τον SLIM.
Ίσως ο τομέας της ξυλείας να είναι κατάλληλος να καθιερώσει πρότυπες μεθόδους - ίσως και τη μέθοδο BEST.
Θα ήθελα να ευχαριστήσω τον Hans-Peter Martin, γιατί η ενίσχυση των μικρομεσαίων επιχειρήσεων αποτελεί βεβαίως κεντρικό και σημαντικό αίτημα, και σε αυτό το σημείο η Επιτροπή είναι σημαντικός εταίρος μας.
Το θέμα είναι όμως και η σωστή προσαρμογή των πολεοδομικών νόμων και κανονισμών, αφού ειδικά οι κανονισμοί πυροπροστασίας διαφέρουν σημαντικά στην Ευρώπη.
Πιστεύουμε πως είναι πια καιρός να εκδοθεί η οδηγία για τα κατασκευαστικά προϊόντα, καθώς αυτή είναι που θα καταστήσει δυνατή την ουσιαστική πρόοδο στην εμπορία του ξύλου.
Όσον αφορά το παγκόσμιο εμπόριο θα ήθελα να τονίσω ότι η Ιαπωνία διαθέτει πολύ περιοριστικές διατάξεις σε αυτόν τον τομέα.
Θα έπρεπε λοιπόν να συζητήσουμε και έπ' αυτού, γιατί το ξύλο εντέλει δεν είναι μόνο πρώτη ύλη και δομικό υλικό, αλλά θα διαδραματίζει στο μέλλον πολύ σημαντικό ρόλο και για τη βιοτεχνολογία.
Γι' αυτό θέλουμε να ενισχύσουμε τα μικρά εργοστάσια βιομάζας, τα οποία συμβάλλουν ουσιαστικά στην ενεργειακή ανεξαρτησία της Ευρώπης.
Σε αυτόν τον τομέα το ξύλο θα αποκτήσει επίσης μεγάλη σημασία στο μέλλον.
Κύριε Πρόεδρε, θέλω να ευχαριστήσω την Επιτροπή καθώς και τον συντάκτη της έκθεσης, κ. Seppδnen.
Ως μέλος της Επιτροπής Περιβάλλοντος, Δημόσιας Υγείας και Προστασίας των Καταναλωτών, με ενθουσιάζει ιδιαιτέρως ο τρόπος με τον οποίο μπόρεσαν να ληφθούν υπόψη στην έκθεση οι οικολογικοί και, εν μέρει, ακόμη και οι κοινωνικοοικονομικοί όροι υπό τους οποίους λειτουργεί στην αγορά ο τομέας.
Προσωπικά, θέλω να αναφερθώ στην τύρφη, που εξετάζεται στο δεύτερο τμήμα της έκθεσης.
Στην έκθεση απαιτείται να συμπεριληφθεί η βιομηχανία τύρφης στον όμιλο δασικών βιομηχανιών.
Η απαίτηση αυτή είναι πολύ δικαιολογημένη.
Λαμβανομένης υπόψη της ενεργειακής πολιτικής της ΕΕ, η απαίτηση αυτή υποστηρίζει την υλοποίηση πολλών στόχων, τους οποίους η Ένωση επιδιώκει να προασπίσει και τους οποίους έχει διατυπώσει πρόσφατα και στην Πράσινη Βίβλο της για την ενέργεια.
Η τύρφη ενισχύει την ανησυχητικά εξασθενίζουσα ασφάλειά μας για τον εφοδιασμό και την αυτάρκειά μας σε ενέργεια, προάγει τη συνδυασμένη παραγωγή ηλεκτρισμού και θερμότητας και παρέχει πλεονεκτήματα συνέργειας που συνδέονται με τη χρήση του ξύλου και της τύρφης στην παραγωγή ενέργειας.
Στο μέτρο που η τύρφη αυξάνει ετησίως, αποτελεί σαφώς και ανανεώσιμη πηγή ενέργειας.
Ακόμη, η τύρφη έχει πολλές θετικές συνέπειες για τις περιφέρειες και την απασχόληση.
Συνολικά, θα ήταν προτιμότερο να συγκρίνεται η τύρφη με το ξύλο και όχι, επί παραδείγματι, με τον άνθρακα, στην κατηγορία του οποίου περιλαμβάνεται σήμερα στην ταξινόμηση της ΕΕ εν αντιθέσει προς την πραγματικότητα.
Η δυνατότητα ανανέωσης της τύρφης αποτελεί αναμφισβήτητο βιολογικό δεδομένο.
Τύρφη δημιουργείται διαρκώς μέσω της φωτοσύνθεσης των ελόβιων φυτών και των δασοκομικών υπολειμμάτων.
Η δημιουργία της τύρφης είναι, κατά βάση, ακριβώς η ίδια με εκείνη των υπόλοιπων βιομαζών φυτικής προέλευσης όπως, επί παραδείγματι, του ξύλου.
Χρειάζεται ωστόσο περισσότερος χρόνος.
Σύμφωνα με μια πρόσφατη αμερόληπτη επιστημονική έρευνα, η τύρφη θα πρέπει να διακριθεί από τα ορυκτά καύσιμα, ο σχηματισμός των οποίων διαρκεί εκατομμύρια χρόνια.
Σύμφωνα με τον τρόπο δημιουργίας της και τον ανανεώσιμο χαρακτήρα της, η τύρφη πρέπει να συμπεριληφθεί στην ομάδα των καυσίμων βιομαζών, επειδή όμως ανανεώνεται σαφώς βραδύτερα από τις άλλες, θα έπρεπε γι' αυτό να δημιουργηθεί μια νέα, τρίτη κατηγορία, ανάμεσα στις ορυκτές και τις ταχέως ανανεώσιμες πηγές ενέργειας.
Είναι δηλαδή βραδέως ανανεώσιμη καύσιμη βιομάζα.
Από την καύση της τύρφης, όπως και από την καύσιμη ξυλεία, εκλύονται αναμφισβήτητα εκπομπές αερίων θερμοκηπίου στην ατμόσφαιρα.
Στη Σύμβαση του Κυότο, οι εκπομπές από την καύση ξύλου δεν περιλαμβάνονται στην επιβάρυνση της γης από εκπομπές, διότι ο άνθρακας που δεσμεύεται στο ξύλο εκλύεται, ούτως ή άλλως, κατά την αποσύνθεση του ξύλου.
Τα τελευταία χρόνια έχουν επίσης δημοσιευθεί έρευνες για τις αναλογίες σε άνθρακα και τον κύκλο των αερίων των τυρφωδών ελών, βάσει των αποτελεσμάτων των οποίων ενδείκνυται η επανεκτίμηση των εκπομπών της καύσης τύρφης, λαμβάνοντας υπόψη τις αναλογίες των αερίων των ελών στο σύνολό τους.
Καθώς μιλάμε για την τύρφη, είναι καλό να θυμηθούμε την κλίμακα της χρήσης της.
Η έκταση που εντάσσεται στο πεδίο της χρήσης της τύρφης για παραγωγή ενέργειας είναι πολύ μικρή σε σύγκριση με την ελώδη έκταση που χρησιμοποιείται για δασοκομία και γεωργία.
Από τη συνολική έκταση τυρφωδών εδαφών της Σκανδιναβίας, σε κάτω του ένα τοις χιλίοις γίνεται συλλογή τύρφης.
Ωστόσο, η οικονομική χρήση της τύρφης έχει σημασία για τις περιοχές όπου υπάρχουν μεγάλες ελώδεις εκτάσεις.
Στη Φινλανδία, επί παραδείγματι, χρησιμοποιούμε ετησίως λιγότερο από το ήμισυ της ετήσιας αύξησης της τύρφης.
Δεν αγγίζουμε δηλαδή το κεφάλαιο, διότι και οι τόκοι ακόμη αρκούν.
Στην έκθεση παροτρύνεται η Επιτροπή να ενισχύσει στον τομέα αυτό τον συντονισμό και τη συνοχή των κοινοτικών δράσεων που επηρεάζουν τον όμιλο δασικών βιομηχανιών, ώστε να βελτιωθεί η ανταγωνιστικότητά του.
Αυτή η ανάγκη συντονισμού και συνοχής φαίνεται να ισχύει ιδιαιτέρως για την τύρφη και ένα σημαντικό βήμα στην πορεία αυτή είναι να αλλάξει η ταξινόμησή της και η θέση της, ώστε να ανταποκρίνονται στην πραγματική της φύση.
Κύριε Πρόεδρε, κατ' αρχάς θέλω να ευχαριστήσω όλους τους βουλευτές και ιδιαιτέρως τον εισηγητή της έκθεσης κ. Seppδnen για αυτήν την αξιέπαινη έκθεση.
Η Επιτροπή αποδέχεται με ικανοποίηση την έκθεση και το σχέδιο ψηφίσματος.
Βρίσκονται και τα δύο στην ίδια κατεύθυνση με τις απόψεις της Επιτροπής.
Η έκθεση είναι πολύ εμπεριστατωμένη και εγκύπτει στους πολυάριθμους παράγοντες που επηρεάζουν την ανταγωνιστικότητα της δασικής βιομηχανίας, τόσο στους υλικούς όσο και στους άυλους παράγοντες.
Συμφωνούμε μαζί σας, ιδιαιτέρως ως προς το ότι οι άυλοι παράγοντες, όπως οι επαγγελματικές δεξιότητες, οι καινοτομίες, καθώς και η έρευνα και ανάπτυξη, αποτελούν τα θεμέλια της ανταγωνιστικής θέσης της ευρωπαϊκής βιομηχανίας.
Μία από τις σημαντικότερες προτεραιότητες είναι η εξασφάλιση αυτών ακριβώς των υψηλού επιπέδου επαγγελματικών δεξιοτήτων.
Θέλω καταρχάς με λίγα λόγια να ρίξω φως στο πόσο σημαντικός είναι αυτός ο βιομηχανικός τομέας.
Το μερίδιό του στο σύνολο της βιομηχανικής παραγωγής της ΕΕ είναι δέκα τοις εκατό, υπολογιζόμενο τόσο ως προστιθέμενη αξία του προϊόντος όσο και ως αριθμός θέσεων εργασίας.
Καλό είναι να θυμόμαστε ότι, συνολικά, 12 εκατομμύρια ιδιώτες ιδιοκτήτες δασών προμηθεύουν ξυλεία στη βιομηχανία και βιομηχανίες του τομέα αυτού βρίσκονται παντού στην επικράτεια της ΕΕ.
Οι βιομηχανίες αυτές συνήθως εδρεύουν σε απομακρυσμένες περιοχές, όπου βοηθούν στη διατήρηση της οικονομικής δραστηριότητας, της απασχόλησης και της υποδομής.
Οι πέντε κύριοι κλάδοι της δασικής βιομηχανίας συγκροτούν έναν από τους μεγαλύτερους βιομηχανικούς τομείς της Ευρωπαϊκής Ένωσης.
Η αξία του προϊόντος του τομέα αυτού υπερβαίνει τα 300 δισεκατομμύρια ευρώ, ενώ η προστιθέμενη αξία του ανέρχεται σε 110 δισεκατομμύρια ευρώ.
Προσφέρει μάλιστα άμεσα εργασία σε 2,5 εκατομμύρια άτομα, έμμεσα δε σε πολύ περισσότερα.
Στην ανακοίνωση της Επιτροπής για την κατάσταση της ανταγωνιστικότητας των δασοκομικών και συναφών βιομηχανιών εξετάσαμε τον δασοκομικό τομέα με έναν νέο τρόπο, ως όμιλο, στον οποίο η απόδοση του κάθε κλάδου επηρεάζει την ανταγωνιστικότητα των υπόλοιπων κλάδων.
Σε μια τέτοιου είδους ομαδική εξέταση οι επιμέρους τομείς αναλύονται λιγότερο, όμως τα θέματα μπορούν να προσεγγισθούν από μια ευρύτερη σκοπιά.
Η ανακοίνωση προσφέρει μια αφετηρία για συνεχή αξιολόγηση των παραγόντων που επιδρούν στην ανταγωνιστικότητα των εν λόγω βιομηχανιών.
Γι' αυτό η Επιτροπή διεξήγαγε πολλές τομεακές έρευνες για τις δασοκομικές και τις συναφείς τους βιομηχανίες.
Οι έρευνες που αφορούν τη βιομηχανία της τυπογραφίας και τη βιομηχανία του μηχανικού εξοπλισμού έχουν ήδη δημοσιευθεί.
Επιπλέον, η Επιτροπή έχει θεσπίσει σαν συνέχεια της ανά χείρας ανακοίνωσης δύο διόδους για την εξέταση των διαφόρων θεμάτων.
Η μία είναι η συμβουλευτική επιτροπή για τον δασοκομικό τομέα και τις δασοκομικές βιομηχανίες, η οποία τέθηκε εκ νέου σε λειτουργία το 1997, και η άλλη είναι ένα φόρουμ των δασοκομικών βιομηχανιών και των συναφών τους λοιπών βιομηχανιών.
Το φόρουμ αυτό έχει πρωταγωνιστικό ρόλο, διότι καθιστά δυνατές τη συστηματική ανάλυση των πρωτευόντων ζητημάτων και την αποτελεσματική ανταλλαγή απόψεων με τις επιχειρήσεις, τις βιομηχανικές οργανώσεις και τα υπόλοιπα ενεχόμενα μέρη.
Στο φόρουμ αυτό συμμετέχουν επίσης αντιπρόσωποι των κοινοτικών θεσμικών οργάνων, όπως από το Κοινοβούλιο και την Επιτροπή, καθώς και αντιπρόσωποι των κρατών μελών.
Το πρώτο φόρουμ διοργανώθηκε εδώ στο Στρασβούργο, στις αρχές Σεπτεμβρίου, σε υψηλό επίπεδο και μπορώ να παρατηρήσω ότι ο εισηγητής της έκθεσης κ. Seppδnen συμμετείχε επίσης στο φόρουμ αυτό.
Εκεί συζητήθηκαν επίσης θέματα που σχετίζονται με τη δραστηριότητα του εκδοτικού κλάδου και, όπως ανέφερε η κ. Flesch, εξετάσθηκαν το ηλεκτρονικό εμπόριο και τα δικαιώματα εκδοτών και πνευματικής ιδιοκτησίας.
Το επόμενο φόρουμ θα διεξαχθεί τον Ιούνιο στη Στοκχόλμη.
Εκεί θα μελετήσουμε από πιο κοντά πώς μπορούν οι δασοκομικές και οι συναφείς προς αυτές βιομηχανίες να προαγάγουν την αειφόρο ανάπτυξη και να βελτιστοποιήσουν τη συμβολή τους στην προστασία του περιβάλλοντος σε όλα τα στάδια του κύκλου ζωής του ξύλου, από το δάσος μέχρι και τα τελικά προϊόντα.
Έχει όλο και μεγαλύτερη σημασία να λαμβάνεται υπόψη η αειφόρος ανάπτυξη.
Τον Ιούνιο θα συνέλθει η σύνοδος του Ευρωπαϊκού Συμβουλίου στο Γκέτεμποργκ, όπου θα ληφθούν σημαντικές αποφάσεις στον τομέα αυτό.
Η δασοκομική βιομηχανία είναι από τους τομείς εκείνους, στους οποίους όλοι οι επιμέρους παράγοντες της αειφόρου ανάπτυξης, οικονομικοί, κοινωνικοί και περιβαλλοντικοί, είναι μεταξύ τους στενά εξαρτημένοι.
Η δασοκομική βιομηχανία χρησιμοποιεί ανανεώσιμη πρώτη ύλη και τις πιο σύγχρονες μεθόδους ανακύκλωσης και εναποθήκευσης ενέργειας, και κατά συνέπεια, η συμβολή της στην αειφόρο ανάπτυξη μπορεί να αποβεί ιδιαιτέρως αξιόλογη.
Στην ερώτηση της κ. Flesch απαντώ ως εξής: κατανοούμε απολύτως ότι σήμερα ο εκδοτικός κλάδος αποκλίνει από την καθαυτή δασοκομική βιομηχανία, περιλαμβάνει δε εξίσου προϊόντα με βάση το χαρτί όπως και πολλά άλλα προϊόντα.
Το πρόβλημα της Επιτροπής είναι ότι οι πόροι της Γενικής Διεύθυνσης που είναι αρμόδια για τις Επιχειρήσεις μειώθηκαν τον προηγούμενο χρόνο κατά 20%.
Συνολικά, είχαμε μια μείωση κατά 210 άτομα.
Αναγκαστήκαμε να ενώσουμε διευθύνσεις και γραφεία.
Είμαι ωστόσο διατεθειμένος να θέσω τώρα εκ νέου το θέμα προς συζήτηση, κυρίως προκειμένου να εξακριβώσουμε σε ποιον τομέα ή στο πλαίσιο ποιου τομέα εντάσσεται καλύτερα ο εκδοτικός κλάδος.
Πρόκειται να έρθω σε επαφή με τους αντιπροσώπους του κλάδου μετά τη συζήτηση αυτή.
Θέλω, ακόμη μια φορά, να ευχαριστήσω τον κ. Seppδnen για την εξαιρετική του έκθεση και τους υπολοίπους βουλευτές για τη συμβολή τους στο έργο αυτό.
(Χειροκροτήματα)
Ευχαριστώ πολύ, κύριε Επίτροπε.
Η συζήτηση έληξε.
Προχωρούμε τώρα στην ψηφοφορία.
Κυρία Πρόεδρε, θα ήθελα να απευθύνω σ' εσάς και στην Αίθουσα μία παράκληση.
Η έκθεση, της οποίας είμαι εισηγητής και η οποία έπρεπε να συζητηθεί σήμερα το πρωί, μετατέθηκε το απόγευμα, μαζί με την ψηφοφορία.
Δυστυχώς δεν μπορώ να μείνω μέχρι τότε και γι' αυτό θα σας ήμουν ευγνώμων αν ήταν δυνατό να την επαναφέρετε στην επόμενη περίοδο συνόδου.
Κυρία Πρόεδρε, ακριβώς αυτό φοβόμασταν όταν καταργήθηκε η συνεδρίαση της Παρασκευής: ότι δεν θα μπορούμε πλέον να εργαστούμε ούτε την Πέμπτη το απόγευμα.
(Χειροκροτήματα)
Κυρία Pack, καταλαβαίνετε ότι η Πρόεδρος δεν έχει τη δικαιοδοσία να σχολιάσει αυτή την παρατήρηση.
Θα πω μονάχα ότι, όσον αφορά τη συγκεκριμένη περίπτωση η οποία μου υποβλήθηκε, η έκθεση του κ. Ferri ήταν προγραμματισμένη για σήμερα το πρωί, αλλά δεν είχαμε το χρόνο να την εξετάσουμε.
Ο κ. Ferri θα απουσιάζει σήμερα το απόγευμα και δεν θα μπορέσει να παραβρεθεί για να παρουσιάσει την έκθεσή του.
Νομίζω ότι, εφόσον δεν υπάρχουν αντιρρήσεις, μπορούμε να κάνουμε δεκτή την επιθυμία του να αναβληθεί η εν λόγω έκθεση λόγω της απουσίας του σήμερα το απόγευμα και δεδομένου ότι η έκθεση δεν μπόρεσε να εξετασθεί κατά την προβλεφθείσα χρονική στιγμή.
Κυρία Πρόεδρε, εάν θέλετε να φανείτε επιεικής, δεν έχουμε αντίρρηση.
Θέλω όμως να εκφράσω την υποστήριξή μου στην κ. Pack και να επιμείνω για λόγους αρχής ότι αν πρόκειται να συντομεύσουμε τον χρόνο, δεν είναι δυνατόν να μη γίνονται οι ψηφοφορίες επί των εκθέσεων επειδή οι εισηγητές δεν είναι παρόντες την Πέμπτη το απόγευμα!
Συμφωνούμε με τη σημερινή διαδικασία.
Θέλω όμως να επιστήσω για άλλη μια φορά την προσοχή και στους προέδρους των επιτροπών ότι θα πρέπει να είναι εξασφαλισμένη η παρουσία όλων μέχρι την Πέμπτη το απόγευμα.
Κύριε Swoboda, συμφωνώ απολύτως μαζί σας.
Αν η έκθεση του κ. Ferri δεν είχε προγραμματιστεί για σήμερα το πρωί, δεν θα είχα αυτή τη δυνατότητα.
Κυρία Πρόεδρε, αγαπητοί μου συνάδελφοι, δεν μπορώ παρά να υποστηρίξω τις παρατηρήσεις της κ. Pack και του κ. Swoboda, σκέπτομαι όμως ότι το πρόβλημα των τροποποιήσεων του προγραμματισμού οφείλεται επίσης σε αυτό που εγώ θα αποκαλούσα κακό προγραμματισμό της διάταξης των εργασιών, αφού δεν μπορούμε ποτέ να τη σεβαστούμε.
Χρειάζεται πάντα να μεταθέτουμε την εξέταση των εκθέσεων.
Πιστεύω ότι αυτό οφείλεται στο γεγονός ότι δεν διαχειριζόμαστε σωστά τον χρόνο και ότι θα έπρεπε ίσως, επίσης, να τροποποιήσουμε και να προβλέψουμε ένα ορισμένο αριθμό στοιχείων λειτουργίας του Σώματος, αλλά θεωρώ ότι η μείωση της διάρκειας της συνόδου στις τέσσερις μέρες είναι το βασικό στοιχείο το οποίο ευθύνεται για το σύνολο αυτών των παρεκκλίσεων.
Αν η Ολομέλεια δεν διαρκεί πλέον παρά τρεισήμισι ημέρες, στη συνέχεια θα γίνει δυο ημέρες.
Σε τι χρησιμεύει λοιπόν αυτή η Συνέλευση;
Το σύνολο των βουλευτών είναι ως εκ τούτου αυτοί που θα πρέπει να υπερασπιστούν τη σοβαρότητα της εργασίας τους σε σχέση με την κοινοβουλευτική τους δέσμευση.
Πιστεύω ότι το ζήτημα αυτό τίθεται για άλλη μια φορά.
(Χειροκροτήματα)
Κυρία Πρόεδρε, θα ήθελα να κάνω δύο σύντομα σχόλια για το θέμα που συζητάμε.
Το πρώτο είναι ότι όλη την εβδομάδα ακούγονται σχόλια για την απόφαση να καταργηθεί η συνεδρίαση της Παρασκευής.
Όποια και αν ήταν η απόφαση που πήραμε και όποια και να ήταν η ψήφος μας στην απόφαση αυτή, το Κοινοβούλιο έλαβε δημοκρατικά μία απόφαση και η επόμενη ευκαιρία να την αλλάξουμε θα προκύψει όταν θα συζητήσουμε το χρονοδιάγραμμα των συνεδριάσεων για το 2002.
Πιστεύω ότι είναι αντιδημοκρατικό να εγείρεται συνεχώς αυτό το θέμα.
Δεύτερον, εάν κοιτάξουμε την ημερήσια διάταξη αυτής της εβδομάδας, θα δούμε ότι το απόγευμα της Δευτέρας ήταν ελεύθερο.
Ίσως λοιπόν θα πρέπει να εξετάσουμε τρόπους για να αξιοποιήσουμε καλύτερα το χρόνο μας και να χρησιμοποιήσουμε τα απογεύματα της Δευτέρας για τις συνεδριάσεις.
Έτσι, θα έχουμε τελειώσει όλοι την Πέμπτη το απόγευμα και θα μπορούμε να πάμε στα σπίτια μας και να κάνουμε τις δουλειές μας την Παρασκευή.
Κυρία Πρόεδρε, ανήκω σε αυτούς που είναι οι λιγότερο ύποπτοι για την υποστήριξη των συνόδων χωρίς Παρασκευή.
Δεν αισθάνομαι λοιπόν άσχημα να εκφράσω την σκέψη μου, πως όταν υποβάλλεται μια αίτηση για την αναβολή της ψηφοφορίας επί μιας εκθέσεως η οποία έχει προγραμματιστεί για το τέλος της Πέμπτης και η οποία πρέπει να παρουσιαστεί από έναν βουλευτή που έχει να διανύσει 2 000 χιλιόμετρα για να επιστρέψει στο σπίτι του, που αν δεν μπορεί να πάρει την μόνη διαθέσιμη πτήση την Πέμπτη το απόγευμα είναι υποχρεωμένος να επιστρέψει σπίτι του την Παρασκευή το βράδυ, μπορούμε να φανούμε πιο ελαστικοί στην εκτίμηση της κατάστασης στο μέλλον.
Δυστυχώς, την κατάσταση αυτή δημιουργεί μια ψηφοφορία την οποία θεωρώ ανεύθυνη· πρέπει να χειριστούμε το θέμα με όσο το δυνατόν πιο υπεύθυνο τρόπο κατά τους επόμενους μήνες.
Δεν θα ξεκινήσουμε συζήτηση για αυτό το θέμα.
Κυρία Πρόεδρε, στο πλαίσιο των θεμάτων που συζητάμε, η μείωση της διάρκειας των περιόδων συνόδου στις τέσσερις ημέρες δημιουργεί πρόβλημα όσον αφορά τις μεταφορές.
Είναι αδύνατον μέχρι τον επόμενο Δεκέμβριο να βρει κανείς θέση στην πτήση της Πέμπτης, ώρα 4:30 μμ, από Στρασβούργο για Βρυξέλλες.
Αυτό έχει ως αποτέλεσμα πολλά μέλη του προσωπικού μας και οι υπάλληλοι των γραφείων τύπου να πρέπει να φύγουν την Πέμπτη με την πτήση των 12:30 μμ.
Αυτό είναι απαράδεκτο.
Θα ήθελα να σας παρακαλέσω να απευθυνθείτε στους καθ' ύλην αρμόδιους ώστε να δρομολογηθούν επιπλέον πτήσεις προς Βρυξέλλες την Πέμπτη το απόγευμα, έτσι ώστε να εξυπηρετείται το προσωπικό μας και να μπορούν όλοι να παρίστανται σε ολόκληρη τη συνεδρίαση της Πέμπτης.
Κυρία Doyle, εφόσον θίγετε αυτό το θέμα, μπορώ να σας πω ότι το Δημαρχείο του Στρασβούργου διόρισε τον κ. Ries υπεύθυνο για να παρακολουθεί όλα αυτά τα προβλήματα, αυτά και άλλα, τα οποία θα μπορούσαν να ανακύψουν.
Είχα μια μακρά συνάντηση με τον κ. Ries αυτή την εβδομάδα και θίξαμε με μεγάλη ακρίβεια και με δική μου πρωτοβουλία τα διάφορα αυτά προβλήματα, γιατί έχω πλήρη συναίσθηση του τι συμβαίνει, όχι άλλωστε μόνον για μια εθνικότητα, αλλά σχεδόν για όλους τους συναδέλφους στο Σώμα.
Κυρία Πρόεδρε, το Κοινοβούλιο ενέκρινε τη μείωση των ημερών της συνόδου του Στρασβούργου σε τέσσερις, γεγονός που συνεπάγεται τη μείωση των εργάσιμων ημερών για το βοηθητικό προσωπικό.
Όσο για μας, ζητάμε να μην υπάρξει οικονομική τιμωρία·
Δεν πρόκειται για αίτηση επί της διαδικασίας, κυρία Bordes.
ΨΗΦΟΦΟΡIΕΣ
Κυρία Πρόεδρε, βρισκόμουν στο αεροπλάνο που με έφερνε από το Μιλάνο στο Στρασβούργο και, όπως συμβαίνει καμιά φορά, βρέθηκα στον θάλαμο διακυβέρνησης να ανταλλάξω δυο κουβέντες με τον πιλότο, ο οποίος μου εξέθεσε όλα τα προβλήματά του με τον χρόνο εργασίας, τις αποδοχές και επίσης με τα συνταξιοδοτικά επιδόματα.
Τον διαβεβαίωσα λοιπόν, καθώς πρόκειται να συζητήσουμε στο Ευρωπαϊκό Κοινοβούλιο, εκτός από τους τεχνικούς κανόνες, και για τις διοικητικές διαδικασίες στον τομέα της πολιτικής αεροπορίας, μεταξύ των οποίων προβλέπεται και η ρύθμιση της εργασίας του προσωπικού, ότι θα ζητούσα να υποδειχθεί στα κράτη μέλη να δίνουν υψηλότερες και πρόωρες συντάξεις στους πιλότους, που είναι τόσο σημαντικοί για την ασφάλειά μας.
Κυρία Πρόεδρε, την περασμένη Δευτέρα πήρα το λόγο για να προσκομίσω στοιχεία στα αξιότιμα μέλη του Σώματος για την πρόσφατη απόφαση της ισπανικής κυβέρνησης να δώσει χάρη σε δεκατέσσερις βασανιστές.
Σε καμία πρόταση ψηφίσματος για τα ανθρώπινα δικαιώματα δεν υπάρχει έστω και η παραμικρή αναφορά στο Βασίλειο της Ισπανίας, παρά το γεγονός ότι υπάρχει συγκεκριμένη αναφορά σε πολλές άλλες χώρες.
Το γεγονός αυτό είναι ιδιαίτερα θλιβερό καθώς η χάρη εκ μέρους της ισπανικής κυβέρνησης απονεμήθηκε για να διασφαλίσει την ατιμωρησία των βασανιστών και να συντηρήσει την τακτική των βασανιστηρίων ως θεμελιώδη πρακτική στο πλαίσιο της στρατηγικής καταστολής που ακολουθεί.
Στο θέμα των ανθρωπίνων δικαιωμάτων, για άλλη μία φορά, το Κοινοβούλιο υπερψήφισε την τακτική της υποκρισίας.
Επιτροπή Ανθρωπίνων Δικαιωμάτων των Ηνωμένων Εθνών στη Γενεύη
.
Η φιλελευθεροποίηση του τομέα των αερομεταφορών και ο άγριος ανταγωνισμός των αεροπορικών εταιριών έχει δημιουργήσει σοβαρά προβλήματα υποβάθμισης των κριτηρίων ασφαλείας για τα επιβατηγά αεροσκάφη.
Για αυτό είναι ιδιαίτερα σημαντική η καθιέρωση εναρμονισμένων απαιτήσεων για τη λειτουργία των εμπορικών αεροπορικών μεταφορών, προκειμένου να διατηρείται ένα υψηλό επίπεδο ασφαλείας, που να μη υποσκάπτεται από τον ανταγωνισμό.
Τόσο η Επιτροπή Μεταφορών όσο και ο εισηγητής έχουν βελτιώσει τις προτάσεις της Επιτροπής.
Είναι σημαντικό, επίσης, σε περίπτωση που δεν υπάρχουν προτάσεις συνεννοημένων κανόνων από ενδιαφερόμενους, το Ευρωπαϊκό Κοινοβούλιο να πάρει το ίδιο πρωτοβουλία για τις ώρες πτήσεων, τις ώρες υπηρεσίας και τις υπόλοιπες απαιτήσεις για τα πληρώματα θαλάμου και καμπίνας μέχρι την 1η Μαΐου 2001, παίρνοντας υπόψη τις ανάγκες των εργαζομένων και τις απαιτήσεις ασφαλείας.
Αυτό γίνεται πιο επιτακτικό, δεδομένου ότι η Επιτροπή, κάτω δυστυχώς από τις πιέσεις των αεροπορικών εταιρειών, δεν προτείνει στο κείμενό της καθόλου διατάξεις σχετικές με περιορισμό στις ώρες πτήσεων.
.
(FR) Ο μοναδικός λόγος για τον οποίο ψηφίσαμε υπέρ αυτής της κοινής πρότασης ψηφίσματος είναι η θέση που υιοθετεί υπέρ της κατάργησης της θανατικής ποινής και η επιβεβαίωση ορισμένων στοιχειωδών αρχών που αφορούν την ισότητα των γυναικών, τη μεταχείριση των παιδιών και την αντίθεση στις φυλετικές διακρίσεις.
Παρόλο που το ψήφισμα αναφέρει ένα ορισμένο αριθμό χωρών, όπως το Θιβέτ, η Κίνα, το Αφγανιστάν, η Παπουασία ή η Τσετσενία, όπου τα ανθρώπινα δικαιώματα παραβιάζονται πράγματι σε πάρα πολλούς τομείς, σε όλους σχεδόν, δεν αναφέρεται ούτε μια λέξη για τις μεγάλες δυνάμεις, κυρίως της Ευρωπαϊκής Ένωσης, οι οποίες, αν και δεν παραβιάζουν κάποια ανθρώπινα δικαιώματα στις χώρες τους, τα παραβιάζουν στις πρώην αποικίες τους, άμεσα ή προστατεύοντας τους δικτάτορες που καταπατούν τα ανθρώπινα δικαιώματα.
Όταν οι διεκδικήσεις των ανθρωπίνων δικαιωμάτων προέρχονται από αυτούς που είναι θύματα της απουσίας τους ή όταν προέρχονται από ενώσεις που εργάζονται ειλικρινά για να μειώσουν το βάρος της καταπίεσης, τουλάχιστον στους τομείς με τους οποίους ασχολούνται, είμαστε αλληλέγγυοι στους αγώνες τους.
Όσον αφορά όμως τις μεγάλες δυνάμεις που ευθύνονται για την εκμετάλλευση και την καταπίεση του μεγαλύτερου μέρους του πλανήτη, αλλά και τους πολιτικούς τους εκπροσώπους, οι αναφορές στα ανθρώπινα δικαιώματα δε είναι σε γενικές γραμμές παρά υποκριτικές δηλώσεις, οι οποίες διαψεύδονται από όλες τις διπλωματικές και στρατιωτικές τους δράσεις και από αυτή τη "λογική του Κράτους" πίσω από την οποία κρύβονται γενικά τα άθλια συμφέροντα μεγάλων οικονομικών ομίλων που δεν έχουν ανάγκη από τους ανθρώπους ούτε από τα δικαιώματά τους.
Έκθεση Hedkvist Petersen (A5-0381/2000)
Κυρία Πρόεδρε, βρισκόμουν πάντα στον θάλαμο διακυβέρνησης του αεροπλάνου που με έφερνε από το Μιλάνο στο Στρασβούργο και, συνεχίζοντας τη συζήτηση με τον πιλότο - θυμάμαι ακόμα το όνομά του, Antoine - του εξεδήλωσα τις ανησυχίες μου σχετικά με τις εναέριες μεταφορές λέγοντας: "Είμαστε πράγματι ασφαλείς;
Δεν συμβαίνει καμιά φορά να μην είναι ασφαλής η πτήση;
Δεν θα υπάρξουν δυστυχήματα;"
"Μα τι λέτε, κύριε Fatuzzo!" , μου απάντησε ο πιλότος.
"Το αεροπλάνο είναι το πιο ασφαλές μέσο μεταφοράς που υπάρχει!
Εκεί που συμβαίνουν τα περισσότερα δυστυχήματα είναι στις μεταφορές με αυτοκίνητο.
Το αυτοκίνητο είναι, από όλα τα μέσα μεταφοράς, αυτό που προξενεί περισσότερους νεκρούς και περισσότερους τραυματίες σε απόλυτους αριθμούς."
Υποδέχομαι, επομένως, πολύ ευνοϊκά - και σας έδωσα την ευνοϊκή μου ψήφο - αυτό το έγγραφο με το οποίο η Ευρώπη υλοποιεί συγκεκριμένη δράση για τον περιορισμό των σοβαρότατων ζημιών των οδικών δυστυχημάτων.
Κυρία Πρόεδρε, θα ήθελα να αναφερθώ στην έκθεση αυτή γιατί πιστεύω ότι η Ευρωπαϊκή Ένωση θα πρέπει να βρει έναν πιο αποτελεσματικό τρόπο να διασφαλίζει ότι τα κράτη μέλη που έχουν αναλάβει δεσμεύσεις για θέματα που χαρακτηρίζονται ως ζωής και θανάτου, τηρούν όντως τις υποσχέσεις τους.
Η έκθεση τονίζει ότι, τη δεκαετία του 1990, ο αριθμός των θανάτων λόγω τροχαίων ατυχημάτων στην Ευρωπαϊκή Ένωση μειώθηκε κατά 26%.
Στην Ιρλανδία, ωστόσο, η μείωση αυτή περιορίστηκε μόλις στο 13%.
Έχουμε το τρίτο υψηλότερο ποσοστό ατυχημάτων και το υψηλότερο ποσοστό θανατηφόρων ατυχημάτων στην Ευρωπαϊκή Ένωση.
Μόλις τον περασμένο Αύγουστο, το Εθνικό Συμβούλιο Ασφάλειας τόνισε ότι από την πλευρά τους δεν διακρίνουν οποιαδήποτε πολιτική δέσμευση για ουσιαστική αντιμετώπιση του προβλήματος της οδικής ασφάλειας.
Σύμφωνα με τους υπολογισμούς τους, από τα 62 000 νεαρά άτομα που έδωσαν τις απολυτήριες εξετάσεις τον Ιούνιο του 2000, μέσα σε οκτώ χρόνια, 1 000 από αυτά θα έχουν βρει το θάνατο σε αυτοκινητιστικά δυστυχήματα που θα μπορούσαν να αποφευχθούν.
Πρόκειται για μία γελοία κατάσταση, κατά τη γνώμη μου, που απλά δεν πρέπει να ανεχθούμε να υφίσταται εντός της Ευρωπαϊκής Ένωσης.
Εφόσον τα κράτη μέλη έχουν δεσμευτεί να εφαρμόσουν αυτά μέτρα σε θέματα που χαρακτηρίζονται ως ζωής και θανάτου, θα πρέπει να βρούμε τρόπους να διασφαλίσουμε ότι θα ανταποκριθούν στις δεσμεύσεις τους.
.
(FR) Συγχαρητήρια στην κ. Petersen για τη σοβαρή, εμπεριστατωμένη και καινοτόμο εργασία της.
Πράγματι, η οδική ασφάλεια είναι ένα σοβαρό θέμα στο οποίο δεν επιτρέπονται η υποκρισία και οι ρητορείες (κάτι που ασφαλώς αποφεύγει η συνάδελφος μας.)
Ορισμένοι από τη Συνέλευσή μας θα επωφεληθούν από αυτή την ευκαιρία για να ζητήσουν την ενίσχυση της αρχής της επικουρικότητας, για να αφήσουν στα κράτη μέλη το μέλημα να διαχειριστούν όπως αυτά νομίζουν τις αποφάσεις για την οδική ασφάλεια.
Προσωπικά, συμμερίζομαι τη γνώμη της εισηγήτριας η οποία, αναγνωρίζοντας την ισχυρή θέση των κρατών στον τομέα αυτό, αναγνωρίζει ωστόσο ότι πρόκειται για έναν τομέα αρμοδιοτήτων στον οποίον εμπλέκονται κοινοτικές, εθνικές, περιφερειακές και τοπικές αρχές.
Πράγματι, οι έντονες διαφορές που υπάρχουν ανάμεσα στα κράτη μέλη, κυρίως όσον αφορά τα όρια ταχύτητας και τα ποσοστά οινοπνεύματος που "επιτρέπονται" στο αίμα δεν βελτιώνουν την ελάττωση του αριθμού των ατυχημάτων στους ευρωπαϊκούς δρόμους!
(Τα οδικά ατυχήματα αποτελούν στην Ευρωπαϊκή Ένωση την πρώτη αιτία θανάτου στα παιδιά και τους ενήλικους κάτω των 45 ετών).
Για το λόγο αυτό, θεωρώ αναγκαίο, όπως και η εισηγήτρια, να μην αρκεστεί η Επιτροπή σε μια σύσταση για το ποσοστό οινοπνεύματος στο αίμα, αλλά να θέσει σαφώς το ανώτατο όριο των 0,5 mg/l.
Επιπλέον, χρειάζεται να δοθεί συμπληρωματική στήριξη στο ευρωπαϊκό πρόγραμμα για την αξιολόγηση των νέων αυτοκινήτων (Euro Ncap).
Αυτό θα μπορούσε να γίνει, βασικά, με τη μορφή μιας πρότασης οδηγίας.
Κατά τον ίδιο τρόπο, πρέπει να εξετάσουμε την ενίσχυση της σχέσης που υπάρχει μεταξύ περιβάλλοντος και οδικής ασφάλειας (για να οδηγηθούμε, για παράδειγμα, στην επανεξέταση των υποδομών οδικής σηματοδότησης ώστε να γίνουν περισσότερο ασφαλείς).
Οφείλουμε όλοι να αναλάβουμε τις ευθύνες μας και αυτό ακριβώς προτείνει η κ. εισηγήτρια σε αυτή την πρωτοβουλία η οποία είναι προς τιμήν της.
Θα ψηφίσω λοιπόν υπέρ της έκθεσης αυτής.
.
(EN) Θα ήθελα να συγχαρώ την κ. Hedkvist-Petersen για την ιδιαίτερα εμπεριστατωμένη έκθεσή της σχετικά με ένα θέμα που απασχολεί όλους μας ιδιαίτερα.
Τα στατιστικά στοιχεία είναι συγκλονιστικά: 42 000 νεκροί στους δρόμους της ΕΕ κάθε χρόνο και περίπου 1,7 εκατομμύρια περισσότερο ή λιγότερο σοβαρά τραυματισμένοι.
Είναι φανερό ότι το θέμα απαιτεί συντονισμένες προσπάθειες από όλα τα εμπλεκόμενα μέρη: τις ευρωπαϊκές, εθνικές και τοπικές αρχές, καθώς και τις πολυάριθμες εθελοντικές οργανώσεις και πρωτοβουλίες που ασχολούνται με την αντιμετώπιση του προβλήματος των τροχαίων ατυχημάτων.
Ο αριθμός των θανατηφόρων ατυχημάτων διαφέρει κατά πολύ από το ένα κράτος μέλος στο άλλο και κυμαίνεται από 60 έως 243 θανάτους ανά εκατομμύριο κατοίκους, με μέσο όρο στην ΕΕ 116 θανάτους.
Στη χώρα μου, την Ιρλανδία, κάθε χρόνο σκοτώνονται στους δρόμους 129 άτομα ανά εκατομμύριο κατοίκους.
Θεωρώ ιδιαίτερα ανησυχητικό το γεγονός ότι τα οδικά ατυχήματα είναι η συνηθέστερη αιτία θανάτου παιδιών και ατόμων κάτω των 45 στην ΕΕ.
Η κατάσταση αυτή είναι απαράδεκτη.
Τα στοιχεία δείχνουν ξεκάθαρα ότι ο αριθμός των θανατηφόρων ατυχημάτων μπορεί να μειωθεί δραστικά σε όλη την ΕΕ.
Αυτό που έχει ζωτική σημασία είναι να φροντίσουμε ώστε η δέσμευσή μας να αποτρέψουμε τους θανάτους ανθρώπων στους δρόμους, ιδιαίτερα νεαρών ατόμων, να μην μείνει μόνο στα λόγια.
Θα πρέπει να επενδυθούν επαρκείς πόροι στην εφαρμογή προορατικής πολιτικής σε επίπεδο Ένωσης, για να μπορέσουμε να βοηθήσουμε τα κράτη μέλη να βελτιώσουν την κατάσταση όσον αφορά την οδική ασφάλεια.
Αυτή τη στιγμή, ο προϋπολογισμός της Επιτροπής για την οδική ασφάλεια είναι 8 εκατομμύρια ευρώ το χρόνο.
Πιστεύω ότι η Επιτροπή θα πρέπει να στείλει προς τα έξω ένα ισχυρό μήνυμα, διακηρύσσοντας την αποφασιστικότητά της να μειώσει τους θανάτους από τροχαία ατυχήματα.
Θα ζητούσα από την Επιτροπή να αυξήσει σημαντικά τον προϋπολογισμό της όσον αφορά την οδική ασφάλεια και επίσης να ενθαρρύνει τα κράτη μέλη να ακολουθήσουν το παράδειγμά της.
Τα χρήματα που ξοδεύονται για τη μείωση των τροχαίων ατυχημάτων είναι χρήματα που πιάνουν τόπο.
Η έλλειψη οδικής ασφάλειας στοιχίζει στην κοινωνία και στα κράτη μέλη πάρα πολλά χρήματα.
Η ανθρώπινη τραγωδία είναι ανυπολόγιστη, έχουν γίνει ωστόσο προσπάθειες να ποσοτικοποιηθούν οι ζημίες, οι οποίες δείχνουν ότι το τεράστιο οικονομικό κόστος των τροχαίων ατυχημάτων υπό μορφή ιατρικής περίθαλψης και άμεσης βοήθειας, ζημίας περιουσιακών στοιχείων και απώλειας εισοδήματος ανέρχεται σε περίπου 100 δις ευρώ το χρόνο.
Τα πράγματα, βέβαια, κινούνται προς τη σωστή κατεύθυνση.
Κατά τη δεκαετία του 1990, ο αριθμός των οδικών δυστυχημάτων στην ΕΕ μειώθηκε κατά 26%.
Η τάση αυτή πρέπει τώρα να διατηρηθεί και να ενισχυθεί.
Το Κοινοβούλιο πάντα υποστήριζε ότι ένας από τους κυριότερους πολιτικούς στόχους της πολιτικής μεταφορών είναι να δοθεί προτεραιότητα σε μέτρα βελτίωσης της ασφάλειας για όλα τα είδη μεταφορών, καθώς και να διατεθούν οι αναγκαίοι οικονομικοί πόροι για τον σκοπό αυτό.
Ο αριθμός των θανάτων και των τραυματισμών στους δρόμους της Ευρώπης δεν είναι κάτι προκαθορισμένο.
Πρέπει να αναγάγουμε τη βελτίωση της οδικής ασφάλειας σε πολιτική προτεραιότητα και να διαθέσουμε τους αναγκαίους οικονομικούς πόρους για το σκοπό αυτό.
.
(FR) Παρόλο που όλος ο κόσμος συμφωνεί να καταδικάσει τον σημαντικό αριθμό των τροχαίων ατυχημάτων στα διάφορα κράτη μέλη της ΕΕ, η Ομάδα ΕΔΔ δεν μπορεί να συμφωνήσει απολύτως με την έκθεση της κ. Hedkvist Petersen σχετικά με τα μέσα που πρέπει να υλοποιηθούν για να το επιτύχουμε.
Πράγματι, η λύση δεν μπορεί να είναι πάντα περισσότερη Ευρώπη, πάντα περισσότερα χρήματα και πάντα περισσότερη καταστολή.
Αυτό το κοκτέιλ, το οποίο ήδη εφαρμόστηκε σε διαφορετική κλίμακα σε πολλές χώρες έχει αποδείξει την αναποτελεσματικότητά του.
Αντίθετα, η οδός που πρέπει να διερευνηθεί αν επιθυμούμε πραγματικά, θετικά αποτελέσματα φαίνεται να είναι η καλύτερη αντιστοιχία ανάμεσα στα συγκεκριμένα μέτρα και τις εθνικές ιδιαιτερότητες.
Ένα μέσο μεταφοράς όπως το αυτοκίνητο, με όλα τα επακόλουθα του, αποτελεί περισσότερο ζήτημα εκπαίδευσης, συμπεριφοράς και κουλτούρας.
Πώς λοιπόν θέλουμε να βρούμε λύσεις εναρμονισμένες σε ευρωπαϊκή κλίμακα;
Η έκθεση της κ. Hekvist Petersen αποτελεί για μας την άρνηση, ακόμα και της επικουρικότητας που προσπαθούμε να διαφυλάξουμε, όχι με δογματικό τρόπο, αλλά προκειμένου να είμαστε όσο το δυνατόν περισσότερο αποτελεσματικοί σεβόμενοι τις διαφορές του καθενός, και αυτό για το μεγαλύτερο όφελος των λαών μας.
Γιατί δεν μιλάμε για την εφαρμογή πραγματικών λύσεων, αυτών που απαιτούν σημαντικές επενδύσεις;
Μια μεταρρύθμιση της εκπαίδευσης (για παράδειγμα η εκμάθηση των δρόμων από τη σχολική ηλικία ή του φρεναρίσματος έκτακτης ανάγκης στις σχολές οδήγησης), η συστηματοποίηση των στοιχείων ενεργητικής και παθητικής ασφάλειας στα οχήματα χαμηλών προδιαγραφών μέσω παροχής φορολογικών κινήτρων στους κατασκευαστές αυτοκινήτων ή ακόμη η τροποποίηση των υποδομών εξαλείφοντας τελείως τα "επικίνδυνα σημεία" είναι οι πραγματικές προκλήσεις μιας έξυπνης πολιτικής οδικής ασφάλειας.
Φυσικά, αυτό είναι πολύ πιο δύσκολο να γίνει από το τελείως κατασταλτικό οπλοστάσιο, όπως η τοποθέτηση ενός ραντάρ σε ένα αυτοκίνητο χωρίς διακριτικά, στο τέλος μιας καθόδου αυτοκινητόδρομου τριών λωρίδων εντελώς ελεύθερου!
.
(EN) Υποστηρίζω ανεπιφύλακτα την έκθεση της σοσιαλίστριας συναδέλφου μου που ζητά την εφαρμογή νέων μέτρων για την αντιμετώπιση των θανάτων από τροχαία ατυχήματα και την προαγωγή της οδικής ασφάλειας στην Ευρώπη.
Τα συγκλονιστικά στατιστικά στοιχεία φανερώνουν τη σοβαρότητα του προβλήματος.
Είναι απλώς απαράδεκτο να υπάρχουν 42 000 νεκροί και περισσότεροι από 1,7 εκατομμύρια τραυματίες στους δρόμους της Ευρωπαϊκής Ένωσης κάθε χρόνο.
Φυσικά, οι αριθμοί αυτοί διαφέρουν από χώρα σε χώρα.
Στην Πορτογαλία και την Ελλάδα, οι νεκροί ανέρχονται στους 243 και 212 αντίστοιχα ανά εκατομμύριο κατοίκων, ενώ τη χαμηλότερη θέση κατέχουν η Σουηδία και το Ηνωμένο Βασίλειο με 60 και 61 νεκρούς ανά εκατομμύριο αντίστοιχα.
Κανένας θάνατος από τροχαίο δεν πρέπει να θεωρείται αποδεκτός αριθμός.
Κάθε περιστατικό αποτελεί μεμονωμένη τραγωδία που συγκλονίζει την εκάστοτε κοινότητα.
Είναι επιτακτική η ανάγκη βελτίωσης της οδικής ασφάλειας με τον εξοπλισμό των αυτοκινήτων με συστήματα ασφαλείας, εκστρατείες υπέρ της χρήσης ζωνών ασφαλείας και καλύτερη οδική σήμανση.
Η κυβέρνηση των Εργατικών στη Βρετανία βρίσκεται στην πρώτη γραμμή αυτού του αγώνα, έχοντας ξεκινήσει μία εκστρατεία κατά της οδήγησης σε κατάσταση μέθης.
Οι ζωές όλων των πολιτών μας, ιδιαίτερα των νέων ανθρώπων, είναι υπερβολικά πολύτιμες για να τις θεωρήσουμε δεδομένες.
Έκθεση Poli Bortone (A5-0358/2000)
SV) Ο συνηθέστερος λόγος θανάτου παιδιών και ατόμων κάτω των 45 ετών στην ΕΕ είναι τα τροχαία ατυχήματα, γεγονός που καθιστά το πρόβλημα ένα σημαντικό ζήτημα δημόσιας υγείας.
Στη Σουηδία το κοινοβούλιο όρισε ομόφωνα την "προοπτική μηδέν" ως γενικό στόχο στις εργασίες που στοχεύουν στην ασφάλεια στην κυκλοφορία.
Προκειμένου να επιτευχθεί αυτός ο στόχος απαιτείται ωστόσο να υπάρχουν αξιόπιστα εργαλεία που να καταστούν την κυκλοφορία στους δρόμους ασφαλή.
Αυτό που χρειάζεται άμεσα προκειμένου να μειωθεί ο αριθμός των νεκρών από τέτοια δυστυχήματα είναι η αποφασιστική παρακολούθηση της κυκλοφορίας η οποία να περιλαμβάνει ελέγχους των οχημάτων, παρακολούθηση της ταχύτητάς τους με σύγχρονες κάμερες, αλκοτέστ, μετρήσεις με κοριόμετρασε περίπτωση κατά την οποία υπάρχουν υποψίες για χρήση ναρκωτικών καθώς και έλεγχοι της χρήσης των ζωνών ασφαλείας.
Προκειμένου να καταστεί εφικτός ο στόχος να μην υπάρχει ούτε ένας νεκρός από τέτοια δυστυχήματα, θα πρέπει να αυξηθεί το ποσοστό των δημοσίων μεταφορών σε σχέση με τα ΙΧ που κυκλοφορούν στους δρόμους.
Θα ψηφίσουμε υπέρ της έκθεσης στην τελική ψηφοφορία, θεωρούμε όμως ότι οι προσπάθειες εναρμόνισης που αυτή πραγματοποιεί είναι υπερβολικές.
Η έκθεση αποτελεί πρωτοβουλία του Κοινοβουλίου της οποίας η κύρια κατεύθυνση είναι η απαίτηση να υποβληθούν προτάσεις με στόχο την εναρμόνιση σε επίπεδο ΕΕ των προσπαθειών για την επίτευξη ασφάλειας στους δρόμους.
Θεωρούμε αξιέπαινη τη φιλοδοξία να αυξηθεί η ασφάλεια στους δρόμους, ωστόσο δεν θα πρέπει η ΕΕ να διαθέσει πόρους για το στόχο αυτό, ο οποίος μπορεί να αντιμετωπισθεί καλύτερα σε επίπεδο κρατών μελών.
Κυρία Πρόεδρε, όταν επέστρεψα στη θέση μου στο αεροπλάνου, έπιασα κουβέντα με τον διπλανό μου - που ήταν συνταξιούχος και λεγόταν Lino Miserotti - ο οποίος σε ένα συγκεκριμένο σημείο μου είπε: "Κοιτάξτε, πετάμε πάνω από το Ντύσελντορφ!"
Κοίταξα έξω από το παράθυρο και είδα την πόλη, στα περίχωρα της οποίας υψώνονταν κάτι πολύ μεγάλα υπόστεγα, ορατά ακόμα και από σημαντικό ύψος.
"Μα τι είναι εκείνα τα υπόστεγα;" , ρώτησα τον συνταξιούχο που καθόταν δίπλα μου.
Και αυτός μου είπε: "Είναι υπόστεγα για τη στάθμευση φορτηγών και βαγονιών.
Αυτό είναι ένα διατροπικό κέντρο.
Είναι πολύ χρήσιμα αυτά τα κέντρα διατροπικών μεταφορών, επειδή τα εμπορεύματα χρειάζονται αποθήκευση σ' αυτά τα υπόστεγα, ούτως ώστε οι μεταφορές να γίνονται καλύτερα, γρήγορα και με μικρότερο κόστος."
Για αυτόν το λόγο ψήφισα υπέρ.
Κυρία Πρόεδρε, ήθελα να δηλώσω ότι υπερψήφισα την έκθεση Poli Bortone ειδικά επειδή υιοθετήθηκε η τροπολογία αριθ.
1.
Η τροπολογία αυτή εκφράζει τις ανησυχίες για τις καθυστερήσεις στη δημιουργία των διευρωπαϊκών σιδηροδρομικών δικτύων και διαδρόμων.
Αυτοί οι προβληματισμοί είναι ιδιαίτερα σημαντικοί για την περιοχή των Αλπεων - από την οποία προέρχομαι άλλωστε - ιδίως όσον αφορά τη διατέμνουσα γραμμή Μονάχου-Βερόνας.
Ελπίζουμε λοιπόν ότι η ψήφος που μόλις εξέφρασε το Κοινοβούλιο θα ωθήσουν την Επιτροπή να συμβάλει ώστε να επιταχυνθούν οι σχετικές προκαταρκτικές εργασίες και να προχωρήσουν πιο συγκεντρωμένα και εντατικά από ό,τι μέχρι τώρα, ούτως ώστε να επέλθει μια λύση σε αυτό το επιτακτικό πρόβλημα της περιοχής των Αλπεων.
Έκθεση Costa Paolo (A5-0345/2000)
Κυρία Πρόεδρε, βρισκόμουν στον πολυσύχναστο αυτοκινητόδρομο που συνδέει το Μπέργκαμο με το Μιλάνο, συντροφιά, για άλλη μια φορά, με τον συνταξιούχο Lino Miserotti, με τον οποίο μιλούσαμε για το κόστος της χρέωσης για τη χρήση του αυτοκινητόδρομου.
Μου λέει ο Lino Miserotti: "Εγώ είμαι συνταξιούχος και το βρίσκω σωστό να πρέπει να πληρώσω διόδια για να χρησιμοποιήσω αυτόν τον αυτοκινητόδρομο, συμβάλλοντας έτσι στην κατασκευή και τη συντήρηση του αυτοκινητόδρομου, που αποτελεί σημαντική υποδομή για τις μεταφορές.
Σ' εκείνους όμως που εργάζονται και δεν είναι ακόμη συνταξιούχοι καλό θα ήταν να μην τους επιβάλλεται καμία χρέωση."
Ψήφισα, λοιπόν, υπέρ αυτού του εγγράφου, αλλά ζητώ να γίνει διάκριση ανάμεσα σε εκείνους που εργάζονται στον δρόμο και εκείνους που τον χρησιμοποιούν για τον ελεύθερο χρόνο τους: οι πρώτοι δεν θα πρέπει, επομένως, να πληρώνουν το ίδιο ποσό με τους δεύτερους.
- (EN) Η έκθεση που υιοθετήθηκε από την επιτροπή επέτυχε μία πολύ προσεκτική ισορροπία ανάμεσα σε εκείνους που θέλουν να κινηθούν ταχύτερα προς την εφαρμογή του κοινού πλαισίου για την τιμολόγηση των υποδομών των μεταφορών με συγκεκριμένα μέτρα και εκείνους που πιστεύουν ότι η κοινή γνώμη δεν είναι ακόμα έτοιμη για μία τόσο ριζική επανεξέταση του τρόπου με τον οποίο η κοινωνία πληρώνει για τη χρήση των υποδομών μεταφορών.
Ο εισηγητής είναι ικανοποιημένος από την ουσιαστική συμφωνία ως προς τις βασικές αρχές που περιλαμβάνονται στην έκθεση, ότι δηλ. η Κοινότητα έχει την αρμοδιότητα να θεσπίσει μία κοινή μεθοδολογία υπολογισμού του κόστους των μεταφορών. ότι τα εξωτερικά κόστη θα πρέπει να συμπεριλαμβάνονται σε αυτούς τους υπολογισμούς. ότι τα έσοδα θα πρέπει να διατεθούν στη μείωση των επιπτώσεων στο περιβάλλον και στη μετάβαση σε λιγότερο ρυπογόνα μέσα μεταφοράς. ότι η υλοποίηση θα πρέπει να διέπεται από την αρχή της επικουρικότητας. ότι θα πρέπει να εφαρμοστεί η αρχή του "ο χρήστης και ο ρυπαίνων πληρώνουν" ανάλογα με τη χρήση. και τέλος ότι θα πρέπει να υπάρξουν εξαιρέσεις για τα άτομα με περιορισμένη κινητικότητα και όσους κατοικούν σε αγροτικές περιοχές.
Για τους λόγους αυτούς, αν και συμφωνώ με πολλές από τις τροπολογίες που κατέθεσε η Ομάδα των Πρασίνων/Ευρωπαϊκής Ελεύθερης Συμμαχίας για τη λήψη συγκεκριμένων μέτρων, δεν μπορώ να τα υποστηρίξω, γιατί πιστεύω ότι θα διαταράξουν τη συναίνεση επί των ανωτέρω αρχών και μπορούν να εξεταστούν αργότερα κατά την πορεία υλοποίησης του νέου πλαισίου τιμολόγησης.
.
(FR) Ως συνήθως, σε μια έκθεση του Ευρωπαϊκού Κοινοβουλίου, πίσω από προθέσεις αξιέπαινες εκ πρώτης όψεως, διακρίνουμε το χειρότερο.
Εδώ, πρόκειται για την τιμολόγηση των υποδομών των μεταφορών.
Αλλά πρέπει να διαβάσουμε πίσω από τις γραμμές ώστε να καταλάβουμε για το τι ακριβώς πρόκειται και βρισκόμαστε ξανά μπροστά σε δυο από τις εμμονές του θεσμικού μας οργάνου: τη δημιουργία ενός περιβαλλοντικού φόρου και τον πόλεμο ενάντια στις οδικές μεταφορές και το αυτοκίνητο.
Πράγματι, αυτό που εμμέσως προτείνεται εδώ στοχεύει σε ένα και μόνο πράγμα: να φορολογήσει περισσότερο και πάντα τους χρήστες των δρόμων, που ήδη θεωρούνται στην Ευρώπη η κότα με τα χρυσά αυγά.
Ίσως ακόμα να καθιερώσει διόδια και φόρους για τη χρήση των εθνικών και επαρχιακών οδών.
Κολυμπάμε σε πλήρη τρέλα.
Όταν η τιμή του καυσίμου είναι απαγορευτική, όταν φθάνει πέντε με έξι φορές την τιμή εξόδου από το διυλιστήριο διότι πάνω από το 80% της τιμής αυτής αποτελείται από φόρους, σκέπτεται κανείς ότι ο χρήστης των δρόμων πληρώνει ήδη πάρα πολύ τη χρήση των δημόσιων οδικών υποδομών σε σχέση με τη χρήση του δικού του οχήματος.
Και δεν μιλάω για όλους τους άλλους φόρους που σχετίζονται με τους δρόμους: ο κατάλογος είναι πολύ μακρύς και τα ποσά πολύ καταθλιπτικά.
Εξάλλου, όταν τελειώσει κανείς την ανάγνωση αυτής της έκθεσης, τίθεται το ερώτημα σε τι μπορούν να χρησιμεύσουν οι φόροι τους οποίους πληρώνουμε.
Προφανώς σε τίποτα, εφόσον στη Γαλλία για παράδειγμα, το να αφαιρεθεί το μισό του εθνικού πλούτου προς όφελος δημοσίων οργανισμών δεν θα επιτρέψει ούτε την ασφάλεια των πολιτών ούτε την υλοποίηση της συλλογικής ευημερίας, ούτε τη διατήρηση ενός πλαισίου ζωής, ούτε μια συνεκτική και αποτελεσματική πολιτική μεταφορών.
Το κράτος, τα κράτη θα όφειλαν καταρχάς να σκεφτούν τον τρόπο με τον οποίο χρησιμοποιούν τα χρήματά μας, πριν να δώσουν στις Βρυξέλλες οποιαδήποτε εξουσία να επιδεινώσουν περαιτέρω την κατάσταση.
.
(FR) Συμμερίζομαι την προκαταρτική προσέγγιση της έκθεσης που τονίζει την ανάγκη να αναγνωριστούν περισσότερο τα εξωτερικά κόστη της τιμολόγησης.
Φυσικά, οι υποδομές πρέπει να συντηρούνται και να εκσυγχρονίζονται με σχολαστικότητα.
Όμως τι χρηματοδοτήσεις πρέπει να ζητηθούν;
Η έκθεση υπογραμμίζει ότι τίποτα δεν πρέπει να εμποδίσει την ανάπτυξη της αγοράς στα κράτη μέλη, δηλαδή ότι τα κέρδη των επιχειρήσεων δεν πρέπει να φορολογηθούν.
Το κοινωνικό ντάμπινγκ που ασκείται από τον οδικό τομέα ή το σκάνδαλο των παραχωρήσεων δικαιωμάτων αυτοκινητοδρόμων, για παράδειγμα, δεν θίγονται καθόλου.
Το να μην θέλουμε την αύξηση της φορολογίας ισοδυναμεί με το να εμποδίζουμε τα κράτη να παρέμβουν για να μην παρεμποδίσουν τον ιερό κανόνα του ανταγωνισμού.
Αντίθετα, "οι στρεβλώσεις του ανταγωνισμού ανάμεσα στα κράτη πρέπει να αποτραπούν" όπως συστήνει ο εισηγητής.
Σε κανένα σημείο μέσα στην έκθεση δεν γίνεται αναφορά σε μια δημόσια απάντηση στις κοινωνικές ανάγκες, αλλά αντίθετα, η μόνη απάντηση στην απόλυτη κυριαρχία της αγοράς είναι η έκκληση προς τις ιδιωτικές εταιρείες, τόσο για την κατασκευή όσο και για τη διαχείριση των υποδομών.
Κατά συνέπεια, οι μόνοι πληρωτές οι οποίοι προσδιορίζονται σαφώς μέσα στο κείμενο είναι οι χρήστες.
Για το λόγο αυτό δεν θα ψηφίσω υπέρ της έκθεσης αυτής.
Έκθεση Καραμάνου (A5-0373/2000)
.
(ΡΤ) Συμφωνούμε με ορισμένες πτυχές που αναφέρονται στην έκθεση αυτή, κυρίως όσον αφορά την ανάγκη να αναπτυχθούν οι υποδομές των μεταφορών προς την κατεύθυνση της περιβαλλοντικής βιωσιμότητας και της διαφύλαξης και ενίσχυσης του δικαιώματος όλων των πολιτών στην κινητικότητα και τη δυνατότητα πρόσβασης στις υπηρεσίες μεταφορών δημόσιου συμφέροντος, παρότι θεωρούμε ότι αυτές οι αναφορές άξιζαν μεγαλύτερης προσοχής στο σύνολο του ψηφίσματος.
Ωστόσο, είμαστε αντίθετοι στη θέσπιση κοινοτικών κριτηρίων που αντιμετωπίζουν με τον ίδιο τρόπο όλους τους χρήστες των μέσων μεταφοράς και δεν λαμβάνουν υπόψη τις διαφορές στα επίπεδα των υποδομών που υπάρχουν στα κράτη μέλη.
Για τους λόγους αυτούς δεν μπορούμε να υπερψηφίσουμε την έκθεση αυτή.
.
(DE) Η πολιτική πρέπει να αναπτύξει ένα σύστημα που θα ενισχύει την αρχή του πραγματικού κόστους των φορέων μεταφοράς.
Το ψήφισμα αυτό είναι ένα σημαντικό βήμα και αποτελεί συγχρόνως μια προτροπή προς την Επιτροπή να θέσει επιτέλους συγκεκριμένες προτάσεις επί τάπητος.
Τα προβλήματα των μεταφορών μπορούν να λυθούν μόνον με ευρωπαϊκή σύγκλιση.
Ως εκπρόσωπος μιας χώρας που αντιμετωπίζει σημαντικά προβλήματα με τη διαμετακομιστική κυκλοφορία μέσω των Αλπεων, καλώ την Ένωση να δραστηριοποιηθεί σε αυτόν τον τομέα περισσότερο από ό,τι ως τώρα.
Η Ένωση δεν έχει ανταποκριθεί ακόμη επαρκώς στις ευθύνες της.
Ένας δίκαιος ανταγωνισμός μεταξύ των φορέων μεταφορών μπορεί να υφίσταται μόνον όταν συνυπολογίζονται στους φόρους και τα εξωτερικά κόστη.
Σε αυτό το ενιαίο σύστημα πρέπει απαραιτήτως να λαμβάνονται υπόψη οι οικολογικές και γεωγραφικές παράμετροι.
Όλα αυτά είναι προς όφελος του περιβάλλοντος και των πολιτών.
Δεν μπορώ να δεχθώ, δεδομένης της αρχής της επικουρικότητας και της δημοκρατίας, ότι η Ευρωπαϊκή Ένωση θα πρέπει να αποκτήσει δική της φορολογική νομοθεσία.
Το ίδιο ισχύει και για τον τομέα των μεταφορών.
Οι προτάσεις που υποβλήθηκαν αναμένεται σύμφωνα με υπολογισμούς της ολλανδικής κυβέρνησης να αυξήσουν την τιμή της βενζίνης κατά 15%, την τιμή του ντίζελ κατά 21% και την τιμή των εισιτηρίων των τρένων για διαδρομές μέσων αποστάσεων κατά πάνω από 50%.
Οι συνέπειες θα είναι προφανείς και πραγματικά καταστρεπτικές για τις ήδη πληγείσες αραιοκατοικημένες περιφέρειες της Σουηδίας, όπως για παράδειγμα η περιφέρεια Ντάλαρ, που χαρακτηρίζονται από μαζική μετανάστευση και μείωση του πληθυσμού τους.
Η έκθεση προτείνει την επιβολή νέων κρατικών και κοινοτικών φόρων καθώς και τελών στους αυτοκινητοδρόμους, στους σιδηροδρόμους και στα αεροδρόμια, στις ασφάλειες αυτοκινήτων, φορτηγών οχημάτων και λεωφορείων, στη βενζίνη και στο ντίζελ.
Τα έσοδα από τους φόρους αυτούς προτείνεται να αποδοθούν αφενός στις κυβερνήσεις των κρατών μελών υπέρ των επενδύσεων στις υποδομές και αφετέρου στην Ευρωπαϊκή Επιτροπή για να τα χρησιμοποιήσει κατά το δοκούν.
Εάν το Κοινοβούλιο και το Συμβούλιο Υπουργών υιοθετήσουν το ψήφισμα θα σημαίνει ότι η ΕΕ θα διαθέτει το δικαίωμα να επιβάλλει φόρους άμεσα σα να ήταν ένα πραγματικό κράτος.
Οι σουηδοί Χριστιανοδημοκράτες δεν προτίθενται να συνεργασθούν προς αυτή την εξέλιξη.
Θεωρώ ιδιαίτερα σοβαρό πρόβλημα την απόφαση να αυξηθεί ακόμη περισσότερο το κόστος μεταφορών ανθρώπων και αγαθών.
Είναι προφανές ότι κάτι τέτοιο πλήττει ανηλεώς κατά κύριο λόγο τις αραιοκατοικημένες περιοχές.
Εξάλλου ελάχιστα συνάδει με την ιδέα της Ευρωπαϊκής Κοινότητας το να καταστεί δυσκολότερο και κατά πολύ δαπανηρότερο να συναντώνται οι άνθρωποι που ζουν σε ένα ή περισσότερα κράτη.
Κυρία Πρόεδρε, στην έκθεση της κ. Καραμάνου έγινε πολύς λόγος για ποσοστώσεις.
Εγώ απείχα από την ψηφοφορία.
Γιατί;
Είμαι εθνικός γραμματέας του Κόμματος των Συνταξιούχων στην Ιταλία από το 1983· και ήδη από το 1983, παρότι εκπροσωπώ το Κόμμα των Συνταξιούχων, ακούω να μου λένε: "Μα εσείς δεν είστε συνταξιούχος!
Είστε πολύ νέος, δεν είστε συνταξιούχος" .
Μου αρέσει αυτό, αλλά πολύ συχνά με ανησυχεί, επειδή λένε: "Μα μπορεί κάποιος που δεν είναι συνταξιούχος να υποστηρίξει τους συνταξιούχους;"
Πιστεύετε εσείς, κυρία Πρόεδρε, ότι δεν μπορώ να υποστηρίξω με αποφασιστικότητα, με πεποίθηση, με σταθερότητα τους συνταξιούχους, παρότι δεν είμαι ακόμα συνταξιούχος ο ίδιος;
Και τότε εμείς οι άνδρες, παρότι δεν είμαστε γυναίκες, δεν μπορούμε να υποστηρίξουμε εξίσου καλά τα συμφέροντα των γυναικών;
Να γιατί δεν βλέπω τόσο ευνοϊκά τις ποσοστώσεις!
Κυρία Πρόεδρε, η ομάδα του Ευρωπαϊκού Λαϊκού Κόμματος στην πλειοψηφία της έδωσε αρνητική ψήφο στην έκθεση Καραμάνου.
Αυτό μπορεί να παρεξηγηθεί ή να χρησιμοποιηθεί εναντίον μας για λόγους πολεμικής.
Σαφώς και δεν είμαστε ενάντιοι στην πολιτική ισότητας και στις διακρίσεις εις βάρος των γυναικών.
Συμφωνούμε με τις βασικές αρχές που ανέπτυξε σήμερα το πρωί η Επίτροπος, κ. Διαμαντοπούλου, πριν την ολοκλήρωση της συζήτησης.
Υποστηρίζουμε την ιδέα του mainstreaming στην οικονομία και στους δημόσιους θεσμούς, στους τομείς της παιδείας, της εκπαίδευσης και του πολιτισμού.
Συμφωνούμε με τη δημιουργία πολιτικών δικτύων και χρειαζόμαστε ευρωπαϊκούς δείκτες, όπως για παράδειγμα τη διαδικασία καθορισμού προδιαγραφών επιδόσεως.
Συμφωνούμε επίσης με τις συγκεκριμένες ενέργειες και τα μέτρα που υλοποιούνται στα κράτη μέλη της ΕΕ.
Αυτό το έχουμε αποδείξει στα κράτη με κυβέρνηση Χριστιανοδημοκρατών ή της συντηρητικής παράταξης.
Στα κόμματά μας οι γυναίκες σημειώνουν αποδεδειγμένα επιτυχία σε ηγετικές θέσεις.
Λόγου χάριν, στη Γερμανία στο κόμμα των Χριστιανοδημοκρατών την ηγεσία κατέχει γυναίκα και στην κοινοβουλευτική ομάδα του Ευρωπαϊκού Λαϊκού Κόμματος οι γυναίκες κατέχουν σημαντικό ποσοστό μεταξύ των επικεφαλής εθνικών αντιπροσωπειών.
Όσον αφορά λοιπόν τον στόχο για την επιβολή της ισότητας, δεν υπάρχει αμφιβολία.
Διαφαίνεται εξάλλου από τις παρεμβάσεις των γυναικών συναδέλφων, αλλά και από τις δικές μου σήμερα το πρωί.
Η εισηγήτρια κ. Καραμάνου και η σοσιαλιστική της ομάδα δεν θέλησαν όμως να υποστηρίξουν τις τροπολογίες μας που απορρίπτουν την καθιέρωση ποσοστώσεων σε όλη την Ευρώπη.
Στα κράτη μέλη της Ευρωπαϊκής Ένωσης υπάρχουν διαφορετικά συστήματα για την αριθμητική συμμετοχή των γυναικών.
Αυτό, αντίθετα από ό,τι αναφέρεται στην έκθεση, δεν καθορίζεται από τις κυβερνήσεις, αλλά από τα κόμματα όταν συντάσσουν τους καταλόγους του συνδυασμού τους.
Και έτσι θα πρέπει να παραμείνει, αυτή είναι η αρχή της επικουρικότητας.
Η προσπάθεια να κατηγορηθεί η Oμάδα μου, εξαιτίας της πλειοψηφικής απόρριψης της έκθεσης Καραμάνου, ότι είμαστε ενάντιοι στην ισόρροπη συμμετοχή γυναικών και ανδρών στις διαδικασίες λήψης αποφάσεων είναι καταδικασμένη σε αποτυχία.
Κυρία Πρόεδρε, δεν αρκεί να είναι σωστή μόνον η κατεύθυνση των ιδεών και των πρωτοβουλιών μας, οι λεπτομέρειες είναι αυτές που προ πάντων πρέπει να είναι σωστές.
.
(FR) Ψηφίσαμε, φυσικά, κατά της τροπολογίας της δεξιάς που θεωρεί προφανώς υπερβολική την πρόταση της εισηγήτριας να εκπροσωπούνται στα αιρετά σώματα, οι γυναίκες όπως και οι άνδρες με ποσοστό τουλάχιστον 40%.
Ψηφίσαμε το αμφισβητούμενο εδάφιο της έκθεσης Καραμάνου, αν και έχουμε την πεποίθηση ότι η επιβολή ποσοστώσεων δεν εξομαλύνει - κάθε άλλο - την ανισότητα η οποία επιβάλλεται στις γυναίκες, τόσο στις θέσεις λήψης αποφάσεων, όσο και, πολύ περισσότερο, στην κοινωνία.
.
(EN) Ψήφισα υπέρ της έκθεσης της κ. Καραμάνου.
Οι εκθέσεις και οι παρεμβάσεις στη συζήτηση αυτή μας υπενθυμίζουν ότι ορισμένοι από τους χειρότερους φόβους μας είναι δικαιολογημένοι.
Οι διακρίσεις εξακολουθούν να υφίστανται και οι γυναίκες χρειάζεται ακόμα να έχουν "κότσια" για να επιβιώσουν μέσα στο ανόητο σύστημα των συγκαλυμμένων προκαταλήψεων και για να εισχωρήσουν στους κόλπους των πολιτικών, εμπορικών και άλλων οργανώσεων.
Η ανάληψη θετικής δράσης θα εξακολουθήσει να είναι αναγκαία - μέχρι να επιτευχθεί πραγματική ισότητα, όχι μόνον εκεί όπου υπάρχει μεγάλο ταλέντο, αλλά και για τα άτομα εκείνα που είναι λιγότερο δυναμικά.
Οι γυναίκες υποεκπροσωπούνται παγκοσμίως στα κέντρα λήψης αποφάσεων.
.
Στις αρχές της 3ης χιλιετίας, οι γυναίκες στον καπιταλισμό ακόμα μοχθούν να αποκτήσουν, έστω και τυπικά, το δικαίωμα συμμετοχής τους, κάτι που ο σοσιαλισμός, από τις αρχές του αιώνα, το είχε ήδη δώσει.
Tο ΚΚΕ εκτιμά ότι το πρόβλημα της λειψής συμμετοχής των γυναικών στα κέντρα λήψης αποφάσεων δεν είναι απλώς ένα πρόβλημα δημοκρατίας, αλλά ένδειξη της κοινωνικής ανισότητας και της ταξικής εκμετάλλευσης.
Για το λόγο αυτό αφορά κυρίως τις γυναίκες των λαϊκών στρωμάτων.
Το δήθεν ενδιαφέρον που εκφράζεται στην πρόταση ψηφίσματος για τη δημοκρατία μέσα στην οικογένεια, στην πραγματικότητα είναι ενδιαφέρον για την ανατροπή της πλήρους απασχόλησης (κάτι που ομολογείται απερίφραστα στην πρόταση), τη συρρίκνωση και ιδιωτικοποίηση των παροχών πρόνοιας.
Επί πλέον, έχει αποδειχθεί ότι οι λεγόμενες πολιτικές ίσων ευκαιριών και τα διάφορα προγράμματα της Ε.Ε. δεν είναι τίποτε άλλο παρά μέσα προώθησης των καπιταλιστικών αναδιαρθρώσεων.
Στοχεύουν στην ισοκατανομή των βαρών και τη συρρίκνωση των κοινωνικών παροχών προς την οικογένεια, πλήττουν τα λαϊκά στρώματα, χειροτερεύουν στην πράξη την κατάσταση των γυναικών και, ως εκ τούτου, ευθύνονται για τη μη συμμετοχή των γυναικών στα κοινά.
Οι γυναίκες θα πάρουν τη θέση που τους αξίζει τόσο στην οικογένεια, όσο και στην πολιτικο-κοινωνική ζωή μόνο μέσα από τη συμμετοχή τους στο μαζικό λαϊκό κίνημα που παλεύει για την ανατροπή των πολιτικών που ευθύνονται για την υποεκπροσώπησή τους.
Η πραγματική συμμετοχή των γυναικών δεν μπορεί να επιτευχθεί με ποσοστά συμμετοχής τους σε θεσμούς που αντιστρατεύονται τα συμφέροντά τους και προωθούν τη μερική απασχόληση, την ιδιωτικοποίηση υγείας - πρόνοιας - παιδείας, την αύξηση του εργάσιμου χρόνου και της ηλικίας συνταξιοδότησης.
Διαφωνούμε με τη επιβολή ποσόστωσης στα κόμματα, γιατί είναι οργανώσεις με εθελοντική συμμετοχή και έχουν το αποκλειστικό δικαίωμα να αποφασίζουν τη δομή και τη λειτουργία τους.
Η επιβολή ποσόστωσης στα κόμματα θα αποτελούσε παρέμβαση στα εσωτερικά τους και παραβίαση της συλλογικής θέλησης ενός πολιτικού οργανισμού.
Δεν θα διαφωνήσουμε με τη λήψη διοικητικών μέτρων για τη συμμετοχή των γυναικών στα κέντρα λήψης αποφάσεων, αν αυτά συνδυαστούν με αντίστοιχα μέτρα φιλολαϊκής πολιτικής, ώστε να λειτουργούν αποτελεσματικά για την άρση των εμποδίων στη συμμετοχή των πολλών γυναικών.
Σε αντίθετη περίπτωση, τα διοικητικά μέτρα δημιουργούν αυταπάτες και λειτουργούν αποπροσανατολιστικά.
Γιααυτό δεν μπορούμε να στηρίξουμε μεμονωμένα μέτρα διοικητικού χαρακτήρα όπως προτείνεται στο ψήφισμα.
Για τους παραπάνω λόγους το ΚΚΕ απείχε από την ψηφοφορία.
.
(FR) Θα ψηφίσω υπέρ της έκθεσης διότι έχει το πλεονέκτημα να θέτει εκ νέου ένα επαναλαμβανόμενο πρόβλημα σχετικά με τη συμμετοχή των γυναικών στη πολιτική ζωή.
Υπογραμμίζεται, ορθώς, ότι η εκπαίδευση είναι ένα απαραίτητο εργαλείο στον αγώνα κατά των στερεοτύπων και στην ισότιμη κατάρτιση, ήδη από την πιο νεαρή ηλικία, των παιδιών των δυο φύλων.
Εντούτοις, λείπουν δυο στοιχεία, ουσιαστικά κατά την άποψή μου.
Το πρώτο είναι οικονομικής φύσεως: όσο οι γυναίκες θα είναι τα πρώτα θύματα ενός οικονομικού συστήματος που τους επιβάλλει τη μερική απασχόληση, χαμηλούς μισθούς και αβεβαιότητα, η συμμετοχή τους στην πολιτική ζωή θα παραμένει ευσεβής πόθος.
Το δεύτερο στοιχείο είναι πολιτικής φύσεως: η έκθεση θα μπορούσε τουλάχιστον να προτείνει ένα καθεστώς για τους αιρετούς εκπροσώπους που θα επέτρεπε την ανανέωσή τους σε κάθε θητεία, έτσι ώστε να γίνεται μια υποχρεωτική αντικατάσταση που θα ευνοούσε τη θέση των γυναικών.
Επιπλέον, η σώρευση αιρετών αξιωμάτων θα έπρεπε να απαγορεύεται εντελώς, ενώ η ανανέωση της θητείας θα μπορούσε επίσης να περιορίζεται σε διάρκεια.
Έκθεση Seppδnen (A5-0384/2000)
Κυρία Πρόεδρε, την περασμένη εβδομάδα πήγα να συναντήσω ένα συνταξιούχο σε ένα χωριό μιας κοιλάδας του Μπέργκαμο: λέγεται Giuseppe Carminati και είναι ξυλοκόπος.
Μου είπε: "Εγώ περνάω μεγάλο μέρος του χρόνου μου μόνος μου στο βουνό, μέσα στα δάση, καμιά φορά και νύχτα, γιατί, αν κόψουμε τα ξύλα με πανσέληνο, το ξύλο καίει καλύτερα στο τζάκι" - έτσι μου είπε, αλλά αυτό το ξέρω από καιρό - "και αισθάνομαι μεγάλη μοναξιά.
Τώρα όμως που το Ευρωπαϊκό Κοινοβούλιο ψηφίζει για μια ενίσχυση προς τις βιομηχανίες δασοκομικών προϊόντων, να πείτε στην Πρόεδρο του Κοινοβουλίου, να της το πείτε σαν εκπρόσωπος όλων σας, ότι θα αισθανθώ το Ευρωπαϊκό Κοινοβούλιο πιο κοντά στη δουλειά μου ως ξυλοκόπου.
Ακόμα και τη νύχτα, με την πανσέληνο, θα νομίζω ότι έχω μαζί μου να μου κρατά συντροφιά, και έτσι η δουλειά θα με βαραίνει λιγότερο, την κ. Fontaine."
.
Η έκθεση Seppδnen σχετικά με τις δασοκομικές και συναφείς βιομηχανίες κινείται σε θετική κατεύθυνση και επιχειρεί να υπερβεί τα στενά όρια μιας εμπορικής ανταγωνιστικότητας, δημιουργώντας μια ευρύτερη και βαθύτερη προοπτική σχετικά με το ευρωπαϊκό δάσος, έχει ιδιαίτερη σημασία:
η ανάπτυξη της δασοκομικής βιομηχανίας στο πλαίσιο της βιώσιμης ανάπτυξης·
η εξασφάλιση της ανανεωσιμότητας των φυσικών πόρων·
η διαμόρφωση μιας δασικής στρατηγικής και ο συντονισμός των διαφόρων κοινοτικών πολιτικών που την επηρεάζουν·
η προώθηση της έρευνας και η αξιοποίηση των δασικών προϊόντων για πολλαπλούς λόγους, όπως π.χ. οι ιατρικοί.
Πρέπει να επισημάνω την ιδιαίτερη σημασία που πρέπει να δοθεί στο μεσογειακό και βαλκανικό δάσος, που παλαιότερα ήταν πηγή επιβίωσης για πολυάριθμες κοινότητες, και σήμερα κινδυνεύει να εξαφανισθεί.
Για αυτό και πρέπει να υπάρχουν ειδικά προγράμματα κοινοτικής δράσης για το μεσογειακό και βαλκανικό δάσος.
.
(NL) Για πολλούς λόγους δεν υποστηρίξαμε την έκθεση Seppδnen.
Καταρχήν η Επιτροπή και ο εισηγητής της έκθεσης περιορίζουν την αειφορία στον τομέα της δασοκομίας σε μεγάλο βαθμό στη φύτευση δένδρων για αναπλήρωση της υλοτόμησης.
Δεν είναι σωστή αυτή η προσέγγιση όμως.
Πρώτα από όλα, ο κ. Seppδnen δεν λαμβάνει με τον τρόπο αυτόν υπόψη τις ανησυχίες που εκφράζονται για τη βιοποικιλότητα, ενώ τα δάση που δημιουργούνται με τέτοιο τρόπο μπορούν εύκολα να οδηγήσουν σε μονοκαλλιέργεια.
Η ποικιλία ειδών κατά τη φύτευση δένδρων είναι επομένως απολύτως απαραίτητη.
Ο αρχικός παραγωγός διαδραματίζει ένα σημαντικό ρόλο στα πλαίσια αυτά, ωστόσο αντιμετωπίζει συχνά πιέσεις εξαιτίας της ελεύθερης αγοράς.
Χρειάζεται επομένως να περιορισθεί η επίδραση της αγοράς.
Η έκθεση ελάχιστα λαμβάνει υπόψη την ανάγκη αυτή δυστυχώς.
Δεύτερον, η έκθεση δεν αναφέρεται επαρκώς στην ανάγκη ελαχιστοποίησης των εκπομπών.
Η καύση ξυλείας δεν αποτελεί αειφόρο πηγή ενέργειας, διότι προκαλεί εκπομπή CO2 και άλλων ρυπογόνων ουσιών.
Υπάρχουν αειφόρες εναλλακτικές λύσεις, όπως η εξαέρωση και η δημιουργία κοπροχώματος.
Εξάλλου, η χρήση των δασών ως οχετούς διοξειδίου του άνθρακα, προκειμένου να επιτευχθούν οι στόχοι του Κιότο για τη μείωση των εκπομπών, είναι αμφιλεγόμενη.
Ας μην λησμονούμε ότι η καύση ξυλείας θα πρέπει επίσης να συνυπολογισθεί ως πηγή διοξειδίου του άνθρακα.
Επιπλέον, ο εισηγητής δεν λαμβάνει δεόντως υπόψη την αρχή της επικουρικότητας όταν καλεί να αναληφθεί κοινοτική δράση στον τομέα της εκπαίδευσης, της τεχνολογίας και των μέσων για την Ευρωπαϊκή Επιτροπή.
Η αειφορία αποτελεί τόσο εντός όσο και εκτός της Ένωσης έναν ανταγωνιστικό παράγοντα η σημασία του οποίου διαρκώς αυξάνεται.
Θα πρέπει λοιπόν να δοθούν περισσότερα κίνητρα σε αυτήν από ό,τι προτείνει ο εισηγητής.
(Η συνεδρίαση διακόπτεται στις 12.55 και συνεχίζεται στις 15.00)
Κύριε Πρόεδρε, αγαπητοί συνάδελφοι, παρεμβαίνω επί της ημερησίας διάταξης των εργασιών μας για σήμερα το βράδυ.
Σήμερα το πρωί, η κ. Πρόεδρος πρότεινε την αναβολή της έκθεσης του κ. Ferri.
Δέχτηκα - είμαι εισηγητής της έκθεσης σχετικά με τις θεωρήσεις για διαμονή μακράς διαρκείας - να συζητηθεί η έκθεση σήμερα το απόγευμα στις 5.30.
Όμως, από εκείνη τη στιγμή, έχω διαπιστώσει ότι μια ολόκληρη σειρά συναδέλφων που είχαν σκοπό να συμμετάσχουν σε αυτή τη συζήτηση, δήλωσαν ότι θα απουσιάσουν.
Σημείωσα ότι θα απουσιάσει ο πρόεδρος της Επιτροπής Ελευθεριών και Δικαιωμάτων των Πολιτών, κ. Watson.
Ζητά συγγνώμη, διότι θα είναι απών.
Ο κ. Pirker, συντονιστής της Ομάδας ΕΛΚ και η κ. Terrσn i Cusi, συντονίστρια της Ομάδας ΕΣΚ που είχε προβλεφθεί να ομιλήσει σήμερα το απόγευμα θα απουσιάσουν επίσης για τον ίδιο λόγο, το ίδιο και ο κ. Hernαndez Mollar ο οποίος επίσης είχε προβλεφθεί να ομιλήσει στην αποψινή συζήτηση.
Και άλλοι συνάδελφοι βρίσκονται ακριβώς στην ίδια θέση.
Εκτιμώ ότι αυτή η απουσία των συναδέλφων από τη συζήτηση μιας έκθεσης που αποτελούσε μια από τις προτεραιότητες της γαλλικής Προεδρίας δεν θα μας επέτρεπε να κάνουμε μια πραγματική συζήτηση, όπως αρμόζει σε ένα θέμα για το οποίο πρέπει να ζητηθεί η γνώμη του Κοινοβουλίου πριν το Συμβούλιο μπορέσει να αποφασίσει.
Ως εκ τούτου, κύριε Πρόεδρε, ως εισηγητής και εξ ονόματος της Ομάδας ΕΛΚ, ζητώ την αναβολή της συζήτησης της έκθεσής μου για κάποια επόμενη περίοδο συνόδου.
Κύριε Πρόεδρε, θέλω να σας εκφράσω την αντίθεσή μου, αγαπητέ συνάδελφε Deprez.
Έχω κατανόηση για την κατάστασή σας, αλλά ορίσαμε τη διάταξη των εργασιών ήδη στις αρχές της εβδομάδας.
Αυτό που είπε σήμερα το πρωί ο συνάδελφος Ferri επίσης δεν ήταν σωστό, ότι δηλαδή η έκθεσή του περιλαμβανόταν στην ημερήσια διάταξη της πρωινής συνεδρίασης.
Διαβάστε την ημερήσια διάταξη!
Προβλέπει συζήτηση από τις 17.30 ως τις 18.30, και η έκθεσή του βρίσκεται μαζί με την έκθεση Deprez στο τέλος της λίστας.
Αυτό σημαίνει πως ήταν ήδη προκαθορισμένο ότι οι εκθέσεις Deprez και Ferri θα συζητηθούν και θα τεθούν σε ψηφοφορία σήμερα το απόγευμα.
Έχω προετοιμαστεί για αυτή την ακολουθία και επιμένω να τηρηθεί.
Η Πρόεδρος είπε σήμερα το μεσημέρι ότι η ψηφοφορία θα διεξαχθεί στις 18.00 αντί στις 18.30 και ότι τα επίκαιρα θέματα θα λήξουν στις 17.30.
Αυτό σημαίνει ότι έχουμε μισή ώρα για να συζητήσουμε το θέμα.
Είμαι αντιπρόεδρος της Επιτροπής Εσωτερικών Υποθέσεων και μπορώ να σας πω ότι αν απουσιάζουν συνάδελφοι είμαι πολύ πρόθυμος να πάρω όλο τον χρόνο ομιλίας τους και να τοποθετηθώ επί της έκθεσης Deprez, η οποία είναι εξαιρετική.
Κύριε Posselt, αυτή είναι η εξαγγελία μιας παρέμβασης είκοσι περίπου λεπτών κατά τη συζήτηση της έκθεσης Deprez.
Κύριε Πρόεδρε, κυρίες και κύριοι, η δήλωση που μόλις έκανε ο συνάδελφος Posselt απειλώντας ότι θα μιλήσει για 20 συνεχόμενα λεπτά επί της έκθεσης Deprez θα ήταν πραγματικά ένα επιχείρημα να αναβάλουμε τη συζήτησή της.
Το πρόβλημα όμως κατά βάση είναι άλλο.
Ο κ. Posselt είπε πραγματικά όλα όσα έπρεπε να ειπωθούν.
Η κατάσταση της οποίας είμαστε όλοι εδώ μάρτυρες - και το συζητήσαμε αυτό ήδη σήμερα το μεσημέρι, αλλά και τη Δευτέρα και την Τρίτη - είναι, για να το πω ωμά, μια συστηματική προσπάθεια αφανισμού της έδρας του Κοινοβουλίου στο Στρασβούργο.
Κάτι τέτοιο μπορεί να συμβεί με αυτές τις πρακτικές.
Συνάδελφε Posselt, παρόλο που μια ομιλία σας επί 20 λεπτά θα μας πλούτιζε πραγματικά - και θα μπορούσα στη συνέχεια να μιλήσω κι εγώ επί 20 λεπτά, αφού δεν είναι κανείς παρών ούτε από τη δική μας ομάδα - κάτι τέτοιο δεν θα συνέβαλλε στη συζήτηση της εργασίας που τόσο σχολαστικά εκτέλεσε ο συνάδελφος Deprez κατά τον ενδεδειγμένο τρόπο.
Υπό' αυτή την έννοια, κατανοώ την επιθυμία του συναδέλφου Deprez να συζητηθεί επαρκώς η έκθεσή του υπό τους όρους που αναπτύχθηκαν στο πλαίσιο της επιτροπής και που θα πρέπει να εκφραστούν στην Ολομέλεια.
Έχω κατανόηση λοιπόν για την αναβολή της συζήτησης μιας τόσο σημαντικής έκθεσης και θα ήθελα από την πλευρά μου να ζητήσω να γίνει δεκτή η παράκληση του κυρίου Deprez.
Δεν ανοίγει συζήτηση για διαδικαστικό θέμα: ακούγονται μία πρόταση, μία γνώμη υπέρ και μία κατά.
Τώρα, προς σχολιασμό των όσων είπε ο κ. Deprez, πρέπει να πω τα εξής.
Εσείς, κύριε Deprez, εξ ονόματος της ομάδας σας, ζητήσατε την αναβολή της συζήτησης.
Έπειτα ακούσαμε την παρέμβαση του κ. Posselt, που ανήκει στην ίδια ομάδα μ' εσάς και έχει διαφορετική γνώμη.
Εν πάση περιπτώσει, αυτό είναι δευτερεύον πρόβλημα, επειδή το άρθρο 146 του Κανονισμού δεν προβλέπει να αποφασίσουμε τώρα για ένα θέμα αυτού του τύπου.
Δεν μπορούμε να ψηφίσουμε, τώρα, για αυτό το σημείο.
Στην αρχή της συζήτησης έχετε τη δυνατότητα - με την έννοια ότι το ίδιο μπορεί να κάνει κάθε πολιτική ομάδα ή τουλάχιστον τριάντα δύο βουλευτές - να ζητήσετε και να προτείνετε να μετατεθεί η συζήτηση σε μια άλλη στιγμή των κοινοβουλευτικών εργασιών.
Τώρα αυτό δεν είναι δυνατό.
Αυτή την πρόταση, εξ ονόματος της ομάδας σας, μπορείτε να την παρουσιάσετε μόνο όταν αρχίζει η συζήτηση, στις 17.30, όχι τώρα.
Συγχωρέστε με κύριε Πρόεδρε, αλλά σε αυτή την περίπτωση θα έπρεπε να ισχύσει ο ίδιος κανόνας για την έκθεση του κ. Ferri σήμερα το πρωί.
Η έκθεση του κ. Ferri αναβλήθηκε σήμερα το πρωί, ενώ αυτό δεν θα έπρεπε να έχει γίνει, σύμφωνα με την ερμηνεία που δίνετε στον Κανονισμό.
Κατά συνέπεια, εφόσον μπόρεσε να γίνει για τον κ. Ferri, δεν βλέπω για ποιο λόγο δεν θα μπορούσε να γίνει στην περίπτωσή μου, από τη στιγμή που το ζητώ για την καλύτερη οργάνωση των εργασιών της αποψινής συνεδρίασης.
Δεν ζητώ κάποιο προνόμιο, ζητώ απλώς την εφαρμογή της διαδικασίας που ακολουθήθηκε σήμερα το πρωί.
Εγώ αντίθετα δεν εφαρμόζω τη διαδικασία που ακολουθήθηκε σήμερα το πρωί· εφαρμόζω το άρθρο 146, το οποίο, παρά τα χειροκροτήματα του κ. Ford και των άλλων, σας διαβάζω: "Κατά την έναρξη της συζητήσεως επί συγκεκριμένου θέματος της ημερησίας διατάξεως, μπορεί μια πολιτική ομάδα ή τριάντα δύο τουλάχιστον βουλευτές να ζητήσουν την αναβολή της συζητήσεως μέχρις ενός συγκεκριμένου χρονικού σημείου.
Η σχετική ψηφοφορία διεξάγεται αμέσως" , δηλαδή όχι τώρα, αλλά στις 17.30.
ΣΥΖΗΤΗΣΗ ΕΠI ΕΠIΚΑIΡΩΝ ΘΕΜΑΤΩΝ
Η ημερήσια διάταξη προβλέπει τη συζήτηση επί επικαίρων, επειγόντων και σημαντικών θεμάτων.
Δίκη των "Kόκκινων Χμερ"στην Καμπότζη
Η ημερήσια διάταξη προβλέπει την κοινή συζήτηση επί των ακόλουθων προτάσεων ψηφίσματος:
B5­0055/2001 του βουλευτή Belder, εξ ονόματος της Ομάδας για την Ευρώπη της Δημοκρατίας και της Διαφοράς, σχετικά με το δικονομικό δίκαιο που πρέπει να εφαρμοσθεί στους "Κόκκινους Χμερ" ,
B5­0057/2001 του βουλευτή Maaten, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, σχετικά με το δικονομικό δίκαιο που πρέπει να εφαρμοσθεί στους "Κόκκινους Χμερ" ,
B5­0063/2001 των βουλευτών Hautala, Maes, Gahrton και McKenna, εξ ονόματος της Ομάδας των Πρασίνων/Ευρωπαϊκή Ελεύθερη Συμμαχία, σχετικά με το δικονομικό δίκαιο που πρέπει να εφαρμοσθεί στους "Κόκκινους Χμερ" ,
B5­0070/2001 των βουλευτών Tannock και Posselt, εξ ονόματος της Ομάδας του Ευρωπαϊκού Λαϊκού Κόμμάτος (Χριστιανοδημοκρατών) και των Ευρωπαίων Δημοκρατών, σχετικά με το δικονομικό δίκαιο που πρέπει να εφαρμοσθεί στους "Κόκκινους Χμερ" ,
B5­0075/2001 των βουλευτών Randzio­Plath, Van den Berg, Corbett και Iivari, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με το διεθνές δικαστήριο στην Καμπότζη,
B5­0080/2001 των βουλευτών Vinci, Herman Schmid και Manisco, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς/Αριστεράς των Πρασίνων των Βόρειων Χωρών, σχετικά με το δικονομικό δίκαιο που πρέπει να εφαρμοσθεί στους "Κόκκινους Χμερ" στην Καμπότζη.
NL) Κύριε Πρόεδρε, επιτέλους ήρθε η ώρα να δικαστούν από "διεθνές" δικαστήριο οι ηγέτες του τρομοκρατικού καθεστώτος των Ερυθρών Χμερ.
Χαιρόμαστε που η εθνοσυνέλευση της Καμπότζης συμφώνησε ομόφωνα με τις δίκες αυτές και ελπίζουμε να εφαρμοστούν το ταχύτερο δυνατόν από τη Δικαιοσύνη οι αποφάσεις που λήφθηκαν.
Είναι βέβαια απαράδεκτο, τουλάχιστον για τους συγγενείς των θυμάτων, το γεγονός ότι ούτε ένας ηγέτης των Ερυθρών Χμερ δεν έχει προσαχθεί μέχρι τώρα στη Δικαιοσύνη και ότι οι πρωταγωνιστές του παλαιού καθεστώτος κυκλοφορούν ως ελεύθεροι πολίτες στην Καμπότζη, για να μην αναφέρουμε καν την συμμετοχή πρώην Ερυθρών Χμερ στην κυβέρνηση.
Το περιεχόμενο του νομοσχεδίου που υιοθετήθηκε μας αναγκάζει ωστόσο να εκφράσουμε ορισμένα κριτικά σχόλια.
Μετά από τη μακρόχρονη διελκυστίνδα μεταξύ των Ηνωμένων Εθνών και της Καμπότζης, διαπιστώθηκε ότι επιτεύχθηκε ένας ασταθής συμβιβασμός.
Εκείνα ακριβώς τα νομικά ζητήματα κατά των οποίων άσκησαν βέτο σε γνωμοδότησή τους πριν από τρία χρόνια οι εμπειρογνώμονες των Ηνωμένων Εθνών, έχουν περιληφθεί στο σχέδιο που υιοθετήθηκε τώρα.
Κατά τις διαπραγματεύσεις το καθεστώς της χώρας, όχι άμοιρο ευθυνών για ό,τι συνέβη, μπόρεσε να επιβάλει στις θέσεις του.
Ανησυχητικές δηλώσεις κυβερνητικών ηγετών της Καμπότζης ερμηνεύονται ως προσπάθειες επιβράδυνσης και καθυστέρησης μίας σωστής δίκης.
"Η κατευθυντήρια αρχή αυτού του νόμου" , δήλωσε ο υπεύθυνος υπουργός Sok An πρόσφατα, "είναι η διατήρηση της σταθερότητας και της ειρήνης στη χώρα" .
Με άλλα λόγια: οι πρώην Ερυθροί Χμερ, οι μαρτυρίες των οποίων μπορούν να θέσουν σε κίνδυνο την σταθερότητα της κυβέρνησης του πρωθυπουργού Hun Sen, δεν θα πρέπει να δικαστούν.
Αλλά και ο βασιλιάς Sihanouk υπερασπίζεται τις απρόθυμες αρχές προφασιζόμενος ότι "η σταθερότητα είναι σημαντικότερη από την εκδίκηση" .
Τέλος, κύριε Πρόεδρε, καλούμε τη διεθνή κοινότητα και την Καμπότζη να μεριμνήσουν προκειμένου να υπάρξει μία ταχεία, δίκαια και πλήρης δίκη των δολοφόνων Ερυθρών Χμερ και να αποτρέψουν την μετατροπή της διαδικασίας σε δίκη-παρωδία!
Πρόεδρε, θεωρώ ότι αυτά που μόλις ανέφερε ο κ. Belder παρουσιάζουν το πρόβλημα στις σωστές διαστάσεις του.
Χαιρόμαστε φυσικά ιδιαίτερα για το γεγονός ότι επιτέλους θα διεξαχθούν αυτές οι δίκες.
Είναι σημαντικό να αντιμετωπίσει η Καμπότζη τα φαντάσματα του παρελθόντος, που ακόμα την κατατρύχουν.
Ωστόσο, δεν μας ενθουσιάζουν αυτά που πρόκειται να συμβούν.
Βέβαια στην αναβροχιά καλό είναι και το χαλάζι.
Δεν μπορούμε να κάνουμε και τίποτε άλλο τώρα από το να συμφωνήσουμε.
Το κοινοβούλιο της Καμπότζης έχει συμφωνήσει.
Ποιοι είμαστε εμείς λοιπόν για να φέρνουμε αντιρρήσεις;
Έχουμε πάντως σημαντικά ερωτηματικά σχετικά με τον τρόπο που θα πραγματοποιηθούν αυτές οι δίκες.
Πρώτον: κάθε δικαστήριο στην Καμπότζη θα αντιμετωπίσει προβλήματα προκειμένου να εξασφαλίσει την ανεξαρτησία του.
Στην περίπτωση αυτή οι καμποτζιανοί δικαστές διορίζονται από το Cambodian Supreme Council of Magistracy, στο οποίο επικρατεί το κυβερνόν κόμμα.
Πόσο ανεξάρτητοι μπορεί να είναι οι δικαστές του Σώματος αυτού;
Φυσικά μπορούν να διορισθούν δικαστές από το εξωτερικό, και αυτοί σίγουρα θα διαδραματίσουν ένα ρόλο, θα είναι όμως ο ρόλος αυτός τόσο ισχυρός ώστε να καταστεί σαφές στα θύματα των Ερυθρών Χμερ ότι οι τελικές αποφάσεις θα είναι όντως ανεξάρτητες και θα λαμβάνουν δεόντως υπόψη την κατάσταση που επικρατούσε;
Το γεγονός ότι άτομα όπως ο Ieng Sary, ο οποίος έπαιξε έναν σημαντικό ρόλο στο καθεστώς του Pol Pot δεν θα προσαχθούν στη δικαιοσύνη διότι τους απάλλαξε ο πρωθυπουργός, απαλλαγή η οποία δεν χορηγήθηκε από δικαστήριο αλλά από τον Hun Sen, είναι φυσικά καθεαυτό φοβερά περίεργο.
Χαιρόμαστε που θα πραγματοποιηθούν τελικά αυτές οι δίκες, θα παρακολουθούμε ωστόσο με μεγάλη καχυποψία τη διεξαγωγή τους.
Μόνο όταν ολοκληρωθούν οι δίκες αυτές θα μπορέσουμε να κρίνουμε εάν αυτό που συνέβη ήταν σωστό ή όχι.
Ελπίζουμε λοιπόν ότι όλα θα πάνε καλά, έχουμε ωστόσο έντονες αμφιβολίες.
ψ
Κύριε Πρόεδρε, χαιρετίζω ένθερμα τη σύσταση δικαστηρίων για τη δίκη των υπόπτων μελών του πρώην κομμουνιστικού καθεστώτος των Κόκκινων Χμερ.
Για να μπορέσει η Καμπότζη να προχωρήσει μπροστά θα πρέπει οι υπεύθυνοι των αποτρόπαιων εγκλημάτων κατά του πληθυσμού της Καμπότζης να τεθούν ενώπιον της δικαιοσύνης.
Το καθεστώς των Κόκκινων Χμερ υπήρξε ένα από τα πιο καταπιεστικά καθεστώτα του εικοστού αιώνα όσον αφορά τα ανθρώπινα δικαιώματα και ευθύνεται για περίπου 1,72 εκατομμύρια θανάτους στη σύντομη, τετραετή διάρκεια της εξουσίας του.
Αν και χαιρετίζω τη σύσταση των δικαστηρίων έχω ορισμένες επιφυλάξεις.
Δεν πρέπει να ξεχνάμε ότι τα μέλη του κυβερνώντος Λαϊκού Κόμματος της Καμπότζης, συμπεριλαμβανομένου του πρωθυπουργού, Χουν Σεν, ήταν κάποτε ακτιβιστές των Κόκκινων Χμερ, υπό τις διαταγές του δικτάτορα Πολ Ποτ.
Ο Χουν Σεν έχει ήδη αποφασίσει ποιος θα δικαστεί και ποιος όχι, αμφισβητώντας έτσι την εξουσία οποιουδήποτε δικαστηρίου.
Υπάρχουν βάσιμοι φόβοι ότι αρκετοί ανώτατοι αξιωματούχοι του καθεστώτος μπορεί να μην προσαχθούν στη δικαιοσύνη, κυρίως ο πρώην Υπουργός Εξωτερικών των Κόκκινων Χμερ, Ιένγκ Σαρί.
Του δόθηκε μερική αμνηστία αφού αποστάτησε μαζί με περίπου 10 000 υποστηρικτές του καθεστώτος το 1996.
Ο Ιένγκ Σαρί και άλλοι ηγέτες των Κόκκινων Χμερ καταδικάστηκαν ερήμην σε θάνατο το 1997 από το Λαϊκό Δικαστήριο που συστάθηκε από το στρατό του Βιετνάμ που κατείχε την εξουσία στην Καμπότζη εκείνη την εποχή.
Η αμνηστία που παραχωρήθηκε από τον Βασιλιά Σιχανούκ αφορά μόνον τη συγκεκριμένη καταδίκη και δεν γίνεται καμία αναφορά σε μελλοντικές καταδίκες.
Συνεπώς επιβάλλεται να δικαστεί.
Κανένας από τους ηγέτες των Κόκκινων Χμερ δεν έχει προσαχθεί στο δικαστήριο και μόνον δύο από αυτούς κρατούνται, ο ένας είναι εκείνος που διατηρούσε το διαβόητο κέντρο βασανιστηρίων στην Πνομ Πενχ, από το οποίο μόνον επτά από περισσότερους από 14 000 φυλακισμένους βγήκαν ζωντανοί.
Προβληματισμό προκαλεί επίσης η συμμετοχή αλλοδαπών αλλά και καμποτζιανών δικαστών και εισαγγελέων στο δικαστήριο.
Κανονικά, στα δικαστήρια εγκλημάτων πολέμου συμμετέχουν μόνον αλλοδαποί δικαστές και εισαγγελείς.
Το γεγονός γίνεται ακόμα πιο ανησυχητικό εάν λάβουμε υπόψη μας ότι ενώ οι δικαστές που θα διοριστούν από τον ΟΗΕ θα πρέπει να εγκριθούν από το Ανώτατο Δικαστικό Συμβούλιο της Καμπότζης, ένα σώμα που ελέγχεται από το κυβερνών κόμμα της Πνομ Πενχ, ο ΟΗΕ δεν έχει καμία απολύτως εξουσία ελέγχου των δικαστών που θα διοριστούν από τις αρχές της Καμπότζης.
Τέλος, θα πρέπει επίσης να εξεταστεί η ανάμειξη της Κίνας σε αυτήν την υπόθεση.
Παρά το γεγονός ότι διατεινόταν ανέκαθεν ότι παρείχε στους Κόκκινους Χμερ μόνον υποστήριξη τεχνογνωσίας στον τομέα της γεωργίας, το κέντρο τεκμηρίωσης της Καμπότζης ανακάλυψε πρόσφατα στοιχεία που αποδεικνύουν ότι η Κίνα συνδέεται άμεσα με τη δημιουργία του κέντρου ανακρίσεων και βασανιστηρίων στην Πνομ Πενχ, όπου βρήκαν το θάνατο χιλιάδες Καμποτζιανοί.
Κύριε Πρόεδρε, υπάρχουν ανάμεσά μας σήμερα άνθρωποι που είναι αρκετά μεγάλοι ώστε να μην έχουν ξεχάσει τις συγκλονιστικές και σπαρακτικές αναφορές που έρχονταν από την Καμπότζη το 1975, με τις αεροφωτογραφίες μιας εγκαταλελειμμένης πρωτεύουσας καθώς οι Κόκκινοι Χμερ, καθοδηγούμενοι από ηγέτες γαλουχημένους με τα βίαια δόγματα της γαλλικής επαναστατικής παράδοσης και κυριευμένους από ένα κράμα πολιτικού ιδεαλισμού και μαζικής ψυχοπαθολογίας, εκτόπισαν δύο εκατομμύρια ανθρώπους από την πόλη στην ύπαιθρο για να ξεκινήσουν μία νέα κοινωνία από το έτος μηδέν υπό την ηγεσία του "μεγάλου" Πολ Ποτ.
Οι άρρωστοι σύρθηκαν έξω από τα νοσοκομεία ή αφέθηκαν να πεθάνουν.
Αυτά που επακολούθησαν συγκλόνισαν τον κόσμο.
Η παραβίαση των ανθρώπινων δικαιωμάτων στη Βοσνία, το Κοσσυφοπέδιο, τη Σιέρα Λεόνε, τη Χιλή, την Αγκόλα ωχριούν μπροστά στις φρικαλεότητες που διαπράχθηκαν υπό το καθεστώς των Κόκκινων Χμερ.
Η προμελετημένη δολοφονία ενός έως δύο εκατομμυρίων ατόμων αποτέλεσε πραγματική γενοκτονία.
Ίσως, για να είμαστε ακριβείς, δεν θα πρέπει να την ονομάσουμε γενοκτονία, γιατί η πρόθεση δεν ήταν η εξολόθρευση μιας φυλής, αλλά μιας ολόκληρης κοινωνικής τάξης, με θύματα που επιλέγονταν με κριτήριο τη μόρφωσή τους, με το αν τα χέρια τους είχαν σημάδια χειρωνακτικής εργασίας, ή ακόμα και το αν φορούσαν γυαλιά.
Δεν αποτελεί συνεπώς έκπληξη ότι μετά το θάνατο του Πολ Ποτ και την ήττα των Κόκκινων Χμερ, υπάρχει ανάγκη για ένα είδος εθνικής κάθαρσης με την εφαρμογή της δικαιοσύνης και το αίτημα να λογοδοτήσουν οι υπεύθυνοι.
Προσωπικά, ελπίζω ότι η ποινική δίωξη δεν θα περιοριστεί στους 20 ανώτατους ηγέτες του καθεστώτος, αλλά θα επεκταθεί σε όσους καθημερινά βασάνιζαν και εκτελούσαν τα θύματά τους.
Εάν ο λαός της Καμπότζης θέλει να προχωρήσουν οι δίκες αυτές, και η πολιτική κατάσταση είναι αρκετά σταθερή ώστε να επιτρέπει κάτι τέτοιο, τότε είναι πολύ φυσικό η διεθνής κοινότητα, μέσω του ΟΗΕ, να θέλει να τους υποστηρίξει στην επίτευξη αυτού του στόχου.
Θα πρέπει, ωστόσο, να είμαστε προσεκτικοί όσον αφορά την επιβολή δικαιοσύνης σε άλλα κράτη, ιδιαίτερα εάν η διαδικασία αυτή μπορεί να διαταράξει μία πολιτική ανακωχή ή διευθέτηση που έχει επιφέρει ειρήνη ή σταθερότητα στην περιοχή και υπόσχεται ένα καλύτερο μέλλον.
Η χορήγηση αμνηστίας είναι μερικές φορές αναγκαία ακόμα και αν δεν είναι καθόλου ευπρόσδεκτη.
Στην Καμπότζη, ωστόσο, φαίνεται ότι λαός και κυβέρνηση είναι έτοιμοι να αναλάβουν το ρίσκο της κατάργησης των αμνηστιών που είχαν χορηγηθεί παλαιότερα έτσι ώστε να διασφαλιστεί η απονομή της δικαιοσύνης.
Εάν αποδειχθεί ότι είναι έτσι θα πρέπει να τους ευχηθούμε αίσιο τέλος σε αυτή την περιπέτεια.
.
(FI) Κύριε Πρόεδρε, είναι θετικό το γεγονός ότι η νομοθετική πρόταση που αφορά τη δίκη των "Κόκκινων Χμερ" στην Καμπότζη έχει εγκριθεί από την εθνοσυνέλευση και ο βασιλιάς Sihanouk πρόκειται να την υπογράψει μετά την επεξεργασία της από το συνταγματικό συμβούλιο.
Συνήφθη συμφωνία μεταξύ ΟΗΕ και καμποτζιανής κυβέρνησης για τη μορφή της δίκης.
Επειδή το δικαστικό σύστημα της Καμπότζης είναι ακόμη αδύναμο, οι δίκες διοργανώνονται έτσι ώστε να συμμετέχουν σε αυτές τόσο διεθνείς όσο και εντόπιοι δικαστές.
Την περίοδο των "Κόκκινων Χμερ" εκτελέσθηκαν σχεδόν όλοι οι δικαστικοί και δεν έχει προλάβει να αναπτυχθεί στη χώρα νέο Σώμα επαγγελματικά καταρτισμένων δικαστών.
Η διεθνής κοινότητα έχει εκφράσει την ανησυχία της για το ότι πολλοί ένοχοι του εγκλήματος της γενοκτονίας θα μείνουν ατιμώρητοι παρά τον νέο νόμο που αφορά τη δίκη.
Η ανησυχία αυτή είναι δικαιολογημένη.
Εκείνοι που προκάλεσαν την καταστροφή του καμποτζιανού κράτους και τα ανομολόγητα δεινά του λαού του πρέπει να υποχρεωθούν να αναλάβουν τη νομική ευθύνη των πράξεών τους.
Εκτός από αυτό το θέμα αρχής, πρέπει ακόμη να δοθεί προσοχή στο αίτημα για το μέλλον και τη σταθερότητα της χώρας.
Προσωπικά, το περασμένο καλοκαίρι, είχα την ευκαιρία να διαπιστώσω πώς μεταξύ των απλών πολιτών επιδιώκεται να δοθεί συγχώρεση, προκειμένου να μπορέσει να συνεχιστεί η ζωή.
Δεν είναι πάντοτε εύκολο να γίνει σαφής διαχωρισμός μεταξύ θυμάτων και διωκτών.
Πρέπει να δοθεί προσοχή ώστε να μην τεθεί εκ νέου σε κίνηση ο φαύλος κύκλος των ευρείας κλίμακας αντιποίνων.
Παρ' όλο που τα προβλήματα της Καμπότζης και η αιματηρή της ιστορία είναι ακόμη πρόσφατα, έχει επιτευχθεί η οικοδόμηση των θεμελίων μιας αντιπροσωπευτικής δημοκρατίας στη χώρα.
Η Καμπότζη είναι η μόνη χώρα της Νοτιοανατολικής Ασίας που έχει καταργήσει τη θανατική ποινή.
Ένας φίλος μου που εργάζεται στην περιοχή αυτή επισήμανε ότι, αυτή τη στιγμή, η Καμπότζη αποτελεί το μοναδικό πολυκομματικό σύστημα της πρώην Γαλλικής Ινδοκίνας, παρ' όλο που πρέπει ακόμη να γίνουν πολλά για την ενίσχυση της δημοκρατίας και του κράτους δικαίου.
Ενώ χαιρετίζουμε με χαρά τον νόμο που αφορά τη δίκη αυτή, πρέπει ταυτόχρονα να υποστηρίξουμε αποφασιστικά τη θετική εξέλιξη που έχει ξεκινήσει στη χώρα αυτή.
Κύριε Πρόεδρε, υπήρξαμε μόλις μάρτυρες της προσπάθειας να καταργηθεί και η Πέμπτη εκτός από την Παρασκευή, εν μέρει και μέσω της αμφισβήτησης αυτών των συζητήσεων επί επικαίρων και επειγόντων θεμάτων.
Θέλω να πω όμως ότι ειδικά το θέμα της Καμπότζης αποτελεί απόδειξη της σπουδαιότητας αυτών των συζητήσεων.
Η γενοκτονία στην Καμπότζη, όπως ορθά είπε ο συνάδελφος Tannock, αποσιωπήθηκε με διάφορους τρόπους κατά τη δεκαετία του ' 80.
Αυτό το Σώμα ήταν το πρώτο από τις πρώτες άμεσες εκλογές του 1979 που ενσάρκωσε τη φωνή της ηθικής των καταπιεσμένων λαών, ακόμα κι αν τότε δεν είχε σχεδόν καμία αρμοδιότητα.
Έδειξε ιδιαίτερο ενδιαφέρον για τη μοίρα των Καμποτζιανών.
Θυμάμαι ότι κατά τη δεκαετία του ' 80 ο συνάδελφός μας Otto von Habsburg - του οποίου ήμουν τότε συνεργάτης - έθετε συστηματικά το θέμα της Καμπότζης στην ημερήσια διάταξη.
Και όποτε οι Καμποτζιανοί ήθελαν να έρθουν σε επαφή με τους λαούς της Ευρώπης, το έκαναν μέσω της συζήτησης επί επικαίρων και επειγόντων θεμάτων στο Ευρωπαϊκό Κοινοβούλιο στο Στρασβούργο.
Ο Son San, ένας πολιτικός και δημοκράτης που πέθανε πρόσφατα, ο οποίος διένυσε τον δύσκολο δρόμο μεταξύ των Ερυθρών Χμερ και του φιλοβιετναμέζικου καθεστώτος-μαριονέτας, προώθησε κυρίως με τη βοήθεια της ΕΕ και του Ευρωπαϊκού Κοινοβουλίου τη βήμα προς βήμα αποκατάσταση της δημοκρατίας στην Καμπότζη.
Σήμερα μπορούμε να προχωρήσουμε πάνω σε αυτή τη βάση, και χαίρομαι πολύ που η φρικτή γενοκτονία που διέπραξαν οι Ερυθροί Χμερ οδεύει πια προς τη δίκαιη τιμωρία της.
Είναι όμως επίσης θετικό - και σε αυτό θέλω να δώσω δίκιο στον συνάδελφο Iivari - το γεγονός ότι έχουμε τη δυνατότητα σαν Ευρωπαϊκή Ένωση να υποστηρίζουμε ενεργά τη δημοκρατία, το κράτος δικαίου και τον πλουραλισμό στη σημερινή Καμπότζη.
Στο παράδειγμα αυτό θα πρέπει ωστόσο να αναγνωρίσουμε ότι δεν είναι πάντα όλα θέμα απόλυτων εξουσιών.
Το Σώμα αυτό έχει αποκτήσει πια δόξα τω Θεώ περισσότερες εξουσίες από ό,τι είχε πριν 20 χρόνια και στην εξωτερική πολιτική.
Το θέμα είναι εκείνοι που στερούνται δικαιωμάτων να αποκτούν μια φωνή, και αυτό είναι ένα από τα πιο ευγενή καθήκοντα του Σώματος αυτού.
.
(ΕΝ) Κύριε Πρόεδρε, η Επιτροπή στήριξε απόλυτα τις προσπάθειες των Ηνωμένων Εθνών και των αρχών της Καμπότζης να επιτύχουν μία πρώτη συμφωνία όσον αφορά τη Δίκη των Κόκκινων Χμερ.
Καθόλη τη διάρκεια του περασμένου χρόνου, η Επιτροπή, διμερώς και μαζί με τα κράτη μέλη, καλούσε την κυβέρνηση της Καμπότζης να εκφράσει την υποστήριξή της για τη διαδικασία που θα οδηγούσε σε συμφωνία σχετικά με το Δικαστήριο και υπενθύμιζε ότι το Δικαστήριο θα πρέπει να ανταποκρίνεται στα διεθνή πρότυπα όσον αφορά τη δικαιοσύνη, την ευθυδικία και την ορθή απονομή της δικαιοσύνης.
Μετά από ορισμένες καθυστερήσεις στην ψήφιση της σχετικής νομοθεσίας, το σχέδιο νόμου ψηφίστηκε από την Εθνοσυνέλευση στις 2 Ιανουαρίου και από τη Γερουσία στις 15 Ιανουαρίου.
Τώρα αναμένεται να επικυρωθεί από το Συνταγματικό Συμβούλιο και τον Βασιλιά Νοροντόμ Σιχανούκ.
Αν και χαιρετίζουμε την ψήφιση της νομοθεσίας σχετικά με τη Δίκη των Κόκκινων Χμερ, τόσο από την Εθνοσυνέλευση όσο και από τη Γερουσία, δεν θα πρέπει να ξεχνάμε ότι ακόμα περιμένουμε την επίσημη ανακοίνωση του ΟΗΕ σχετικά με το σχέδιο νόμου.
Υπάρχουν ενδείξεις ότι το κείμενο δεν συμβαδίζει απόλυτα με όσα είχαν συμφωνηθεί με τα Ηνωμένα Έθνη.
Παρόλα αυτά, η πρώτη αντίδραση του ΟΗΕ, αφού μελέτησε μία ανεπίσημη μετάφραση, ήταν συγκρατημένα θετική και, για το λόγο αυτό, η Επιτροπή ελπίζει ότι τα υπόλοιπα εκκρεμή θέματα θα μπορέσουν να επιλυθούν έτσι ώστε ο ΟΗΕ να μπορέσει να βελτιώσει το νέο δικαστήριο και να εφαρμοστεί τάχιστα η συμφωνία ανάμεσα στην κυβέρνηση της Καμπότζης και τον ΟΗΕ.
Ένα άλλο θέμα που εκκρεμεί ακόμα, το οποίο θα παρακολουθεί στενά η Επιτροπή, είναι το ζήτημα του ποιοι από τους ηγέτες των Κόκκινων Χμερ θα προσαχθούν σε δίκη.
Αν και ο πρωθυπουργός Χουν Σεν έχει ήδη διαβεβαιώσει ότι κανείς δεν θα είναι υπεράνω του νόμου, έχει δείξει επίσης ότι πρόκειται για ένα ιδιαίτερα ευαίσθητο θέμα για ορισμένα τμήματα του καμποτζιανού πληθυσμού.
Συγκεκριμένα, ο Χουν Σεν προειδοποίησε ότι "μπορεί να ξεσπάσει πόλεμος" εάν ο υπαρχηγός των Κόκκινων Χμερ, Ιένγκ Σαρί προσαχθεί σε δίκη.
Συνεπώς υπάρχουν πολλοί λόγοι που επιβάλλουν να παρακολουθούμε στενά αυτήν την υπόθεση.
Η κοινή συζήτηση έληξε.
Η ψηφοφορία θα διεξαχθεί σήμερα το απόγευμα, στις 18.30.
Χορήγηση βίζας μεταξύ Ρωσίας και Γεωργίας
Η ημερήσια διάταξη προβλέπει την κοινή συζήτηση επί των ακόλουθων προτάσεων ψηφίσματος:
B5­0056/2001 του βουλευτή Belder, εξ ονόματος της Ομάδας για την Ευρώπη της Δημοκρατίας και της Διαφοράς, σχετικά με το καθεστώς της βίζας που υπάρχει μεταξύ της Γεωργίας και της Ρωσίας,
B5­0058/2001 του βουλευτή Haarder, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, σχετικά με το καθεστώς της βίζας που επιβάλλει η Ρωσική Ομοσπονδία στη Γεωργία,
B5­0061/2001 των βουλευτών Dupuis, Pannella, Bonino, Turco, Della Vedova, Dell'Alba και Cappato, εξ ονόματος της Ομάδας Τεχνικού Συντονισμού των Ανεξάρτητων Βουλευτών, σχετικά με το καθεστώς της βίζας στη Γεωργία,
B5­0064/2001 των βουλευτών Gahrton, Lagendijk, Schroedter και Isler Bιguin, εξ ονόματος της Ομάδας των Πρασίνων/Ευρωπαϊκή Ελεύθερη Συμμαχία, σχετικά με το θέμα της βίζας μεταξύ Ρωσίας και Γεωργίας,
B5­0071/2001 των βουλευτών Schleicher και Posselt, εξ ονόματος της Ομάδας του Ευρωπαϊκού Λαϊκού Κόμμάτος (Χριστιανοδημοκρατών) και των Ευρωπαίων Δημοκρατών, σχετικά με το καθεστώς της βίζας που επιβάλλει η Ρωσική Ομοσπονδία στη Γεωργία,
B5­0076/2001 του βουλευτή Van den Berg, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με το καθεστώς της βίζας που επιβάλλει η Ρωσική Ομοσπονδία στη Γεωργία,
B5­0081/2001 των βουλευτών Markov και Vinci, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς/Αριστεράς των Πρασίνων των Βόρειων Χωρών, σχετικά με το καθεστώς της βίζας που ισχύει μεταξύ της Γεωργίας και της Ρωσίας.
NL) Κύριε Πρόεδρε, το παρόν ψήφισμα μας βρίσκει σύμφωνους σε γενικές γραμμές καθώς λαμβάνει σαφώς απόσταση από τη μονομερή επιβολή υποχρέωσης για θεώρηση διαβατηρίου στη Γεωργία εκ μέρους της Ρωσικής Ομοσπονδίας.
Η διατύπωση της παραγράφου 2 - στην οποία καλείται η Μόσχα να διακόψει το καθεστώς θεώρησης διαβατηρίου που επέβαλε στην Τιφλίδα - πιστεύουμε ότι θα πρέπει να συμπληρωθεί περαιτέρω.
Ζητούμε να επιδείξουν αμφότερα τα μέρη βούληση για αμοιβαία διαβούλευση άνευ όρων.
Θεωρούμε πολύ σημαντικότερη μία παράλειψη στην αιτιολογική σκέψη Δ.
Αφορά άμεσα το καθοριστικό ζήτημα της πολιτικής σταθερότητας στη Γεωργία.
Σωστά ζητά η αιτιολογική σκέψη Δ εγγυήσεις ασφαλείας για την ομάδα των 35 000 περίπου γεωργιανών προσφύγων οι οποίοι είτε έχουν επιστρέψει ήδη στη νότια περιφέρεια Gali ή μεταβαίνουν εκεί καθημερινά για να εργασθούν.
Το αποσχιστικό κίνημα των Αμπχαζίων έχει σήμερα τον έλεγχο αυτής της περιοχής.
Το αξιοπερίεργο είναι πως αυτό γίνεται παρουσία των ρωσικών στρατευμάτων, των λεγόμενων ειρηνευτικών δυνάμεων οι οποίες δεν επεμβαίνουν.
Αυτό που θα θέλαμε επίσης να δούμε στην αιτιολογική σκέψη Δ είναι αναφορά στη μεγάλη ομάδα γεωργιανών προσφύγων από την Αμπχαζία οι οποίοι βρίσκονται σήμερα στο γεωργιανό έδαφος.
Υπολογίζεται ότι ο αριθμός τους ανέρχεται σε 175 000 έως 190 000.
Οι πρόσφυγες και οι εκτοπισμένοι αυτοί ζουν υπό πραγματικά άθλιες συνθήκες.
Ακριβώς αυτό το συγκεκριμένο ανθρωπιστικό πρόβλημα αποτελεί μία πραγματική απειλή για την κυβέρνηση του προέδρου Shevardnadze.
Οι πρόσφυγες από την Αμπχαζία ασκούν την περίοδο αυτή σημαντική πίεση στις γεωργιανές αρχές προκειμένου να εξασφαλίσουν την επιστροφή στις εστίες τους.
Αποτελούν με δύο λόγια μία διαρκή πηγή ταραχών στη Γεωργία.
Μία κατάσταση την οποία συντηρεί προφανώς η Ρωσία μη εξαναγκάζοντας την Αμπχαζία να δεχθεί μία λύση στο πρόβλημα αυτό των προσφύγων, καθώς μάλιστα έχουν ήδη προταθεί διάφορες ρυθμίσεις υπό την επίβλεψη της διεθνούς κοινότητας, λύσεις την εφαρμογή των οποίων ανέβαλαν διαρκώς μέχρι σήμερα οι Αμπχάζιοι.
Εξαιτίας αυτής αλλά και άλλων εύφλεκτων πολιτικών καταστάσεων στον Καύκασο επικροτούμε θερμά την πρόταση της παραγράφου 8 - το διορισμό ενός ειδικού ευρωπαίου απεσταλμένου για αυτή την τόσο σημαντική από στρατηγικής και οικονομικής άποψης περιοχή.
Το άγρυπνο μάτι της Ευρώπης ίσως παίξει έναν προληπτικό ρόλο σε αυτή την εστία έντασης και ακόμα περισσότερο ας ελπίσουμε ότι η παρουσία μας θα συμβάλει στην τήρηση των δεσμεύσεων που επισήμως έχουν αναλάβει οι αρχές της περιοχής για το σεβασμό των θεμελιωδών δικαιωμάτων.
Κύριε Πρόεδρε, κύριε Επίτροπε, αγαπητοί συνάδελφοι, έπρεπε να περιμένουμε αρκετά για να περιληφθεί επιτέλους στην ημερήσια διάταξη το ψήφισμα αυτό.
Η Γεωργία είναι προφανώς πολύ μακριά, και τα Βαλκάνια όμως, εδώ και κάποια χρόνια έμοιαζαν εξίσου μακριά.
Είδαμε την κατάληξη, είδαμε ότι, αντιθέτως, ήταν πολύ κοντά μας.
Πιστεύω ότι από πολλές απόψεις, η Γεωργία και ο Καύκασος ολόκληρος, είναι ήδη σήμερα τα Βαλκάνια του χθες, τα Βαλκάνια της δεκαετίας του ' 90.
Η Τσετσενία, το Καραμπάχ, η Αμπχαζία, η νότια Οσετία και ολόκληρη η Γεωργία γνωρίζουν ήδη, πολύ συχνά, τραγικές καταστάσεις.
Η Γεωργία είναι σήμερα μια χώρα που ασφυκτιά κυριολεκτικά από τον μεγάλο της γείτονα, μια χώρα που υφίσταται εκβιασμούς για την προμήθεια πετρελαίου, αερίου και ηλεκτρικής ενέργειας, εκβιασμό για την χορήγηση βίζας, με αυτή την απίστευτη διάκριση που γίνεται ανάμεσα στους πολίτες της νότιας Οσετίας και της Αμπχαζίας από τη μια μεριά και τους υπόλοιπους πολίτες της Γεωργίας, από την άλλη.
Η κατάσταση αυτή είναι έργο της Μόσχας, αυτής της νέας ιμπεριαλιστικής πολιτικής που εφαρμόζεται από τον Πρόεδρο Πούτιν.
Η Γεωργία βουλιάζει, η φτώχεια εγκαθίσταται παντού και η Ευρωπαϊκή Ένωση, συγχωρέστε μου την έκφραση, δεν δίνει δεκάρα.
Δεν της καίγεται καρφί για την Γεωργία, δεν της καίγεται καρφί για αυτό το νέο απόστημα στην πόρτα της Ευρώπης.
Καμία λύση δεν εξετάζεται, ενώ θα ήταν δυνατό, για μια Ευρωπαϊκή Ένωση που θα έχει 450 εκατομμύρια μέλη, να έχει 455 εκατομμύρια.
Δεν προτείνεται το μοναδικό πράγμα το οποίο θα μπορούσε να σταθεροποιήσει το σύνολο της περιοχής, για να φθάσουμε στην πόρτα της Τσετσενίας, για να θέσουμε τροχοπέδη στην επιρροή της Ρωσίας σε αυτή την περιοχή, την μοναδική σοβαρή πρόταση, δηλαδή, μια πρόταση προσχώρησης στην Ευρωπαϊκή Ένωση σύμφωνα με όλους τους τύπους για την Γεωργία.
Θα αρκούσε να αντιληφθούμε ότι είναι επείγον να μεταβεί η Ευρωπαϊκή Ένωση στην Τσετσενία και αυτή η πρόσκληση απευθύνεται ιδιαίτερα στον Επίτροπο Poul Nielson.
Κύριε Πρόεδρε, κύριε Επίτροπε, όποιος σπέρνει ανέμους, θερίζει θύελλες.
Αυτά τα λόγια, αν εφαρμοστούν για τις χώρες του Νότιου Καυκάσου, αποκτούν το πλήρες τους νόημα.
Ποια περιοχή της ηπείρου μας, ή γειτονικής, σαρώνεται περισσότερο από εντάσεις και κινδύνους;
Ποια περιοχή απαιτεί περισσότερο την ειρήνευση και την εξομάλυνση;
Πράγματι, το νότιο μέρος του Καυκάσου βρίσκεται στον κλοιό των περιφερειακών δυνάμεων - Τουρκία και Ρωσία - των συγκρούσεων συμφερόντων, και άρα στρατιωτικών, για τα υψίπεδα του Καραμπάχ και τα όρη της Τσετσενίας ή τις περιοχές της Αμπχαζίας και της νότιας Οσετίας.
Αυτή η περιοχή βρίσκεται σε στασιμότητα, παγιδευμένη μέσα σε θεωρητικές διαδικασίες πολιτικής, οικονομικής και ενεργειακής μετάβασης.
Μια κατάσταση που συντηρείται μέχρι σήμερα σε ένα φυτοζωϊκό στάτους κβο το οποίο θεωρείται ωστόσο ως το μικρότερο κακό.
Τουλάχιστον, όλα έγιναν για να τερματιστεί το casus belli στο πλαίσιο ενός ad hoc συμφώνου σταθερότητας.
Τουλάχιστον, η πρόσφατη είσοδος αυτής της τριάδας χωρών, μικρών μεν γεωγραφικά, αλλά με στρατηγική σημασία σε περιφερειακό επίπεδο, στο Συμβούλιο της Ευρώπης μπορεί να ερμηνευθεί ως ένδειξη προσοχής από την πλευρά των εθνών της Ευρώπης.
Μια ελπίδα για εξομάλυνση στην περιοχή αυτή και μια εγγύηση για ένα μέλλον πιο ευνοϊκό για αυτούς τους λαούς.
Επομένως, πώς να ερμηνεύσουμε την πρόσφατη μονομερή απόφαση της ρωσικής κυβέρνησης να επιβάλει καθεστώς θεώρησης διαβατηρίων στους πολίτες της Γεωργίας, αν όχι σαν ένα είδος αποφασιστικού εξοστρακισμού που προκαλεί ρήγμα στις οικονομικές συναλλαγές και τους ιστορικούς δεσμούς των πρώην σοβιετικών αδελφών.
Πώς να ερμηνεύσουμε αυτή την διοικητική διάκριση ανάμεσα στους πολίτες της ίδιας χώρας που είναι αναγνωρισμένη από την διεθνή κοινότητα, ανάμεσα στους πολίτες της Αμπχαζίας, της νότιας Οσετίας, και του Tbilissi, αν όχι σαν μια επίσημη εξωτερική επικύρωση που πλήττει την ενότητα ενός κυρίαρχου κράτους.
Εξάλλου, ένα σχέδιο νόμου, το οποίο κατατέθηκε στην Δούμα, δεν προβλέπει τη δυνατότητα ενσωμάτωσης ξένου κράτους ή μέρους του, ακόμα και εν απουσία συνόρων;
Τόσες εκούσιες και υπολογισμένες μαχαιριές στο σκοτεινό παιχνίδι των γεωπολιτικών συμφερόντων της Ρωσίας και τόσοι λόγοι για μας, για να δηλώσουμε την παρουσία μας με τη φωνή μας, καταδικάζοντας αυτές τις ενέργειες της Ρωσίας απέναντι στον παλαιό της υποτελή, και με την δράση μας εργαζόμενοι συγκεκριμένα για την πολιτική σταθεροποίηση της περιοχής αυτής και την οικονομικής της άνοδο.
Και φυσικά, μια ευκαιρία για να διορίσουμε, όπως προτείνει το ψήφισμα, Ειδικό Απεσταλμένο για την περιοχή του Νοτίου Καυκάσου: μια θύελλα στον Νότιο Καύκασο θα μπορούσε να παρασύρει και την Ευρώπη.
Κύριε Πρόεδρε, κύριε Επίτροπε, κυρίες και κύριοι, η αντιπροσωπεία του Ευρωπαϊκού Κοινοβουλίου για τον Νότιο Καύκασο ανησυχεί πολύ για τα δραματικά γεγονότα που σημειώνονται εκεί.
Η μονομερής επιβολή βίζας για τη Γεωργία, με την εξαίρεση δυο περιοχών που υπάγονται σε αυτή, δημιουργεί νέες εστίες αντιπαράθεσης σε μια χώρα που είναι μέλος του Συμβουλίου της Ευρώπης, θέλει να αναπτυχθεί δημοκρατικά και με την οποία έχουμε συνάψει συμφωνία για να τη στηρίξουμε σε όλους τους τομείς.
Σαν συνέπεια αυτών των εξελίξεων δημιουργούνται εντάσεις με τις όμορες χώρες, μεγάλα εμπόδια για τους ίδιους τους Γεωργιανούς, μια μερίδα των οποίων εργάζεται στη Ρωσική Ομοσπονδία και αντιμετωπίζει τώρα δυσκολίες, καθώς πρέπει να πάει πίσω στην Τιφλίδα για να λάβει τη βίζα.
Πολλοί μάλιστα δεν διαθέτουν καν τα χρήματα για κάτι τέτοιο.
Από την άλλη πλευρά οι δυσχέρειες αυτές έχουν βέβαια και οικονομικές συνέπειες.
Ανησυχούμε πολύ κυρίως γιατί ολόκληρος ο νότιος Καύκασος είναι έρμαιο οικονομικών συμφερόντων λόγω των κοιτασμάτων πετρελαίου και αποτελεί εστία ανάφλεξης και για την Ευρώπη.
Δεν αρκεί απλώς να ανησυχούμε, αλλά θα πρέπει να κάνουμε ό,τι μπορούμε.
Γνωρίζουμε από τους γεωργιανούς φίλους μας των εθνικών κοινοβουλίων και από την πρεσβεία που ήρθε σε επαφή μαζί μας ότι βρίσκονται πραγματικά σε δύσκολη θέση και φοβούνται περαιτέρω εξελίξεις, δεδομένου ότι υπάρχει διάσπαση μεταξύ Αρμενίας και Αζερμπαϊτζάν, που από την οπτική της Μόσχας φαίνεται πως αποδεικνύονται μεγαλύτεροι σύμμαχοι.
Η Γεωργία φοβάται την απομόνωση.
Οι εξελίξεις είναι λοιπόν πραγματικά δραματικές.
Στα τέλη Δεκεμβρίου έκλεισαν μάλιστα οι αγωγοί φυσικού αερίου από τη Ρωσία προς τη Γεωργία με τη δικαιολογία ότι δεν είχε καταβληθεί η πληρωμή, παρόλο που η χρηματοδότηση ακολουθεί εντελώς διαφορετική διαδικασία.
Όλα αυτά είναι πράγματα που φαίνονται αθώα αν τα αιτιολογήσει κανείς με βάση τη λογική, μας δείχνουν όμως ότι η κατάσταση έχει κορυφωθεί δραματικά το τελευταίο εξάμηνο.
Απευθύνουμε λοιπόν προς την Επιτροπή την παράκληση να συλλογιστεί από κοινού με το Συμβούλιο μήπως θα μπορούσαμε να αντιμετωπίσουμε αυτές τις κρίσεις καλύτερα, με αποφάσεις προς τη σωστή κατεύθυνση για να βοηθήσουμε τους ανθρώπους εκεί που θέλουν να δημιουργήσουν μια δημοκρατική κοινωνία και χρειάζονται ένα όραμα ειρήνης για το μέλλον και να στηρίξουμε τη Γεωργία για να μπορεί να προασπίσει τα ανθρώπινα δικαιώματα και να ανταποκριθεί στις λοιπές υποχρεώσεις της, για τις οποίες έχει δεσμευθεί στο Συμβούλιο της Ευρώπης.
Υπό αυτές τις δυσχερείς συνθήκες είναι πολύ δύσκολο για τη Γεωργία να τηρήσει όλα όσα αποτελούν σήμερα υποχρεώσεις έναντι των ανθρώπων.
Γι' αυτόν τον λόγο απευθύνουμε παράκληση στην Επιτροπή να κάνει κάτι.
Θέσαμε ορισμένες απαιτήσεις και συμφωνούν σε μεγάλο βαθμό όλες οι πολιτικές ομάδες στο Κοινοβούλιο ότι πρέπει να γίνει κάτι.
Ας επεξεργαστούμε μαζί λύσεις που θα καταστήσουν δυνατή μια ειρηνική διευθέτηση.
Κύριε Πρόεδρε, θέλω να εκφράσω κατηγορηματικά την υποστήριξή μου προς τη συνάδελφο Schleicher, η οποία επιδεικνύει ενεργό ενδιαφέρον για την περιοχή του Καυκάσου και ιδιαίτερα τη Γεωργία.
Γνωρίζουμε όλοι σε τι οφείλονται αυτά τα αντίποινα.
Έχουν να κάνουν αφενός με γεωστρατηγικά, ενεργειακά και πετρελαϊκά συμφέροντα και αφετέρου με τον βάρβαρο πόλεμο αφανισμού που πραγματοποιείται ενάντια στον τσετσενικό λαό.
Βλέπουμε καθαρά ότι γίνονται τώρα προσπάθειες αποσταθεροποίησης και της Γεωργίας μετά την Τσετσενία.
Έχουμε κάθε ενδιαφέρον για μια σταθεροποίηση του αναμφισβήτητα εύθραυστου κράτους και των αδύναμων προσπαθειών για εγκαθίδρυση της δημοκρατίας σε αυτή την περιοχή και στη Γεωργία.
Γι' αυτό θέλω να απευθύνω έκκληση στον Επίτροπο να λάβει ακόμα πιο σοβαρά υπόψη αυτή την περιοχή από ό,τι ως τώρα.
Ιδιαίτερα η ανθρωπιστική βοήθεια έχει μεγάλη σταθεροποιητική επίδραση πέραν του ανθρωπιστικού της χαρακτήρα.
Χαίρομαι που βρίσκεται σήμερα στην Τσετσενία μια αντιπροσωπεία των γειτόνων μας, της κοινοβουλευτικής συνέλευσης του Συμβουλίου της Ευρώπης, και κάνω έκκληση στον Επίτροπο να επισκεφθεί σύντομα τη Γεωργία και την Τσετσενία, όπως το πράττει εντατικά το Συμβούλιο της Ευρώπης, για να δει επί τόπου πώς έχει η κατάσταση των ανθρωπίνων δικαιωμάτων.
Κάνω έκκληση στον Επίτροπο να καταστήσει την ανθρωπιστική βοήθεια την υπ' αριθμόν ένα πολιτική μας προτεραιότητα - για τις ΗΠΑ και τη Ρωσία η περιοχή του Καυκάσου αποτελεί ήδη από καιρό προτεραιότητα - γιατί έχω την αίσθηση ότι η Ευρωπαϊκή Ένωση - πέραν της συναδέλφου Schleicher που επιτελεί εξαίρετο έργο - κοντεύει να χάσει αυτό το τρένο.
Μετά τα Βαλκάνια, όπου επίσης αργήσαμε να ξυπνήσουμε, δεν πρέπει να επωμιστούμε για δεύτερη φορά το φταίξιμο ενεργώντας καθυστερημένα και αδύναμα.
.
(ΕΝ) Κύριε Πρόεδρε, θα ήθελα να ξεκινήσω λέγοντας λίγα λόγια για το θέμα της ανθρωπιστικής βοήθειας σε αυτήν την περιοχή.
Είμαστε ο σημαντικότερος παροχέας ανθρωπιστικής βοήθειας στη βόρεια περιοχή του Καυκάσου και, κατά καιρούς, έχουμε επίσης υπάρξει ο κυριότερος παροχέας ανθρωπιστικής βοήθειας στη νότια περιοχή του Καυκάσου.
Πριν από ακριβώς ένα χρόνο βρέθηκα στην περιοχή της Βόρειας Οσετίας και προσπάθησα να περάσω στην Τσετσενία, αλλά οι ρωσικές αρχές δεν το επέτρεψαν για λόγους ασφαλείας.
Εμείς, ωστόσο, εξακολουθούμε να είμαστε εκεί.
Αυτή τη στιγμή το μεγαλύτερό μας πρόβλημα είναι η απαγωγή των ανδρών που εργάζονταν για μία από τις οργανώσεις που χρηματοδοτούμε στην Τσετσενία.
Το γεγονός αυτό, όπως είναι φυσικό, έχει προκαλέσει μεγάλη ανησυχία.
Η άμεση αντίδρασή μας ήταν να αποχωρήσουμε από την Τσετσενία.
Ωστόσο, πολλές οργανώσεις στη Ρωσία μας έχουν ζητήσει να επανεξετάσουμε την απόφασή μας και να επιστρέψουμε.
Ως παροχείς ανθρωπιστικής βοήθειας βρισκόμαστε σε δίλημμα.
Από τη μία πλευρά, πρέπει να είμαστε εκεί, και είμαστε ιδιαίτερα ικανοποιημένοι που το Κοινοβούλιο κατανοεί την ανάγκη λειτουργίας της ECHO στο πλαίσιο μιας "επιχείρησης ελέγχου από απόσταση" υπό τις παρούσες συνθήκες.
Από την άλλη πλευρά, ορισμένες φορές είναι ίσως υπερβολικά εύκολο για εμάς να λέμε στις οργανώσεις που χρηματοδοτούμε να πάνε εκεί - το εθελοντικό προσωπικό είναι εκείνο που πρέπει να πάει.
Πρέπει να βρούμε μία ισορροπία που να είναι ηθικά αποδεκτή από εμάς ως χορηγούς.
Επί του παρόντος, επανεξετάζουμε την απόφασή μας να επιστρέψουμε ή όχι στην Τσετσενία, εφόσον μας χρειάζονται.
Ας στραφώ τώρα στην περιοχή της Γεωργίας.
Η ΕΕ έχει ήδη εκφράσει την έντονη ανησυχία της για τη μονομερή απόφαση της Ρωσικής Ομοσπονδίας να απαιτεί βίζα από τους κατοίκους της Γεωργίας.
Το σύνολο της διεθνούς κοινότητας, συμπεριλαμβανομένης της Ρωσίας, έχει δεσμευτεί ότι θα σεβαστεί την κυριαρχία και την εδαφική ακεραιότητα των ανεξάρτητων κρατών.
Η εφαρμογή ειδικού καθεστώτος βίζας ή η εφαρμογή εξαιρέσεων για τους κατοίκους των αποσχιστικών περιφερειών μπορεί να υποδηλώνει υποστήριξη της νομιμότητας των καθεστώτων αυτών και να υπονομεύει την κυριαρχία και την εδαφική ακεραιότητα της Γεωργίας.
Παράλληλα με το καθεστώς βίζας, η Γεωργία έχει αντιμετωπίσει αρκετές άλλες κρίσεις στις σχέσεις της με τη Ρωσία τους τελευταίους μήνες, ιδιαίτερα όσον αφορά τις διακοπές στην παροχή φυσικού αερίου, το ρυθμό απόσυρσης των στρατιωτικών βάσεων από το έδαφός της και τη μετάθεση των συνομιλιών με τη Λέσχη των Παρισίων.
Όσον αφορά την παροχή φυσικού αερίου από τη Ρωσία στη Γεωργία, ζητούμε όλες οι ενέργειες να βασίζονται αποκλειστικά σε εμπορικές και συμβατικές προτεραιότητες.
Θέλω να τονίσω ότι είναι προς το συμφέρον της Ρωσίας να θεωρηθεί ως ένας διεθνώς αξιόπιστος προμηθευτής φυσικού αερίου.
Το λέω αυτό ως Ευρωπαίος.
Φυσικά, ανησυχούμε και για τις ανθρωπιστικές, κοινωνικές και οικονομικές συνέπειες που υφίστανται οι κάτοικοι της Γεωργίας, καθώς και για τη γενικότερη σταθερότητα στην περιοχή του Καυκάσου.
Ούτε η Ρωσία έχει συμφέρον από την αποσταθεροποίηση της περιοχής.
Η Γεωργία είναι μέλος του ΟΗΕ, του ΟΑΣΕ και του Συμβουλίου της Ευρώπης και έχει συνάψει συμφωνία εταιρικής σχέσης και συνεργασίας με την ΕΕ.
Δικαιούται την υποστήριξή μας.
Καλούμε τα κράτη της περιοχής να χρησιμοποιήσουν τους μηχανισμούς του ΟΑΣΕ, καθώς και κάθε άλλο κατάλληλο ειρηνικό μέσο, για να επιλυθεί γρήγορα αυτή η διαμάχη.
Η κοινή συζήτηση έληξε.
Η ψηφοφορία θα διεξαχθεί σήμερα το απόγευμα, στις 18.30.
Δικαιώματα τoυ Αvθρώπoυ
Η ημερήσια διάταξη προβλέπει την κοινή συζήτηση επί των ακόλουθων προτάσεων ψηφίσματος:
Κατάσταση στις φυλακές της Τουρκίας - B5­0059/2001 του βουλευτή Duff, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, σχετικά με την κατάσταση στις φυλακές της Τουρκίας,
B5­0065/2001 των βουλευτών Cohn­Bendit και Lagendijk, εξ ονόματος της Ομάδας των Πρασίνων/Ευρωπαϊκή Ελεύθερη Συμμαχία, σχετικά με την κατάσταση στις φυλακές της Τουρκίας,
B5­0072/2001 του βουλευτή Van Orden, εξ ονόματος της Ομάδας του Ευρωπαϊκού Λαϊκού Κόμμάτος (Χριστιανοδημοκρατών) και των Ευρωπαίων Δημοκρατών, σχετικά με την κατάσταση στις φυλακές της Τουρκίας,
B5­0077/2001 των βουλευτών Van den Berg, Κατηφόρη, Sakellariou και Swoboda, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με την παρέμβαση των τουρκικών αρχών προκειμένου να διακόψουν τις απεργίας πείνας που είναι υπό εξέλιξη στις φυλακές της χώρας τους,
B5­0082/2001 των βουλευτών Uca, Morgantini, Ainardi, Sjφstedt, Cossutta, Κόρακα, Miranda, Seppδnen, Frahm, Παπαγιαννάκη και Θεωνά, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς/Αριστεράς των Πρασίνων των Βόρειων Χωρών, σχετικά με τις φυλακές στην Τουρκία.
Κατάσταση στην Αλγερία- B5­0062/2001 του βουλευτή Caullery, εξ ονόματος της Ομάδας Ένωση για την Ευρώπη των Εθνών, και Morillon, εξ ονόματος της Ομάδας του Ευρωπαϊκού Λαϊκού Κόμμάτος (Χριστιανοδημοκρατών) και των Ευρωπαίων Δημοκρατών, σχετικά με την κατάσταση στην Αλγερία,
B5­0066/2001 των βουλευτών Flautre, Cohn-Bendit και Maes, εξ ονόματος της Ομάδας των Πρασίνων/Ευρωπαϊκή Ελεύθερη Συμμαχία, σχετικά με την κατάσταση των ανθρώπινων δικαιωμάτων στην Αλγερία,
B5­0083/2001 των βουλευτών Boudjenah και Eriksson, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς/Αριστεράς των Πρασίνων των Βόρειων Χωρών, σχετικά με την κατάσταση στην Αλγερία,
B5­0086/2001 των βουλευτών Obiols i Germΰ, Van den Berg και Napoletano, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με την πολιτική κατάσταση στην Αλγερία.
Κατάσταση στις φυλακές της Τουρκίας
Κύριε Πρόεδρε, ένα χρόνο μετά το Ελσίνκι παρακολουθήσαμε με πόνο και αγωνία τα γεγονότα στην Τουρκία, όπου τριάντα τρία άτομα σκοτώθηκαν κατά την επέμβαση των δυνάμεων της τάξης στις 19 Δεκεμβρίου και είναι ακόμα ανησυχητικές οι διαθέσιμες ειδήσεις για την κατάσταση της υγείας των κρατουμένων, που μετατοπίστηκαν με τη βία και συνεχίζουν την απεργία πείνας της 20ής Οκτωβρίου 2000.
Δεν μπορούμε, εξάλλου, να μην καταδικάσουμε την εκστρατεία καταστολής και συστηματικής απαγόρευσης οποιασδήποτε εκδήλωσης υπέρ των κρατουμένων, τα πρώτα θύματα της οποίας ήταν οι οργανώσεις υπεράσπισης των ανθρώπινων δικαιωμάτων.
Και αυτό παρότι γνωρίζουμε καλά ότι η κατάσταση στις τουρκικές φυλακές δεν μας επιτρέπει να αγνοούμε τη βία και την αδιαλλαξία ορισμένων κρατουμένων ούτε το γεγονός ότι, σε ορισμένες περιπτώσεις, οι τουρκικές αρχές είχαν χάσει τον έλεγχο ολόκληρων πτερύγων των φυλακών και ότι μας ήρθαν επανειλημμένα ειδήσεις από διαφορετικές και αξιόπιστες πηγές σχετικά με μαζικές εκτελέσεις κρατουμένων που θέλησαν να διακόψουν από τις οργανώσεις όπου ανήκαν ή με τράβηγμα κλήρου για την επιλογή των κρατουμένων που θα έμεναν νηστικοί μέχρι θανάτου.
Είναι όμως οι τουρκικές αρχές αυτές που έδειξαν ότι δεν μπορούν να εξασφαλίσουν ησυχία και ασφάλεια στις φυλακές, αν όχι με την προσφυγή σε υπερβολική και αναποτελεσματική χρήση βίας και, επομένως, είναι προπαντός οι τουρκικές αρχές αυτές που φέρουν την ευθύνη για τα όσα συνέβησαν και αυτές που έπρεπε να βρουν τρόπο αντιμετώπισής τους.
Η αντιμετώπιση δεν μπορεί να είναι η τυφλή καταστολή και η παράνοια όσον αφορά την ασφάλεια.
Η τουρκική κυβέρνηση έχει χρέος να εμποδίσει μια κατάσταση που ήδη τείνει προς την αδιαλλαξία και το βύθισμα σε μια βία χωρίς προοπτική, που βοηθά και ενισχύει βίαιες και εξτρεμιστικές ομάδες και κόμματα.
Είναι η σειρά της κυβέρνησης να κινητοποιηθεί.
Προφανώς, η Ευρωπαϊκή Ένωση και όλοι εμείς ενδιαφερόμαστε άμεσα για μια διαδικασία, που ελπίζουμε να είναι ταχεία, σταθεροποίησης και ειρήνευσης.
Έχουμε τη σαφή υποχρέωση να επισημάνουμε και να εκτιμήσουμε κάθε πρόοδο στον δρόμο προς ένα μεγαλύτερο σεβασμό των ανθρωπίνων δικαιωμάτων στην Τουρκία, πράγμα για το οποίο η ομάδα μας υποστηρίζει έντονα την ιδέα να στείλουμε όσο το δυνατόν συντομότερα μια αντιπροσωπεία στις τουρκικές φυλακές.
Κύριε Πρόεδρε, τα πρόσφατα γεγονότα στις τουρκικές φυλακές είναι τραγικά από οποιαδήποτε πλευρά και αν τα δει κανείς και είναι κρίμα που η κατάσταση αφέθηκε να επιδεινωθεί για τόσο μεγάλο χρονικό διάστημα με σχεδόν αναπόφευκτα αποτελέσματα.
Ωστόσο, τα γεγονότα αυτά θα πρέπει εξεταστούν σφαιρικά και θα πρέπει να αναγνωρίσουμε την αποφασιστικότητα των τουρκικών αρχών να εφαρμόσουν ένα πιο ανθρώπινο, αποδεκτό, και ουσιαστικά ελεγχόμενο, σωφρονιστικό σύστημα.
Καθώς οι σχέσεις ανάμεσα στην Ευρωπαϊκή Ένωση και την Τουρκία εξελίσσονται ολοένα και πιο θετικά, θα πρέπει τα σχόλιά μας σχετικά με τα προβλήματα που αντιμετωπίζει η Τουρκία να είναι λίγο πιο μετρημένα.
Ταυτόχρονα, οι σχέσεις μας με τις τουρκικές αρχές θα πρέπει να αρκετά στέρεες ώστε να μπορούμε να κάνουμε δικαιολογημένη κριτική.
Πρέπει να πω ότι στο παρελθόν και εμείς στο Ηνωμένο Βασίλειο αντιμετωπίσαμε δυσκολίες στο να διατηρήσουμε το σωστό σωφρονιστικό καθεστώς για τα άτομα που κρατούνταν για αδικήματα σχετικά με την τρομοκρατία.
Και εμείς έχουμε αντιμετωπίσει καταστάσεις όπου τρομοκράτες είχαν λίγο ή πολύ απόλυτο έλεγχο στους χώρους στέγασης και αναψυχής τους και εμείς επίσης είχαμε να αντιμετωπίσουμε την τραγωδία των απεργιών πείνας.
Δεν είναι εύκολο.
Οι ίδιες οι φυλακές αποκτούν συμβολική σημασία.
Η κατάσταση στις φυλακές μετατρέπεται σε μία ακόμη έκφραση του ένοπλου αγώνα ενάντια στην επίσημη κυβέρνηση.
Αυτό δεν θα πρέπει να το ξεχνάμε.
Αναφερόμενος τώρα στο ίδιο το ψήφισμα, δικαίως καταδικάζουμε τα πρόσφατα γεγονότα, αλλά πιστεύω ότι θα πρέπει να είμαστε πιο θετικοί και ενθαρρυντικοί απέναντι στις μεταρρυθμίσεις που έχει δρομολογήσει η τουρκική κυβέρνηση.
Σε τελική ανάλυση, η Τουρκία ανταποκρίνεται στις απαιτήσεις μας για μεγαλύτερη προσαρμογή των φυλακών της στα ευρωπαϊκά σωφρονιστικά συστήματα.
Δεν πρέπει να ξεχνάμε ότι πολλοί από τους φυλακισμένους είναι επαναστάτες που δεν δέχονται κανένα άλλο καθεστώς εκτός από τον απόλυτο έλεγχο των συνθηκών φυλάκισής τους.
Φυσικά, κάθε σωφρονιστικό σύστημα θα πρέπει να είναι ανθρώπινο και θα πρέπει να υπάρχουν μηχανισμοί που να επιτρέπουν στους φυλακισμένους να εκφράζουν τα δίκαια παράπονά τους.
Αυτό αποτελεί συμφέρον όλων, αλλά δεν μπορούμε να απαιτούμε από μία κυβέρνηση να διαπραγματεύεται με τους κρατούμενους όσον αφορά τις συνθήκες και το καθεστώς φυλάκισής τους.
Τα υφιστάμενα προβλήματα ξεκίνησαν επειδή οι ένοπλες ομάδες δεν ήταν προετοιμασμένες να παραχωρήσουν τον έλεγχο των φυλακών στις αρχές.
Η αντίδραση των αρχών ασφαλείας δεν είναι η αιτία, αλλά η συνέπεια του προβλήματος.
Οι τουρκικές αρχές ασφαλείας ήταν αναγκασμένες να ξαναπάρουν τον έλεγχο των φυλακών με τη βία εφόσον βρέθηκαν αντιμέτωπες με ένοπλη αντίσταση.
Οι συνθήκες κάτω από τις οποίες πολλά άτομα βρήκαν το θάνατο δεν είναι σαφείς αν και, φυσικά, κάθε θάνατος αποτελεί μία τραγωδία.
Ξέρω ότι οι τουρκικές αρχές λυπούνται βαθύτατα για τα πρόσφατα γεγονότα.
Έχουν επίσης δεσμευτεί για την υλοποίηση μεταρρυθμίσεων και είναι διατεθειμένες να συνεργαστούν στενά με την Επιτροπή και με την Ένωση και τα κράτη μέλη της για τη μεταρρύθμιση του σωφρονιστικού τους συστήματος.
Θεωρούν ότι αποτελεί μέρος της φυσιολογικής διαδικασίας υιοθέτησης του κοινοτικού κεκτημένου.
Δικαίως πρέπει να εκφράσουμε την ανησυχία μας για όσα συνέβησαν και για το γεγονός ότι η κατάσταση αφέθηκε να φτάσει μέχρι εκεί.
Ας προσφέρουμε τώρα κάθε δυνατή επαγγελματική συμβουλή και βοήθεια και ας ενθαρρύνουμε την ταχεία μεταρρύθμιση, χωρίς να δίνουμε άλλες ευκαιρίες στις αντιδημοκρατικές δυνάμεις που επιδιώκουν να καταρρίψουν την τουρκική κυβέρνηση και να δυσχεράνουν την πορεία της Τουρκίας προς την ένταξη της στην Ευρωπαϊκή Ένωση.
Κύριε Πρόεδρε, θα πρότεινα στον κ. Van Orden το εξής: αναγκαστήκατε να απελευθερώσετε τους ιρλανδούς πολιτικούς κρατούμενούς σας σχεδόν με στρατιωτικές τιμές.
Θυμάμαι τις σκηνές στο BBC.
Αυτά αποτελούν προβλήματα που δεν μπορούν να επιλυθούν με τη βία αλλά μόνο με πολιτικές λύσεις.
Κύριε Πρόεδρε, η σημερινή μας συζήτηση και το ψήφισμα που θα ακολουθήσει αποτελούν τη συνέχεια της συζήτησης που έγινε στην αίθουσα αυτή στις 14 Δεκεμβρίου του προηγουμένου έτους και που είχε καταλήξει σε ματαίωση της κατεπείγουσας ψηφοφορίας, ύστερα από απόφαση των τριών πολιτικών ομάδων να αποσύρουν τα σχέδιά τους.
Ο χειρισμός εκείνος ήταν, από την πλευρά του Ευρωπαϊκού Κοινοβουλίου, μία χειρονομία εμπιστοσύνης προς τη θέληση και την ικανότητα των τουρκικών αρχών να χειρισθούν την κρίση της απεργίας πείνας κατά τρόπο μη βίαιο, ανθρωπιστικό και αποτελεσματικό.
Πράγματι, στο σχέδιο ψηφίσματος των συναδέλφων της Φιλελεύθερης Oμάδας, που υπογράφει ο πολύ αξιόλογος συνάδελφος κ. Duff διαβάζουμε ότι: "το Κοινοβούλιο εκφράζει την ικανοποίησή του για την απόφαση της τουρκικής κυβέρνησης να αναβάλει τα επίμαχα σχέδιά της για τη μεταφορά κρατουμένων στις φυλακές αυτές, και να αναζητήσει κοινωνική συναίνεση στο θέμα της μεταρρύθμισης του σωφρονιστικού συστήματος".
Παρόμοιες ελπίδες είχε εκφράσει και το ψήφισμα της ομάδας των Πρασίνων, που υπογράφει ο κ. Cohn-Bendit, επικαλούμενο δηλώσεις του Τούρκου Υπουργού Δικαιοσύνης.
Πιθανόν, τέλος, ορισμένοι συνάδελφοι να είχαν πεισθεί και από τα επιχειρήματα της σχετικής επιστολής, της Αυτού Εξοχότητας του πρέσβη της Τουρκίας, ο οποίος μας έκανε πάλι την τιμή να μας στείλει το καθιερωμένο, πλέον, για τέτοιες περιπτώσεις γράμμα του, όπου μας τόνιζε τη σοβαρότητα των χειρισμών της τουρκικής κυβέρνησης και την ανάγκη για το δικό μας Κοινοβούλιο να αφήσει κατά μέρος τις επιπολαιότητες όταν αντιμετωπίζει τέτοια σημαντικά ζητήματα, όπως είναι η σωφρονιστική πολιτική της Τουρκίας.
Ύστερα από όλα αυτά, είναι τραγικό, κύριοι συνάδελφοι, ότι η επιπολαιότητα του Ευρωπαϊκού Κοινοβουλίου αποδείχθηκε, τουλάχιστον στην περίπτωση αυτή, πιο ρεαλιστική από τη σοβαρότητα και την πολιτική ωριμότητα των τουρκικών αρχών.
Λίγες ημέρες αργότερα, στις 20 Δεκεμβρίου, τμήματα στρατού και αστυνομίας πραγματοποίησαν τη γνωστή τους επίθεση για να σώσουν, βεβαίως, τις ζωές των κρατουμένων, όπως μας πληροφορεί σε νεότερη επιστολή του ο πρέσβης της Τουρκίας, κατά τη οποία σκότωσαν 24 κρατουμένους και τραυμάτισαν 131.
Βεβαίως και 3 Τούρκοι στρατιώτες έχασαν επίσης τη ζωή τους κατά τη διεξαγωγή αυτής της επιχείρησης.
Ποιο το αποτέλεσμα όλης αυτής της αιματοχυσίας;
Η απεργία πείνας στις τουρκικές φυλακές συνεχίζεται σε μεγάλη κλίμακα, πράγμα που δεν αποκλείει να οδηγήσει σε νέες επιθέσεις, νέους θανάτους, νέες αιματοχυσίες.
Πολύ σωστά το κοινό μας ψήφισμα προτάσσει την ανάγκη να αποφευχθούν νέες τραγωδίες και καλεί γι' αυτό την τουρκική κυβέρνηση να λάβει αμέσως μη βίαια μέτρα για να αποφευχθούν τέτοιες εξελίξεις.
Αυτό είναι το κυριότερο αίτημα.
Επιβάλλεται βέβαια να γίνει αντικειμενική έρευνα με διεθνείς εγγυήσεις και να καταλογισθούν ευθύνες για εκείνο που συνέβη στις 20 Δεκεμβρίου.
Και θα έλεγα επίσης να αντιμετωπισθεί η κατάσταση με τη βοήθεια και την εποπτεία της Ευρωπαϊκής Ένωσης, και μιλάω για εποπτεία διότι, βεβαίως, η Τουρκία είναι υποψήφιο μέλος και η υποψηφιότητά της έχει να αντιμετωπίσει τα πολιτικά κριτήρια της Κοπεγχάγης, που φυσικό είναι να τραυματίζονται από τέτοια περιστατικά, τα οποία βεβαίως καταγράφονται από εμάς και υποθέτω ότι σημειώνονται και από την Επιτροπή, από την οποία ζητούμε στο ψήφισμά μας να κάνει ειδική μνεία στην ετήσια έκθεση προόδου της για την κατάσταση στις τουρκικές φυλακές.
Αυτά είναι τα ξεροκέφαλα, πολύ φοβούμαι, γεγονότα και δεν αντισταθμίζονται από το υπεροπτικό, για να μην πω αναιδές, ύφος των παραινέσεων των εκπροσώπων της Τουρκίας προς το Ευρωπαϊκό Κοινοβούλιο.
SV) Κύριε Πρόεδρε, ελάχιστο νόημα έχει στην πραγματικότητα να συζητούμε πώς θα πρέπει να κατανέμονται στα κελιά τους οι Τούρκοι φυλακισμένοι.
Την προηγούμενη εβδομάδα έλαβα από την αντιπροσωπεία του Κοινοβουλίου στην Τουρκία πληθώρα εγγράφων που αφορούν ακριβώς την κατάσταση που επικρατεί στις φυλακές.
Δεν πιστεύω ωστόσο ότι το πρόβλημα που συζητούμε αφορά κατ' ουσίαν ένα καλό ή κακό σωφρονιστικό σύστημα.
Ένα μεγάλο μέρος των κρατουμένων στις τουρκικές φυλακές έχουν ως γνωστόν καταδικαστεί για πολιτικά εγκλήματα.
Συνεχίζουν προφανώς τον πολιτικό τους αγώνα ως πολιτικοί κρατούμενοι.
Έτσι η χρησιμοποίηση στρατιωτικών δυνάμεων και κατασταλτικών μέτρων εκ μέρους του τουρκικού κράτους καθίσταται άλλο ένα μέρος ενός πολιτικού αγώνα που κατευθύνεται κατά των Κούρδων και άλλων μειονοτήτων που κρατούνται στις τουρκικές φυλακές.
Η κατάσταση είναι απολύτως απελπιστική για την τουρκική κοινωνία και το τουρκικό κράτος.
Οφείλουν να επιλέξουν έναν εντελώς διαφορετικό δρόμο.
Τα πολιτικά κόμματα και τα λαϊκά κινήματα στην Τουρκία οφείλουν να είναι σε θέση να λειτουργούν τόσο ελεύθερα όσο και τα κόμματα και τα κινήματα στην υπόλοιπη Ευρώπη.
Ο αγώνας κατά διάφορων πολιτικών δυνάμεων θα πρέπει να πραγματοποιείται με ειρηνικά μέσα.
Εφόσον δεν συμβαίνει κάτι τέτοιο δεν βλέπω πώς η Τουρκία θα μπορούσε να αποτελέσει μέλος της Ευρωπαϊκής Ένωσης.
Το τουρκικό κράτος οφείλει να αναζητήσει λύσεις απέναντι στα προβλήματα αυτά.
Πρέπει να γίνει κατανοητό ότι η Τουρκία αποτελείται από διαφορετικές εθνικές και πολιτιστικές ομάδες οι οποίες οφείλουν να έχουν τα ίδια δικαιώματα.
Η γλώσσα και ο πολιτισμός θα πρέπει να γίνουν αποδεκτά στα σχολεία, και μάλιστα στις περιοχές όπου επικρατούν οι Κούρδοι.
Πιστεύω ότι το μόνο που μπορεί να πράξει το τουρκικό κράτος είναι να χορηγήσει αμνηστία σε αυτούς τους πολιτικούς κρατουμένους και να τους βγάλει από τις φυλακές.
Εφόσον συμβεί κάτι τέτοιο, τα προβλήματα των τουρκικών φυλακών δεν θα είναι περισσότερα από αυτά των αγγλικών, γερμανικών ή γαλλικών.
Κύριε Πρόεδρε, όταν στην τελευταία συνεδρίαση της Ολομέλειας του Ευρωπαϊκού Κοινοβουλίου, τον Δεκέμβριο του 2000, είχε προγραμματισθεί συζήτηση για την απαράδεκτη κατάσταση στις φυλακές της Τουρκίας, και τα σχετικά σχέδια ψηφίσματος απεσύρθησαν λόγω ελλείψεως συντονισμού των ενδιαφερομένων πολιτικών ομάδων, η αναταραχή στις τουρκικές φυλακές βρισκόταν ακόμη στην αρχική φάση της, και η αντίδραση των τουρκικών αρχών δεν είχε ακόμη εκδηλωθεί με όλη τη βαρβαρότητά της.
Βέβαια, για μια χώρα λιγότερο προβληματική από την Τουρκία, και μόνο η διαφανείσα πρόθεση του Ευρωπαϊκού Κοινοβουλίου να ενδιαφερθεί για το θέμα θα συνιστούσε επαρκές μήνυμα για να αναστείλει οποιαδήποτε διάθεση παραβιάσεως των νομικών και ηθικών υποχρεώσεών της.
Η Τουρκία όμως, επιβεβαιώνοντας για μια ακόμη φορά ότι όντως είναι χώρα προβληματική, έπραξε ακριβώς το αντίθετο.
Αγνόησε προκλητικά και περιφρονητικά το Κοινοβούλιο της Ευρωπαϊκής Ένωσης, της οποίας εν τούτοις επιδιώκει να καταστεί μέλος, και, κατά την πάγια και προσφιλή της μέθοδο, προχώρησε λίγες μόνο ημέρες μετά στην επονείδιστη επιχείρηση σφαγής δεκάδων κρατουμένων, προκαλώντας τη διεθνή κατακραυγή.
Το σημερινό καταδικαστικό ψήφισμα - υπερβολικά επιεικές κατά τη γνώμη μου - αποτελεί, εν τούτοις, αυτονόητη και θετική αντίδραση αν και, δυστυχώς, ανεπαρκή στην περίπτωση της Τουρκίας, που έχει επανειλημμένα αποδείξει ότι ουδόλως συγκινείται από τέτοιους κολάφους.
Αυτό λοιπόν που απαιτείται είναι να αντιμετωπισθεί, επί τέλους, έμπρακτα η Τουρκία από την Ευρωπαϊκή Ένωση, αλλά και την ευρύτερη διεθνή κοινότητα, με τα ίδια μέτρα και σταθμά, με τους ίδιους κανόνες με τους οποίους επεβλήθη σε άλλες ανάλογες προβληματικές περιπτώσεις ο σεβασμός των δημοκρατικών αρχών, των ανθρωπίνων δικαιωμάτων και του κράτους δικαίου, χωρίς δηλαδή αναστολές πολιτικών και άλλων σκοπιμοτήτων και συμφερόντων, και χωρίς επίδειξη ανεκτικής κατανοήσεως των δήθεν τουρκικών ιδιαιτεροτήτων.
Και καθόσον, ειδικότερα, αφορά στην Ευρωπαϊκή Ένωση, να καταστεί επί τέλους κατηγορηματικά σαφές στην Τουρκία, αλλά και στους εξωευρωπαϊκούς υποστηρικτές της, όχι μόνο φραστικά, αλλά και - επαναλαμβάνω - έμπρακτα ότι ο δρόμος της χώρας αυτής προς την ευρωπαϊκή οικογένεια, στην οποίαν ούτως ή άλλως αμφισβητείται αν ανήκει, θα παραμείνει ερμητικά και οριστικά κλειστός αν δεν υποτάξει απόλυτα και ανεπιφύλακτα την εσωτερική και τη διεθνή συμπεριφορά της στους θεμελιώδεις κανόνες δικαίου και ηθικής που στοιχειοθετούν τη δομή και λειτουργία των συγχρόνων πολιτισμένων κοινωνιών.
Κύριε Πρόεδρε, κύριε Επίτροπε, κυρίες και κύριοι, είναι πραγματικά πολύ λυπηρό που αναγκαζόμαστε να ασχοληθούμε πάλι σήμερα με την Τουρκία και συγκεκριμένα με την κατάσταση στις φυλακές.
Θα επιθυμούσα να ήμασταν σήμερα σε θέση να αναγνωρίσουμε στην Τουρκία την επίλυση αυτής της δύσκολης κατάστασης με ειρηνικό τρόπο.
Δυστυχώς όμως δεν συμβαίνει κάτι τέτοιο.
Γι' αυτό θα πρέπει να απαιτήσουμε εμείς ως Ευρωπαϊκό Κοινοβούλιο να εξετάσει η ίδια η Τουρκία - και όπου είναι απαραίτητο να μεριμνήσει και η Επιτροπή ώστε να εξεταστεί - κατ' αρχήν πώς οδηγήθηκαν τα πράγματα σε αυτή την καταστροφική κατάσταση όσον αφορά τις φυλακές, την ίδια την απεργία πείνας, αλλά και τη στρατιωτική και αστυνομική επέμβαση που κόστισε τόσο πολλές ζωές.
Δεύτερον, πρέπει να ζητήσουμε κατηγορηματικά να υπάρξει διαφάνεια στη μεταχείριση των κρατουμένων, να έχουν το δικαίωμα να επισκεφθούν έναν γιατρό και μάλιστα όχι υπό την εποπτεία αστυνομικών και φυλάκων, αλλά υπό τις προϋποθέσεις που είναι αναγκαίες για να πραγματοποιήσει ένας γιατρός μια σοβαρή εξέταση και να εξαγάγει κάποια αποτελέσματα.
Τρίτον, πρέπει να ζητήσουμε από την Τουρκία να προσπαθήσει να επιτύχει μια συναίνεση στη χώρα, ιδιαίτερα με τις οργανώσεις για την προάσπιση των ανθρωπίνων δικαιωμάτων, ενώ όσον αφορά την κατάσταση των ανθρωπίνων δικαιωμάτων στις φυλακές, οφείλει να σκεφθεί πώς μπορεί να τη βελτιώσει και να δημιουργήσει μια βασική συναίνεση.
Τέταρτον, πρέπει να ληφθεί μέριμνα για την αποφυλάκιση πολιτικών κρατουμένων βάσει υφιστάμενων ή παλαιότερων διατάξεων - και η Τουρκία άλλωστε παραδέχεται ότι υπάρχουν τέτοιες διατάξεις.
Αυτό θα αποκλιμάκωνε σίγουρα την κατάσταση στις υπερπλήρεις φυλακές.
Πέμπτον, πρέπει να ζητήσουμε να αλλάξει η νομοθεσία.
Διότι το θέμα δεν είναι μόνο να πούμε ότι οι κρατούμενοι πρέπει να αντιμετωπίζονται σωστά μετά τη σύλληψή τους και να προσπαθούμε σε περιπτώσεις απεργίας πείνας να βρούμε μια ειρηνική λύση.
Το ζήτημα είναι περισσότερο να αναρωτηθούμε: γιατί είναι τόσοι άνθρωποι στις φυλακές;
Αυτό συμβαίνει γιατί υπάρχουν νόμοι που τιμωρούν αδικήματα συνείδησης - ίσως και με τη μορφή γραπτών διακηρύξεων ή δηλώσεων - αντί για πράξεις.
Αυτό είναι εντελώς απαράδεκτο σε μια σύγχρονη δημοκρατία.
Κύριε Πρόεδρε, υπό το πρίσμα αυτό θέλω να κάνω εκ νέου έκκληση στην Τουρκία να εξαλείψει επιτέλους αυτές τις διατάξεις από τη νομοθεσία της και να μην έχει πια πολιτικούς κρατούμενους.
(Χειροκροτήματα)
Κύριε Πρόεδρε, θέλω καταρχάς να εκφράσω εκ μέρους του Κομμουνιστικού Κόμματος Ελλάδας και του ελληνικού λαού γενικότερα την αλληλεγγύη μας στους πολιτικούς κρατούμενους της Τουρκίας, σε όλο τον τουρκικό λαό, που στενάζει από το στρατοκρατικό καθεστώς της Τουρκίας.
Θέλω στη συνέχεια να τονίσω ότι σε κάθε έγκλημα υπάρχουν ένοχοι και υπάρχουν και συνένοχοι.
Υπάρχουν οι φυσικοί και υπάρχουν και οι ηθικοί αυτουργοί του εγκλήματος.
Οι φυσικοί αυτουργοί είναι βέβαια το τουρκικό καθεστώς, το οποίο θεωρεί κάθε αριστερό, κάθε κομμουνιστή, κάθε Κούρδο, εκ προοιμίου τρομοκράτη και προσπαθεί να τον εξοντώσει.
Οι ηθικοί αυτουργοί είναι πιο σοβαροί όμως, είναι το διεθνές ιμπεριαλιστικό σύστημα, είναι οι Ηνωμένες Πολιτείες, είναι το ΝΑΤΟ, είναι η Ευρωπαϊκή Ένωση.
Όλοι αυτοί έχουν φοβερά συμφέροντα, οικονομικά, στρατηγικά, πολιτικά στην Τουρκία και με κάθε τρόπο στηρίζουν το στρατοκρατικό καθεστώς αυτής της χώρας, το καθεστώς το οποίο δεν δίστασε να πυρπολήσει, γιατί πραγματικά δεν είχαμε αυτοπυρπολήσεις πολιτικών κρατουμένων, είχαμε θανάτωσή τους με φλογοβόλα.
Αυτοί λοιπόν οι ηθικοί αυτουργοί πρέπει να καταδικαστούν, αυτοί οι οποίοι δίνουν τον τίτλο της υπό ένταξη χώρας στην Τουρκία, αυτοί οι οποίοι δεν κάνουν τίποτα για τους πολιτικούς κρατούμενους.
Εμείς ήδη από τον Αύγουστο είχαμε εντοπίσει το πρόβλημα, είχαμε ζητήσει πάνω από δύο φορές παρέμβαση από την Πρόεδρο του Ευρωπαϊκού Κοινοβουλίου ­ δεν έγινε τίποτα ­ και την τελευταία φορά που ζητήσαμε παρέμβαση ήταν όταν ήδη είχε γίνει η επίθεση ­ και πάλι δεν έγινε τίποτα.
Φοβάμαι ότι το ψήφισμα που έχουμε μπροστά μας είναι πάρα πολύ αδύναμο, ούτε καν καταδικάζει τις ενέργειες του τουρκικού καθεστώτος, πολύ περισσότερο δεν καταδικάζει αυτούς που είναι πίσω από τουρκικό καθεστώς.
Θα ήταν βέβαια περίεργο αυτοί οι οποίοι χειροκρότησαν χθες τον εγκληματία πολέμου Χαβιέ Σολάνα να έχουν μια διαφορετική συμπεριφορά απέναντι στην Τουρκία.
Κύριε Πρόεδρε, στην προηγούμενη σύνοδο αποσύρθηκαν τα ψηφίσματα τριών πολιτικών ομάδων κάτω από συνθήκες αδιευκρίνιστες, και σήμερα συζητάμε κοινό ψήφισμα πέντε ομάδων για το ίδιο θέμα.
Δεν είναι του παρόντος να κρίνουμε τι προέκυψε και τι άλλαξε και τι μπορεί να διευκολύναμε με την στάση μας.
Η Τουρκία έχει χαρακτήρα υποψήφιας χώρας για ένταξη στην Ευρωπαϊκή Ένωση.
Όμως από πολλές πλευρές διακρίνουμε μια διγλωσσία και το θέμα είναι πολύ σοβαρό.
Προσωπικά είμαι υπέρ της ευρωπαϊκής προοπτικής της Τουρκίας.
Όμως διαπιστώσαμε - ακόμη και πρόσφατα - ότι πρόσωπα που έπαιξαν και παίζουν σημαντικό ρόλο στην ευρωπαϊκή εξέλιξη, όπως οι τέως καγκελάριοι Κολ και Σμιτ, όταν μεν ομιλούν ως πολιτικά πρόσωπα, τάσσονται υπέρ της ευρωπαϊκής προοπτικής της Τουρκίας, όταν ομιλούν όμως σε συνέδρια και σε διαλέξεις, υποστηρίζουν ότι η Τουρκία δεν έχει κανένα ρόλο στην Ευρωπαϊκή Ένωση.
Αυτή λοιπόν η λεκτική αντιφατικότητα παράγει πολιτικά αδιέξοδα.
Πιθανώς, πολιτικά, να διευκολύνει αυτούς που λέμε ότι θέλουν την οικονομική Ευρώπη, δεν διευκολύνει όμως την πολιτική Ευρώπη που ενδιαφέρει το Ευρωπαϊκό Κοινοβούλιο.
Όσο λοιπόν η συμπεριφορά ορισμένων δίνει την εντύπωση ότι το σύστημα που σήμερα έχει το πάνω χέρι στην Τουρκία μπορεί να εγκατασταθεί στην Ευρώπη, τόσο δημιουργούνται αδιέξοδα.
Γιατί;
Γιατί κάθε φορά που αναζητούμε επιχειρήματα κατά της ευρωπαϊκής προοπτικής της Τουρκίας, τα βρίσκουμε ακριβώς στην μη προσαρμογή της Τουρκίας στα ευρωπαϊκά δεδομένα.
Και η προοπτική της προσαρμογής πρέπει για μας να είναι απόλυτη προσπάθεια.
Κύριοι συνάδελφοι, πρέπει να είμαστε απόλυτοι· πρέπει να είμαστε δίκαιοι: απόλυτοι όσον αφορά την τήρηση των ευρωπαϊκών κριτηρίων της Τουρκίας, όσον αφορά την προοπτική της, και δίκαιοι όσον αφορά τον τρόπο που την ελέγχουμε.
Αυτή η πολιτική εξυπηρετεί και μας, εξυπηρετεί και την Τουρκία, εξυπηρετεί και τον λαό της.
Εάν για οιουσδήποτε λόγους δεν είμαστε απόλυτοι στα ζητήματα του σεβασμού των ανθρωπίνων δικαιωμάτων, της δημοκρατίας, της ελευθερίας και, συγχρόνως, της τήρησης του διεθνούς δικαίου, τότε δεν προσφέρουμε καθόλου καλές υπηρεσίες ούτε στην Τουρκία, ούτε σε εμάς.
Κατάσταση στην Αλγερία
Κύριε Πρόεδρε, η Ομάδα μας, η Ομάδα Ένωση για την Ευρώπη των Εθνών, επέτυχε από την αρχή της παρούσας περιόδου συνόδου να συζητηθεί η κατάσταση στην Αλγερία.
Η υποδοχή που επιφυλάχθηκε στην αίτησή της ήταν αυτή που θα περιμέναμε, δηλαδή ένα πλήθος από καλά αισθήματα, καλά αλλά σίγουρα χωρίς αντάλλαγμα, από την πλευρά της συνηθισμένης ομάδας αυτών για τους οποίους η υπεράσπιση των ανθρωπίνων δικαιωμάτων μεταβλητής γεωμετρίας έχει γίνει ένα είδος τικ που υποκαθιστά την αυθεντική πολιτική ανάλυση, ορισμένες φορές ακόμη - και αυτό ισχύει εδώ τουλάχιστον για ορισμένους - χωρίς κανένα άλλο αποτέλεσμα, εκτός από το να κρύψουν τις πιο σκοτεινές προθέσεις.
Όσο για μας, το δικό μας μήνυμα δεν είναι μήνυμα συμπαράστασης, αλλά πολιτικό.
Φυσικά, θέλουμε ακόμη μια φορά να εκφράσουμε τη συγκίνησή μας μπροστά σε αυτή την αποτρόπαιη βία που συντρίβει κάθε μέρα όλο και περισσότερο τον λαό της Αλγερίας, αλλά γνωρίζουμε ότι οι Αλγερινοί έχουν βαρεθεί τη συμπάθεια.
Εφόσον, χάρη στην θαρραλέα πολιτική του προέδρου τους, του Προέδρου Bouteflika, αποδείχθηκε, και αυτό τουλάχιστον είναι δεδομένο, ότι καμία γλώσσα της λογικής, καμία υπόσχεση συγχώρησης, καμία προσπάθεια συμφιλίωσης, εν ολίγοις, καμία πολιτική λύση δεν είναι αποδεκτή από τους φανατικούς, πρέπει να περάσουμε σε πράξεις και να αναγνωρίσουμε ότι τα κράτη μέλη εκείνα που χορηγούν άσυλο - ορισμένες φορές και περισσότερα - στους ηγέτες των φανατικών είναι από εδώ και στο εξής, ούτε λίγο ούτε πολύ, συνένοχοι αυτών που έντονα καταγγέλλουμε εδώ με αυξανόμενη υποκρισία.
Να ποια είναι, αγαπητοί συνάδελφοι, η καρδιά του θέματος.
Πολλά κράτη μέλη αντιμετωπίζουν στην πραγματικότητα τους δράστες των σφαγών με μια ένοχη επιείκεια.
Από εμπρός, μοιρολογούν.
Από πίσω, προστατεύουν, αποκρύπτουν, δέχονται, και ορισμένες φορές μάλιστα δέχονται εν γνώσει τους τους δράστες δολοφονικών απόπειρων που διαπράχθηκαν στην χώρα μου, τη Γαλλία.
Εμείς πιστεύουμε ότι μια ορθά εννοούμενη υπεράσπιση των ανθρωπίνων δικαιωμάτων πρέπει να ξεκινήσει με την ενίσχυση του κράτους δικαίου στην Αλγερία και να συμβάλει στη διασφάλιση της εξουσίας της κυβέρνησης και του προέδρου που έχουν προέλθει από εκλογές τις οποίες επιμένουμε να θεωρούμε δημοκρατικές.
Η δημοκρατική επαγρύπνηση στο θέμα των ανθρωπίνων δικαιωμάτων δεν θα μπορούσε να εκφραστεί αποκλειστικά ενάντια στα καθεστώτα που κυβερνούν.
Σκέφτομαι κυρίως τις άλλες χώρες του Μαγκρέμπ, το Μαρόκο, την Τυνησία, την Λιβύη.
Η δημοκρατική επαγρύπνηση πρέπει επίσης να χρησιμεύσει στο να τις υποστηρίξει, κυρίως, πέρα από όλες τις λεπτομέρειες στις οποίες δίδεται υπερβολική σημασία, όταν βρίσκονται αντιμέτωπες με μια τυφλή δολοφονική τρέλα, πάρα πολύ επικίνδυνη από τη στιγμή που εξωτερικές δυνάμεις τις βοηθούν κρυφά, δυνάμεις που δεν είναι μάλιστα ευρωπαϊκές - καταλαβαίνετε τι έχω στο μυαλό μου - και οι οποίες επωφελούνται από μια ασταθή κατάσταση για να κινούν διακριτικά, μέσω των φανατικών, σκοτεινά νήματα.
Πρόκειται για το παλιό παιχνίδι των αυτοκρατοριών, του οποίου θύμα δεν είναι μόνον ο αλγερινός πληθυσμός, αλλά η ίδια η Αλγερία και οι πιο παλιοί της και τελικά πιο πιστοί της φίλοι.
Έτσι λοιπόν, κύριε Πρόεδρε, κυρίες και κύριοι, ας προσπαθήσουμε για μια φορά επιτέλους να δούμε ξεκάθαρα την υπόθεση της Αλγερίας.
Ναι, υπάρχουν εξωτερικές δυνάμεις που επιδρούν στην Αλγερία.
Ναι, η Αλγερία έχει παραδοθεί για άλλη μια φορά, δίνοντας βέβαια λαβή για αυτό λόγω των παλιών, πολύχρονων, εμφύλιων διχασμών της, σε συγκρούσεις ισχύος και η χώρα μου, η Γαλλία που έχει αναμφισβήτητα ευθύνες απέναντι στη χώρα αυτή, θα συνεχίσει να τις αναλαμβάνει στο όνομα μιας πρωαιώνιας φιλίας και να ενεργεί έτσι ώστε η κυβέρνηση και ο πρόεδρος που εξέλεξε αυτή η χώρα, να καταφέρουν να διασφαλίσουν με κάποιο τρόπο, ενάντια σε ορισμένες μεταπτώσεις και ορισμένες εξωτερικές μυστικές ενέργειες, κάποιες από τις οποίες προέρχονται, επαναλαμβάνω, από ορισμένους φίλους μας, να διασφαλίσουν την ειρήνη και την εξουσία του κράτους το οποίο είναι, σήμερα ακόμη, ένα κράτος δικαίου.
Κύριε Πρόεδρε, κύριε Επίτροπε, η ελπίδα δεν πρέπει να πεθάνει.
Η ελπίδα που προκάλεσε στην Αλγερία και σε ολόκληρο τον κόσμο η πρωτοβουλία της πολιτικής ομόνοιας του Προέδρου Bouteflika, δεν πρέπει να αφήσει περιθώριο στην απατηλή άποψη ότι τελικά, δεν μπορεί να γίνει τίποτε στην χώρα αυτή για να εξαλειφθεί η βία και να εγκαθιδρυθεί κράτος δικαίου.
Όπως ακριβώς δεσμευθήκαμε να προσφέρουμε την υποστήριξή μας στον λαό της Χώρας των Βάσκων, που ξεσηκώθηκε εναντίον της τυφλής τρομοκρατίας, έχουμε το καθήκον να κάνουμε ό,τι μπορούμε για να στηρίξουμε, στην Αλγερία, τους οπαδούς της ομόνοιας και της συμφιλίωσης.
Είναι το καθήκον και ταυτόχρονα το συμφέρον της Ευρώπης.
Είναι προς το συμφέρον της Ευρώπης να επεκτείνει στο Νότο της Μεσογείου, στο πλαίσιο της συνέχισης της διαδικασίας της Βαρκελώνης, την ειρήνη και τη σταθερότητα που κατόρθωσε να εδραιώσει στο εσωτερικό της.
Είναι προς το συμφέρον της Ευρώπης να ακούσει τις εκκλήσεις όλης της αφρικανικής ηπείρου για την εγκαθίδρυση μίας ανανεωμένης συνεργασίας που θα βάζει τέλος χωρίς συμπλέγματα στην επώδυνη εποχή μετά το τέλος της αποικιοκρατίας.
Εμείς, οι Ευρωπαίοι, πρέπει να έχουμε επίγνωση του γεγονότος ότι έχουμε να πάρουμε αλλά και να δώσουμε πολλά κατά την υλοποίηση αυτού του εγχειρήματος.
Από τον τρόπο που θα μπορέσουμε να βοηθήσουμε την αφρικανική ήπειρο να βγει από την μιζέρια και το χάος θα εξαρτηθεί το ίδιο μας το μέλλον.
Είμαι κατηγορηματικά εναντίον του πειρασμού να οχυρωθούμε πίσω από το "φρούριο Ευρώπη" που θα είχε την μοίρα, όπως όλα τα φρούρια, να πολιορκηθεί κάποια μέρα.
Αυτός είναι ο λόγος για τον οποίο θα υποστηρίξω την κοινή πρόταση ψηφίσματος που θα υποβληθεί αμέσως σε ψηφοφορία στο Σώμα.
Καλώ, με την ευκαιρία αυτή, τους Αλγερινούς εταίρους μας να κατανοήσουν ότι δεν επιθυμούμε διόλου να τους δώσουμε μαθήματα, από θέση ισχύος και με αίσθημα ανωτερότητας, αλλά ότι είμαστε αποφασισμένοι να τους βοηθήσουμε, αν το επιθυμούν, να βάλουν τέλος στην τωρινή τραγωδία και να αποκαταστήσουμε στο μέλλον τους ιστορικούς δεσμούς φιλίας που μας ενώνουν.
Κύριε Πρόεδρε, αγαπητοί συνάδελφοι, ο μήνας του Ραμαζανιού στην Αλγερία σημαδεύτηκε από νέα κλιμάκωση του τρόμου.
Φρικτές σφαγές, από το 1991, στην αρχή του αδελφοκτόνου πολέμου, δίχως να ξεχνούμε τους τραυματίες και τους αγνοούμενους, τον πόνο και την αγωνία των οικογενειών.
Παρά την τακτική πολιτικής ομόνοιας που εφάρμοσε ο Πρόεδρος Bouteflika, η βία δεν σταμάτησε.
Ο αλγερινός λαός επιθυμεί πάντα στην ειρήνη και την συμφιλίωση, που είναι ασυμβίβαστες με την ατιμωρησία.
Όπως αποκαλύπτουν οι διεθνείς οργανισμοί των ανθρωπίνων δικαιωμάτων, ο αγώνας ενάντια στην ισλαμική τρομοκρατία διεξάγεται στην παρανομία.
Είναι σημαντικό οι αλγερινές αρχές να συμφωνήσουν να φέρουν ενώπιον της δικαιοσύνης όλους τους υπεύθυνους όλων των εγκλημάτων.
Μέσα σ' αυτές τις συνθήκες, τίθεται ένα ερώτημα.
Τί σημαίνει η φαινομενική απραξία και παθητικότητα των ενόπλων δυνάμεων;
Στην Αλγερία κανείς δεν μπορεί να αρνηθεί την αδιαλλαξία της ανώτατης στρατιωτικής ιεραρχίας, που βρίσκεται στην εξουσία εδώ και 39 χρόνια και η οποία εγκλωβίζει το πολιτικό σύστημα και καλλιεργεί την αδιαφάνεια.
Η Ευρώπη έμεινε πολύ καιρό αδρανής απέναντι στα γεγονότα της Αλγερίας, παίρνοντας στην πράξη το μέρος του ισχύοντος καθεστώτος.
Είναι επείγον να αναθεωρήσουμε την υπεραπλουστευτική και μανιχαϊστική άποψη που κατηγορεί τον ισλαμισμό ως τον μόνο υπεύθυνο της σημερινής επιδείνωσης της κατάστασης.
Η αλγερινή κοινωνία έχει πληγεί βαθιά από την γενικευμένη διαφθορά και τον κοινωνικό και οικονομικό αποκλεισμό.
Η ψυχρή στάση της Ευρώπης ενέχει τον κίνδυνο της αποδυνάμωσης και την κατάπνιξης των κοινωνικών δυνάμεων της αλλαγής, του μέλλοντος που προσπαθούν να απελευθερωθούν από τις πιέσεις της εξουσίας.
Μένοντας σε επιφυλακή έναντι των κινδύνων που απειλούν τους πολίτες, επιτρέποντας την αναγνώριση του δικαιώματος του ασύλου, πρέπει να χτίσουμε σταθερές γέφυρες μεταξύ των δύο ακτών της Μεσογείου.
Για να βοηθήσουμε την Αλγερία να αποκτήσει δημοκρατικές ελευθερίες, πρέπει οι σχέσεις να πάψουν να είναι αποκλειστικά υπόθεση των κρατών, αλλά να μεριμνούν για το συμφέρον των λαών.
Δεν πρέπει να ξεχνάμε ποτέ ότι όλες οι καταπατήσεις των ανθρωπίνων δικαιωμάτων επηρεάζουν κυρίως τα λαϊκά στρώματα και δημιουργούν πρόσφορο έδαφος για όλες τις εξτρεμιστικές τάσεις.
Κύριε Πρόεδρε, την νύχτα την περασμένης Τρίτη έντεκα άτομα δολοφονήθηκαν σε ένα δήθεν σημείο ελέγχου στο Wilaya του Aοn Defla.
Το Σάββατο 24 Δεκεμβρίου, μια νεαρή τραγουδίστρια δολοφονήθηκε σε μία ντισκοτέκ της Annaba.
Οκτώ μέρες νωρίτερα, δεκαέξι μαθητές λυκείου δολοφονήθηκαν άγρια μέσα στο ίδιο τους το σχολείο.
Η Αλγερία γνώρισε το πιο αιματηρό ραμαζάνι εδώ και δύο χρόνια.
Περισσότερα από διακόσια άτομα - άντρες, γυναίκες, παιδιά, γέροι - δολοφονήθηκαν, ενώ νέα κορίτσια απήχθησαν και βιάστηκαν.
Η απίστευτη, τόσο βάρβαρη και απάνθρωπη βία των ένοπλων ισλαμιστικών ομάδων φαίνεται ότι συνεχίζει, σαν να μην είχε σταματήσει ποτέ.
Αυτές τις πληροφορίες τις οφείλουμε αποκλειστικά στους δημοσιογράφους.
Δεν μπορούμε παρά να εκφράσουμε την θλίψη μας για την σιωπή των αρχών, εκτός από τις περιπτώσεις των ξένων.
Ναι, ο τύπος, ένας από τους πιο ανεξάρτητους στον αραβικό κόσμο, και στο οποίο θα ήθελα να αποτείνω φόρο τιμής, έχει πληρώσει ένα βαρύ τίμημα σε εκείνους που τρέφουν απέραντο μίσος για την ελεύθερη έκφραση και ονειρεύονται έναν αμόρφωτο λαό, υποταγμένο στις εντολές τους.
Ωστόσο, εδώ και περισσότερο από ένα χρόνο, χιλιάδες τρομοκράτες κατέθεσαν τα όπλα επωφελούμενοι μίας γενικής αμνηστίας.
Η εκλογή του Προέδρου Bouteflika, ξύπνησε την ελπίδα στον λαό.
Όμως, πρέπει να επισημάνουμε ότι η τακτική της λεγόμενης πολιτικής ομόνοιας που δεσμεύθηκε να ακολουθήσει δεν οδήγησε στην ειρήνη.
Ενώ ο αλγερινός λαός ξεκίνησε μία εκπληκτική αντίσταση για να αποκρούσει τον ολοκληρωτισμό, η αμνήστευση αυτών των δολοφονιών, των εγκλημάτων ενάντια στην ανθρωπότητα σύμφωνα με ορισμένους, και η ατιμωρησία εκείνων που τα διέπραξαν, φαίνεται να τους έχουν αποχαλινώσει εντελώς ώστε να συνεχίζουν ανενόχλητοι το θανατηφόρο έργο τους.
Δεν πρέπει άραγε να ακούσουμε τις ενώσεις των οικογενειών των θυμάτων της τρομοκρατίας, οι οποίες αγανακτούν διότι δεν λαμβάνουν καμία αποζημίωση, ενώ οι "μετανοημένοι" ισλαμιστές επωφελούνται οικονομικών μέσων για την επανένταξή τους στην κοινωνία.
Δεν πρέπει να αναγνωρίσουμε τον διπλά γενναίο αγώνα των γυναικών της Αλγερίας, που είναι τα κύρια θύματα της τρομοκρατίας και ταυτόχρονα υποταγμένες σε έναν οικογενειακό κώδικα που γελοιοποιεί τα πιο στοιχειώδη δικαιώματά τους.
Τέλος, η οικονομική και κοινωνική κατάσταση είναι εξίσου επικίνδυνη, και είχε αποτελέσει ήδη την δεκαετία του ' 80 πρόσφορο έδαφος για την άνοδο του ισλαμισμού.
Η Αλγερία, υποκείμενη σε έντονες εξωτερικές πιέσεις, αναφέρομαι στο δημόσιο χρέος, διέρχεται μία κρίση που έχει ήδη ως αποτέλεσμα μία άνευ προηγουμένου αύξηση της ανεργίας.
Η αλληλεγγύη προς τους δημοκράτες και την Αλγερία που μάχεται ενάντια στον τρόμο και τον θάνατο, για ένα ελεύθερο μέλλον, είναι πιο επείγουσα και επιτακτική παρά ποτέ.
Κύριε Πρόεδρε, ειπώθηκαν ήδη πολλά από τους συναδέλφους.
Πιστεύω ότι η δραματική κατάσταση της επανεμφάνισης μιας τρομοκρατίας που δεν διστάζει να σκοτώνει ακόμα και τριών χρονών μωρά μας επαναφέρει σε μια κατάσταση που ελπίζαμε ότι την είχαμε αφήσει πίσω μας· ακόμη και αν όλοι πιστεύαμε ότι, δυστυχώς, η Αλγερία θα πρέπει να συμβιώσει για ορισμένη χρονική περίοδο με αυτό το φαινόμενο, η επανεμφάνισή του κατά τη διάρκεια του Ραμαζανιού μας επαναφέρει σε καταστάσεις που είχαμε ζήσει στο παρελθόν.
Ελπίζαμε, πράγματι, ότι η πρωτοβουλία του Προέδρου Bouteflika θα μπορούσε να έχει θετικά αποτελέσματα, αλλά τα γεγονότα αυτών των ημερών μας ανησυχούν.
Γι' αυτό και πιστεύω, όπως είπαν και άλλοι συνάδελφοι, ότι δεν μπορούμε να διστάζουμε να καταδικάσουμε την τρομοκρατία και να παράσχουμε όλη μας τη συνεργασία στις αλγερινές αρχές για την κατατρόπωση αυτού του φαινομένου.
Τούτου λεχθέντος, όμως, δεν πρέπει να ξεχνάμε, εξαιτίας της τρομοκρατίας, ότι υπάρχει πρόοδος στην πορεία της δημοκρατίας και του κράτους δικαίου και η καταπολέμηση της τρομοκρατίας δεν μπορεί να δικαιολογήσει το γεγονός ότι συνεχίζει να επικρατεί σ' αυτή τη χώρα η σκοτεινή και ανεξιχνίαστη εξουσία του στρατού.
Γι' αυτό καλά έκανε ο Πρόεδρος Πρόντι, στην επίσκεψή του, να υπογράψει συμφωνία και να δώσει πέντε εκατομμύρια ευρώ για την αύξηση του ανεξάρτητου τύπου και τη θέσπιση καταστατικού των δημοσιογράφων.
Αυτό ακριβώς πιστεύω ότι πρέπει να κάνουμε, επιπλέον του να παρέχουμε στα θύματα της βίας άσυλο στις χώρες μας, πράγμα που σε ορισμένες από αυτές δεν είναι δυνατό, ενώ ήταν δυνατό να φιλοξενήσουν πολλούς τρομοκράτες που οργανώνουν και οργάνωσαν εκεί πολύ επικίνδυνα δίκτυα.
Τέλος, πιστεύω ότι θα πρέπει να εξετάσουμε το ενδεχόμενο αποστολής μιας αντιπροσωπείας μας στην Αλγερία.
Είναι πολύς καιρός που το Κοινοβούλιο δεν πάει πια σ' αυτή τη χώρα και πιστεύω ότι το πρώτο πράγμα που πρέπει να κάνουμε είναι, κατά πρώτο λόγο, να καταλάβουμε καλά τι συμβαίνει.
NL) Πρόεδρε, γιατί είναι τόσο εκκωφαντικά σιωπηλή η Ευρώπη απέναντι στα μαζικά εγκλήματα στην Αλγερία;
Η σιωπή αυτή βρίσκεται σε έντονη αντίθεση με την κριτική που ασκούμε σε ό,τι συμβαίνει αλλού στον πλανήτη.
Οι μαζικές δολοφονίες στην Αλγερία δεν έχουν σταματήσει.
Εξακολουθούν να εξαφανίζονται άνθρωποι υπό ανεξήγητες συνθήκες.
Τα βασανιστήρια παραμένουν στην ημερήσια διάταξη.
Πέρυσι και μόνο δολοφονήθηκαν 200 έως 300 άνθρωποι κάθε μήνα με τον πιο απάνθρωπο τρόπο.
Ο απολογισμός της δεκαετούς έκρηξης βίας περιέχει φοβερούς αριθμούς.
150 000 νεκροί και άλλοι 10 000 αγνοούμενοι, δύο φορές δηλαδή περισσότεροι από ό,τι κατά το καθεστώς του Πινοσέτ.
Ο Πρόεδρος Buteflika έδωσε όμορφες υποσχέσεις για περιορισμό της βίας, έναρξη διαλόγου και έρευνα για τις εξαφανίσεις.
Λίγα όμως πραγματοποιήθηκαν από όλα αυτά.
Η ατιμωρησία συνεχίζεται.
Οι βάρβαροι που πραγματοποιούν τερατώδεις σφαγές τυλιγμένοι στο σκοτάδι της νύχτας παραμένουν ατιμώρητοι.
Αλλά ούτε και οι δυνάμεις ασφαλείας διώκονται για τα εγκλήματα που διαπράττουν.
Είναι προφανής λοιπόν η ανάγκη να συζητήσουμε με τις αρχές της Αλγερίας για τα προβλήματα αυτά.
Γιατί ωστόσο δεν γίνεται τίποτα;
Μήπως εξαιτίας των γαλλικών εμπορικών συμφερόντων στην πρώην αποικία;
Σιωπούν μήπως τα κράτη μέλη προσβλέποντας σε παχυλά εμπορικά συμβόλαια;
Ή μήπως φοβούμαστε την τρομοκρατία στην Αλγερία;
Πρόκειται άραγε κυρίως για το φόβο μήπως υποδαυλίσουμε περισσότερο τον ισλαμικό φονταμενταλισμό στην Αλγερία;
Το στοιχειωδέστερο καθήκον του κράτους είναι η προστασία του πληθυσμού του.
Η αποτυχία των αρχών της Αλγερίας στο να ανταποκριθούν στο καθήκον αυτό αποτελεί αίσχος.
Είναι καιρός να ενδιαφερθεί η Ευρωπαϊκή Ένωση για τον πληθυσμό της Αλγερίας και να θέσει τα συμφέροντά της σε δεύτερη θέση.
Πρέπει να τεθεί τέλος στη βία.
Πρέπει το ταχύτερο δυνατό να συνάψουμε συμφωνία σύνδεσης, έτσι ώστε να μπορέσουμε να εντείνουμε τον πολιτικό διάλογο.
Θέλω να ρωτήσω τον επίτροπο: τι γίνεται σχετικά;
Γιατί δεν μπορούμε πλέον να σιωπούμε.
.
(ΕΝ) Η Επιτροπή συμμερίζεται την ανησυχία του Κοινοβουλίου για την κατάσταση των τούρκων κρατουμένων που βρίσκονται ακόμη σε απεργία πείνας.
Η υγεία κάποιων από αυτούς τους κρατουμένους αποτελεί θέμα σοβαρής ανησυχίας.
Έγκειται στις τουρκικές αρχές να βρουν μια ειρηνική λύση.
Σε κάθε περίπτωση, οι τουρκικές δυνάμεις ασφαλείας θα πρέπει να συγκρατηθούν.
Όσον αφορά στις επιχειρήσεις που πραγματοποιήθηκαν από την αστυνομία και το στρατό σε 20 φυλακές το Δεκέμβριο του περασμένου χρόνου, η Επιτροπή αναμένει ότι θα διεξαχθούν έρευνες για τις αιτίες θανάτου και τα θύματα κατά τη διάρκεια αυτών των επιχειρήσεων θα εντοπισθούν και οι υπεύθυνοι.
Θα ερευνηθούν επίσης οι ισχυρισμοί για βασανιστήρια και κακομεταχείριση κρατουμένων κατά τη διάρκεια της μεταφοράς τους μετά τις επιχειρήσεις.
Η Επιτροπή υπενθυμίζει ότι η βελτίωση των συνθηκών κράτησης στις τουρκικές φυλακές περιλαμβάνεται στην εταιρική σχέση για την ένταξη της Τουρκίας που έλαβε πολιτική έγκριση από το Συμβούλιο στις 4 Δεκεμβρίου του 2000.
Στην εταιρική σχέση για την ένταξη, αποτελεί προτεραιότητα η βελτίωση των συνθηκών κράτησης, έτσι ώστε να ευθυγραμμιστούν με τα ελάχιστα πρότυπα των ΗΕ για τη μεταχείριση των κρατουμένων και με άλλους διεθνείς κανόνες.
Για να αναφερθούμε τώρα στο θέμα της Αλγερίας, μπορώ να πω τα ακόλουθα: Η Επιτροπή στηρίζει τις προσπάθειες των αλγερινών αρχών να επιτύχουν την εθνική συμφιλίωση και να σταματήσουν τη βία.
Η δημοκρατία, το κράτος δικαίου, τα ανθρώπινα δικαιώματα και οι θεμελιώδεις ελευθερίες είναι βασικές αρχές που η Ευρωπαϊκή Ένωση εφαρμόζει ισότιμα σε όλους τους εταίρους της.
Επικροτούμε την αποδοχή από την πλευρά της Αλγερίας της σχετικής πρότασης στις διαπραγματεύσεις για την συμφωνία σύνδεσης.
Εξαιτίας της βίας, ωστόσο, έχουμε νέα θύματα κάθε μήνα.
Ανησυχούμε ιδιαίτερα για το νέο κύμα βίας κατά τη διάρκεια του Ραμαζανιού που στοίχισε τη ζωή πολλών ανθρώπων σε όλη τη χώρα.
Η Αλγερία πρέπει επίσης να βρει έναν τρόπο να αντιμετωπίσει τα εγκλήματα του παρελθόντος από τρομοκράτες που έχουν αποκηρύξει τη βία.
Παρόλο που αντιλαμβάνεται τη δυσκολία αντιμετώπισης της τρομοκρατίας στην Αλγερία, η Επιτροπή συνεχίζει ωστόσο να ανησυχεί για τις παραβιάσεις των ανθρωπίνων δικαιωμάτων και πιο συγκεκριμένα, για τις εξαφανίσεις.
Είναι ζωτικό να ληφθούν αποφασιστικά μέτρα εναντίον των οπισθοδρομικών κινήσεων και παραβιάσεων στον τομέα των ανθρωπίνων δικαιωμάτων.
Συνεχίζουμε να θέτουμε αυτά τα ζητήματα σε κάθε επίπεδο του πολιτικού διαλόγου με τις αλγερινές αρχές.
Ο κ. Πρόντι, για παράδειγμα, τόνισε την ανάγκη να αποκατασταθεί η ειρήνη σε ολόκληρη τη χώρα κατά τη διάρκεια της επίσκεψής του στην Αλγερία στις 12 και 13 Ιανουαρίου.
Στο πλαίσιο αυτής της προσέγγισης και προκειμένου να παρέχει υλική βοήθεια στις προσπάθειες της Αλγερίας, η Επιτροπή, που εκπροσωπείται από τον κ. Πρόντι, έχει υπογράψει συμφωνίες χρηματοδότησης παρέχοντας 13 εκατομμύρια ευρώ για δύο προγράμματα σχετικά με τα ανθρώπινα δικαιώματα.
Το ένα αφορά την υποστήριξη στα μέσα ενημέρωσης και τους δημοσιογράφους της χώρας και το άλλο σχετίζεται με τον εκσυγχρονισμό και την εκπαίδευση της αστυνομικής δύναμης, καθιστώντας την ικανή να λειτουργήσει όπως θα έπρεπε να λειτουργεί η αστυνομία σε μια δημοκρατία.
Σας ευχαριστώ, κύριε Επίτροπε!
Η συζήτηση έληξε.
Η ψηφοφορία θα διεξαχθεί ανάλογα με την ολοκλήρωση της συζήτησης κατά τις 17.30.
Όπως γνωρίζετε, μετά τα επίκαιρα και επείγοντα θέματα θα διακόψουμε για λίγο ως τις 17.30 και θα αποφασιστεί τότε αν θα πραγματοποιηθεί η ομιλία Deprez.
Η ψηφοφορία θα διεξαχθεί τότε μετά την ομιλία Deprez στις 17.30 αντί στις 18.30.
Διεθνές ποινικό δικαστήριο
Σύμφωνα με την ημερήσια διάταξη ακολουθεί συζήτηση των ακόλουθων προτάσεων ψηφίσματος:
Β5-0060/2001 του βουλευτή Malmstrφm εξ ονόματος της Ομάδας του Ευρωπαϊκού Κόμματος των Φιλελευθέρων, Δημοκρατών και Μεταρρυθμιστών σχετικά με την επικύρωση της Συνθήκης της Ρώμης για τη σύσταση του Διεθνούς Ποινικού Δικαστηρίου.
Β5-0067/2001 των βουλευτών Frassoni και άλλων εξ ονόματος της Ομάδας των Πρασίνων/Ευρωπαϊκής Ελεύθερης Συμμαχίας σχετικά με τη σύσταση σε σύντομο χρονικό διάστημα ενός πραγματικού μόνιμου Διεθνούς Ποινικού Δικαστηρίου.
Β5-0069/2001 των βουλευτών Bonino και άλλων εξ ονόματος της Ομάδας Τεχνικού Συντονισμού των Ανεξαρτήτων Βουλευτών- Μικτή Ομάδα σχετικά με τη θέση σε ισχύ σε σύντομο χρονικό διάστημα της Συνθήκης της Ρώμης για το Διεθνές Ποινικό Δικαστήριο.
B5-0073/2001 των βουλευτών Salafranca Sαnchez-Neyra και Posselt εξ ονόματος της Ομάδας του Ευρωπαϊκού Λαϊκού Κόμματος και των Ευρωπαίων Δημοκρατών σχετικά με την επικύρωση της Συνθήκης της Ρώμης για τη σύσταση του Διεθνούς Ποινικού Δικαστηρίου.
B5-0078/2001 των βουλευτών Sakellariou και άλλων εξ ονόματος της Ομάδας του Κόμματος των Ευρωπαίων Σοσιαλιστών σχετικά με την επικύρωση της Συνθήκης της Ρώμης για τη σύσταση του Διεθνούς Ποινικού Δικαστηρίου.
B5-0073/2001 των βουλευτών Di Lello Finuoli και άλλων εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς/Αριστεράς των Πρασίνων των Βόρειων Χωρών σχετικά με το Διεθνές Ποινικό Δικαστήριο.
Πρόεδρε, χαίρομαι που περιλαμβάνεται το ζήτημα αυτό στην ημερήσια διάταξη διότι τα νέα είναι καλά για το Διεθνές Ποινικό Δικαστήριο για εγκλήματα πολέμου.
Η 31η Δεκεμβρίου ήταν η καταληκτική ημερομηνία για την υπογραφή από τα κράτη μέλη της σχετικής συνθήκης, της Συνθήκης της Ρώμης.
Γνωρίζουμε όλοι πόσο δύσκολα καταλήξαμε στη συνθήκη αυτή.
Παρ' όλα αυτά είδαμε πώς την τελευταία στιγμή πέρυσι αποφάσισε ένας εξαιρετικά μεγάλος αριθμός κρατών να υπογράψει τη Συνθήκη.
120 χώρες είχαν ψηφίσει υπέρ και 7 κατά της Συνθήκης.
Τώρα η Συνθήκη έχει υπογραφεί από περισσότερες από 130 χώρες, μεταξύ των οποίων οι Ηνωμένες Πολιτείες οι οποίες την είχαν αρχικά καταψηφίσει, αλλά και το Ισραήλ, το Ιράν και η Γιουγκοσλαβία υπέγραψαν την Σύμβαση την τελευταία στιγμή.
Αυτή η ευρεία υποστήριξη προς τη Συνθήκη αποδεικνύει αναμφίβολα ότι δεν μπορεί κανείς να ισχυριστεί ότι αυτή αποτελεί υπόθεση των βορείων ή των ανεπτυγμένων χωρών.
Η υποστήριξη προς αυτήν είναι πάρα πολύ ευρύτερη.
Το ζητούμενο τώρα είναι η επικύρωση της Συνθήκης, ζήτημα στο οποίο αναφέρεται το παρόν ψήφισμα.
Με χαρά μου διαπιστώνω ότι 27 χώρες την έχουν ήδη επικυρώσει, εκ των οποίων 8 αποτελούν κράτη μέλη της Ένωσης, ωστόσο η Σουηδία, το Ηνωμένο Βασίλειο, η Πορτογαλία, οι Κάτω Χώρες, η Ιρλανδία, η Ελλάδα και η Δανία δεν την έχουν ακόμα υπογράψει.
Έχουν αρχίσει τις σχετικές εργασίες, ωστόσο δεν την υπέγραψαν ακόμα.
Από τις χώρες οι οποίες έχουν υποβάλει υποψηφιότητα ένταξης στην Ένωση, ουδεμία δεν την έχει επικυρώσει ακόμα, ενώ η Τουρκία ούτε καν την έχει υπογράψει.
Έχουμε λοιπόν αρκετή δουλειά ακόμα να κάνουμε και καλούμε το Συμβούλιο να θέσει το ζήτημα στην ημερήσια διάταξη.
Είναι σημαντικό να αναλάβει η Ευρώπη πρωταγωνιστικό ρόλο στις προσπάθειες αυτές.
Αυτό μπορούμε να το πράξουμε μόνοι μας, χωρίς να χρειάζεται να κατηγορούμε μόνο τους άλλους.
Μπορούμε να αναλάβουμε δράση και είναι σημαντικό να γίνει αυτό το ταχύτερο δυνατό.
Κύριε Πρόεδρε, θα είμαι πολύ σύντομος: ως μεθεπόμενος ομιλητής αναφέρεται ο κ. Franz Xaver Mayer.
Θα μιλήσει όμως για την ομάδα μας ο κ. Hans-Peter Mayer.
Ο ένας είναι πρώτης τάξεως γεωπόνος και πολιτικός, ο άλλος είναι πρώτης τάξεως νομικός.
Ήθελα απλώς να το ξεκαθαρίσω για να είναι σε όλους μας σαφές ποιος θα μιλήσει.
Σας ευχαριστώ, κύριε Posselt.
Είστε, σαν να λέμε, ο επόπτης υπηρεσίας.
Όλα τα προσέχετε!
Σας ευχαριστώ για την επισήμανση.
Θα το έβλεπα βέβαια αργότερα, αφού και ο σωστός κ. Mayer είναι στην αίθουσα.
Κύριε Πρόεδρε, πρέπει να πω ότι ζηλεύω πολύ τον κ. Posselt για τις ρητορικές του ικανότητες, που δεν τις διαθέτουμε όλοι σε τούτη την Αίθουσα.
Ωστόσο, ανάμεσα στα είκοσι επτά κράτη που έχουν επικυρώσει τη Συνθήκη της Ρώμης υπάρχουν οκτώ κράτη μέλη της Ευρωπαϊκής Ένωσης, ενώ τα άλλα επτά λείπουν από το προσκλητήριο.
Και αυτό, ένα από τα παράδοξα της Ευρωπαϊκής Ένωσης, είναι επίσης συνέπεια της ανυπαρξίας πραγματικής και κυριολεκτικής κοινής εξωτερικής πολιτικής.
Αλήθεια, ποιες μπορεί να είναι οι αιτιολογίες των κρατών μελών της Ένωσης που δεν έχουν επικυρώσει ακόμα το καταστατικό του Δικαστηρίου, αν όχι κάποιος δισταγμός απέναντι σε μιαν απώτερη, πραγματική και σημαντική εκχώρηση κυριαρχικών δικαιωμάτων και ορισμένη έλλειψη εμπιστοσύνης στον ίδιο τους τον εαυτό, δεδομένου ότι, κατά κάποιον τρόπο, φοβούνται ίσως ακόμα μήπως αναγκαστούν κάποια μέρα να καθίσουν και αυτά στο άβολο εδώλιο του κατηγορουμένου;
Προφανώς αυτό αληθεύει ακόμη περισσότερο για άλλους, σοβαρούς παράγοντες της διεθνούς σκηνής.
Ήταν σωστό να σημειωθεί, όπως έγινε στο ψήφισμά μας, ότι ο Πρόεδρος Κλίντον υπέγραψε στα τέλη του περασμένου έτους τη Συνθήκη της Ρώμης, είναι όμως θεμιτό να αναρωτηθούμε αν θα το είχε κάνει στην περίπτωση που η ψηφοφορία στη Φλόριντα τύχαινε να δώσει τη νίκη στον Αλ Γκορ.
Ο δρόμος προς την έναρξη της συγκεκριμένης εργασίας του Δικαστηρίου είναι ακόμα μακρύς και γεμάτος εμπόδια· όπως δηλώνει το ψήφισμα, πρέπει οπωσδήποτε να απαγορευθούν οι τροποποιήσεις του καταστατικού και πρέπει να δραστηριοποιηθούμε ώστε ο κανονισμός εφαρμογής να τεθεί σε ισχύ ή, τουλάχιστον, να οριστεί γρήγορα.
Εμείς επιθυμούμε να τον εντάξει η Ευρωπαϊκή Ένωση στις προτεραιότητες της εξωτερικής πολιτικής της, δεδομένου ότι στη θεωρία είμαστε όλοι σύμφωνοι, και επιθυμούμε επίσης να μπορέσει το Ευρωπαϊκό Κοινοβούλιο να συνεχίσει να ασκεί επιρροή για να γίνει το Δικαστήριο πραγματικότητα, εγγράφοντας στην ημερήσια διάταξη κάθε συνεδρίασης των μικτών αντιπροσωπειών του το ζήτημα του Ποινικού Δικαστηρίου και συνεχίζοντας την έγκριση ψηφισμάτων σαν αυτό για το οποίο θα ψηφίσουμε σε λίγο.
Λυπάμαι, συνεπώς, που δεν συμπεριλήφθηκε στο κοινό ψήφισμα το θέμα των μικτών αντιπροσωπειών, αλλά συμφωνώ βαθιά με αυτή την πρόταση και ελπίζω να μπορέσουμε να την υιοθετήσουμε.
Κύριε Πρόεδρε, κύριε Επίτροπε, κυρίες και κύριοι συνάδελφοι, για όγδοη φορά μέσα σε τέσσερα χρόνια το Κοινοβούλιό μας θα υιοθετήσει, σε λίγα λεπτά, ψήφισμα για το Διεθνές Ποινικό Δικαστήριο.
Αυτό δείχνει την αποφασιστικότητα, τη σταθερότητα με την οποία το Κοινοβούλιό μας θέλησε να παρακολουθήσει, βήμα προς βήμα, τη βραδεία γένεση μιας διεθνούς δικαιοσύνης, η οποία είναι όλο και πιο αναγκαία - όπως δείχνουν οι υποθέσεις των Μιλόσεβιτς, Μλάντιτς, Πινοσέτ και τόσων άλλων, στους οποίους αρχίζει να λείπει εκείνη η ατιμωρησία που μέχρι σήμερα παρείχε σε τόσους και τόσους δολοφόνους, σε τόσους και τόσους εγκληματίες τη δυνατότητα να μένουν ήσυχοι στη θέση τους και να βγαίνουν αισίως στη σύνταξη με όλες τις τιμές - και δείχνει με πόσο ζήλο παρακολούθησε το Κοινοβούλιό μας αυτή την υπόθεση, σε πολλές περιπτώσεις δείχνοντας τον δρόμο στην Ευρωπαϊκή Ένωση.
Υπενθυμίζω τα πρώτα ψηφίσματα, στα οποία ζητούσαμε μεγαλοφώνως μια Ευρωπαϊκή Ένωση όπου τα δεκαπέντε κράτη μέλη θα ήταν ενωμένα και αποφασισμένα σ' αυτή τη μάχη, υπερασπίζοντας τις ουσιώδεις αρχές αυτού του Δικαστηρίου: την ανεξαρτησία της εισαγγελικής αρχής, την αυτονομία του Δικαστηρίου στην εκδίκαση των εγκλημάτων, τον ορισμό του αντικειμένου της εντολής του Δικαστηρίου και ούτω καθεξής.
Αυτοί οι στόχοι επιτεύχθηκαν.
Έχει δίκιο η συνάδελφος Frassoni που λέει ότι είναι σημαντικό να τονισθεί ότι πρέπει να υπερασπισθούμε αυτούς τους στόχους και το περιεχόμενο του καταστατικού από εκείνους που υπέγραψαν, όπως ο Κλίντον ή άλλοι, για να συνεχίσουν να συμμετέχουν στη Συνέλευση των κρατών μελών του Δικαστηρίου, μα στην πραγματικότητα για να επηρεάσουν αρνητικά τις διαπραγματεύσεις, ελπίζοντας αισίως σε μια εξαίρεση για τους αμερικανούς στρατιωτικούς.
Δεν χρειάζεται εξαίρεση, χρειάζεται να φθάσουμε όσο το δυνατόν πιο γρήγορα στις εξήντα επικυρώσεις: πρόκειται για ένα πεδίο όπου οι Δεκαπέντε δίνουν μια καλή απόδειξη.
Ελπίζω ότι, στις σχέσεις που θα έχουμε με τις τρίτες χώρες, αυτό το θέμα θα είναι στην ημερήσια διάταξη και ελπίζω ότι οι επτά χώρες της Ένωσης, που δεν το έχουν κάνει ακόμα, θα επικυρώσουν το καταστατικό εντός του τρέχοντος έτους.
Κύριε Πρόεδρε, πράγματι δημιουργείται καμιά φορά σύγχυση όταν ούτε μια κοινοβουλευτική διοίκηση δεν είναι σε θέση να κάνει διάκριση μεταξύ δυο προσώπων σε περιπτώσεις συνωνυμίας.
Έτσι δημιουργούνται καμιά φορά και μπλεξίματα με το ταχυδρομείο.
Τα Ηνωμένα Έθνη σκέπτονται να επαναφέρουν στη ζωή το Διεθνές Ποινικό Δικαστήριο που είχε συσταθεί μετά τα τρομερά γεγονότα του Β' Παγκοσμίου Πολέμου.
Ανάμεσα στις αφορμές για αυτό ήταν οι παραβιάσεις του διεθνούς δικαίου στη Γιουγκοσλαβία και η σφαγή στη Ρουάντα.
Μερικοί αναρωτούνται πώς θα οριοθετηθεί η δικαιοδοσία του Διεθνούς Ποινικού Δικαστηρίου σε σχέση με τα ήδη υπάρχοντα δικαστήρια.
Το Ευρωπαϊκό Δικαστήριο στο Λουξεμβούργο αποφαίνεται επί της εφαρμογής και ερμηνείας των συνθηκών της Ευρωπαϊκής Ένωσης.
Το Διεθνές Δικαστήριο της Χάγης επιλύει διακρατικές διαφορές.
Το Διεθνές Δικαστήριο για τα Ανθρώπινα Δικαιώματα στο Στρασβούργο αποφαίνεται για κρατικές παραβιάσεις των δικαιωμάτων που απορρέουν από την Ευρωπαϊκή Σύμβαση των Δικαιωμάτων του Ανθρώπου.
Για τα τέσσερα ιδιαιτέρως βαριά εγκλήματα της γενοκτονίας, των εγκλημάτων κατά της ανθρωπότητας, των εγκλημάτων πολέμου και της επιθετικότητας θα δημιουργηθεί τώρα το Διεθνές Ποινικό Δικαστήριο.
Μέχρι τώρα τα Ηνωμένα Έθνη επέτρεπαν τη σύσταση ειδικών δικαστηρίων, όπως για παράδειγμα τα ad hoc ποινικά δικαστήρια για τα εγκλήματα στη Γιουγκοσλαβία και τη Ρουάντα.
Το Διεθνές Ποινικό Δικαστήριο θα σηματοδοτεί στο μέλλον ότι καθένα από αυτά τα εγκλήματα θα διώκεται και θα τιμωρείται.
Έτσι, οι εγκληματίες πολέμου δεν θα μπορούν πια να κρύβονται πίσω από τα όρια της εθνικής κυριαρχίας.
Το νέο δικαστήριο είναι ένα σημαντικό απόκτημα για τη διεθνή κοινότητα για να αναπληρώσει τα κενά της ποινικής δίωξης εγκλημάτων.
Θέλω να εκφράσω την ευχή ότι όλα τα κράτη μέλη θα επικυρώσουν σύντομα το ψήφισμα, και προτείνω να γίνει δεκτό.
Κύριε Πρόεδρε, αυτή η κοινή πρόταση ψηφίσματος για την κύρωση της Συνθήκης της Ρώμης και την ίδρυση του μόνιμου Διεθνούς Ποινικού Δικαστηρίου έρχεται σε πολύ κατάλληλη στιγμή.
Μόλις χθες σ' αυτή τη Συνέλευση συζητήσαμε τις προτεραιότητές μας σχετικά με την Επιτροπή για τα Ανθρώπινα Δικαιώματα των Ηνωμένων Εθνών στη Γενεύη.
Ο σουηδός πρωθυπουργός επανέλαβε για ακόμη μια φορά τη σπουδαιότητα των ανθρωπίνων δικαιωμάτων στη διάρκεια της σουηδικής Προεδρίας.
Αυτή η απογευματινή συζήτηση είναι ακόμη μια ζωντανή υπενθύμιση των αδικιών στον κόσμο.
Γι' αυτό το λόγο το επόμενο βήμα, και ελπίζω να συμφωνεί το Σώμα, είναι ότι, αν θέλουμε να είμαστε σοβαροί όσον αφορά στα ανθρώπινα δικαιώματα ανδρών, γυναικών και παιδιών, θα πρέπει να ιδρυθεί ένα μόνιμο Διεθνές Ποινικό Δικαστήριο για να διώκονται ποινικώς όσοι εκτελούν ή αναθέτουν εγκλήματα κατά της ανθρωπότητας.
Έχουμε ανάγκη από ένα ποινικό δικαστήριο με παγκόσμια δικαιοδοσία, που να μπορεί να δικάζει ανεξάρτητα όσους κατηγορούνται για τέτοιες φρικαλεότητες.
Μόνο αν αποφασίσουμε να εφαρμόσουμε τη συνθήκη της Ρώμης θα είμαστε σε θέση να τερματίσουμε την ατιμωρησία των ενόχων αυτών των εγκλημάτων και να συμβάλλουμε στην αποτροπή και πρόληψη τέτοιων εγκλημάτων στο μέλλον.
Όπως είναι γνωστό, 139 κυβερνήσεις έχουν υπογράψει τη συνθήκη της Ρώμης αλλά δυστυχώς μόνο 27 την έχουν κυρώσει μέχρι σήμερα.
Χρειάζονται εξήντα τέτοιες κυρώσεις για να τεθεί σε ισχύ η Συνθήκη και για να συσταθεί το Δικαστήριο.
Επομένως πιστεύω ότι είναι επιτακτική ανάγκη για τα κράτη μέλη να δώσουν το παράδειγμα.
Ήδη η Ιταλία, η Γαλλία, το Βέλγιο, το Λουξεμβούργο, η Ισπανία, η Γερμανία, η Αυστρία και η Φινλανδία έχουν κυρώσει τη Συνθήκη προς τιμήν τους.
Έχει έρθει η ώρα και για τα υπόλοιπα κράτη μέλη της Ένωσης να ακολουθήσουν το παράδειγμά τους.
Ο κυνισμός είναι εύκολη λύση και δεν θα υποκύψω.
Πιστεύω ότι θα πρέπει να χαιρετίσουμε την υπογραφή της Συνθήκης στις 31 Δεκεμβρίου από τις Ηνωμένες Πολιτείες Αμερικής καθώς και την υπογραφή της από την Γιουγκοσλαβική Ομοσπονδία στις 19 Δεκεμβρίου του 2000.
Θα πρέπει τώρα να καλέσουμε αυτά τα κοινοβούλια να κυρώσουν τη Συνθήκη.
Παρόλα αυτά, θα πρέπει να παροτρύνουμε την ίδια στιγμή όλα τα κράτη να συνεχίσουν να στηρίζουν το έργο των Διεθνών Ποινικών Δικαστηρίων για τη Ρουάντα και την πρώην Γιουγκοσλαβία.
Η ιστορία μας διδάσκει ότι δεν πρέπει ποτέ να ξεχνάμε.
Έτσι, ξαναφέρετε στο νου σας την τελευταία χιλιετία.
Δείτε τώρα τον κόσμο όπως είναι και θυμηθείτε ότι το τίμημα για την ελευθερία είναι η αιώνια επαγρύπνηση.
Οι μελλοντικές γενιές δεν θα μας συγχωρήσουν ποτέ αν αποστρέψουμε τη σκέψη μας μακριά από αυτούς που υπέστησαν τέτοιες τρομακτικές φρικαλεότητες και που συνεχίζουν να υποφέρουν ακόμη και τώρα που μιλάω.
Οι λέξεις δεν είναι αρκετές.
Τώρα είναι ώρα για δράση.
Υπογράψτε τη συνθήκη της Ρώμης για το Δ.Π.Δ. και ταυτόχρονα σηματοδοτείστε τη δέσμευσή μας και πρόκλησή μας στον υπόλοιπο κόσμο.
Ως ένας από τους βουλευτές που κατέθεσαν αυτή την πρόταση, προτρέπω το Κοινοβούλιο και το Συμβούλιο να την στηρίξουν.
Κύριε Πρόεδρε, αν κοιτάξει κανείς τη λίστα των κρατών μελών της ΕΕ που έχουν ήδη επικυρώσει το ψήφισμα, θα διαπιστώσει ότι πέντε από τα έξι ιδρυτικά κράτη έχουν ολοκληρώσει τη διαδικασία επικύρωσης.
Μόνο οι Κάτω Χώρες υπολείπονται, οι οποίες είχαν υποστηρίξει ιδιαίτερα την ίδρυση αυτού του δικαστηρίου και είχαν μάλιστα εκδηλώσει ενδιαφέρον για την έδρα του.
Αναρωτιέται, λοιπόν, κανείς τι κρύβεται πίσω από αυτό.
Από τα υπόλοιπα εννέα κράτη μέλη της Ευρωπαϊκής Ένωσης, μόνο τρία έχουν επικυρώσει ήδη, μεταξύ αυτών και η Αυστρία, που τόσο επικρίθηκε από πολλούς.
Θέλω να κάνω έκκληση και στις άλλες χώρες της Ευρωπαϊκής Ένωσης να ξεκινήσουν το γρηγορότερο δυνατό με τη διαδικασία επικύρωσης.
Χρειαζόμαστε αυτό το Ποινικό Δικαστήριο, για να υπάρχει επιτέλους ένα αντικειμενικό, παγκόσμιο σημείο αναφοράς σε περιπτώσεις διεθνών εγκλημάτων κατά της ανθρωπότητας που δυστυχώς δεν έχουν μειωθεί, αλλά αντιθέτως έχουν μάλλον αυξηθεί.
Μιλήσαμε προηγουμένως για την Καμπότζη.
Μιλάμε επίσης για την πρώην Γιουγκοσλαβία.
Σε αυτές τις περιπτώσεις είναι σαφώς δικαιολογημένη η σύσταση ειδικών δικαστηρίων.
Θα πρέπει να γνωρίζουμε όμως ότι εν μέρει δυσφημίζεται από εθνικιστικές δυνάμεις σε αυτές τις χώρες ως απονομή δικαιοσύνης από τους νικητές.
Για να μην μπορεί να συμβεί πια κάτι τέτοιο είναι τρομερά σημαντικό να υπάρξει σύντομα ένα ενιαίο Ποινικό Δικαστήριο σε αυτόν τον κόσμο, για να μην αναγκαζόμαστε πια να λειτουργούμε με ειδικά δικαστήρια.
Το Δικαστήριο της Χάγης για τα εγκλήματα πολέμου στην πρώην Γιουγκοσλαβία είναι αξιέπαινο και χρειάζεται την υποστήριξή μας.
Είδατε όμως ότι ο Πρόεδρος Κοστούνιτσα, ο οποίος πριν λίγο καιρό έκανε πανηγυρικές εξαγγελίες στο Κοινοβούλιο, πριν δυο μέρες αρνήθηκε να δεχθεί την κ. Del Ponte με τη δικαιολογία ότι δήθεν δεν ήταν ομόλογός του σύμφωνα με το πρωτόκολλο.
Αυτό είναι σκάνδαλο!
Από αυτό το παράδειγμα φαίνεται πόσο σημαντικό είναι όχι μόνον να κατοχυρωθούν παγκοσμίως οι νομικοί κανόνες του διεθνούς δικαίου κατά του εκτοπισμού, της μαζικής δολοφονίας και της επιθετικότητας, αλλά και να εξασφαλιστούν τα ανάλογα όργανα επιβολής κυρώσεων.
Αυτό είναι κατά κύριο λόγο το Ποινικό Δικαστήριο.
Εργαστήκαμε εντατικά για αυτό και είναι επί τέλους καιρός να ξεκινήσει τις εργασίες του.
.
(ΕΝ) Παρόλο που η ίδρυση του Διεθνούς Ποινικού Δικαστηρίου δεν εντάσσεται στο πλαίσιο των αρμοδιοτήτων της, η Επιτροπή ελπίζει ότι ο απαιτούμενος αριθμός των 60 κυρώσεων θα επιτευχθεί σύντομα έτσι ώστε να μπορεί να λειτουργήσει το Δικαστήριο.
Στις 31 Δεκεμβρίου, η συνθήκη είχε υπεγραφεί από 139 χώρες και κυρωθεί από 27.
Η Επιτροπή, επισημαίνει με ικανοποίηση ότι, οι Ηνωμένες Πολιτείες υπέγραψαν τη Συνθήκη της Ρώμης στις 31 Δεκεμβρίου ενώ νωρίτερα στις 19 Δεκεμβρίου την υπέγραψε και η Γιουγκοσλαβική Ομοσπονδία.
Στις σχέσεις της με τρίτες χώρες η Επιτροπή θα καταβάλλει κάθε προσπάθεια για να υπογραμμίσει τη σημασία υπογραφής και επικύρωσης της συνθήκης το συντομότερον δυνατόν.
Εν τω μεταξύ, η Επιτροπή θα συνεχίζει να παρέχει επιχορηγήσεις σε πρωτοβουλίες για την υποστήριξη του Διεθνούς Ποινικού Δικαστηρίου.
Μέχρι τώρα, έχουν δοθεί περίπου 4,8 εκατομμύρια ευρώ για να στηρίξουν τις δραστηριότητες ΜΚΟ ή οργανισμών που εφαρμόζουν ενημερωτικές εκστρατείες σχετικά με το Διεθνές Ποινικό Δικαστήριο.
Η Επιτροπή θα παρέχει περαιτέρω υποστήριξη για αυτές τις δραστηριότητες φέτος.
Θέλουμε να το προωθήσουμε και να χρησιμοποιήσουμε τη συνεργασία μας με τους ΜΚΟ για να διατηρήσουμε αυτήν την ορμή και να υλοποιήσουμε αυτό το Δικαστήριο.
Σας ευχαριστώ, κύριε Επίτροπε!
Η συζήτηση έληξε.
Η ψηφοφορία θα διεξαχθεί κατά τις 18.30.
Σεισμός στο Σαλβαδόρ
Σύμφωνα με την ημερήσια διάταξη ακολουθεί συζήτηση των ακόλουθων προτάσεων ψηφίσματος:
Β5-0068/2001 των βουλευτών Nogueira Romαn και άλλων εξ ονόματος της Ομάδας των Πρασίνων/Ευρωπαϊκής Ελεύθερης Συμμαχίας σχετικά με τον σεισμό στο Ελ Σαλβαδόρ.
Β5-0074/2001 των βουλευτών Galeote Quecedo και άλλων εξ ονόματος της Ομάδας του Ευρωπαϊκού Λαϊκού Κόμματος και των Ευρωπαίων Δημοκρατών σχετικά με τον σεισμό στο Ελ Σαλβαδόρ.
Β5-0079/2001 των βουλευτών Seguro και άλλων εξ ονόματος της Ομάδας του Κόμματος των Ευρωπαίων Σοσιαλιστών σχετικά με τον σεισμό στο Ελ Σαλβαδόρ.
B5-0079/2001 του βουλευτή Wurtz εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς/Αριστεράς των Πρασίνων των Βόρειων Χωρών σχετικά με τον σεισμό στο Ελ Σαλβαδόρ.
Κύριε Πρόεδρε, άλλη μία καταστροφή έπληξε το Ελ Σαλβαδόρ, δύο μόλις χρόνια μετά τον τυφώνα Μιτς, τη φοβερή θεομηνία οι συνέπειες της οποίας ακόμη δεν έχουν ξεπεραστεί.
Μάλιστα η Ένωση εξακολουθεί απ' ό,τι φαίνεται να μην στέλνει τα χρήματα που υποσχέθηκε για την αντιμετώπιση αυτών των συνεπειών.
Χαίρομαι για το ψήφισμα που εκπονήσαμε από κοινού, το θεωρώ όμως μετά από όλες τις καταστροφές που έπληξαν το Ελ Σαλβαδόρ, και μετά τον τελευταίο καταστροφικό σεισμό, ως το απολύτως ελάχιστο.
Θεωρώ ότι πρόκειται στην ουσία για ένα κάπως χαλαρό ψήφισμα, διότι μπορεί μεν να εκφράστηκε όμορφα το αίσθημα αλληλεγγύης που μας διαπνέει όλους και αποτελεί τη βάση αυτού του ψηφίσματος, θα πρέπει ωστόσο να συνοδεύσουμε την αλληλεγγύη μας με πράξεις.
Για το σκοπό αυτό η Ομάδα μου υπέβαλε διάφορες τροπολογίες προκειμένου να βελτιωθεί και να καταστεί πιο συγκεκριμένο το ψήφισμα.
Μεταξύ άλλων, προκειμένου να μπορέσουν να εφαρμοστούν τα υφιστάμενα σχέδια με στόχο τη βελτίωση της κατάστασης, ιδιαίτερα τα προγράμματα ανοικοδόμησης, ωστόσο προκειμένου αυτά να επιτύχουν θα πρέπει να διαθέσουμε τους πόρους που έχει προβλέψει η Ευρώπη για το σκοπό αυτό.
Παρ' όλα αυτά θεωρούμε ότι ολόκληρη η διεθνής κοινότητα, και εμείς μαζί της, θα πρέπει να εκφράσει τον πόνο και την αλληλεγγύη της τώρα που χιλιάδες άνθρωποι έπεσαν θύματα αυτού του σεισμού.
Ένας σεισμός έχει βέβαια καταστρεπτικότερες συνέπειες σε μία φτωχή χώρα καθώς η χώρα αυτή διαθέτει λιγότερα μέσα προκειμένου να αντισταθεί και να σταθεί ξανά στα πόδια της.
Το Ελ Σαλβαδόρ έζησε έναν πόλεμο, το Ελ Σαλβαδόρ έζησε φυσικές καταστροφές και τώρα ήρθε και ο σεισμός.
Προκειμένου να δημιουργηθούν οι αναγκαίες συνθήκες με ευθύνη απέναντι στο περιβάλλον, θα πρέπει η κυβέρνηση να αφήσει στο περιθώριο τις πολιτικές της προτιμήσεις για κάποιες μορφές πολιτικοποίησης της βοήθειας, ενώ εμείς θα πρέπει να ανταποκριθούμε στις υποχρεώσεις μας.
Κύριε Πρόεδρε, θα ήθελα να αναφερθώ, στο ψήφισμα αυτό, που έλαβε την συναίνεση όλων των Ομάδων, στην τελευταία παράγραφο, όπου γίνεται αναφορά στην αποτελεσματικότητα που θα πρέπει να έχει στην περίπτωση αυτή η οικονομική βοήθεια που πρόκειται να προσφέρουμε στο Σαλβαδόρ, σ' αυτόν τον τόσο δοκιμασμένο λαό.
Μόλις επικοινώνησα με το υπεύθυνο Γραφείο για την ανθρωπιστική βοήθεια στη Νικαράγουα και θα ήθελα να μεταφέρω στη Συνέλευση - και στον κ. Επίτροπο -τη μεγάλη ανησυχία όλων των ανιδιοτελών ατόμων που εργάζονται σήμερα στις αποστολές έκτακτης βοήθειας - και αύριο θα εργάζονται στις αποστολές συνεργασίας - και την ανησυχία των ισπανικών και των διεθνών μέσων ενημέρωσης για το γεγονός ότι ακόμη δεν έχουμε παραδώσει την οικονομική βοήθεια που είχαμε υποσχεθεί μετά τον τυφώνα Μιτς, όταν βρεθήκαμε αντιμέτωποι με τις καταστροφικές συνέπειές του.
Ας δούμε, κύριοι της Επιτροπής, αν αυτή τη φορά η βοήθειά μας θα φτάσει εγκαίρως.
Και δεν το λέω μόνο επειδή είμαι μέλος της Αντιπροσωπείας για τις Σχέσεις με τις Χώρες της Κεντρικής Αμερικής και το Μεξικό, αλλά επειδή επίσης είμαι ο συντονιστής εκπρόσωπος της Ομάδας του Ευρωπαϊκού Λαϊκού Κόμματος στην Επιτροπή Ελέγχου του Προϋπολογισμού.
Οι καθυστερημένες δαπάνες είναι άσκοπη σπατάλη των χρημάτων.
Τα χρήματα πρέπει να δαπανώνται έγκαιρα και οι υπάλληλοι - όχι μόνο εκείνοι που βρίσκονται στο Σαλβαδόρ, αλλά και εκείνοι που βρίσκονται στις Βρυξέλλες - πρέπει να αναλάβουν τις ευθύνες τους.
Πρέπει να χρησιμεύσει σε κάτι η μεταρρύθμιση του κ. Kinnock, για να δούμε αν αυτή τη φορά η βοήθεια, που έχει σκοπό να απαλύνει τις ολέθριες συνέπειες αυτού του σεισμού, δεν θα φτάσει όταν, δυστυχώς, μία νέα κακοτυχία πλήξει αυτή την αδελφή χώρα.
Αποτελεσματικότητα σημαίνει ακρίβεια, να δοθεί η βοήθεια στην ώρα της.
Διαφορετικά, τόσοι άνθρωποι που αντιμετωπίζουν τις συνέπειες χωρίς καμιά αποζημίωση στις χώρες αυτές, τόσοι άνθρωποι που περιμένουν, τόσα διοικητικά έξοδα, για ποιο λόγο;
Αν δεν μπορούμε να το κάνουμε με διαφορετικό τρόπο, ας παραδώσουμε τη βοήθεια μέσω των κρατών μελών.
Στον ΟΗΕ, στην UNHCR - δίνουμε ήδη χρήματα - είμαστε οι κύριοι χορηγοί - και εκεί υπάρχει μόνο η σημαία των Ηνωμένων Εθνών.
Επομένως, αν και είναι λάθος, ας το κάνουμε μέσω της Ισπανίας ή της Αυστρίας, ή με δύο σημαίες, αλλά ας φτάσει η επείγουσα βοήθεια και κυρίως η βοήθεια συνεργασίας.
Ας μην φανούμε για άλλη μια φορά γελοίοι.
(Χειροκροτήματα)
Κύριε Πρόεδρε, κύριε Επίτροπε, αγαπητοί συνάδελφοι, οι εικόνες και οι αριθμοί που μας έρχονται από το Σαλβαδόρ είναι ιδιαίτερα ανησυχητικοί, είτε όσον αφορά τους εκατοντάδες νεκρούς, είτε τους χιλιάδες τραυματίες, είτε τους εκατοντάδες αγνοούμενους και τους περίπου 26 χιλιάδες άστεγους.
Οι μετασεισμοί δεν σταματούν ούτε στο Σαλβαδόρ ούτε και στη Νικαράγουα.
Η κατάσταση αυτή που συμβαίνει στην Κεντρική Αμερική δεν είναι νέα.
Όπως ήδη αναφέρθηκε από την κ. Maes και από τον κ. Pomιz Ruiz, με τον κυκλώνα Mιτς, το Νοέμβριο του 1998, υπήρξαν επίσης δραματικές συνέπειες, τόσο από την άποψη των ανθρωπίνων θυμάτων όσο και από την άποψη των υλικών καταστροφών, σε αυτή την περιοχή του κόσμου.
Η Κεντρική Αμερική είναι μία από τις φτωχότερες περιοχές του κόσμου.
Περίπου το 40% του πληθυσμού ζει κάτω από το όριο της φτώχειας και, επομένως, η Ευρώπη έχει ιδιαίτερη ευθύνη σε σχέση με αυτή την περιοχή του κόσμου, όχι μόνο επειδή πρόκειται για μία περιοχή που έζησε πολύ σοβαρές συγκρούσεις και όπου διατηρούνται ακόμη οι εντάσεις, ιδίως οι συνοριακές, αλλά επίσης διότι είναι απαραίτητο να στηριχθεί η σταθεροποίησή της από την άποψη της δημοκρατίας.
Ευτυχώς σήμερα όλα τα όργανα έχουν εκλεγεί δημοκρατικά αλλά ακόμη υπάρχουν ελάχιστα δημοκρατικές συνήθειες σε αυτές τις χώρες της Κεντρικής Αμερικής.
Επιπλέον, το εξωτερικό χρέος είναι μεγάλο.
Και μόνο δύο χώρες περιλαμβάνονται στην πρωτοβουλία που έχει αναληφθεί.
Για το λόγο αυτό, όταν συζητάμε με τις κυβερνητικές αρχές των χωρών της Κεντρικής Αμερικής - μόλις την Τρίτη είχαμε την ευκαιρία να υποδεχθούμε τον Πρόεδρο της Δημοκρατίας της Ονδούρας - έχουμε την εικόνα ενός λαού που υποφέρει και που όταν βλέπει λίγο φως στο βάθος της σήραγγας για να σηκωθεί, για να αντιμετωπίσει τα προβλήματά του και την ιστορία του, βρίσκεται αντιμέτωπος με δραματικές καταστάσεις που προξενούν αυτές οι φυσικές καταστροφές.
Η Ευρώπη ενήργησε γρήγορα όσον αφορά την επείγουσα βοήθεια, τόσο το Νοέμβριο του 1998 όσο και σήμερα.
Ωστόσο, και όπως οι δύο συνάδελφοί μου δήλωσαν ήδη και πολύ ορθά, τίθεται το πρόβλημα μίας πιο διαρθρωτικής βοήθειας.
Είναι απαραίτητο η Επιτροπή να θέσει σε εφαρμογή το πρόγραμμα ανοικοδόμησης της Κεντρικής Αμερικής.
Αυτό που προτείνουμε, Επίτροπε κύριε Poul Nielson, είναι να γίνει ένας ταχύς επαναπροσδιορισμός του προγράμματος αυτού, με πολύ περισσότερα ανθρώπινα μέσα και περισσότερους χρηματοοικονομικούς πόρους ώστε να εκπληρωθεί επίσης αυτός ο στόχος της βοήθειας προς το Σαλβαδόρ.
Στις 26 Μαρτίου θα πραγματοποιηθεί στη Γουατεμάλα μία νέα συνεδρίαση της Ομάδας του Σαν Χοσέ με την Ευρωπαϊκή Ένωση.
Θα ήταν καλό να ολοκληρωθεί αυτή η συνεδρίαση της Ομάδας του Σαν Χοσέ με την έναρξη της εφαρμογής αυτού του προγράμματος ανοικοδόμησης της Κεντρικής Αμερικής με αυτό το νέο τρόπο βοήθειας προς τα θύματα του Σαλβαδόρ.
Κύριε Πρόεδρε, η Ομάδα μου, η Συνομοσπονδιακή Ομάδα της Ευρωπαϊκής Ενωτικής Αριστεράς/Αριστεράς των Πρασίνων των Βορείων Χωρών, συμμερίζεται τα αισθήματα αλληλεγγύης προς τους συγγενείς των θυμάτων του πρόσφατου σεισμού και προς τον λαό του Σαλβαδόρ, για αυτή τη νέα τραγωδία.
Ειδικότερα, είχα την τιμή και την μεγάλη ευθύνη να παρουσιάσω στη Συνέλευση, εξ ονόματος της Επιτροπής Εξωτερικών Υποθέσεων, μία έκθεση σχετικά με την βοήθεια για την ανοικοδόμηση της Κεντρικής Αμερικής μετά τον τυφώνα Μιτς, η οποία εγκρίθηκε ομόφωνα.
Η αλήθεια είναι ότι αισθάνομαι απογοητευμένος διότι οι προσδοκίες μας και οι προσπάθειές μας δεν βρήκαν αντίκρισμα στην αποτελεσματικότητα των υπευθύνων για την εκτέλεση του προγράμματος αυτού.
Ήδη στην περίπτωση εκείνη επεσήμανα ότι η Επιτροπή, όταν συνέβη ο τυφώνας, ενήργησε με ταχύτητα στην πρώτη βοήθεια.
Τώρα επίσης συνέβη το ίδιο, όμως πρέπει να διασφαλίσουμε τη συνέχεια της βοήθειας, πρέπει να είμαστε πιο αποτελεσματικοί.
Το μέγεθος του σεισμού είναι σημαντικό.
Η περιοχή αυτή μόλις είχε αρχίσει να συνέρχεται και θα είναι απαραίτητο να αναπτυχθεί μία τεράστια προσπάθεια για να μπορέσουμε να επιτύχουμε ποσοστά οικονομικής, κοινωνικής και δημοκρατικής ασφάλειας.
Το έργο που πρέπει να επιτελέσει η Ευρωπαϊκή Ένωση σε αυτόν τον τομέα είναι επίπονο και, ανάμεσα στα προβλήματα που πρέπει να αντιμετωπίσουμε, υπάρχει ένα που θα ήθελα να επισημάνω: οι δόλιες εκτροπές της οικονομικής βοήθειας.
Η Ευρωπαϊκή Ένωση - και η Επιτροπή συγκεκριμένα - θα πρέπει να αποφύγει αυτή την κατάσταση, εγγυόμενη ότι οι οργανώσεις, οι μη κυβερνητικοί οργανισμοί και οι δήμοι συμμετέχουν ενεργά στην εφαρμογή αυτής της βοήθειας, για την αποτελεσματικότητα και τη δικαιοσύνη των προσπαθειών της Ευρωπαϊκής Ένωσης.
Κύριε Πρόεδρε, η Ομάδα του Ευρωπαϊκού Λαϊκού Κόμματος και των Ευρωπαίων Δημοκρατών είναι συγκλονισμένη με την είδηση του ισχυρού σεισμού στο Ελ Σαλβαδόρ.
Με αίσθημα συμπόνιας βρισκόμαστε στο πλευρό των πολλών θυμάτων και τραυματιών όπως και εκείνων που έχασαν την οικογένειά τους και όλα τους τα υπάρχοντα.
Η Ομάδα του Ευρωπαϊκού Λαϊκού Κόμματος και των Ευρωπαίων Δημοκρατών υποστηρίζει το κοινό ψήφισμα πολλών ομάδων του Ευρωπαϊκού Κοινοβουλίου.
Είναι ωραίο να γνωρίζει κανείς ότι η Κοινότητα αντέδρασε τόσο άμεσα σε αυτή τη φυσική καταστροφή στέλνοντας ειδικούς και χρήματα.
Αυτό αποτελεί παράδειγμα αληθινής αλληλεγγύης.
Με αφορμή τις τελευταίες εξελίξεις της επικαιρότητας θα ήθελα να προσθέσω ότι ως θετικό μέλος της γενιάς του ' 68 και έφεδρος του γερμανικού στρατού κατά τη δεκαετία του 1970 δεν πετούσα πέτρες όπως άλλοι νέοι, αλλά έσκαβα με τα χέρια μου σε μια πληγείσα από σεισμό περιοχή της Ιταλίας ψάχνοντας για νεκρούς και τραυματίες και ότι είχαμε καταφέρει τότε να σώσουμε πολλούς εγκλωβισμένους κάτω από τα ερείπια.
Αυτό ήταν μια μεγάλη χαρά.
Οι εικόνες τρόμου από τον σεισμό στην Ιταλία τη δεκαετία του ' 70 βρίσκονται ακόμα μπροστά στα μάτια μου και μπορώ να καταλάβω τι δυστυχία επικρατεί στο Ελ Σαλβαδόρ.
Το γεγονός ότι η Ευρώπη παρέχει τόσο γρήγορα βοήθεια στην περιοχή είναι καταπληκτικό.
Ελπίζω η βοήθεια να μην φτάσει πολύ αργά ούτε να δοθεί σε λάθος χέρια εκεί.
Κύριε Πρόεδρε, πρέπει να πω πως με αφήνει κατάπληκτο το γεγονός ότι σε μια συζήτηση για τον σεισμό στο Ελ Σαλβαδόρ κατορθώνει κανείς ως έφεδρος του γερμανικού στρατού να μιλήσει για "θετικά" μέλη της γενιάς του ' 68 και για λιθοβολούντα μέλη του κινήματος του ' 68.
Δεν καταλαβαίνω τι σχέση μπορεί να έχει το ένα με το άλλο, εκτός εάν ο κύριος Knolle θέλει οπωσδήποτε να μας διηγηθεί μερικά γεγονότα από τη ζωή του, πράγμα που μπορεί κι αυτό να είναι αρκετά ενδιαφέρον.
Σύμφωνα με τις περιγραφές των συναδέλφων μου, τα γεγονότα στο Ελ Σαλβαδόρ είναι δραματικά, και ακούσαμε από αρκετούς ομιλητές μια σωστή επισήμανση.
Εάν τεθεί το ερώτημα πόσο αποτελεσματική και ταχεία είναι η βοήθεια που προσφέρουμε, τότε φαίνεται πως σε αυτή τη φυσική καταστροφή έφθασε πράγματι γρήγορα - και εννοώ τις πρώτες βοήθειες.
Αυτό όμως που μας απασχολεί και που αποτέλεσε το επίκεντρο της συζήτησης για το ψήφισμα και τη διατύπωσή του στην ομάδα μου είναι η εμπειρία από το παρελθόν που δεν ήταν πάντα η ίδια.
Κάνουμε έκκληση στην Επιτροπή η βοήθεια της Ευρωπαϊκής Ένωσης με υλικό, τεχνογνωσία και συσκευές για τους πληγέντες να μην καταφθάνει όταν οι άνθρωποι έχουν σε μεγάλο βαθμό αυτοβοηθηθεί ή όταν επίκειται ήδη η επόμενη φυσική καταστροφή, γιατί αυτό θέτει σε κίνδυνο την αξιοπιστία της ΕΕ τόσο στο εσωτερικό της όσο και στις σχέσεις με τους εταίρους της.
Αυτό συμβαίνει σε περιπτώσεις που διατίθενται μεν κονδύλια και εγκρίνεται η βοήθεια, λόγω γραφειοκρατικών εμποδίων όμως είτε δεν φθάνει ποτέ είτε φθάνει πολύ καθυστερημένα.
Από τη μια πλευρά λοιπόν το θέμα είναι η άμεση παροχή βοήθειας προς τους φτωχότερους των φτωχών που έχουν ανάγκη την αλληλεγγύη μας, από την άλλη όμως πρέπει να συνειδητοποιούμε ότι η βοήθειά μας δεν έχει νόημα όταν σκαλώνει στα δίχτυα της γραφειοκρατίας.
Γι' αυτό χαιρόμαστε που το ψήφισμα αυτό συνετάχθη από όλες μαζί τις ομάδες.
Ευχόμαστε, Επίτροπε Nielson, η Επιτροπή να επεξεργαστεί αυτό το ψήφισμα με την ίδια γρηγοράδα όπως το Κοινοβούλιο.
Στον κύριο Knolle εύχομαι να μην αντιμετωπίσει πρόβλημα λιθοβολούντων υπουργών εξωτερικών.
.
(ΕΝ) Κύριε Πρόεδρε, θα ήθελα να απαντήσω στον κ. Seguro, που μίλησε για την κατάσταση στην Ονδούρα.
Θέλω να ξεκαθαρίσω ότι στο πλαίσιο της απόφασής μας πέρσι, που υποστηρίχθηκε από αυτό το Σώμα, για να αυξήσουμε τη συνεισφορά μας σ' ολόκληρη την πρωτοβουλία για τις φτωχές υπερχρεωμένες χώρες - 1 δις ευρώ, αποφασίσαμε να ξοδέψουμε αυτό το ποσό σε παγκόσμια κλίμακα, όχι μόνο στις χώρες ΑΚΕ.
Ο λόγος γι' αυτό ήταν ότι, ως συνέπεια του τυφώνα Mιτς, η Ονδούρα συμπεριλήφθηκε στην πρωτοβουλία για τις φτωχές υπερχρεωμένες χώρες (HIPC).
Έπρεπε να βρούμε μια γραμμή προϋπολογισμού εκτός από τα κονδύλια του Ευρωπαϊκού Ταμείου Ανάπτυξης έτσι ώστε η Ευρωπαϊκή Ένωση να είναι δίκαιη και να υποστηρίξει την Ονδούρα.
Η Ονδούρα θα λάβει από μας 15 εκατομμύρια ευρώ ως ανακούφιση των χρεών εξαιτίας αυτού.
Αυτό το ποσό είναι, φυσικά, επιπρόσθετο σε αυτά που λαμβάνει η Ονδούρα από τα μεσοπρόθεσμα μέτρα για την αποκατάσταση και την ανασυγκρότηση λόγω του τυφώνα Mιτς στο πλαίσιο του περιφερειακού προγράμματος.
Αρκετοί βουλευτές έχουν εκφράσει ανησυχίες για την αργή παράδοση των πιο μακροπρόθεσμων μέτρων ανασυγκρότησης που ελήφθησαν μετά τον τυφώνα Mιτς.
Το μόνο που μπορώ να κάνω είναι να συμφωνήσω με τις επικρίσεις.
Εγώ ο ίδιος έχω χαρακτηρίσει το γεγονός ως πραγματικό σκάνδαλο.
Οι υπηρεσίες της Επιτροπής χρειάστηκαν περίπου ενάμισι χρόνο για να βρουν έξι με επτά ανθρώπους να στείλουν στη Μανάγκουα για να απαρτίσουν τη μονάδα που θα εφαρμόσει το τοπικό πρόγραμμα ανασυγκρότησης αξίας 250 εκ. ευρώ.
Αυτό είναι λυπηρό!
Δεν πρόκειται απλά για γραφειοκρατία, είναι μια εντελώς δυσλειτουργική σύνθεση διαφόρων ομάδων που δεν συντονίζονται η μία με την άλλη.
Γι' αυτό ακριβώς βρίσκομαι εδώ για να βρω εκρηκτική ύλη να τινάξω στον αέρα αυτές τις δομές που μπλοκάρουν την καλή απόδοση της Επιτροπής.
Η κατάσταση σήμερα όσον αφορά στην εφαρμογή αυτού του προγράμματος είναι η εξής: οι άνθρωποι αυτοί εργάζονται ήδη στη Μανάγκουα από την αρχή του φθινοπώρου.
Από τα 250 εκ. ευρώ, έχουμε διαθέσει περισσότερα από 80 εκ. ευρώ και έχουμε αρχίσει την εκτέλεση έργων σε ορισμένα από τα κράτη που καλύπτει το πρόγραμμα ανασυγκρότησης.
Έτσι 80 εκ. ευρώ από τα 250 εκ.
Ευρώ χρησιμοποιούνται και αρχίζουν τελικά να γίνονται κάποια έργα στην περιοχή.
Θέλω όμως ακόμα να κάνω μια σαφή διάκριση - την οποία προτρέπω όλοι όσοι συμμετείχαν σ' αυτή τη συζήτηση να τη λάβουν υπόψη τους - ανάμεσα στην άμεση ανθρωπιστική βραχυπρόθεσμη ανταπόκριση στις καταστροφές και στις μακροπρόθεσμες εργασίες ανοικοδόμησης.
Είναι δύο εντελώς διαφορετικά είδη δραστηριότητας και αυτό θα πρέπει να ληφθεί υπόψη.
Τίποτα δεν έχει κινηθεί σε αργούς ρυθμούς στα μέτρα που λήφθηκαν λόγω του τυφώνα Μιτς, εκτός από αυτό που ανέφερα ήδη, δηλ. να βρεθούν επτά άτομα να σταλούν στη Μανάγκουα.
Αλλά αυτό είναι ήδη αρκετά άσχημο.
Και τώρα θα ήθελα να μιλήσω για την δυσάρεστη κατάσταση στο Ελ Σαλβαδόρ.
Φυσικά η Επιτροπή συμμερίζεται την ταραχή και την αλληλεγγύη που εκφράζεται στο ψήφισμα του Κοινοβουλίου μετά τον φοβερό σεισμό που χτύπησε αρκετές χώρες στην Κεντρική Αμερική, και ιδιαίτερα το Eλ Σαλβαδόρ.
Η Επιτροπή - ο Πρόεδρος Πρόντι, ο κ. Patten και εγώ - εξέφρασε αμέσως τα συλλυπητήριά της στις οικογένειες των θυμάτων και στις αρχές και ανακοίνωσε την ταχεία και αποτελεσματική ανταπόκριση της Κοινότητας στην καταστροφή αυτή.
Όπως και στο παρελθόν, όταν βοήθησε το Ελ Σαλβαδόρ μετά το σεισμό του 1986 με την κατασκευή ενός καινούργιου νοσοκομείου και την παροχή σημαντικής ανθρωπιστικής βοήθειας και βοήθειας ανοικοδόμησης στις χώρες που χτυπήθηκαν από τον τυφώνα Mιτς η Επιτροπή είναι έτοιμη να βοηθήσει την Κεντρική Αμερική και το Eλ Σαλβαδόρ να αντιμετωπίσουν τα σημερινά δραματικά γεγονότα.
Μόλις το συμβάν του σεισμού έγινε γνωστό, η υπηρεσία ανθρωπιστικής βοήθειας της Επιτροπής ECHO, έδωσε οδηγίες σε απεσταλμένο εμπειρογνώμονα που υπηρετούσε στην Ονδούρα να μεταβεί κατευθείαν στον τόπο του συμβάντος και ήταν εκεί την Κυριακή.
Η ECHO έχει επίσης μεριμνήσει έτσι ώστε αυτή τη Δευτέρα να αποσταλεί μια αποστολή για να κάνει μια αρχική εκτίμηση των αναγκών όσον αφορά στη συνεργασία με άλλους δωρητές και τις τοπικές αρχές.
Αναχώρησε χθες.
Την Δευτέρα αποφάσισα ότι η αρχική ανταπόκριση όσον αφορά τη χρηματοδοτική βοήθεια θα έπρεπε να είναι 2 εκ. ευρώ.
Αυτό το ποσό θα κάλυπτε τα πράγματα που ξέραμε ότι ούτως ή άλλως θα ήταν απαραίτητα.
Χωρίς κανένα συντονισμό ή περαιτέρω μελέτη, ήταν προφανές ότι το πόσιμο νερό, εγκαταστάσεις υγιεινής, η στέγη, το φαγητό και οι ιατρικές προμήθειες θα ήταν απαραίτητα.
Είμαστε επίσης άμεσα σαφείς ως προς τους οργανισμούς στους οποίους θα έπρεπε να απευθυνθούμε για να διευθετήσουν αυτά τα θέματα εκ μέρους της Επιτροπής Κοινότητας, δηλαδή κάποιες ευρωπαϊκές ΜΚΟ και η οικογένεια του Ερυθρού Σταυρού.
Σε αυτές τις αρχικές αποφάσεις θα δοθεί συνέχεια με περαιτέρω δεσμεύσεις, ανάλογα με την ανταπόκριση που παίρνουμε για το πως τα πάμε σε σχέση με τους άλλους δωρητές κοκ.
Θα ήθελα εδώ να προσθέσω ότι αυτή η φρικτή καταστροφή αποδεικνύει ακόμη μια φορά ότι η φτώχεια είναι επικίνδυνη.
Πολλοί άνθρωποι πιστεύουν ότι οι σεισμοί και τέτοιου είδους καταστροφές είναι πολύ περισσότερο επιβλαβείς στις επιτηδευμένες κοινωνίες μας με όλη την ανεπτυγμένη υποδομή που έχουμε, κι όμως στο Ελ Σαλβαδόρ η άμεση συνέπεια ήταν ότι περισσότερο από το 50% της παροχής νερού σε ολόκληρη τη χώρα έχει διακοπεί εξαιτίας προβλημάτων στους αγωγούς, στην ηλεκτροδότηση κλπ.
Έτσι λοιπόν οι δευτερεύουσες συνέπειες είναι τεράστιες, διότι συχνά τα συστήματα είναι ευάλωτα και δεν λειτουργούν ικανοποιητικά.
Για παράδειγμα η πλημμύρα στη Μοζαμβίκη προκάλεσε ακόμη μεγαλύτερη ζημιά στα φράγματα, στους δρόμους, στις γέφυρες κλπ. από ό,τι θα είχε προκαλέσει αν η χώρα είχε ικανοποιητική, καλοδιατηρημένη, ισχυρή και πιο ακριβή υποδομή.
Έτσι η φτώχεια είναι επικίνδυνη και αυτό θα πρέπει να ληφθεί υπόψη.
Γι' αυτό το λόγο, δίνουμε περισσότερη έμφαση στις ενέργειες ετοιμότητας για την αντιμετώπιση καταστροφών ως μέρος της ανθρωπιστικής μας βοήθειας.
Επίσης λαμβάνουμε υπόψη μας πολύ σοβαρά τα αιτήματα για επαναπροσανατολισμό των διαθέσιμων αποθεμάτων στα αναπτυξιακά έργα που υποστηρίζονται από την Επιτροπή στις ζώνες και στους τομείς που επηρεάζονται, συμπεριλαμβανομένων αυτών που προβλέπονται στο πλαίσιο του προγράμματος ανασυγκρότησης μετά τον τυφώνα Mιτς.
Η άποψή μου είναι ότι χρειαζόμαστε περισσότερους πόρους για να γίνει αυτό.
Είναι απεπίτρεπτο να αποσπώνται χρηματικά ποσά από το πρόγραμμα ανασυγκρότησης μετά τον τυφώνα Mιτς που είχε ήδη αντιμετωπίσει αρκετά προβλήματα εξαιτίας των γραφειοκρατικών δυσκολιών, αλλά αποτελεί πλεονέκτημα το να έχουμε μια μονάδα στην περιοχή που αποτελείται από άτομα που ασχολούνται ειδικά με αυτό το είδος δραστηριοτήτων ανοικοδόμησης.
Φυσικά, αυτό είναι ένα πλεονέκτημα και σίγουρα θα επανέλθουμε στα μακροχρόνια προβλήματα του Eλ Σαλβαδόρ όταν ξεπεράσουμε την άμεση ανθρωπιστική ανταπόκριση.
Σας ευχαριστώ για την αμέριστη υποστήριξή σας.
Θα επανέλθουμε στον τρόπο επίλυσης αυτών των ζητημάτων.
Ευχαριστώ, κύριε Επίτροπε.
Η συζήτηση έληξε.
Η ψηφοφορία θα διεξαχθεί στις 17.30.
Απευθύνομαι τώρα και στους συναδέλφους που βρίσκονται στα γραφεία τους, οι οποίοι θα έπρεπε να βρίσκονται εδώ στις 17.30 αναλόγως πώς θα ξεκινήσουμε την ψηφοφορία και όχι στις 18.30 σύμφωνα με το τυπωμένο πρόγραμμα.
Η Πρόεδρος είπε ήδη σήμερα το μεσημέρι ότι θα γίνει στις 18.00 και ότι ίσως να γίνει στις 17.50 ή και νωρίτερα, ανάλογα με την έκβαση της ψηφοφορίας επί της πρότασης του κυρίου Deprez.
Σας παρακαλώ λοιπόν, σύμφωνα και με την απόφαση του Προεδρείου, να ζητήσετε από τους συναδέλφους να βρίσκονται εδώ από τις 17.30 για την ψηφοφορία στην Ολομέλεια και να συμβάλετε και εσείς ώστε να είμαστε όλοι εδώ στις 17.30.
(Η συνεδρίαση διακόπτεται στις 17.15 και συνεχίζεται στις 17.30.)
Βίζα μακράς διαμονής
Η ημερήσια διάταξη προβλέπει τη συζήτηση της έκθεσης (A5-0388/2000) του κ. Deprez, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την πρωτοβουλία της Γαλλικής Δημοκρατίας ενόψει της έκδοσης κανονισμού του Συμβουλίου σχετικά με την ελεύθερη κυκλοφορία δυνάμει θεωρήσεως για διαμονή μακράς διαρκείας.
.
(FR) Συγχωρείστε με, κύριε Πρόεδρε, όμως νομίζω ότι είχατε λάβει επισήμως μία αίτηση αναβολής της έκθεσής μου.
Δεν είχα ενημερωθεί επισήμως, περίμενα να με ενημερώσει κάποιος επισήμως.
Γι' αυτόν τον λόγο, έκανα μία παύση κατά την ανακοίνωση του θέματος, όμως προφανώς κανείς δεν ήθελε να ενημερώσει το Προεδρείο.
(Γέλια)
Εξ όσων γνωρίζω, κύριε Πρόεδρε, σας υποβλήθηκε μόλις προ ολίγου ένα υπογεγραμμένο κείμενο εξ ονόματος της Ομάδας των Πρασίνων.
Υποθέτω λοιπόν ότι βρίσκεται στην διάθεσή σας.
Και εξ όσων γνωρίζω επίσης, αυτό το έγγραφο είναι έγκυρο.
Αυτό ακριβώς αποδεικνύει την πλήρη αμεροληψία του Προέδρου.
Αυτό το έγγραφο δεν έφτασε ποτέ στα χέρια μου, όμως σας πιστεύω.
Γνωρίζετε την διαδικασία σε περίπτωση αίτησης αναβολής μιας έκθεσης.
Πρέπει ένας ομιλητής να πάρει θέση υπέρ της αναβολής, ένας άλλος κατά και τελικά, εκφράζει την γνώμη του ο εισηγητής.
Κύριε Πρόεδρε, μου δημιούργησε σύγχυση ο συνάδελφος Knolle, αλλά δεν θα σας αποκαλύψω τι ήθελε να μου πει.
Όσοι ήταν μόλις πριν λίγο στην αίθουσα ξέρουν τι εννοώ.
Αν θυμάμαι καλά, ο κ. Deprez ήθελε να αναβάλει την έκθεσή του.
Τώρα δεν καταλαβαίνω γιατί παίρνω τον λόγο πρώτος.
Ο κ. Deprez ως εισηγητής δεν αιτιολόγησε την επιθυμία του για αναβολή.
Γι' αυτό θα ήταν δίκαιο να δίνατε πρώτα τον λόγο σε αυτόν.
Μετά θα πω την άποψή μου και την άποψη της ομάδας μου σχετικά.
Συνήθως ρωτάμε ποιος θέλει να εκφραστεί υπέρ της αναβολής.
Ο πρώτος που σήκωσε το χέρι, ήσασταν εσείς κύριε Schulz, ήσασταν ο πιο γρήγορος.
Όμως, θα επιτρέψω φυσικά στον εισηγητή μας να εκφράσει την άποψή του.
Κύριε Πρόεδρε, αγαπητοί συνάδελφοι, η κ. Πρόεδρος ανακοίνωσε σήμερα το πρωί στην Ολομέλεια ότι η έκθεση του κ. Ferri αναβλήθηκε για μία επόμενη περίοδο συνόδου.
Από την πλευρά μου, αποδέχθηκα εκείνη τη στιγμή, η έκθεση την οποία εκπόνησα, και η οποία εξάλλου εγκρίθηκε ομόφωνα από την επιτροπή ελευθεριών, να μετατεθεί για σήμερα το απόγευμα.
Όμως κατά το διάλειμμα, με ενημέρωσαν ότι η πλειοψηφία των ατόμων που είχαν συμμετάσχει στην συζήτηση αυτή στην επιτροπή μου, και οι οποίοι ήλπιζα να μπορέσουν να μιλήσουν ενώπιον της Ολομέλειας δυστυχώς είχαν φύγει, και δεν μπορούσαν να συμμετέχουν στη συζήτηση.
Αυτό ισχύει για τους μισούς σχεδόν από τους ομιλητές που είχαν εγγραφεί σ' αυτή τη συζήτηση σχετικά με ένα θέμα για το οποίοι βρισκόμαστε σε σύγκρουση με το Συμβούλιο, δεδομένου ότι οι νομοθετικές βάσεις ανάμεσα στις προτάσεις μου και στις θέσεις στις οποίες εμμένει το Συμβούλιο είναι αντιφατικές, γεγονός το οποίο ενδέχεται να έχει σημαντικές επιπτώσεις για τα χιλιάδες άτομα που, κάθε χρόνο, θέλουν να επωφεληθούν από την ελεύθερη κυκλοφορία στον χώρο Σένγκεν.
Πρέπει λοιπόν να σημειώσω προς μεγάλη μου λύπη την απουσία του κ. Watson, προέδρου της Επιτροπής, του κ. Pirker, συντονιστή της Ομάδας ΕΛΚ-ΕΔ, της κ. Terrσn i Cusi, συντονίστριας της Ομάδας ΕΣΚ, η οποία προεβλέπετο να λάβει το λόγο, του κ. Hernαndez Mollar, ο οποίος ζήτησε συγνώμη που δεν μπορεί να παρευρεθεί και δύο ακόμη ομιλητών.
Εκτιμώ ότι, υπό τις συνθήκες αυτές, για ένα θέμα όπου είναι αναγκαία μία σαφής θέση του συνόλου των πολιτικών ομάδων, εφόσον αφορά μία θεμελιώδη σύγκρουση μεταξύ του Κοινοβουλίου και του Συμβουλίου, είναι σημαντικό να υπάρξει συζήτηση σε βάθος και μαζική ψηφοφορία.
Αυτός είναι ο λόγος για τον οποίο ζήτησα την αναβολή της για την επόμενη περίοδο συνόδου του Κοινοβουλίου.
Κύριε Πρόεδρε, κυρίες και κύριοι, είμαι καταρχήν σύμφωνος με την παράκληση του συναδέλφου Deprez.
Την υποστηρίζω και εξ ονόματος της ομάδας μου, γιατί πιστεύουμε ότι ένα τόσο σημαντικό θέμα, όπως είπε ο κ. Deprez, χρειάζεται την προσοχή ολόκληρου του Σώματος.
Ο συνάδελφος κατέδειξε με εντυπωσιακό τρόπο ότι έχουν δημιουργηθεί σημαντικές διαφορές μεταξύ των ομιλητών που τοποθετήθηκαν σε αυτό στην επιτροπή, εκείνων που ήθελαν να μιλήσουν στην πρωινή συνεδρίαση και όσων είναι ακόμα παρόντες.
Ό,τι ίσχυσε σήμερα το πρωί για την έκθεση Ferri πρέπει να ισχύσει και για την έκθεση Deprez σήμερα το απόγευμα.
Θέλω όμως να σημειώσω επίσης ότι δεν μπορούμε να αποκρύψουμε από τη συζήτηση αυτή το γεγονός ότι πρόκειται μεταξύ άλλων για ένα θέμα διάταξης των εργασιών και για ένα ημερολογιακό ζήτημα.
Εάν δεν αλλάξουμε γνώμη και δεν κάνουμε την Πέμπτη όπως και την Παρασκευή ημέρα εργασίας εδώ στο Κοινοβούλιο, θα συζητάμε αυτό το πρόβλημα κάθε Πέμπτη απόγευμα.
(Χειροκροτήματα)
Κατά τη γνώμη μου, αυτό το ζήτημα μπορεί να διευθετηθεί με τη δημιουργία ενός ορθού και λογικού συστήματος εργασιών μέχρι την Παρασκευή το μεσημέρι.
Στην προκειμένη περίπτωση, πάντως, ο συνάδελφος Deprez δικαιούται μεγαλύτερη παρουσία συναδέλφων από ό,τι έχουμε αυτή τη στιγμή!
Κύριε Πρόεδρε, συμφωνώ βεβαίως με όσα είπε μόλις ο κ. Schulz, αλλά θα ήθελα να επαναλάβω κατηγορηματικά ότι υπάρχει μια συντονισμένη επιχείρηση να καταστραφεί και η Πέμπτη μετά την Παρασκευή.
Από την άλλη πλευρά όμως οι αντιδράσεις είναι εντελώς ασυντόνιστες.
Τη Δευτέρα ο κ. Seppδnen είπε ότι η έκθεσή του είναι πολύ σημαντική για να συζητηθεί την Πέμπτη το απόγευμα.
Εντούτοις, το Σώμα αποφάσισε δημοκρατικά μετά την παρέμβαση του κ. Seppδnen να συζητηθεί η έκθεσή του την Πέμπτη το απόγευμα.
Έπειτα, το μεσημέρι της Τετάρτης ο προεδρεύων ανακοίνωσε ότι, μετά από συμφωνία με τις πολιτικές ομάδες, η έκθεση του κυρίου Seppδnen μετατίθεται για το πρωί της Πέμπτης.
Σήμερα το πρωί μας δόθηκε μια ημερήσια διάταξη, σύμφωνα με την οποία οι εκθέσεις Ferri και Deprez θα συζητούνταν το απόγευμα.
Κανείς δεν διαμαρτυρήθηκε τότε.
Το μεσημέρι ο κ. Ferri θυμήθηκε ότι θα φύγει και ζήτησε να αναβληθεί η συζήτηση της έκθεσής του.
Αυτό έγινε δεκτό, και ο κ. Deprez το παρακολούθησε χωρίς να διαμαρτυρηθεί.
Σήμερα το απόγευμα ο κ. Deprez διαπίστωσε ότι οι ομιλητές του είχαν εξαφανιστεί, και τώρα ζητάει στην απογευματινή συνεδρίαση να αναβληθεί η συζήτηση της έκθεσής του.
Πρέπει να πω ότι όλα αυτά μοιάζουν με καραγκιοζιλίκια!
Θέλω να εκφράσω κατηγορηματικά την αντίθεσή μου στην αναβολή.
Ο κ. Schulz, η κ. Boumediene-Thiery και εγώ είμαστε μέλη αυτής της επιτροπής.
Μπορούμε να εκφραστούμε επί του θέματος και θα πρέπει να κάνουμε τη συζήτηση.
Ωστόσο εύχομαι στο μέλλον τα πράγματα να ακολουθούν πιο τακτική σειρά!
Επισημαίνω στο Σώμα ότι η γραπτή αίτηση όντως διαβιβάστηκε στο Προεδρείο.
Η διαδικασία λοιπόν έγινε απολύτως σεβαστή.
Θα προχωρήσουμε τώρα στην ψηφοφορία για την αίτηση αναβολής.
(Το Σώμα απορρίπτει την αίτηση αναβολής της έκθεσης Deprez) Προχωρούμε λοιπόν στη συζήτησης της έκθεσης Deprez.
Η ψηφοφορία θα διεξαχθεί αμέσως μετά τη συζήτηση.
.
(FR) Κύριε Πρόεδρε, θα μιλήσω περισσότερο από πέντε λεπτά διότι οι ομιλητές της Ομάδας μου που απέχουν έχουν αφήσει υπόλοιπο χρόνου δεκαπέντε λεπτών.
Επομένως, θα μιλήσω είκοσι λεπτά.
Θα μιλήσω λοιπόν, κύριε Πρόεδρε, πολύ αργά, εφόσον πιστεύω ότι δεν έχετε την πρόθεση να μην επιτρέψετε μία πραγματική συζήτηση και κατά συνέπεια μία πραγματική έκθεση του κάθε επιχειρήματος.
Αγαπητέ συνάδελφε, θα εφαρμόσω τον Κανονισμό.
Είστε εγγεγραμμένος για πέντε λεπτά και σας δίνω τον λόγο για πέντε λεπτά.
Κύριε Πρόεδρε, αγαπητοί συνάδελφοι, η πρωτοβουλία της Γαλλικής Δημοκρατίας που αποτέλεσε το αντικείμενο της έκθεσής μου αφορά τους υπηκόους τρίτων χωρών οι οποίοι διαθέτουν αυτό που αποκαλείται εθνική θεώρηση για διαμονή μακράς διαρκείας - ήτοι για διαμονή μεγαλύτερη των τριών μηνών - εκδοθείσα από κράτος μέλος του χώρου Σένγκεν, και οι οποίοι βρίσκονται εν αναμονή της χορήγησης άδειας διαμονής στο κράτος μέλος που τους υποδέχθηκε.
Σύμφωνα με το ισχύον κοινοτικό δίκαιο, δηλαδή, συγκεκριμένα, το άρθρο 18 της Σύμβασης Εφαρμογής της Συμφωνίας Σένγκεν, αυτός ο υπήκοος τρίτης χώρας μπορεί απλώς και μόνον να διέλθει από το έδαφος των άλλων κρατών μελών προκειμένου να μεταβεί στη χώρα που του χορήγησε την θεώρηση για διαμονή μακράς διαρκείας.
Και αφού φθάσει στην χώρα αυτή, δεν μπορεί να κυκλοφορεί ελεύθερα στον χώρο Σένγκεν μέχρις ότου λάβει αυτό που αποκαλείται οριστική άδεια διαμονής.
Όμως, και εδώ ακριβώς έγκειται το πρόβλημα, η χορήγηση της άδειας διαμονής μπορεί να διαρκέσει πολλές εβδομάδες, ή ακόμη και μήνες, κυρίως λόγω του βάρους των διοικητικών διαδικασιών, τον κακό συντονισμό των διοικητικών υπηρεσιών σε ορισμένα κράτη μέλη και την δυσκολία για τον ενδιαφερόμενο να γνωρίζει με ακρίβεια την διαδικασία που πρέπει να ακολουθήσει.
Κατά συνέπεια, και αυτό αφορά χιλιάδες ανθρώπους κάθε χρόνο στο έδαφος της Ένωσης, ο κάτοχος μίας θεώρησης διαμονής μακράς διάρκειας, που βρίσκεται εν αναμονή οριστικής άδειας διαμονής, είναι εκείνος που, από την άποψη ελεύθερης κυκλοφορίας στον χώρο Σένγκεν, βρίσκεται στην μειονεκτικότερη θέση σε σχέση με τους υπηκόους άλλων τρίτων χωρών.
Αυτή η κατάσταση είναι ακόμη πιο παράδοξη και ακόμη πιο σκανδαλώδης, θα έλεγα, διότι η χορήγηση εθνικής θεώρησης διαμονής μακράς διάρκειας υπόκειται, σε κάθε μία από τις χώρες μας, σε ένα σύνολο εξαιρετικά αυστηρών προϋποθέσεων.
Εκτός από τις περιπτώσεις οικογενειακής επανένωσης, οι αιτούντες αποτελούν το αντικείμενο εις βάθος προκαταρκτικής έρευνας.
Πρέπει να αποδείξουν ότι διαθέτουν επαρκείς πόρους και να παρουσιάσουν, ανάλογα με την περίπτωση, είτε μία βεβαίωση που πιστοποιεί ότι έχουν γίνει δεκτοί σε ένα εκπαιδευτικό ή ερευνητικό ίδρυμα, είτε ένα νομότυπη και έγκυρη σύμβαση εργασίας.
Ο στόχος που επιδιώκεται από την Γαλλική Δημοκρατία είναι απλός και σαφέστατα διατυπωμένος στην αιτιολογική έκθεση.
Πρόκειται για την διευκόλυνση της ελεύθερης κυκλοφορίας στον χώρο Σένγκεν των κατόχων εθνικής θεώρησης διαμονής μακράς διαρκείας που βρίσκονται εν αναμονή της οριστικής άδειας διαμονής.
Και συμμεριζόμαστε ομόφωνα, ελπίζω, αυτόν τον στόχο που προσβλέπει στην διευκόλυνση της ελεύθερης κυκλοφορίας των υπηκόων αυτών.
Το πρόβλημα λοιπόν δεν έγκειται στο επίπεδο του επιδιωκόμενου στόχου, αλλά στο επίπεδο των επιλεγόμενων μέσων για την επίτευξή του και των επιπτώσεων που συνεπάγονται όσον αφορά τις διακριτικές εξουσίες που εμπίπτουν στην αρμοδιότητα των κρατών μελών σχετικά με τα δικαιώματα των πολιτών.
Κατά έναν αρκετά παράδοξο τρόπο, η πρωτοβουλία της Γαλλικής Δημοκρατίας επέλεξε στην πράξη ως νομική βάση τα άρθρα 62.2 και 63.3 που αφορούν και τις δύο διαδικασίες και τις προϋποθέσεις χορήγησης θεωρήσεων.
Αν δηλαδή, ο πραγματικός στόχος είναι η διευκόλυνση της ελεύθερης κυκλοφορίας των υπηκόων η νομική βάση που επιβάλλεται είναι το άρθρο 62.3, το οποίο προβλέπει ότι το Συμβούλιο θεσπίζει εντός πέντε ετών από την έναρξη ισχύος της Συνθήκης του Αμστερνταμ, μέτρα που καθορίζουν τις προϋποθέσεις υπό τις οποίες υπήκοοι τρίτων χωρών δύνανται να κυκλοφορούν ελεύθερα εντός του εδάφους των κρατών μελών για χρονική περίοδο που δεν υπερβαίνει τους τρεις μήνες.
Αγαπητοί συνάδελφοι, η επιλογή της νομικής βάσης δεν είναι ποτέ μία αθώα επιλογή.
Στην πραγματικότητα η νομική βάση στην οποία στηρίζεται η γαλλική πρωτοβουλία δείχνει ότι ο πρωταρχικός στόχος αυτής της πρωτοβουλίας συνίσταται στην εναρμόνιση των προϋποθέσεων θεωρήσεων διαμονής μακράς διαρκείας εξισώνοντάς τις με θεωρήσεις βραχυχρόνιας διαμονής.
Αυτό σημαίνει ότι αν αποδεχθούμε την πρόταση αυτή όπως υποβλήθηκε από την Γαλλική Δημοκρατία, θα δινόταν το δικαίωμα σε όλα τα κράτη μέλη που εφαρμόζουν την ενισχυμένη συνεργασία Σένγκεν, μέσω της λεγόμενης προκαταρκτικής διαβούλευσης, να ενημερώνονται για κάθε αίτηση θεώρησης διαμονής μακράς διάρκειας σε οποιαδήποτε άλλη χώρα του χώρου Σένγκεν και να μπορούν, κατά συνέπεια, να παρεμποδίσουν την ελεύθερη κυκλοφορία των αιτούντων με τις οποίες δεν συμφωνούν.
Αυτό στην πράξη σημαίνει ότι, αν δεχόμασταν τον μηχανισμό αυτό, αν η Ισπανία αποφασίσει αύριο να χορηγήσει μία θεώρηση διαμονής μακράς διαρκείας σε Αλγερινό υπήκοο, μέσω της διαδικασίας της προκαταρκτικής διαβούλευσης, το γαλλικό κράτος μπορεί να ζητήσει συστηματική ενημέρωση σχετικά, και θα έχει το δικαίωμα να αντιτεθεί χωρίς να το γνωρίζει κανείς διότι κανείς δεν γνωρίζει ποιες χώρες κάνουν χρήση της διαδικασίας της προκαταρκτικής διαβούλευσης, και το Συμβούλιο αρνείται να δημοσιοποιήσει την λίστα των χωρών αυτών.
Από την πλευρά μου, επέλεξα λοιπόν να τροποποιήσω την πρωτοβουλία της Γαλλικής Δημοκρατίας για να είναι σύμφωνη με τον διακηρυγμένο της στόχο, όπως αυτός διατυπώνεται στην αιτιολογική έκθεση, δηλαδή την διευκόλυνση της κυκλοφορίας στον χώρο Σένγκεν, των κατόχων εθνικής θεώρησης διαμονής που περιμένουν την άδεια διαμονής τους.
Υποστηρίζω εξάλλου τον στόχο εφαρμογής μιας ομοιόμορφης θεώρησης διαμονής μακράς διαρκείας, όπως ισχύει ήδη για τις θεωρήσεις βραχυχρόνιας διαμονής.
Όμως εύχομαι, και πιστεύω ότι πρέπει όλοι να ευχηθούμε, μία τέτοια πρωτοβουλία, η οποία θα έπρεπε να προέλθει από την Επιτροπή, να εγγραφεί στο πλαίσιο μία σαφούς, συνεκτικής και καθολικής πρότασης και όχι, όπως εδώ, στο πλαίσιο μίας πρωτοβουλίας αποσπασματικής ως προς το εύρος, και λειψής όσον αφορά την ισορροπία του μηχανισμού της.
Αυτός είναι ο λόγος για τον οποίο ζήτησα από τη Συνέλευσή μας να υποστηρίξει τις τροπολογίες που εισήγαγα με την ομόφωνη στήριξη της Επιτροπής Ελευθεριών και Δικαιωμάτων των Πολιτών.
Κύριε Πρόεδρε, είμαι ευγνώμων για την ευκαιρία που μου δίνεται να μιλήσω εκ μέρους της Επιτροπής Αναφορών.
Αυτό δεν είναι το μόνο θέμα που αφορά νόμιμους κατοίκους τρίτων χωρών όπου αντιμετωπίζουμε ένα πρόβλημα σχετικά με την κατάλληλη νομική βάση.
Φέρνω στο νου μου για παράδειγμα τις προεκτάσεις του κανονισμού 1408/71 που αφορά το συντονισμό των συστημάτων κοινωνικής ασφάλισης.
Η Σύνοδος Κορυφής του Τάμπερε το 1999 ασχολήθηκε με την παραχώρηση παρόμοιων δικαιωμάτων σε υπηκόους τρίτων χωρών παρόμοια με αυτά των πολιτών της Ε.Ε. Υπάρχουν ακόμη εκείνοι που θέλουν να τους υπολογίζουμε ως βραχείας διαρκείας ταξιδιώτες, κι όχι σαν άτομα που έχουν πολλά να συνεισφέρουν στην Ένωση.
Αλλιώς γιατί ενδιαφέρονται τόσο πολύ οι κυβερνήσεις μας για την ενθάρρυνση των επενδύσεων από αμερικανικές και ασιατικές εταιρείες;
Πιστεύουμε ότι χρειαζόμαστε πολιτική συνοχή στη χάραξη της πολιτικής μας σε αυτόν τον τομέα.
Η έλλειψη αυτής της συνοχής εξηγεί εν μέρει τη διαφωνία για τη νομική βάση.
Η Επιτροπή Αναφορών στηρίζει την άποψη του εισηγητή, κ. Deprez, και τον ευχαριστεί για την επιμέλεια που επέδειξε στο ζήτημα.
Ήταν άποψη της επιτροπής μας ότι θα μπορούσαμε να μειώσουμε τον αριθμό τέτοιων διαφωνιών με το Συμβούλιο στο μέλλον, μειώνοντας τον αριθμό των ξεχωριστών εθνικών πρωτοβουλιών σ' αυτό τον τομέα και προτιμώντας άντ' αυτού προτάσεις της Επιτροπής που θα προωθούνται μέσω της αρχικής διαδικασίας εξουσιοδότησης.
Γνωρίζω ότι η Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων έχει ήδη θέσει το θέμα στη σουηδική Προεδρία και πρέπει να ελπίζουμε ότι θα αποφέρει καρπούς.
Όσον αφορά στο πραγματικό ζήτημα, ενώ γνωρίζουμε ότι δεν συμμετέχουν όλα τα κράτη μέλη στη συμφωνία του Σένγκεν, ασφαλώς, η επιτροπή μας είχε την εντύπωση ότι θα έπρεπε να ευθυγραμμίσουμε τα δικαιώματα των υπηκόων των τρίτων χωρών με αυτά των πολιτών.
Αυτό είναι ιδιαίτερα σημαντικό εκεί όπου οι εταίροι, όχι οι γονείς όπως αναφέρω στην εισαγωγική μου δήλωση για κάποιο πολύ περίεργο λόγο, επηρεάζονται από ένα διαφορετικό νομικό καθεστώς, και είχαμε έναν αριθμό αναφορών για αυτά τα θέματα τις οποίες προσθέσαμε στη γνωμοδότηση μας.
Πιστεύουμε ότι ήταν επίσης σημαντικό να υποστηρίξουμε τη θέση του κ. Deprez, καθώς η ανάγκη για την ίδια την πρόταση είναι περισσότερο αποτέλεσμα γραφειοκρατικής καθυστέρησης παρά λήψη αποφάσεως.
Έτσι λοιπόν ελπίζουμε και αναμένουμε ότι σε κατάλληλη στιγμή θα ζητηθεί η άποψη της Επιτροπής Αναφορών για τέτοια θέματα στο μέλλον.
Κύριε Πρόεδρε, θέλω καταρχάς να ευχαριστήσω τον συνάδελφο Deprez για την εξαιρετική του έκθεση, η οποία αξίζει την αμέριστη υποστήριξή μας.
Η έκθεση αυτή αποτέλεσε αντικείμενο εντατικής επεξεργασίας από εμάς στην Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων.
Αγαπητέ συνάδελφε Deprez, δεν θα σου ευχόμουν μια καλύτερη στιγμή για τη συζήτηση της έκθεσης αυτής, γιατί η στιγμή είναι εξαιρετική - κάθε στιγμή που συνεδριάζει το Κοινοβούλιο είναι εξαιρετική - θα σου ευχόμουν όμως καλύτερους ομιλητές.
Ανεξάρτητα από αυτό, είμαι της γνώμης ότι οι ομιλητές που λαμβάνουν τώρα τον λόγο αντί των προγραμματισμένων είναι απόλυτα ικανοί να συνεισφέρουν σε αυτό το θέμα.
Θέλω να πω κατηγορηματικά ότι οι ενέργειες του συναδέλφου Deprez τόσο αναφορικά με τη νομική βάση όσο και με την κριτική επί των ενεργειών του Συμβουλίου και της Επιτροπής αξίζουν την πλήρη υποστήριξή μας.
Με τον ίδιο ασυντόνιστο τρόπο που αντιμετωπίσαμε νωρίτερα το ζήτημα της ημερήσιας διάταξης και που αντιδράσαμε όλη την εβδομάδα, ενεργούν τόσο το Συμβούλιο όσο και η Επιτροπή σε αυτό το σημαντικό ζήτημα.
Όσον αφορά τα θέματα ασύλου και μετανάστευσης έχουμε να κάνουμε με μια εντελώς συγκεχυμένη πολιτική όπου μας κατατίθεται μια μεμονωμένη πρωτοβουλία μετά την άλλη, μια από το Συμβούλιο, μια από την Επιτροπή, μια από τα μεμονωμένα κράτη μέλη, χωρίς να υπάρχει μια στρατηγική προσέγγισης.
Ακριβώς από αυτό πάσχει αυτή η από πρακτικής άποψης απόλυτα λογική πρόταση.
Δεν υπάρχει μια στρατηγική προσέγγιση που να κάνει σαφή διάκριση μεταξύ ασύλου και μετανάστευσης, να παρέχει εύλογες ρυθμίσεις και για τα δυο θέματα, να αντιμετωπίζει το σημαντικό ζήτημα της κατανομής βαρών και τα προβλήματα που προκύπτουν από όλα αυτά.
Έτσι, τα προβλήματα θα επιλύονται πάλι με γραφειοκρατικές μεθοδεύσεις από την πίσω πόρτα, χωρίς να ρυθμίζονται πραγματικά, παρά θα διευθετούνται με οιονεί ρυθμίσεις.
Εάν πρόκειται οι άνθρωποι με διαμονή μακράς διαρκείας στην Ευρωπαϊκή Ένωση να απολαύουν πραγματικά ορισμένων διευκολύνσεων με αυτή την πρωτοβουλία, τότε τη χαιρετίζω.
Δεν μπορεί όμως να θεραπεύσει κανείς τον καρκίνο με ασπιρίνη.
Ο τρόπος με τον οποίο χειριστήκαμε αυτό το σημαντικό πεδίο τα τελευταία χρόνια και με τον οποίο δυστυχώς το χειριζόμαστε ακόμη δεν μπορεί να συνεχιστεί.
Γι' αυτό πιστεύω πως η κριτική του συναδέλφου Deprez είναι κάτι παραπάνω από δικαιολογημένη.
Πρακτικές διευκολύνσεις προς όφελος των ανθρώπων, ναι!
Λογική κατανομή βαρών όπου δημιουργούνται βάρη, ναι!
Βεβαίως και ελευθερία κυκλοφορίας για υπηκόους τρίτων κρατών εντός της Ευρωπαϊκής Ένωσης.
Καλούμε όμως το Συμβούλιο και την Επιτροπή να καταλήξει επιτέλους μέσα από αυτό το συμπίλημα σε μια συντονισμένη στρατηγική πολιτική σε αυτόν τον τομέα και να καταθέσει ένα ομοιογενές σχέδιο με το οποίο να μπορούμε να προχωρήσουμε βήμα-βήμα.
Κύριε Πρόεδρε, θέλω να εκφράσω την ικανοποίησή μου.
Όταν συζητούσαμε σήμερα το απόγευμα και έπρεπε να είχα ξεκινήσει την ομιλία μου με την προσφώνηση "Κύριε Πρόεδρε, αξιότιμο απόν Σώμα!" αφού ήταν παρόντες συνολικά πέντε συνάδελφοι, ο κύριος Posselt είπε ότι εφόσον δεν ήταν παρόν άλλο μέλος της ομάδας του εκτός από τον ίδιο, θα χρησιμοποιούσε όλο τον χρόνο ομιλίας του ΕΛΚ.
Αυτό θα σήμαινε ότι θα αναγκαζόμασταν να ακούμε τον κ. Posselt επί 15 λεπτά.
Το φαντάζεστε;
(Γέλια)
Τώρα πια ο πέλεκυς αυτός δεν αιωρείται πια πάνω από τα κεφάλια μας και μπορούμε να αφοσιωθούμε στο θέμα που έθεσε ο συνάδελφος Deprez.
Συνάδελφε Posselt, η κατανομή των βαρών για την οποία μιλήσατε και η οποία είναι ένα από τα αγαπημένα σας θέματα δεν έχει καμία σχέση με αυτό που συζητάμε, αν και πρέπει να ομολογήσω ότι θα έπρεπε να μιλήσουμε για αυτή.
Επιτρέψτε μου κατ' αρχάς να πω απευθυνόμενος στο Συμβούλιο ότι έχουμε να κάνουμε με μια πρωτοβουλία της γαλλικής κυβέρνησης.
Στην Επιτροπή Εσωτερικών Υποθέσεων τον τελευταίο καιρό υπήρξαμε μάρτυρες διαφόρων πρωτοβουλιών μεμονωμένων κρατών μελών και στη συνέχεια υπήρξαμε επίσης μάρτυρες του γεγονότος ότι τα κράτη μέλη εντελώς τυχαίως έσφαλαν ως προς τη νομική βάση.
Τολμώ να επαναλάβω αυτό που είπε ο κ. Posselt: ότι λείπει ένα στρατηγικό σχέδιο, ιδιαίτερα στο Συμβούλιο.
Γι' αυτό θα συμβούλευα το Συμβούλιο να υιοθετήσει το στρατηγικό σχέδιο του Επίτροπου Vitorino που ήδη υπάρχει, αντί να μπλοκάρει συνήθως τις ιδέες του.
Αυτό το λέω για λόγους αρχής απευθυνόμενος προς τα κράτη μέλη και το Συμβούλιο.
Ένα δεύτερο σημείο: γιατί λείπει ένα στρατηγικό σχέδιο;
Ο λόγος είναι απλός.
Η πολιτική στην Ευρωπαϊκή Ένωση, στο μέτρο που ασκείται από τις κυβερνήσεις των μεμονωμένων κρατών μελών στο πλαίσιο της ελεύθερης κυκλοφορίας, χαρακτηρίζεται - όχι σε όλα τα κράτη μέλη, αλλά στα περισσότερα - από μια αμυντική στάση, γιατί οι κυβερνήσεις στην ΕΕ έχουν σαν αφετηρία τον περιορισμό και όχι τη χορήγηση ελεύθερης κυκλοφορίας, η οποία εξάλλου ορίζεται ως μια από τις τέσσερις θεμελιώδεις ελευθερίες στη Συνθήκη ΕΚ.
Είμαστε αντιμέτωποι με την έλλειψη στρατηγικού σχεδίου γιατί μιλάμε για την ελεύθερη κυκλοφορία υπηρεσιών, κεφαλαίων και αγαθών, τα οποία μπορούν να κυκλοφορούν ελεύθερα στην Ευρώπη, από το μοσχαράκι μέχρι το ουράνιο.
Μόνον οι άνθρωποι υπόκεινται σε περιορισμούς στην Ευρωπαϊκή Ένωση, κι αυτό εξαιτίας ενός αμυντικού μηχανισμού.
Όταν ο κ. Posselt κάνει λόγο εδώ για την ελεύθερη κυκλοφορία, εννοεί περισσότερο τους ανθρώπους από το νότιο ημισφαίριο ή τους αιτούντες άσυλο.
Εγώ όμως θα μιλήσω και για έναν αμερικανό καθηγητή, ο οποίος κάνει δεκτή μια έδρα σε γερμανικό πανεπιστήμιο, αποκτά άδεια διαμονής και για να πάει στο Παρίσι, στη Σορβόννη, να δώσει μια διάλεξη πρέπει να υποβάλει αίτηση για θεώρηση και συνήθως πρέπει να περιμένει κιόλας, γιατί οι γαλλικές ή οι γερμανικές αρχές δεν προχωρούν τη διαδικασία ελλείψει στρατηγικού σχεδίου και λόγω των διαφορετικών και ετερογενών διοικητικών κανονισμών στα κράτη μέλη.
Θα μιλήσω για τον μηχανικό που μετατίθεται στην ΕΕ από εταιρία τρίτης χώρας με παραρτήματα σε διάφορα μέρη.
Κι αυτός υπόκειται στους ίδιους γραφειοκρατικούς φραγμούς - οι οποίοι δεν θα έπρεπε καν να υπάρχουν σε μια ελεύθερη αγορά, μια ελεύθερη οικονομία.
Γι' αυτό κάνω έκκληση όσον αφορά την εξαίρετη αυτή έκθεση του κ. Deprez, η ελεύθερη κυκλοφορία και οι κανόνες της να μην εντάσσονται πάντα σε έναν αμυντικό μηχανισμό έναντι εκείνων που δήθεν ή πραγματικά δεν θέλουμε, αλλά να γίνει επιτέλους κατανοητό ότι η ελεύθερη κυκλοφορία είναι κατά πρώτον ανθρώπινο δικαίωμα και κατά δεύτερον οικονομική λογική στην Ευρωπαϊκή Ένωση!
(Χειροκροτήματα)
Αγαπητοί συνάδελφοι, η γαλλική πρωτοβουλία που εξετάζουμε σήμερα, αποδεικνύει μία ακόμη φορά, την αναγκαιότητα να διασαφηνιστούν όλα τα σχετικά με την ελεύθερη κυκλοφορία μέτρα που θέτουν το πρόβλημα του ανοίγματος των συνόρων.
Όλες οι στατιστικές δείχνουν ότι τα μεταναστευτικά ρεύματα δεν έχουν υποχωρήσει και μάλιστα πρόκειται να αυξηθούν τα επόμενα χρόνια.
Το πρόβλημα της ελεύθερης κυκλοφορίας των κατοίκων τρίτων χωρών στον χώρο Σένγκεν, θα γίνει ακόμη πιο έντονο.
Επομένως, οι Ευρωπαίοι πολίτες περιμένουν μία σφαιρική, ξεκάθαρη και συνεκτική μεταναστευτική πολιτική.
Το στοιχείο κλειδί της γαλλικής πρωτοβουλίας βασίζεται στην τροποποίηση του άρθρου 18 της συμφωνίας Σένγκεν.
Ο κάτοχος μίας θεώρησης διαμονής μακράς διάρκειας δεν πρέπει να έχει λιγότερα δικαιώματα από τον κάτοχο μίας θεώρησης βραχυχρόνιας διαμονής.
Πρέπει να διευκολυνθεί η ελεύθερη κυκλοφορία των μεταναστών, που επιστρέφουν τακτικά όποια θεώρηση και αν διαθέτουν.
Πρέπει να γνωρίζουμε σήμερα ότι ένας υπήκοος μίας τρίτης χώρας μπορεί μόνον να διέλθει από το έδαφος ενός άλλου κράτους μέλους για να μεταβεί στην χώρα η οποία του χορήγησε την θεώρηση διαμονής μακράς διάρκειας.
Και στη συνέχεια, δεν θα μπορεί να κυκλοφορεί στον χώρο Σένγκεν, εφόσον δεν έχει λάβει την άδεια διαμονής του.
Αυτό είναι το ακανθώδες σημείο.
Αναφορικά με την αρχή της ελεύθερης κυκλοφορίας, ο υπήκοος μιας τρίτης χώρας που διαθέτει θεώρηση διαμονής μακράς διαρκείας είναι εκείνος που βρίσκεται στην πιο μειονεκτική θέση, δεδομένου ότι έπρεπε να περιμένει αρκετούς μήνες, ακόμη και χρόνια, για την απόκτηση της θεώρησής του.
Επιπλέον, το γαλλικό κείμενο αγνοεί το πρόβλημα της οικογενειακής επανένωσης, που τίθεται κυρίως όταν πολίτες της Ένωσης παντρεύονται υπηκόους τρίτων χωρών.
Γιατί λοιπόν να μην θεωρήσουμε τους κατόχους θεώρησης διαμονής μακράς διαρκείας, ως ήδη κατοίκους, ούτως ώστε να μπορέσουν να απολαμβάνουν τα ίδια δικαιώματα κυκλοφορίας;
Η νομική βάση στην οποία βασίζεται η πρόταση θα μπορούσε, όπως το επισήμανε άλλωστε ο εισηγητής μας, να αντιμετωπιστεί διαφορετικά και να καλύψει όλες τις πτυχές που αναφέρονται στις διατάξεις της.
Εν κατακλείδι, θεωρώ πρέπον να απορρίψουμε μία ασαφή και ανολοκλήρωτη πρωτοβουλία σχετικά με ένα τόσο λεπτό θέμα όπως η κοινοτική μεταναστευτική πολιτική.
Για τον σεβασμό και την πλήρη διασφάλιση της κοινοτικής νομοθετικής εξουσίας, επείγει να υιοθετήσουμε, τελικά, έναν κώδικα σχετικά με την ελεύθερη κυκλοφορία, το δικαίωμα στην μετανάστευση και το δικαίωμα ασύλου.
Η άρνηση μιας Ευρώπης "φρούριο" δεν μπορεί παρά να περνάει μέσω μιας πραγματικής χαλάρωσης της πολιτικής θεωρήσεων, η οποία είναι κατασταλτική, δεν περιορίζει καθόλου το μεταναστευτικό ρεύμα, αλλά, αντίθετα, ευνοεί τα δίκτυα μεταφοράς λαθρομεταναστών.
EN) Κύριε Πρόεδρε, συμφωνώ απολύτως με τον κ. Deprez.
Αυτό είναι ένα πραγματικά σημαντικό ζήτημα που αγγίζει πραγματικά στην καρδιά της ύπαρξης της Ευρωπαϊκής Ένωσης.
Οι θεμελιώδεις αρχές της Ένωσης είναι ελευθερία, σεβασμός στη δημοκρατία, ανθρώπινα δικαιώματα, και αν αφαιρέσουμε την ελευθερία της κυκλοφορίας, αν στιγματίσουμε τους ανθρώπους διότι έκαναν αίτηση για βίζα ή επειδή έχουν ένα συγκεκριμένο τύπο βίζας, πιστεύω ότι υπονομεύουμε τις θεμελιώδεις αρχές της Ένωσης.
Γι' αυτό το λόγο χαιρετίζω την τολμηρή επίθεση της έκθεσης του κ. Deprez.
Πρόκειται για μια καλομελετημένη έκθεση και όπως είπε και ο ίδιος αρκετά σωστά, αφορά χιλιάδες ανθρώπους.
Αλλά ακόμη κι αν αφορούσε μόνο ένα άτομο, φοβάμαι ότι ακόμα θα δρούσαμε, για χρόνια, για δεκαετίες αργότερα από την ώρα που θα έπρεπε να είχαμε δράσει.
Είναι όπως είπε, ένας τρόπος για να πετύχει το στόχο του και χαιρετίζω τη νομική του βάση στο άρθρο 62, παράγραφος 3 της Συνθήκης.
Συμμερίζομαι τις ανησυχίες του κ. Deprez και οι τροπολογίες του επιτρέπουν την ελεύθερη κυκλοφορία για αυτούς που περιμένουν οριστική βίζα.
Καλωσορίζω τη βελτίωση που πρότεινε στις γαλλικές προτάσεις.
Υπάρχει πραγματική ανάγκη για αυτές τις προτάσεις.
Πρέπει να συμπεριφερόμαστε στους ανθρώπους δίκαια και με αξιοπρέπεια και να αφαιρέσουμε το στίγμα που υπάρχει στην παραμονή με βίζα.
Μερικά κράτη μέλη θα έχουν ενδοιασμούς, αλλά θα πρέπει να αναγνωρίσουμε ότι η αλλαγή είναι σημαντική και ότι οι άνθρωποι δεν θα πρέπει να τιμωρούνται στην ελευθερία κινήσεων τους με αδικαιολόγητες και άκαμπτες διοικητικές διαδικασίες.
Συγχαίρω τον κ. Deprez για την έξυπνη και λογική του προσέγγιση, με μέτρα που θα διευκολύνουν την ελευθερία κινήσεων για τους υπηκόους τρίτων χωρών στις επικράτειες κρατών μελών για μέγιστη διάρκεια τριών μηνών.
Αυτό αποτελεί εγγύηση.
Θα έπρεπε να την καλωσορίσουμε όπως και θα έπρεπε να καλωσορίσουμε και αυτήν την έκθεση.
Τελικά, ίσως αυτή η έκθεση μας επιτρέψει κάποτε να έχουμε μια λογική και αιτιολογημένη συζήτηση για θέματα μετανάστευσης και βίζας σε αυτό το Σώμα και στην Ένωση, αποδεσμευμένη από την ασχήμια του εθνικισμού και της ξενοφοβίας.
Χαιρετίζω την έκθεση του κ. Deprez.
.
(ΕΝ) Κύριε Πρόεδρε, εξ ονόματος της Επιτροπής, θα ήθελα να εκφράσω τα συγχαρητήριά μου για τη διεξοδική και εξαντλητική εργασία του εισηγητή κ. Deprez.
Η Επιτροπή στηρίζει τον αντικειμενικό στόχο της γαλλικής πρωτοβουλίας για τη διευκόλυνση της ελεύθερης κυκλοφορίας εντός των ορίων του χώρου Σένγκεν για τους κατόχους θεώρησης για διαμονή μακράς διαρκείας πριν τεθεί το θέμα εγγράφου διαμονής που θα ισοδυναμεί με θεώρηση.
Η Επιτροπή, ωστόσο, δεν μπορεί να στηρίξει την επιλεχθείσα νομική βάση, η οποία παρουσιάζει προφανείς επιπτώσεις όσον αφορά στο περιεχόμενo του συγκεκριμένου μέσου.
Η Επιτροπή συνεπώς συμφωνεί με τη θέση του εισηγητή σας.
Θεωρεί ότι η ορθή νομική βάση για αυτόν τον κανονισμό είναι το άρθρο 62, παράγραφος 3 της συνθήκης της ΕΚ "μέτρα που καθορίζουν τις προϋποθέσεις υπό τις οποίες υπήκοοι τρίτων χωρών δύνανται να ταξιδεύουν ελεύθερα εντός του εδάφους των κρατών μελών, για χρονική περίοδο που δεν υπερβαίνει τους τρεις μήνες" .
Για χάρη της συμμόρφωσης με αυτή τη νομική βάση, η Επιτροπή συμφωνεί επίσης με τον εισηγητή σας για την ανάγκη τροποποίησης εφαρμογής του άρθρου 21 της Σύμβασης εφαρμογής της συμφωνίας του Σένγκεν, που ρυθμίζει την κυκλοφορία των αλλοδαπών, κι όχι του άρθρου 18.
Το τελευταίο άρθρο απλώς διευκρινίζει ότι οι θεωρήσεις για διαμονή μακράς διαρκείας εκδίδονται σε εθνική βάση και προσδιορίζει τους όρους διέλευσης για τους κατόχους θεωρήσεων για διαμονή μακράς διαρκείας.
Το μοναδικό περαιτέρω στοιχείο που μπορεί να προσθέσει η Επιτροπή σε αυτά του εισηγητή είναι το εξής: Θεωρεί ότι οι τροποποιήσεις στην Κοινή Προξενική Εγκύκλιο είναι αρκετές.
Είναι λοιπόν απαραίτητο να τροποποιηθεί το κοινό εγχειρίδιο έτσι ώστε η συνοριακή αστυνομία να μπορεί να πληροφορηθεί για το νέο καθεστώς της θεώρησης για διαμονή μακράς διαρκείας.
Τέλος η Επιτροπή μπορεί να επιβεβαιώσει την πρόθεσή της να παρουσιάσει σύντομα μια συνολική πρόταση για νομοθεσία όσον αφορά το δικαίωμα διέλευσης στο χώρο Σένγκεν προκειμένου να αποφύγει αποσπασματικές ενέργειες που δεν οδηγούν σε διαφάνεια και ευκρίνεια για τον κοινό νου ή βεβαιότητα ως προς το νόμο.
Ευχαριστώ πολύ, κύριε Επίτροπε.
Η συζήτηση έληξε.
Η ψηφοφορία γι' αυτή την έκθεση θα διεξαχθεί αμέσως μετά την ψηφοφορία επί επικαίρων θεμάτων που πρόκειται να ξεκινήσει.
ΨΗΦΟΦΟΡIΕΣ (συvέχεια)
Κύριε Πρόεδρε, αυτή είναι η τελευταία αιτιολόγηση ψήφου της περιόδου συνόδου και, καθώς έχω το πόδι μου σπασμένο και στο γύψο, αν καταφέρω να φέρω σε πέρας και αυτήν την τελευταία αιτιολόγηση, θα έχω την ελπίδα ότι οι αιτιολογήσεις ψήφου δεν γίνονται στο πόδι.
Τούτου λεχθέντος, θα ήθελα να πω ότι σε σχέση με αυτή την έκθεση ζήτησα τη γνώμη της κόρης μου της Ελιζαμπέτα, νέας δικηγόρου και μέλους του περιφερειακού κοινοβουλίου της Λομβαρδίας με το Κόμμα των Συνταξιούχων.
Της ζήτησα τη συμβουλή της και αυτή μου είπε: "Η έκθεση όπως είναι, είναι έξοχη για τους δικηγόρους, επειδή θα αυξήσει τις δικαστικές υποθέσεις και τις αγωγές.
Θα σε συμβούλευα, επομένως, να την ψηφίσεις ως έχει.
Αλλά καθώς είμαι και νομοθέτης και βουλευτής, πρέπει να κάνω και να σε συμβουλεύω να κάνεις ό,τι είναι χρήσιμο στους πολίτες και, επομένως, να ψηφίσεις υπέρ αν τροποποιηθεί" .
Έτσι και έκανα, κύριε Πρόεδρε.
Ευχαριστούμε την οικογένεια Fatuzzo για τα σχόλιά της σχετικά με την έκθεση Deprez.
.
Η οδηγία που προτείνει η Γαλλική Δημοκρατία έχει ως πυρήνα την αμοιβαία αναγνώριση των αποφάσεων απομάκρυνσης (δηλαδή απέλασης), από τη στιγμή που ένα κράτος μέλος της ΕΕ πάρει μια τέτοια απόφαση.
Το ΚΚΕ απορρίπτει αυτή τη λογική γιατί, τη στιγμή που σε διάφορες χώρες της ΕΕ γίνεται ήδη κατάχρηση απελάσεων, η νέα οδηγία θα δημιουργήσει πρόσφορο έδαφος για περισσότερες παραβιάσεις του νόμου.
Η εμπειρία έχει δείξει ότι ακόμη και απέναντι στους νόμιμους μετανάστες που τυχαίνει να παραβούν κάποιους κανόνες (ακόμη και στην περίπτωση τροχαίων παραβάσεων), οι διοικητικές αρχές εύκολα εφαρμόζουν την απέλαση, με πρόσχημα την απειλή για τη δημόσια τάξη και την εθνική ασφάλεια.
Μάλιστα αυτό προβλέπεται και στο νέο νόμο για τους αλλοδαπούς που ψηφίζεται αυτές τις μέρες στην ελληνική Βουλή.
Για τους παραπάνω λόγους καταψηφίσαμε την έκθεση Deprez.
.
(FR) Προτείνοντας οι θεωρήσεις διαμονής μακράς διαρκείας εν αναμονή της έκδοσης άδειας διαμονής να προσφέρουν την ίδια δυνατότητα κυκλοφορίας με τις άδειες διαμονής, η έκθεση Deprez βελτιώνει την γαλλική πρωτοβουλία που πρότεινε ότι οι θεωρήσεις διαμονής μακράς διαρκείας να ισοδυναμούν με τις θεωρήσεις βραχυχρόνιας διαμονής όσον αφορά την ελεύθερη κυκλοφορία.
Όταν το 1986, με το πρόσχημα της καταπολέμησης της τρομοκρατίας, η Γαλλία επανέφερε τις τουριστικές θεωρήσεις, το Ευρωπαϊκό Κοινοβούλιο ζήτηση την ανάκλησή τους θεωρώντας τις ως "διάκριση εις βάρος των πολιτών κρατών που δεν είναι μέλη της Κοινότητας" .
Σήμερα, η διάκριση κρύβεται πίσω από το πρόσχημα της Σύμβασης Σένγκεν και της κοινοτικοποίησης των μεταναστευτικών πολιτικών.
Οι θεωρήσεις απορρίπτονται από τις προξενικές υπηρεσίες με πλήρη απουσία διαφάνειας, καθώς σπανίως είναι υποχρεωτική η αιτιολόγησή τους.
Τα ευρωπαϊκά προξενεία περιορίζονται να επικαλεστούν το "μεταναστευτικό κίνδυνο" ή την εγγραφή τους στο σύστημα πληροφοριών Σένγκεν.
Στο πλήθος των απορριφθεισών αιτήσεων, προστίθεται ο ανυπολόγιστος αριθμός των προφορικών αιτήσεων που δεν έχουν γίνει δεκτές.
Η σπανιότητα των θεωρήσεων προκαλεί απεριόριστη κερδοσκοπία στα προξενεία.
Αυτός ο διαρκής εξευτελισμός στον οποίο υποβάλλονται οι υπήκοοι των λαών του Νότου δεν έχει άλλο σκοπό από να τους κλείσει τα σύνορα και να ενισχύσει κατά συνέπεια τα δίκτυα λαθρομετανάστευσης.
Δικαίως η έκθεση Deprez επισημαίνει συμπερασματικά την απουσία διαφάνειας και δημοκρατικού ελέγχου όσον αφορά τις θεωρήσεις και την κυκλοφορία στην Ευρώπη.
Και γι' αυτόν τον λόγο, θα την υπερψηφίσω.
Διακoπή της συvσδoυ
Το Σώμα ολοκλήρωσε την ημερήσια διάταξη.
Κηρύσσω την διακοπή της συνόδου του Ευρωπαϊκού Κοινοβουλίου.
(Η συνεδρίαση λήγει στις 18.15)