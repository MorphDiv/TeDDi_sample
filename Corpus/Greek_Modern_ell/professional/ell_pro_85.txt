# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Αφού μας μιλήσει ωστόσο, είμαι επίσης της γνώμης πως είμαστε αναγκασμένοι να υλοποιήσουμε το συντομότερο δυνατό τη συγκεκριμένη πρόταση διότι πρέπει να προσπαθήσουμε να βοηθήσουμε όσο καλύτερα μπορούμε, και στη συνέχεια ας ελπίσουμε ότι θα σκεφτούμε ικανοποιητικότερους τρόπους να καταπιανόμαστε με αυτά τα πράγματα στο μέλλον.
Ένα μόνο μικρό πράγμα που τόνισε και ο κύριος Deva, και το οποίο και εγώ θεωρώ πως πρέπει να συζητήσουμε στο μέλλον, είναι η κατάσταση των γυναικών και των παιδιών, η οποία είναι δίχως άλλο εξαιρετικά δύσκολη, όπως θα είναι πάντα σε τέτοιες περιστάσεις.
Για τον λόγο αυτό, είναι απαραίτητο να εγκύψουμε με όλες μας τις δυνάμεις στον συγκεκριμένο τομέα και να βρούμε ορθούς τρόπους να παράσχουμε βοήθεια με τη συμμετοχή των ΜΚΟ και άλλων προσώπων που μπορούν να συνεισφέρουν.
Κύριε Πρόεδρε, θα ήθελα να συμφωνήσω με τη σοβαρή κριτική η οποία ασκήθηκε από την Επιτροπή Ελέγχου του Προϋπολογισμού και την Επιτροπή Ανάπτυξης και Συνεργασίας, ενώ ο αντίκτυπός της βρίσκεται στην ιδιαίτερα εποικοδομητική έκθεση του κυρίου Deva.
Οι επιτροπές παραπονούνται ότι επειδή οι ετήσιες εκθέσεις δεν παραδόθηκαν από την Επιτροπή και για κάτι, το οποίο είναι ακόμη σοβαρότερο, ότι οι ανεξάρτητες αξιολογήσεις αναμένονται ακόμη, γεγονός φυσικά που καθιστά σαφές σε εμάς ότι υπάρχει βάση για την παράταση ισχύος των κανονισμών.
Αλλά πώς είναι δυνατόν να προβούμε σε κάτι τέτοιο, όταν δεν διαθέτουμε τις κατάλληλες εκθέσεις;
Πιθανόν να γίνεται λόγος ακόμη για καθυστερημένες πληρωμές, για άσκοπα περίπλοκες διαδικασίες χρηματοοικονομικού ελέγχου και για κατακερματισμό των προσπαθειών, όπως αυτό συνηθίζεται και σε άλλες κριτικές.
Επίσης, το γεγονός ότι τα καταβληθέντα ποσά δεν αντιστοιχούν στον αριθμό των εκπατρισθέντων δημιουργεί πολλά ερωτήματα.
Από τα 240 εκατ. ευρώ, κύριε Επίτροπε, το 40% διατέθηκε στη Λατινική Αμερική, με ποσοστό λιγότερο του 1% των προσφύγων όλου του κόσμου και το 60% στην Ασία, με ποσοστό 40% εκπατρισθέντων.
Εάν δεν επιθυμούμε, εξαιτίας μιας ξαφνικής διακοπής του προγράμματος, να προκύψουν ανεπιθύμητα αποτελέσματα τα οποία να προκαλέσουν αθώα θύματα, τότε θα πρέπει να ακολουθήσουμε τη γνωμοδότηση της Επιτροπής Ελέγχου του Προϋπολογισμού, αλλά επί του παρόντος ας ακολουθήσουμε τη σύσταση του κυρίου Deva.
Αυτός υποστηρίζει την παράταση κατά ένα έτος της ισχύος του προγράμματος, αλλά εν τω μεταξύ ο κύριος Howitt παρατήρησε ήδη ότι στην πραγματικότητα αυτή έχει λήξει εδώ και μισό χρόνο.
Ελπίζουμε ότι εν τω μεταξύ θα μας υποβληθεί η έκθεση, καθώς και μία σοβαρή αξιολόγηση.
Πρόκειται, εν προκειμένω, κύριε Πρόεδρε, όχι για ανθρωπιστική βοήθεια, αλλά για βιώσιμα σχέδια με σκοπό την αυτάρκεια και την εκ νέου ενσωμάτωση των προσφύγων και των εκπατρισθέντων, πρώην στρατιωτών, κλπ.
Επ' αυτού, θα πρέπει να διαθέτουμε αποτελέσματα και να διαπιστώνουμε κατά πόσο πράγματι μειώθηκε η εξάρτηση από τη βοήθεια.
Κύριε Πρόεδρε, είμαστε διατεθειμένοι να δώσουμε στην Επιτροπή ακόμη λίγη αναστολή, επειδή γνωρίζουμε ότι εκεί πολλοί άνθρωποι καταβάλλουν μεγάλες προσπάθειες και επειδή το Κοινοβούλιο δεν είναι απολύτως ανεύθυνο μαζί με το Συμβούλιο, καθώς δεν προβλέπουν επαρκή αριθμό προσωπικού, αλλά νομίζω ότι εμείς, σε κάθε περίπτωση, θα πρέπει να ζητούμε την τήρηση των υποχρεώσεων της Επιτροπής έναντι του Κοινοβουλίου, επειδή διαφορετικά αυτή η συνεργασία δεν έχει στην πραγματικότητα κανένα νόημα.
Κύριε Πρόεδρε, φαίνεται μία απλή υπόθεση: με την αλλαγή του αριθμού του έτους από 1999 σε 2000, η Ευρωπαϊκή Ένωση μπορεί να συνεχίσει να υποστηρίζει δράσεις προς όφελος των εκριζωθέντων πληθυσμιακών ομάδων στη Λατινική Αμερική και την Ασία για έναν ακόμη χρόνο.
Στην πραγματικότητα τα πράγματα δεν είναι τόσο απλά.
Και επ' αυτού μαρτυρούν οι γνωμοδοτήσεις της Επιτροπής Προϋπολογισμών και της Επιτροπής Ελέγχου του Προϋπολογισμού.
Η Επιτροπή κατά την εκτέλεση και αξιολόγηση αυτού του προγράμματος δεν έδειξε την καλύτερη πλευρά της.
Μέχρι τώρα, υπάρχει ελάχιστος προβληματισμός για τη λειτουργία αυτού του προγράμματος.
Λείπουν επίσης καλές ετήσιες εκθέσεις αξιολόγησης.
Επιπλέον, λείπει πάντα μία μακροχρόνια οπτική για αυτό το πρόγραμμα.
Για αυτό, θεωρώ ορθό να απεξαρτήσουμε την έγκριση της παράτασης ισχύος αυτού του προγράμματος από τη διαθεσιμότητα εκθέσεων.
Το Κοινοβούλιο πρέπει, κατά αυτόν τον τρόπο, να αναγκάσει την Επιτροπή να επιδείξει ευθύνη κατά τη δαπάνη των πόρων για την ανάπτυξη.
Αυτό δεν θα πρέπει να μας κάνει να ξεχνάμε ότι στις χώρες δικαιούχους συχνά γίνεται λόγος για έντονες καταστάσεις.
Όπου η Ευρωπαϊκή Ένωση μπορεί πρέπει να βοηθά.
Ο ρόλος των εθνικών κρατών μελών είναι, επααυτού, λιγότερος σημαντικός.
Σε ευρωπαϊκό επίπεδο, διατρέχουμε διαρκώς τον κίνδυνο να πραγματοποιούμε υποσχέσεις τις οποίες δεν μπορούμε να τηρήσουμε εξαιτίας δημοσιονομικών περιορισμών.
Μία μακροπρόθεσμη λύση για τα προαναφερόμενα προβλήματα απαιτεί κυρίως το καλό συντονισμό των προσπαθειών των κρατών μελών.
Τίποτα περισσότερο και τίποτα λιγότερο.
Κύριε Πρόεδρε, δεν είναι μόνο πολιτική ευθύνη αλλά και ηθική ευθύνη η Ευρωπαϊκή Ένωση να βοηθήσει όσο καλύτερα μπορεί όσους υποφέρουν εκτός των συνόρων της.
Δεδομένου ότι αυτός είναι ο στόχος της παρούσας έκθεσης, συγχαίρω τον εισηγητή, κύριο Deva.
Όταν έχουμε τη δυνατότητα να βοηθάμε όσους έχουν ανάγκη και το κάνουμε, σε τελική ανάλυση σημαίνει ότι στην πραγματικότητα βοηθάμε τον εαυτό μας.
Η Αγία Γραφή έχει όπως πάντα δίκιο όταν λέει ότι με το να δίνουμε δεν φτωχαίνουμε εμείς.
Η άλλη πλευρά του νομίσματος είναι επίσης σωστή.
Με το να συσσωρεύουμε φτωχαίνουμε.
Οι χώρες που μαστίζονται από σοβαρές εσωτερικές εχθροπραξίες και όλα τα φριχτά απότοκα αυτών, όπου οι αθώοι εκτελούνται, καθώς και οι χώρες που ενθαρρύνουν τους εκτοπισμένους να γυρίσουν σπίτια τους, πρέπει να βοηθηθούν.
Η αλήθεια είναι ότι αυτοί που εκτοπίζονται είναι κατά κύριο λόγο γυναίκες και παιδιά.
Αυτό καθιστά ακόμη πιο αδήριτη την ανάγκη να ληφθεί δράση.
Οι προμήθειες τροφίμων, το νερό και οι εγκαταστάσεις υγιεινής, η στέγαση και το καταφύγιο, και η εκπαίδευση είναι, φυσικά, οι πρώτιστες προτεραιότητες.
Χαιρετώ την αναγνώρισή τους.
Πιστεύω ότι οι τέσσερις τροπολογίες που υπέβαλε η Επιτροπή Ανάπτυξης και Συνεργασίας πρέπει να γίνουν δεκτές από την Επιτροπή και ελπίζω ότι ο Επίτροπος, ο κύριος Patten, που δεν μου έδινε συχνά ευτυχείς απαντήσεις σε άλλα θέματα όταν είχε άλλο αξίωμα, ίσως σήμερα μου δώσει λίγη ενθάρρυνση ότι επιτέλους θα δούμε άσπρη μέρα.
Είναι ουσιώδες η Επιτροπή να καταθέσει τις ετήσιες εκθέσεις στο Κοινοβούλιο και στο Συμβούλιο όπως έχει καθοριστεί.
Εάν δεν υποβληθούν οι εν λόγω εκθέσεις τότε δεν νομίζω ότι θα είμαι σε θέση να ταχθώ υπέρ της ανανέωσης του κανονισμού.
Πιστεύω ότι η Επιτροπή πρέπει να δώσει απάντηση επ' αυτού και να μας πει τι προτίθεται να κάνει.
Χρειάζεται να καθιερωθεί το χρηματοπιστωτικό πλαίσιο σύμφωνα με τις διατάξεις επί των οποίων έχουμε ήδη συμφωνήσει.
Οι εν λόγω διατάξεις πρέπει να τηρηθούν αυστηρώς διότι αυτή η αλλαγή είναι πλήρως απαραίτητη.
Το νέο κείμενο για την επιτροπολογία είναι απαραίτητο.
Όταν δε αξιολογηθεί το μακρόπνοο μέλλον του κανονισμού, το Κοινοβούλιο πρέπει να έχει στη διάθεσή του ανεξάρτητες εκθέσεις αποτίμησης, ώστε εκεί που μπορούν να γίνουν βελτιώσεις να μπορέσει να ασκήσει πίεση στην Επιτροπή να κάνει τις απαιτούμενες βελτιώσεις.
Στα σημεία όπου νομίζουν ότι μπορεί να μεγιστοποιηθούν οι χρηματοπιστωτικές δαπάνες προκειμένου να επιτευχθούν καλύτερα οι στόχοι και οι σκοποί των κανονισμών, θα πρέπει να έχουμε στη διάθεσή μας τις πληροφορίες ώστε να υπάρξει θετική, υγιής και σωστή συζήτηση.
Κύριε Πρόεδρε, η Επιτροπή προτείνει να παραταθεί η ισχύς του παρόντος κανονισμού.
Η Επιτροπή είναι σύμφωνα με τον κανονισμό υποχρεωμένη να υποβάλει μια ετήσια αξιολόγηση προς το Κοινοβούλιο και το Συμβούλιο, αλλά δεν το έχει πράξει.
Μολαταύτα το πρόγραμμα δεν πρέπει επ' ουδενί να διακοπεί, θα την πλήρωναν οι λάθος άνθρωποι.
Είναι σημαντικό το πρόγραμμα να παραταθεί αλλά όχι προτού έχουμε στη διάθεσή μας τις αξιολογήσεις.
Η Επιτροπή υποσχέθηκε να υποβάλει τις αξιολογήσεις τον Μάρτιο, μετά τον Απρίλιο, ύστερα τον Μάιο, αλλά πού είναι λοιπόν;
Είναι απαραίτητη μια ανεξάρτητη αξιολόγηση, ειδάλλως δεν έχουμε καμία εγγύηση ότι τα χρήματα χρησιμοποιούνται σωστά.
Στόχος της αξιολόγησης είναι φυσικά να βελτιωθούν τα μελλοντικά προγράμματα.
Όλα όσα αφορούν την αναπτυξιακή βοήθεια, συμπεριλαμβανομένης και της αποκατάστασης των προσφύγων, πρέπει να υπαχθούν στη γενική διεύθυνση ανάπτυξης.
Είναι η συγκεκριμένη γενική διεύθυνση που έχει την ειδημοσύνη και συνεπώς πρέπει να επωμιστεί την ευθύνη.
Το Ελεγκτικό Συμβούλιο έχει επίσης επικρίνει την ελλιπή σαφήνεια μεταξύ των διάφορων πρωτοβουλιών.
Είναι επισφαλές και βλαβερό για το πρόγραμμα να μην υπάρχει συνοχή στις προσπάθειές μας.
Χαίρομαι που η τροπολογία μου βρήκε υποστήριξη, ειδικά στην Επιτροπή Ελέγχου των Προϋπολογισμού, να παραταθεί το πρόγραμμα μόνο όταν η Επιτροπή εκπληρώσει το δικό της κομμάτι της συμφωνίας και υποβάλει ετήσιες εκθέσεις και αξιολογήσεις.
Χωρίς την παρούσα τροπολογία, η Επιτροπή θα μπορούσε να ξεγλιστρήσει χωρίς να έχει υποβάλει ούτε μία έκθεση αξιολόγησης από τον καιρό που τέθηκε σε ισχύ ο κανονισμός το 1997.
Επίσης παρατήρησα ότι ο αγαπημένος μου φίλος και συνάδερφος, ο κύριος Dell' Alba εξέφρασε τα παράπονά του ως παράρτημα στη γνωμοδότησή μου.
Αυτό όμως είναι δική του υπόθεση.
Όπως και να έχει το ζήτημα, στην επιτροπή δεν είχε καμία στήριξη, δεδομένου ότι ήταν ο μόνος που ψήφισε κατά.
Κύριε Πρόεδρε, επιτρέψτε μου να ξεκινήσω πρώτα ευχαριστώντας τον αξιότιμο φίλο μου για την εξαιρετικά ευαισθητοποιημένη έκθεσή του και για τη φροντίδα και προσοχή που αφιέρωσε στο θέμα των εκτοπισμένων στην Ασία και τη Λατινική Αμερική.
Είναι κοινό μυστικό σε όλους τους ομιλητές του Σώματος αλλά και σε άλλους εκτός της Αίθουσας ότι η έκθεση είναι εξαιρετική, αλλά μιλώντας προσωπικά πρέπει να πω ότι δεν περίμενα τίποτα λιγότερο από τον αξιότιμο φίλο μου.
Ο κανονισμός 443/97 για τη βοήθεια προς τους εκτοπισμένους είναι σαφώς σημαντικό εργαλείο για την παροχή βοήθειας που δεν καλύπτεται από την ανθρωπιστική βοήθεια, πράγμα που κατέστησε πολύ σαφές η αξιότιμη βουλευτής κυρία Maes.
Υποστηρίζει προγράμματα που υλοποιούνται από διεθνείς οργανισμούς όπως ο ΟΗΕ και η UNHCR και οι ΜΚΟ, με μέτρα που στοχεύουν στη βελτίωση των συνθηκών ζωής, όχι μόνο για τους επαναπατριζόμενους αλλά και για τις κοινωνίες στις οποίες πρόκειται να ενσωματωθούν.
Σε αυτό το πλαίσιο ιδιαίτερη σημασία δίνεται στην περισυλλογή των ναρκών, σημείο στο οποίο αναφέρθηκε ο αξιότιμος φίλος μου, η ανοικοδόμηση των αγροτικών συστημάτων, η υποστήριξη ασφαλών τρόπων προσπορισμού των προς το ζην και η κάλυψη των ζωτικών αναγκών υγείας και εκπαίδευσης.
Ορισμένοι αξιότιμοι βουλευτές κατέστησαν σαφές το θετικό και πρακτικό έργο που έχει επιτευχθεί χάρη στον εν λόγω κανονισμό.
Παρατήρησα ιδιαίτερα τα όσα είπε ο αξιότιμος κύριος Howitt σχετικά με τη γεωγραφική ισορροπία, στην οποία αναφέρθηκαν και ένας δύο άλλοι αξιότιμοι βουλευτές.
Επίσης παρατήρησα τα όσα είπε ο αξιότιμος κύριος δρ.
Paisley για το ηθικόν μας καθήκον προς εκείνους που έχουν εκριζωθεί.
Ο δρ.
Paisley κι εγώ δεν βλέπουμε πάντα τα πράγματα από το ίδιο πρίσμα σε όλα τα θέματα αλλά ελπίζω ότι στο συγκεκριμένο θέμα θα τα δούμε από το ίδιο πρίσμα, ακόμη και να ανταλλάξουμε χωρία από την Παλαιά και Καινή Διαθήκη.
Η Επιτροπή ξεκίνησε προετοιμασίες για την ανανέωση του κανονισμού την Ανοιξη του 1999.
Ωστόσο οι συζητήσεις καθυστέρησαν λόγω της παραίτησης της πρώην Επιτροπής πέρυσι.
Αποφασίστηκε ως προσωρινό μέτρο να προταθεί η παράταση του ισχύοντος κανονισμού έως το τέλος του 2000.
Μια έκθεση δραστηριοτήτων της Επιτροπής που καλύπτει τα τρία χρόνια εφαρμογής του κανονισμού από το 1997 έως το 1999 παρουσιάστηκε στην αρχική της μορφή στον κύριο Miranda, τον Πρόεδρο της Επιτροπής Ανάπτυξης και Συνεργασίας του Κοινοβουλίου, και φυσικά στον εισηγητή.
Παράλληλα τους μεταβιβάστηκαν τα προσωρινά πορίσματα μιας συνεχούς εξωτερικής αξιολόγησης της εφαρμογής του κανονισμού.
Η τελική έκθεση αξιολόγησης θα κατατεθεί στο Κοινοβούλιο έως τον Σεπτέμβριο εφέτος.
Τώρα στις τροπολογίες: Η Επιτροπή συμφωνεί εν γένει με τις τέσσερις τροπολογίες που υπέβαλε το Κοινοβούλιο.
Εντούτοις, αναφορικά με την πρώτη τροπολογία θα ήθελα να τονίσω ξανά ότι το προσχέδιο της έκθεσης δραστηριοτήτων έχει ήδη τεθεί στη διάθεση της Επιτροπής Ανάπτυξης και Συνεργασίας και ότι η επίσημη κατάθεση θα λάβει χώρα τον Ιούνιο το αργότερο.
Η Επιτροπή συμφωνεί με τις τροπολογίες δύο και τρία, αφού αντανακλούν το ισχύον πλαίσιο της διοργανικής συμφωνίας περί δημοσιονομικής πειθαρχίας και επιτροπολογίας.
Τώρα ας αναφερθώ στην τέταρτη τροπολογία.
Αναγνωρίζω ότι το Κοινοβούλιο θα ήθελε να έχει την ανεξάρτητη έκθεση αξιολόγησης το συντομότερο δυνατό.
Αρκετοί αξιότιμοι βουλευτές επιχειρηματολόγησαν ότι θα έπρεπε να την έχετε ώς τον Ιούλιο.
Πιστεύουμε, ωστόσο, ότι δεδομένης της καθυστερημένης ανάθεσης του προγράμματος του 1999, που σημαίνει ότι ορισμένες δραστηριότητες μόλις τώρα ξεκινούν, θα ήταν καλύτερα να ολοκληρωθεί η έκθεση, η οποία πρέπει να είναι ένα λεπτομερές και περιεκτικό κείμενο, έναν ή δύο μήνες αργότερα, ας πούμε τον Σεπτέμβριο.
Αυτό θα μας παράσχει ένα λογικό χρονικό διάστημα προκειμένου να αξιολογήσουμε τις δραστηριότητες του 1999.
Παρ' όλ' αυτά, όπως γνωρίζετε, η αξιολόγηση έχει ήδη ξεκινήσει και θα θέσω στη διάθεσή σας τις προσωρινές μου εκθέσεις μόλις ετοιμαστούν.
Δεσμεύομαι κατηγορηματικά επ' αυτού.
Ελπίζω ότι το Κοινοβούλιο θα προθυμοποιηθεί να συμφωνήσει με αυτή την προσέγγιση.
Έγιναν επίσης αναφορές στον καινούργιο κανονισμό.
Μπορώ να επιβεβαιώσω ότι ο νέος κανονισμός ετοιμάζεται.
Θα χρειαστεί να ληφθούν υπόψη τα πορίσματα της διαδικασίας αξιολόγησης και φυσικά προτού παρουσιαστεί στη νομοθετική αρχή, εμείς ως Επιτροπή θα πρέπει να εξασφαλίσουμε ότι θα είμαστε σε θέση να κινητοποιήσουμε τους αναγκαίους ανθρώπινους όρους που απαιτούνται για την αποτελεσματική εφαρμογή του.
Με την πείρα που έχω αποκομίσει μόνο στους επτά αυτούς μήνες, βλέπω ότι πολύ συχνά αναλαμβάνουμε να κάνουμε πράγματα χωρίς να έχουμε εξασφαλίσει ότι έχουμε τους πόρους για να τα φέρουμε σε πέρας, και έχει σημασία να είμαστε ειλικρινείς ως προς το τι θέλουμε να κάνουμε και πώς μπορούμε να το πετύχουμε.
Προτού τελειώσω επιτρέψτε άλλη μια φορά να ευχαριστήσω το Κοινοβούλιο για την υποστήριξη που έδωσε στην παράταση της ισχύος του σημαντικού αυτού εργαλείου.
Μπορώ να βεβαιώσω τους αξιότιμους βουλευτές ότι έχω λάβει υπόψη την κριτική και τις φιλοδοξίες που εξέφρασαν κατά τη διάρκεια αυτής της συζήτησης.
Είμαι αρκετά προχωρημένος σε ηλικία και αρκετά έμπειρος στην πολιτική ζωή για να είμαι σε θέση να αναγνωρίσω τη διαφορά ανάμεσα σε ενθουσιώδεις ζητωκραυγές και γιουχαΐσματα, και δεν έχω καμία όρεξη να παραστώ σε άλλη μια συζήτηση για ένα ζήτημα σοβαρό όσο κι αυτό η οποία θα κυριαρχείται από καλοπροαίρετες κριτικές.
Για τον λόγο αυτό λοιπόν ελπίζω ότι θα τα καταφέρουμε καλύτερα την επόμενη φορά που θα συζητήσουμε το σημαντικό αυτό θέμα.
Ασχολούμαστε με πολύ σημαντικές τεχνικές λεπτομέρειες, μα πάνω απ' όλα ασχολούμαστε, όπως το έθεσαν οι αξιότιμοι βουλευτές, με ανθρώπινες τραγωδίες που υπάρχουν πίσω από όλα αυτά τα μέτρα.
Γι' αυτό ακριβώς πρέπει να εξασφαλίσουμε ότι η ανταπόκρισή μας θα είναι όσο το δυνατόν ταχύτερη και αποτελεσματικότερη.
Η συζήτηση έληξε.
Η ψηφοφορία θα διεξαχθεί αύριο, στις 11.00.
Συμφωνίες ΕΚ/Ελβετίας
Η ημερήσια διάταξη προβλέπει τη συζήτηση επί της έκθεσης A5-0118/2000 του κυρίου Carraro, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την πρόταση απόφασης του Συμβουλίου για τη σύναψη συμφωνιών μεταξύ της Ευρωπαϊκής Κοινότητας και των κρατών μελών της, αφενός, και της Ελβετικής Συνομοσπονδίας, αφετέρου (7620/2000 - COM(1999)229 - C5-0204/2000): 1. για την ελεύθερη κυκλοφορία των προσώπων (9748/1999 - C5-0197/2000 - 1999/0103 (AVC)) 2. στον τομέα των αεροπορικών μεταφορών (9749/1999 - C5-0198/2000 - 1999/0104(ΑVC)) 3. για τις σιδηροδρομικές και οδικές μεταφορές εμπορευμάτων και επιβατών (9750/1999 - C5-0199/2000-1999/0105/(ΑVC)) 4. για την επιστημονική και τεχνολογική συνεργασία μεταξύ ΕΚ και ΕΚ Ατομικής Ενέργειας, αφενός, και της Ελβετικής Συνομοσπονδίας, αφετέρου (9751/1999 - C5-0200/2000-1999/0106(AVC)) 5. για ορισμένες πτυχές που αφορούν τις δημόσιες συμβάσεις μεταξύ της Ευρωπαϊκής Κοινότητας και της Ελβετικής Συνομοσπονδίας (9752/1999 - C5-0201/2000-1999/0107(AVC)) 6. για τις συναλλαγές γεωργικών προϊόντων (9753/1999 - C5-0202/2000-1999/0108/AVC)) 7. για την αμοιβαία αναγνώριση στον τομέα της αξιολόγησης της συμμόρφωσης μεταξύ της Ευρωπαϊκής Κοινότητα και της Ελβετικής Συνομοσπονδίας (9755/1999 - C5-0203/2000-1999/0109(AVC))
.
(IT) Κύριε Πρόεδρε, με αυτό το σχέδιο σύστασης φτάνει στην ολοκλήρωσή της μια πολιτική και θεσμική διαδρομή, που ξεκίνησε πριν δέκα περίπου χρόνια από τον τότε Πρόεδρο της Επιτροπής κ. Delors, η οποία προέβλεπε την είσοδο, από την αρχή ακόμα της δεκαετίας του ' 90, της Ελβετικής Συνομοσπονδίας στα πλαίσια του τότε Κοινού Ευρωπαϊκού Χώρου.
Αυτό το σχέδιο, όπως είναι γνωστό, πάγωσε έπειτα από την ψήφο στο ελβετικό δημοψήφισμα το Δεκέμβριο του 1992, με την οποία οι ελβετοί πολίτες αποφάσισαν να εμποδίσουν, αν και με πολύ περιορισμένη πλειοψηφία, την είσοδο της Ελβετικής Συνομοσπονδίας στην Ευρωπαϊκή Κοινότητα.
Από τότε ξεκίνησε μια περίοδος αβεβαιότητας, με κατά κύριο λόγο τομεακές συμφωνίες, στην οποία αυτή η δέσμη των εφτά συμφωνιών, οι οποίες, παρόλο που συνδέονται στενά με το οικονομικό πλαίσιο, εξακολουθούν να είναι ευρείες και γενικού ενδιαφέροντος, θέτει τώρα ένα τέλος.
Πρόκειται για εφτά συμφωνίες που σχετίζονται με την ελεύθερη κυκλοφορία των προσώπων, τις αεροπορικές μεταφορές, την οδική και σιδηροδρομική μεταφορά εμπορευμάτων και επιβατών, την επιστημονική και τεχνολογική συνεργασία, τις δημόσιες συμβάσεις, τα γεωργικά προϊόντα και την αμοιβαία αναγνώριση σε θέματα αξιολόγησης της πιστότητας.
Οι συμφωνίες αυτές χαρακτηρίζονται έπειτα από μια σαφή ρήτρα που προβλέπει την ταυτόχρονη και αδιαίρετη ισχύ τους, υπό την έννοια ότι αυτές οι συμφωνίες - σύμφωνα με τη σωστή υπόδειξη της Ευρωπαϊκής Κοινότητας - θα τεθούν σε εφαρμογή μονάχα στην περίπτωση που εγκριθούν στο σύνολό τους, γιατί διαφορετικά θα απορριφθούν και πάλι στο σύνολό τους.
Για το λόγο αυτό, παρότι τα σχέδια νομοθετικού ψηφίσματος, για τεχνικούς λόγους, εξετάζονται ξεχωριστά, παρουσιάζονται και εγκρίνονται ταυτόχρονα γιατί, επαναλαμβάνω, ταυτόχρονη είναι και η αποτελεσματικότητά τους.
Οι συμφωνίες υπογράφηκαν και πάλι τον Ιούνιο του 1999, εγκρίθηκαν από το ελβετικό Κοινοβούλιο στις 8 Οκτωβρίου του 1999 και τώρα φτάνουν, με την αυριανή ψήφο, στην επικύρωση του Ευρωπαϊκού Κοινοβουλίου.
Θέλω όμως να τονίσω επίσης στους συναδέλφους ότι, με ένα δημοψήφισμα που θα λάβει χώρα στις 21 του προσεχούς Μαΐου, ο ελβετικός λαός θα κληθεί για μια ακόμα φορά να αποφασίσει όχι μόνο για αυτή τη δέσμη συμφωνιών, αλλά, κατά συνέπεια, και για τις σχέσεις με την Ευρωπαϊκή Ένωση.
Πρόκειται για μια τυπικά και ουσιαστικά διαφορετική απόφαση από εκείνη του 1992, και είναι καλό να το διευκρινίσουμε για να μην υπάρχουν παρεξηγήσεις.
Την ημέρα εκείνη, ο ελβετικός λαός κλήθηκε να αποφασίσει σχετικά με τη διαδικασία ένταξης της Ελβετίας στην Ευρωπαϊκή Ένωση.
Στις 21 Μαΐου, οι Ελβετοί θα κληθούν να αποφασίσουν σχετικά με την έγκριση ή όχι μιας δέσμης συμφωνιών που έχει αντίθετα ένα περιεχόμενο στενά οικονομικού χαρακτήρα και που σίγουρα δεν συνεπάγεται τις πολιτικές προεκτάσεις που ενείχαν οι συμφωνίες του 1992.
Θεωρώ ωστόσο εξαιρετικά σημαντικό να καταφέρει το Κοινοβούλιο να ψηφίσει, να εγκρίνει, - εάν έτσι υποδείξει το Σώμα, όπως υπέδειξε, ουσιαστικά ομόφωνα, και η Επιτροπή Βιομηχανίας, Εξωτερικού Εμπορίου, Έρευνας και Ενέργειας, καθώς και όλες οι κοινοβουλευτικές επιτροπές που γνωμοδότησαν - να δώσει τη σύμφωνη γνώμη του πριν από το δημοψήφισμα που θα διεξαχθεί στην Ελβετία στις 21 Μαΐου.
Αυτό, φυσικά, όχι για να επηρεαστεί η κυρίαρχη ετυμηγορία του ελβετικού λαού, αλλά αντίθετα, ως μια επιπλέον χειρονομία εμπιστοσύνης και πεποίθησης ότι η ανάπτυξη ενός Κοινού Ευρωπαϊκού Οικονομικού Χώρου και η ανάπτυξη μιας όλο και μεγαλύτερης ολοκλήρωσης μεταξύ των αγορών και των οικονομιών αυτής της Ευρώπης - της οποίας η Ελβετία αντιπροσωπεύει φυσικά την καρδιά, αφού είναι σίγουρα μια από τις κεντρικές χώρες - αποτελούν ένα κοινό συμφέρον που θεωρείται πρωταρχικό και σε σχέση με τους διαξιφισμούς διαδικαστικού χαρακτήρα.
Το να καταφέρει το Κοινοβούλιο να δώσει την ψήφο του πριν από τις 21 Μαΐου, παρέχοντας στους Ελβετούς πολίτες τη δυνατότητα να αποφασίσουν έχοντας μπροστά τους ένα σίγουρο και καθορισμένο κανονιστικό πλαίσιο, αποτελεί, κατά τη γνώμη μου, ένα σημαντικό και θετικό πολιτικό γεγονός - και γι' αυτό πρέπει να ευχαριστήσω την προεδρία της Επιτροπής Βιομηχανίας για τη δράση της, καθώς και τις υπηρεσίες που την κατέστησαν δυνατή.
Η γνωμοδότηση της Επιτροπής Βιομηχανίας είναι απολύτως θετική και για το λόγο αυτό συστήνουμε να πραγματοποιηθεί η ψηφοφορία στο Σώμα κατά την αυριανή συνεδρίαση.
Κύριε Πρόεδρε, θέλω να αρχίσω εκφράζοντας τις ευχαριστίες μου προς τον εισηγητή της αρμόδιας Επιτροπής για μια γνωμοδότηση με εξαιρετική συνοχή.
Επίσης, θέλω να εκφράσω τις ευχαριστίες μου προς την Επιτροπή για τη σωστή ολοκλήρωση του έργου στα πλαίσια των διαπραγματεύσεων.
Σε ό,τι αφορά την Επιτροπή του Κοινοβουλίου στην οποία εργάζομαι, την Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, αυτή η συμφωνία είναι ευπρόσδεκτη.
Θέλω δε να υπογραμμίσω ότι είναι σημαντικό να το έχουμε μια σφαιρική προσέγγιση σ' αυτό το θέμα, διότι ενόσω εργαζόμουν με τη γνωμοδότηση έγινα γνώστης ότι οι πολίτες της ΕΕ που ζουν και εργάζονται στην Ελβετία αντιμετωπίζουν πολλά προβλήματα και δυσκολίες· σε ορισμένες περιπτώσεις πρόκειται για καθαρές περιπτώσεις διακρίσεων.
Δεν υπάρχει αμφιβολία ότι η παρούσα συμφωνία παρέχει πολλές δυνατότητες επίλυσης των προβλημάτων που υπάρχουν και αποτροπής δημιουργίας νέων.
Σχετικά με αυτό, θέλω μόνο να αναφερθώ π.χ. στο δικαίωμα εισόδου στη χώρα, στο δικαίωμα έναρξης επαγγελματικής δραστηριότητας, τη δυνατότητα εισόδου στην αγορά εργασίας, τον συντονισμό των συστημάτων κοινωνικής προστασίας, το δικαίωμα έναρξης επαγγελματικής δραστηριότητας για άτομα που δεν εργάζονται καθώς και για φοιτητές, όπως επίσης και νέες δυνατότητες για τους εργαζόμενους σε διασυνοριακή βάση.
Θέλω να υπογραμμίσω, κάτι που επεσήμανε και ο εισηγητής της αρμόδιας επιτροπής, ότι είναι σημαντικό το γεγονός ότι η γνωμοδότησή μας παρουσιάζεται πριν το δημοψήφισμα που θα λάβει χώρα στην Ελβετία - όχι γιατί οι πολίτες της Ελβετίας θα κληθούν να εκφέρουν την αρνητική ή θετική γνώμη τους επ' αυτού, αλλά, για να δείξουμε τη βούλησή μας για περαιτέρω συνεργασία με την Ελβετία.
Από πλευράς της επιτροπής μας, επισημάναμε κάποιους πιθανούς μελλοντικούς τομείς συνεργασίας, π.χ. λήψη μέτρων ενάντια στη λαθραία εισαγωγή γυναικών και κατά του οργανωμένου εγκλήματος καθώς και του οικονομικού εγκλήματος.
Βλέπουμε αυτές τις συμφωνίες, ιδιαίτερα τη συμφωνία για την ελεύθερη κυκλοφορία, ως πολύ σημαντικές για τη συνεργασία μεταξύ ΕΕ και Ελβετίας.
Κύριε Πρόεδρε, θα ήθελα κι εγώ να ευχαριστήσω και να συγχαρώ τον εισηγητή για την έκθεσή του.
Ολόκληρη η Επιτροπή Περιφερειακής Πολιτικής, Μεταφορών και Τουρισμού χαίρεται για τη συγκεκριμένη συμφωνία, επειδή ήταν γνωστή, ειδικά για τον τομέα των μεταφορών, η δυσκολία να βρεθεί συμφωνία που θα αποκαθιστούσε την καλή ισορροπία μεταξύ ανταγωνισμού και περιβάλλοντος και θα κατέληγε σε μία λύση ικανοποιητική και για τους δύο συμβαλλομένους.
Οι δύο συμφωνίες που μας αφορούσαν άμεσα και τις οποίες αναλύσαμε, αναφέρονται στις αεροπορικές, οδικές και σιδηροδρομικές μεταφορές.
Εδώ πρέπει να σημειώσουμε ότι αναφορικά με τις αεροπορικές μεταφορές, η Ελβετία είναι φυσικά ήδη μέλος πολλών διεθνών διασκέψεων και οργανισμών και επομένως έχει συμπεριλάβει στη νομοθεσία της ορισμένα στοιχεία που σε ευρωπαϊκό επίπεδο θεωρούνται κοινοτικό κεκτημένο.
Τη μεγαλύτερη πρακτική σημασία έχει η υιοθέτηση του κανονισμού για τα πακέτα μέτρων που αφορούν την ελευθέρωση.
Η Επιτροπή Μεταφορών θεωρεί ως μικρή αδυναμία ότι στη συγκεκριμένη περίπτωση δεν μπορεί να εφαρμοστεί ως προς την Ελβετία η συμφωνία για το καθεστώς αφορολογήτων πωλήσεων (duty-free).
Πιο δύσκολη, αλλά και πιο ενδιαφέρουσα είναι η συζήτηση για τις οδικές και σιδηροδρομικές μεταφορές, όπου πρέπει να διαπιστώσουμε πως το προτεινόμενο πείραμα είναι πολύ ενδιαφέρον.
Από τη μία, η Ελβετία θα παραιτηθεί σταδιακά από τη μείωση της κυκλοφορίας των φορτηγών μεταφοράς βαρέος φορτίου.
Θα επιτρέπει φορτίο 34-40 τόνων μέχρι το 2004, από την άλλη θα καταργήσει αντίστοιχα και τις ποσοστώσεις.
Στο τέλος θα αντικατασταθούν από ένα τέλος, δηλαδή από οδικά τέλη που θα είναι κατά μέσον όρο περίπου 200 ευρώ.
Καταλαβαίνετε βέβαια ότι αυτό θα έχει ως αποτέλεσμα κάποια κριτική από πλευράς των εταιριών μεταφορών.
Κατά την άποψή μου, η κριτική αυτή είναι δικαιολογημένη, επειδή τα συγκεκριμένα τέλη κατά τη γνώμη μας δεν ανταποκρίνονται όσο πρέπει στις ενδεχόμενες επενδύσεις των εταιριών μεταφορών για φορτηγά μεταφοράς βαρέος φορτίου φιλικά προς το περιβάλλον.
Ακόμη σημαντικότερο όμως ήταν για την Επιτροπή Μεταφορών ότι η συμφωνία αυτή χαράζει έναν δρόμο που ουσιαστικά αντιστοιχεί απόλυτα στην κοινοτική πολιτική για τις μεταφορές: από τη μια μείωση της επιβάρυνσης της οδικής κυκλοφορίας και από την άλλη υποστήριξη των σιδηροδρόμων.
Αυτό που θα γίνει εδώ μεταξύ ΕΕ και Ελβετίας έχει για μάς πιλοτικό χαρακτήρα και το ίδιο ισχύει επίσης για την ανάλυση των δυνατοτήτων εφαρμογής στην πράξη αυτού που βλέπουμε ως θεωρητική πολιτική για τις μεταφορές.
Κύριε Πρόεδρε, η Σοσιαλιστική Ομάδα κι εγώ προσωπικά επικροτούμε ιδιαίτερα θερμά τη συμφωνία μεταξύ της Ευρωπαϊκής Κοινότητας και της Ελβετικής Συνομοσπονδίας.
Συνιστά ένα βήμα προς τη σωστή κατεύθυνση.
Η Ελβετία βρίσκεται, όπως είναι γνωστό, στο κέντρο της Ευρώπης, αλλά δεν είναι ακόμη μέλος της Ένωσης.
Το τέλος των διμερών διαπραγματεύσεων με την Ελβετία θα θέσει επί νέας βάσεως τη σχέση ΕΕ-Ελβετίας και ελπίζουμε όλοι ότι ο λαός της Ελβετίας θα εγκρίνει σε μερικές εβδομάδες τις παρούσες συμβάσεις.
Υπάρχουν όμως ακόμη μερικά πράγματα που πρέπει να διευκρινιστούν.
Δεν εννοώ τώρα κάτι που συνήθως σκέφτομαι σε συνάρτηση με αυτά, δηλαδή την καλύτερη συνεργασία κατά την καταπολέμηση της φοροδιαφυγής σε βάρος των Ευρωπαίων φορολογουμένων.
Απόψε θέλω να περιοριστώ μόνο στο θέμα της ελεύθερης κυκλοφορίας προσώπων και κυρίως των διαμεθοριακών εργαζομένων.
Υπάρχουν συνολικά 140 000 διαμεθοριακοί εργαζόμενοι στην Ελβετία, που έρχονται από τη Γερμανία, τη Γαλλία, την Ιταλία και την Αυστρία και που πλήττονται σοβαρά από την πρόσφατη χειροτέρευση των ελβετικών ρυθμίσεων για τις συντάξεις.
Μέχρι να γίνει η δέκατη αναθεώρηση της ασφάλειας γήρατος και της σύνταξης επιζώντων, υπήρχε η επονομαζόμενη σύνταξη ζεύγους, για τον υπολογισμό της οποίας δεν έπαιζε ρόλο ο τόπος διαμονής του ή της συζύγου.
Η ρύθμιση αυτή έπαψε να ισχύει με τη δέκατη αναθεώρηση που τέθηκε πρόσφατα σε ισχύ.
Αντικαταστάθηκε με εγγραφές πιστώσεων για εκπαιδευτικούς σκοπούς που όμως συνδέονταν με την Ελβετία ως τόπο διαμονής.
Συνεπεία τούτου, οι διαμεθοριακοί εργαζόμενοι από την Ευρωπαϊκή Ένωση από τη μια ήταν υποχρεωμένοι να καταβάλλουν τα ίδια ποσά με τους κατοίκους της Ελβετίας, ενώ από την άλλη η σύνταξή τους ήταν έως 30% χαμηλότερη.
Η ενδέκατη αναθεώρηση που επίκειται προβλέπει μάλιστα ότι δικαίωμα σε σύνταξη χηρείας έχουν μόνον άτομα που διαμένουν στην Ελβετία, πράγμα που φυσικά επιφέρει μια ακόμη χειροτέρευση της κατάστασης των διασυνοριακών εργαζομένων από την ΕΕ.
Δυστυχώς, ούτε οι κυβερνήσεις των κρατών μελών ασχολήθηκαν μέχρι σήμερα αρκετά με το συγκεκριμένο ζήτημα.
Ελπίζω ότι αυτό θα διορθωθεί σχετικά σύντομα.
Η σημερινή ρύθμιση για την ασφάλεια γήρατος και τη σύνταξη επιζώντων αντίκειται στην αρχή της ίσης μεταχείρισης και της ισότητας.
Οι διαμεθοριακοί εργαζόμενοι καταβάλλουν τα ίδια ασφάλιστρα γήρατος με τους Ελβετούς συναδέλφους τους, αλλά η σύνταξή τους είναι σημαντικά χαμηλότερη.
Αυτή η μονόπλευρη διακριτική μεταχείριση από την ελβετική κυβέρνηση ελπίζουμε ότι θα σταματήσει συνεπεία της διμερούς συμφωνίας.
Αισθάνομαι ιδιαίτερη ευγνωμοσύνη για τον εισηγητή, επειδή στην αιτιολογική σκέψη της έκθεσής του αναφέρθηκε στο ζήτημα αυτό.
Ένα βλέμμα στον χάρτη δείχνει ότι αυτές προφανώς δεν ήταν οι τελευταίες διαπραγματεύσεις και συμφωνίες μεταξύ Ελβετίας και Ευρωπαϊκής Ένωσης.
Για τον λόγο αυτόν, είναι ακόμη πιο σημαντικό να εκπληρωθεί όχι μόνο το γράμμα των συμφωνιών που θα ψηφίσουμε αύριο, αλλά και το πνεύμα τους.
Αυτό αποτελεί ήδη μια προκαταρκτική ενέργεια σε σχέση με μελλοντικές διαπραγματεύσεις και συμφωνίες που πρέπει να διαπραγματευθούμε και να συνάψουμε σε διμερές πλαίσιο.
Αξιότιμε κύριε Πρόεδρε, οι διμερείς συμφωνίες μεταξύ της Ευρωπαϊκής Ένωσης και της Ελβετίας αντιστοιχούν σε εκείνες τις ρυθμίσεις πολυμερών συμφωνιών οι οποίες έχουν εφαρμοσθεί στα πλαίσια του Ευρωπαϊκού Οικονομικού Χώρου.
Κατά την άποψη της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, το Ευρωπαϊκό Κοινοβούλιο θα πρέπει από την πλευρά του να υποστηρίξει την έγκρισή τους.
Η θέση της Ελβετίας παρουσιάζει ανάγλυφα την ιδιορρυθμία των σημερινών ρυθμίσεων ολοκλήρωσης της Ευρώπης και την ανάγκη να επιδιώξουμε την αλλαγή τους, ιδιαίτερα τώρα που η Ευρωπαϊκή Ένωση διευρύνεται σε πανευρωπαϊκές διαστάσεις.
Η ολοκληρωμένη Ευρώπη έχει οργανωθεί σε ομόκεντρους κύκλους, πυρήνα των οποίων απετέλεσαν τα ιδρυτικά μέλη της Ευρωπαϊκής Ένωσης.
Πρώτα δημιουργήθηκε το Συμβούλιο της Ευρώπης του Στρασβούργου, το οποίο χωρίστηκε στα δυο, όταν η Γαλλία, η Γερμανία, η Ιταλία και οι χώρες Μπενελούξ συγκρότησαν την Ευρωπαϊκή Κοινότητα Ανθρακα και Χάλυβα.
Η προσπάθεια να σχηματισθεί πολιτική και αμυντική κοινότητα απέτυχε, όμως πραγματοποιήθηκε η οικονομική κοινότητα.
Οι επτά που παρέμειναν εκτός των έξι δημιούργησαν την Ευρωπαϊκή Ζώνη Ελευθέρων Συναλλαγών, την ΕΖΕΣ.
Η διεύρυνση των έξι στην αρχή σε μια κοινότητα των εννέα και αργότερα των δώδεκα χωρών προχώρησε σχετικά εύκολα.
Μετά από αυτές τις διευρύνσεις ξεκίνησε η συζήτηση για τη διαφοροποιημένη ολοκλήρωση.
Στα τέλη της δεκαετίας του 1980 καταρτίσθηκε σχέδιο στην Ευρωπαϊκή Επιτροπή, σύμφωνα με το οποίο η τότε Ευρωπαϊκή Κοινότητα θα εμβάθυνε τους δεσμούς της σχηματίζοντας ομοσπονδία κρατών και οι υπόλοιπες ευρωπαϊκές χώρες θα συμμετείχαν στην εσωτερική αγορά μέσω των ρυθμίσεων του Ευρωπαϊκού Οικονομικού Χώρου.
Η πρώτη συμφωνία ΕΟΧ προσφέρθηκε στις χώρες της ΕΖΕΣ.
Εκείνη την εποχή μιλούσαμε για πρώτη φορά περί ομόκεντρων κύκλων.
Η συμφωνία ΕΟΧ συνάφθηκε, όμως για την Αυστρία, τη Σουηδία και την Φινλανδία απετέλεσε βραχυπρόθεσμη ρύθμιση.
Στην Ελβετία, η ένταξη στον ΕΟΧ απορρίφθηκε με δημοψήφισμα.
Έτσι λοιπόν, στον Ευρωπαϊκό Οικονομικό Χώρο παρέμειναν μόνον η Ισλανδία, η Νορβηγία και το Λιχτενστάιν.
Για την Ελβετία ξεκίνησαν να δημιουργούνται διμερείς ρυθμίσεις συμφωνιών.
Αυτή τη στιγμή διεξάγονται διαπραγματεύσεις για την προσχώρηση δώδεκα χωρών στην Ευρωπαϊκή Ένωση.
Είναι παράξενο που μεταξύ τους δεν συγκαταλέγεται ούτε μια χώρα του ΕΟΧ, ούτε η Ελβετία, παρ' όλο που αυτές θα ήταν οι πλέον κατάλληλες για μέλη της ΕΕ.
Ο λόγος είναι απλός: οι χώρες αυτές δεν επιθυμούν να προσχωρήσουν ούτε στη σημερινή αλλά ούτε και σε εκείνη την Ένωση που διαγράφεται στον ορίζοντα.
Τώρα που η Ένωση διευρύνεται δυναμικά, είναι λογικό να διαφοροποιείται εσωτερικά.
Ακριβώς όπως πρότειναν πρόσφατα, μεταξύ άλλων οι κύριοι Jacques Delors, Valery Giscard d' Estaing και Helmut Schmidt, οι χώρες του πυρήνα της Ευρώπης θα πρέπει να προχωρήσουν κατά τη μεταξύ τους ολοκλήρωση μακρύτερα από τις άλλες, ενώ πάλι το υπόλοιπο της Ένωσης θα μπορούσε να εξελιχθεί σε συνομοσπονδία ανεξαρτήτων κρατών και να διαφοροποιηθεί.
Με τον τρόπο αυτό θα μπορούσαμε να διευκολύνουμε και να επιταχύνουμε την ένταξη των κρατών της Ανατολικής Ευρώπης.
Με τον τρόπο αυτό θα μπορούσε να καταστεί δυνατή και η ένταξη της Ισλανδίας, της Νορβηγίας, του Λιχτενστάιν, ακόμα και της Ελβετίας.
Κύριε Πρόεδρε, οι τελευταίες παρατηρήσεις του κ. Vδyrynen για τους ομόκεντρους κύκλους, αν παρατηρήσει κανείς την Ελβετία και την Ευρώπη, θυμίζουν λίγο μια τρύπα γύρω από την οποία διαγράφονται κύκλοι.
Ελπίζω ότι κάποτε στα επόμενα χρόνια η τρύπα αυτή θα κλείσει μέσω της ένταξης της Ελβετίας στην Ευρωπαϊκή Ένωση.
Και τότε δεν θα ήμασταν αναγκασμένοι να διαπραγματευόμαστε και να ψηφίζουμε για επτά συμφωνίες, παρά όλα αυτά θα ήταν αυτονόητα.
Θα ήθελα πολύ να δρομολογηθεί αυτό μέσα στα επόμενα χρόνια.
Ίσως όμως οι επτά αυτές συμφωνίες να είναι και μια προετοιμασία για τη συγκεκριμένη συζήτηση και θα ήθελα πολύ, ακριβώς όπως αύριο το Κοινοβούλιο θα εγκρίνει με μεγάλη πλειοψηφία αυτές τις επτά συμφωνίες - το θεωρώ δεδομένο - έτσι και ο ελβετικός πληθυσμός να τις εγκρίνει με μεγάλη πλειοψηφία στις 21 Μαΐου, για να καταστήσει σαφές ότι η Ελβετία βρίσκεται στην Ευρώπη.
Θέλω να πω λίγα λόγια ακόμη για τη συμφωνία επιστημονικής συνεργασίας, εφόσον ασχολήθηκα ο ίδιος επανειλημμένα τα τελευταία χρόνια και με την επιστημονική και τεχνολογική συνεργασία με την Ελβετία.
Επικροτώ ιδιαίτερα τη συμφωνία επειδή σε τελευταία ανάλυση σημαίνει ότι η Ελβετία θα συμμετάσχει ως ισότιμος εταίρος στο κοινοτικό πρόγραμμα πλαίσιο για την έρευνα.
Θα καταβάλει για τον σκοπό αυτόν ένα ποσό ανάλογο με το ΑΕΠ της, αλλά θα έχει πλήρη συμμετοχή στο συγκεκριμένο πρόγραμμα, πράγμα που αποτελεί πλεονέκτημα και για τις δύο πλευρές.
Υπάρχει όμως ένα μειονέκτημα: η απόφαση για το περιεχόμενο του προγράμματος λαμβάνεται από το Ευρωπαϊκό Κοινοβούλιο μαζί με το Συμβούλιο και όχι με την Ελβετία.
Δηλαδή η Ελβετία, όπως άλλωστε και το Ισραήλ, η Νορβηγία, το Λίχτενσταϊν και η Ισλανδία, που συμμετέχουν στο πρόγραμμα πλαίσιο για την έρευνα, μπορούν μόνο να συμμετάσχουν σε κάτι που αποφασίστηκε ερήμην τους.
Δεν συμμετέχουν στις αποφάσεις για το περιεχόμενό του.
Γι' αυτό θα ήθελα να προτείνω, εφ' όσον τώρα αρχίζουμε σιγά-σιγά τις προετοιμασίες για το 6ο πρόγραμμα πλαίσιο για την έρευνα, να διεξαγάγουμε τουλάχιστον άτυπες συζητήσεις με τους Ελβετούς βουλευτές - ακριβώς όπως και με το Ισραήλ, τη Νορβηγία κ.λπ., δηλαδή με χώρες που δεν ανήκουν στην ΕΕ, αλλά συμμετέχουν στο πρόγραμμα πλαίσιο για την έρευνα.
Αυτό θα μπορούσε να το οργανώσει το Ευρωπαϊκό Κοινοβούλιο.
Το Κοινοβούλιο θα μπορούσε να αναλάβει την πρωτοβουλία να καλέσει βουλευτές από τις συγκεκριμένες χώρες ώστε να γνωρίζουμε εκ των προτέρων τι μπορούν να προσφέρουν οι Ελβετοί, ποια είναι τα ενδεχόμενα προβλήματα και ποιες οι προτάσεις τους.
Εξάλλου, αυτό θα ήταν επίσης ένα βήμα προσέγγισης μεταξύ Ελβετίας και Ευρωπαϊκής Ένωσης.
Θα ήθελα να μπορέσουμε να το κάνουμε.
Κατά τα άλλα, θέλω να ευχαριστήσω και πάλι τον κ. Carraro για την εξαιρετική αυτή έκθεση.
Αν κανείς θέλει να μάθει, μπορεί να πληροφορηθεί ένα σωρό πράγματα διαβάζοντας την έκθεσή του.
Ευχαριστώ θερμά γι' άλλη μια φορά και ελπίζω ότι αύριο θα εγκρίνουμε την έκθεση με μεγάλη πλειοψηφία.
Κύριε Πρόεδρε, ο αριθμός των παρόντων δείχνει ότι η συμφωνία αυτή δεν αποτελεί αντικείμενο αμφισβήτησης, παρά είναι επιθυμητή, και ασφαλώς αύριο θα ψηφίσουμε με μεγάλη πλειοψηφία υπέρ της Ελβετίας και της συγκεκριμένης συμφωνίας.
Μας ενδιαφέρει να βελτιώσουμε τη συμβίωσή μας στην Ευρώπη.
Θα επιζητήσουμε ενίσχυση του διαλόγου.
Θέλουμε να αναλύσουμε με αντικειμενικότητα τα προβλήματα, να βρούμε συμβιβασμούς, αλλά βέβαια σε δημοκρατική βάση και με νομική βάση και τελικά να ψηφίσουμε όπως πρέπει.
Βλέπουμε άλλωστε συχνά πώς ψηφίζει ο λαός στην Ελβετία και εγώ ως δημοκράτης πάντα ενθουσιάζομαι όταν βλέπω τη δημοκρατική στάση της Ελβετίας.
Η ειρηνική επίλυση κρίσεων - αυτό σημαίνει η δημοκρατία - είναι αντίθετη με την κήρυξη πολέμου.
Ουσιαστικά, ποτέ μέχρι σήμερα ο πόλεμος δεν έφερε λύσεις στον ευρωπαϊκό πληθυσμό.
Για τη δημοκρατία χρειαζόμαστε κανόνες, που πρέπει όμως τελικά να τηρούμε.
Μετά από περισσότερα από 50 χρόνια πολιτικής με στόχο την ειρήνη, με την ιδιότητά του ως Προέδρου του Συμβουλίου επικαλέστηκε τον στρατό για τη λήψη μιας απόφασης.
Αυτό θα έπρεπε να μας βάλει σε σκέψεις.
Θεωρώ σημαντικό να χρησιμοποιούμε τη δημοκρατία για τη διασφάλιση της ειρήνης.
Τώρα, ο Γερμανός Υπουργός Εξωτερικών μαζί με τον Πρόεδρο του Συμβουλίου και 12 πρόεδροι κυβερνήσεων προέβησαν χωρίς νομική βάση σε μία αυθαίρετη πράξη εναντίον ενός κράτους μέλους, χωρίς νομική βάση, και προπαντός επίσης εναντίον των ευρωπαϊκών θεσμικών οργάνων.
Η απόφαση για την περίπτωση της Αυστρίας ελήφθη de facto χωρίς τη συμμετοχή της Επιτροπής, χωρίς τη συμμετοχή του Συμβουλίου και φυσικά επίσης χωρίς τη συμμετοχή του Κοινοβουλίου.
Αυτό εγείρει πολλά προβλήματα, πιστεύω ιδίως και για την Ελβετία, και βλέποντας το ευρώ να δείχνει σήμερα δείγματα αδυναμίας πιστεύω ότι η διεθνής κοινότητα κρίνει τη σύγκρουση αυτή μέσα στην Ευρωπαϊκή Ένωση.
Αν το συγκεκριμενοποιήσουμε, πρόκειται για μια σύγκρουση μεταξύ των αρχηγών κυβερνήσεων και των ευρωπαϊκών θεσμικών οργάνων και η συγκεκριμένη σύγκρουση φέρνει ανασφάλεια στο ευρωπαϊκό οικοδόμημα.
Βασικά, ειδικά η Αυστρία ήταν πάντα υπόδειγμα ως προς τα ανθρώπινα δικαιώματα και τη δημοκρατία.
Θεωρώ επίσης ότι η Αυστρία με την ουδετερότητά της πορεύθηκε πολύ καλά τις τελευταίες δεκαετίες, με την ουδέτερη στάση της ανάμεσα στην Ανατολή και στη Δύση.
Με την ένταξή μας στην Ευρωπαϊκή Ένωση ταχθήκαμε σαφώς με τη Δύση έχοντας ως στόχο τη μελλοντική αποφυγή στρατιωτικών συρράξεων.
Για να γίνει όμως αυτό χρειάζεται διάλογος και αμοιβαία προσέγγιση, αντικειμενική ανάλυση και εξεύρεση συμβιβασμών.
Πρέπει να πω ότι ουσιαστικά ήρθε τώρα και για την Αυστρία η ώρα να ξανασκεφτεί την κατάσταση, γιατί ο ελβετικός λαός κατά το δημοψήφισμά του θα δώσει πολύ μεγάλη προσοχή στις αποφάσεις που θα λάβουν οι 14 αρχηγοί κυβερνήσεων.
Την 1η Μαΐου παραιτήθηκε στην Αυστρία ο κ. Haider.
Δεν συμμετέχει πλέον ενεργά στην πολιτική ζωή της χώρας.
Πιστεύω ότι είναι πια καιρός να αρθούν οι κυρώσεις κατά της Αυστρίας και θεωρώ ότι οι πρωθυπουργοί θα έπρεπε να ζητήσουν συγνώμη και από τους Ευρωπαίους πολίτες για το ότι επέλεξαν έναν δρόμο που είναι απαράδεκτος για την Ευρώπη.
Απαιτώ να αρθούν αμέσως οι κυρώσεις κατά της Αυστρίας και νομίζω ότι η συγκεκριμένη απόφαση για την Αυστρία θα έχει τεράστια σημασία για τα μελλοντικά δημοψηφίσματα των λαών της Ευρώπης.
Καλωσορίζουμε ιδιαίτερα την έκθεση του κυρίου Carraro και των συναδέλφων του.
Συμφωνώ απόλυτα με τις παρατηρήσεις του αξιότιμου βουλευτή, κύριου Linkohr, σχετικά με την ποιότητα της εν λόγω έκθεσης.
Είμαι επίσης ευγνώμων για τα σχόλια και την αυθεντία του αξιότιμου βουλευτή κυρίου Carraro και των εκπροσώπων άλλων σχετικών επιτροπών που έγιναν κατά τη διάρκεια αυτής της συζήτησης, όπως επίσης και για τις άλλες παρατηρήσεις.
Ένα δύο μέλη κατάφεραν να εγείρουν θέματα για τα οποία νοιάζονται με μεγάλο πάθος, όπως ο αξιότιμος βουλευτής κύριος Rόbig, και τους συγχαίρω για την εφευρετικότητά τους.
Εντούτοις η συζήτηση ήταν χρήσιμη και αντικατόπτρισε τη σπουδαιότητα του θέματος.
Είμαστε πάρα πολύ ικανοποιημένοι με την προφορική έγκριση του Κοινοβουλίου για τις επτά συμφωνίες με την Ελβετία.
Αποτελούν το αποτέλεσμα τεσσάρων ετών εξαιρετικά επίπονων και δύσκολων διαπραγματεύσεων.
Το αποτέλεσμα αυτών των διαπραγματεύσεων είναι άριστο και χαίρομαι πάρα πολύ που το Κοινοβούλιο είχε αυτή την αντίδραση.
Οι συμφωνίες είναι πολύ σημαντικές.
Είναι πολύ σημαντικές πολιτικά και είναι επίσης πολύ σημαντικές από τεχνικής άποψης.
Λύνουν το αδιέξοδο στις σχέσεις μας με μια από τις κοντινότερες γειτονικές χώρες μας και τον δεύτερο μεγαλύτερο εμπορικό μας εταίρο.
Ανοίγουν δε τον δρόμο για στενότερες σχέσεις και ελπίζω για περαιτέρω ολοκλήρωση.
Μέσω αυτών των συμφωνιών θα λυθούν τα μεγαλύτερα προβλήματα των διμερών σχέσεών μας σε αρκετούς κομβικούς τομείς: τεχνικά εμπόδια στο εμπόριο, δημόσιες συμβάσεις, έρευνα και ανάπτυξη, για τα οποία ο αξιότιμος βουλευτής γνωρίζει πάρα πολλά, γεωργία και αεροπορικές μεταφορές.
Εξίσου σημαντικό είναι το γεγονός ότι βρέθηκε βιώσιμη λύση για τη διαμετακόμιση στην περιοχή των Αλπεων.
Το ευρωπαϊκό πρότυπο για την ελεύθερη κίνηση προσώπων θα εισαχθεί και αυτό στις σχέσεις μας με την Ελβετία.
Χαίρομαι που το Κοινοβούλιο βρήκε το αποτέλεσμα των διαπραγματεύσεων σε γενικές γραμμές θετικό, ωστόσο λάβαμε υπόψη μας ορισμένες πιο κριτικές παρατηρήσεις, ειδικά αυτές που αφορούν τη συνεργασία για την καταπολέμηση της απάτης κατά τη διαμετακόμιση, το λαθρεμπόριο τσιγάρων και άλλα οικονομικά εγκλήματα, όπου θέλετε οι Ελβετοί φίλοι σας να κάνουν περισσότερα.
Το Κοινοβούλιο έχει επανειλημμένως ζητήσει καλύτερη συνεργασία, και το πρόβλημα θα διερευνηθεί περαιτέρω απ' ό,τι γνωρίζω από μια ειδική αντιπροσωπεία της Επιτροπής Ελέγχου Προϋπολογισμών.
Θέλω να καταστήσω απολύτως σαφές ότι η Επιτροπή μοιράζεται αυτές τις ανησυχίες.
Ο προϋπολογισμός της ΕΕ υφίσταται απώλειες πολλών δισεκατομμυρίων ευρώ κάθε χρόνο επειδή η Ελβετία δεν εφαρμόζει τα σχετικά πρωτόκολλα του Συμβουλίου της Ευρώπης για τη δικαστική συνεργασία.
Η Επιτροπή έχει επανειλημμένως δηλώσει ότι μια ταχύτατη λύση στο εν λόγω πρόβλημα αποτελεί προϋπόθεση για οποιεσδήποτε άλλες συμφωνίες σε άλλους τομείς.
Είναι ένα θέμα που προσδοκώ με χαρά να συζητήσω με τον Ελβετό Υπουργό Εξωτερικών όταν έρθει στις Βρυξέλλες λίγο αργότερα το καλοκαίρι, όπως επίσης ελπίζω να συζητήσω και άλλα πιο θετικά θέματα μαζί του.
Θέλω να βεβαιώσω όλους τους αξιότιμους βουλευτές ότι έχουμε λάβει υπόψη μας τις λεπτομερείς ανησυχίες που εκφράστηκαν κατά τη διάρκεια αυτής της χρησιμότατης συζήτησης καθώς και τα σχόλια που ακούσαμε όσον αφορά τις διαπραγματεύσεις.
Κάποιοι αξιότιμοι βουλευτές είπαν ότι το Ελβετικό Κοινοβούλιο έχει ήδη εγκρίνει τις επτά συμφωνίες.
Το έπραξαν τον περασμένο Οκτώβριο.
Ελπίζουμε πραγματικά ότι και ο ελβετικός λαός θα ευλογήσει τις συμφωνίες στο δημοψήφισμα που έχει προγραμματιστεί για την 21 Μαΐου.
Θα ήταν συνταγματικά άκομψο, είμαι βέβαιος, να τους ωθήσω να ψηφίσουν υπέρ ή κατά αλλά πραγματικά ελπίζω οι εν λόγω διαπραγματεύσεις, οι οποίες διεξήχθησαν καλή τη πίστη και οδήγησαν σε άκρως ικανοποιητικά αποτελέσματα, θα εγκολπωθούν από τον λαό της Ελβετίας.
Είμαι βέβαιος ότι η συναίνεση του Ευρωπαϊκού Κοινοβουλίου θα βοηθήσει πολύ προς αυτή την κατεύθυνση ενθαρρύνοντας τον λαό της Ελβετίας να ψηφίσει την 21 Μαΐου με τον σωστό τρόπο, όπως όλοι μας ελπίζουμε.
Οπότε πραγματικά ελπίζω ότι η ψηφοφορία που θα κάνει το Κοινοβούλιο αύριο να μην ξαφνιάσει κανέναν σας όπως να μην ξαφνιάσει ούτε την Επιτροπή.
Η συζήτηση έληξε.
Η ψηφοφορία θα διεξαχθεί αύριο, στις 11.00.
Συμπληρωματική μακροοικονομική χρηματοδοτική συνδρομή στη Μολδαβία
Η ημερήσια διάταξη προβλέπει τη συζήτηση επί της έκθεσης (A5-0118/2000) της κυρίας Marjo Matikainen-Kallstrφm, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την πρόταση απόφασης του Συμβουλίου για τη χορήγηση συμπληρωματικής μακροοικονομικής χρηματοδοτικής συνδρομής στη Μολδαβία.
Αξιότιμε κύριε Πρόεδρε, η Μολδαβία, όπως και πολλές άλλες ανεξαρτητοποιημένες πρώην σοβιετικές δημοκρατίες, φέρει το βαρύ φορτίο του κομμουνισμού.
Εξετάζοντας το ανθρώπινο και οικονομικό επίπεδο της Μολδαβίας παρατηρούμε ότι η κατάσταση είναι εξαιρετικά άσχημη.
Στην κοινωνία επικρατεί σύγχυση και ο εκδημοκρατισμός εξελίσσεται οδυνηρά αργά.
Ο εμφύλιος πόλεμος και οι έμμεσες επιπτώσεις της ρωσικής οικονομικής κρίσης έχουν αποτελματώσει τη χώρα για μεγάλο διάστημα.
Η βιομηχανία παραμένει σε κατάσταση υπανάπτυξης και κατανέμεται άνισα κατά περιοχές.
Το μέτριο εξαγωγικό εμπόριο βασίζεται στην πώληση γεωργικών προϊόντων στις γειτονικές περιοχές.
Η απελπιστική κατάσταση διαπιστώνεται και από την εξέταση των αριθμών.
Ξεκινώντας από το έτος 1992 η οικονομία της Μολδαβίας έχει συρρικνωθεί σχεδόν κατά 70 τοις εκατό.
Το προσδόκιμο ζωής έχει μειωθεί έντονα και σύμφωνα με την περυσινή έρευνα που διεξήγαγε ο ΟΗΕ το 50 τοις εκατό του έθνους ζει κάτω από το όριο της απόλυτης φτώχειας.
Η Επιτροπή είναι άξια επαίνων για το γεγονός ότι, με πρωτοβουλία της Παγκόσμιας Τράπεζας και του Διεθνούς Νομισματικού Ταμείου, πρότεινε σημαντική συμπληρωματική χρηματοδοτική συνδρομή προς τη Μολδαβία.
Η διμερής χρηματοδοτική συνδρομή μέσω του προγράμματος TACIS υπήρξε αρκετά επιτυχής.
Ιδιαίτερα, σε ό,τι αφορά την επιμόρφωση της τοπικής διοίκησης, την εξάλειψη της διαφθοράς, καθώς και την προώθηση των εξαγωγών και της γεωργίας μπορούμε να δούμε ζωηρά βήματα προόδου.
Αυτό ωστόσο δεν είναι ακόμη αρκετό.
Πρέπει να υπάρξει μεγαλύτερη οικονομική ενίσχυση εκεί όπου από μακροοικονομική θεώρηση στοχεύουμε στον πυρήνα της λύσης του προβλήματος: στην ανάπτυξη της δημοκρατίας, όπως και στην ενίσχυση της οικονομικής και χρηματοοικονομικής πολιτικής.
Πρέπει να υποστηρίξουμε τη θετική εξέλιξη που αρχίζει να αναπτύσσεται στη Μολδαβία με μέτρα που ενισχύουν ακριβώς το δημοκρατικό σύστημα.
Η Επιτροπή θα πρέπει μάλιστα να ελέγχει την, υπό την έννοια αυτή, ορθή χρήση της συμπληρωματικής χρηματοδότησης, δηλαδή την ευέλικτη χρήση που εδραιώνει τις βασικές κοινωνικές δομές.
Δεδομένου ότι το μέγιστο οικονομικό πρόβλημα της Μολδαβίας είναι η εξάρτηση από τη Ρωσία, οι νέες δράσεις υποστήριξης της ΕΕ πρέπει να στρέφονται προς τη διακοπή αυτής ακριβώς της εξάρτησης.
Η Μολδαβία επί παραδείγματι εξαρτάται εξ ολοκλήρου από τη ρωσική εισαγόμενη ενέργεια και κατ' αυτόν τον τρόπο άγεται και φέρεται από τις ρωσικές εταιρίες ενέργειας.
Ο φαύλος κύκλος μπορεί να σταματήσει μόνο με την ενίσχυση του ενεργειακού τομέα της ίδιας της Μολδαβίας και με τη διαφοροποίηση του εξαγωγικού εμπορίου της χώρας.
Ένα άλλο πρόβλημα που σχετίζεται με τους Ρώσους είναι η απόσυρση των στρατευμάτων από την επικράτεια της Μολδαβίας.
Η Ευρωπαϊκή Ένωση πρέπει με κάθε τρόπο να καταστήσει σαφές στη Δούμα ότι η απόσυρση των ρωσικών στρατευμάτων από τη Μολδαβία θα συνέβαλε στη σταθεροποίηση της κατάστασης της χώρας.
Επίσης, οι διαπραγματεύσεις για την απομάκρυνση και καταστροφή των αποθηκευμένων στη Μολδαβία ρωσικών πυρομαχικών πρέπει να επισπευσθούν άμεσα.
Η έκθεσή μου εγκρίθηκε ομόφωνα στην αρμόδια επιτροπή.
Η Επιτροπή Προϋπολογισμών πραγματοποίησε καλές και σημαντικές προσθήκες στην έκθεση.
Ελπίζω αυτή η ομοφωνία, αυτός ο ίδιος άνεμος να φυσά και κατά την αυριανή συνεδρίαση Ολομελείας.
Αξιότιμε κύριε Πρόεδρε, ως συντάκτης γνωμοδότησης της Επιτροπής Προϋπολογισμών θέλω να επισύρω την προσοχή σε εκείνες τις οικονομικές επιπτώσεις που συνεπάγεται αυτή η απόφαση δανειοδότησης.
Η Ευρωπαϊκή Ένωση χορηγεί διαφόρων μορφών οικονομική βοήθεια σε διάφορα κράτη.
Πέραν του γεγονότος ότι η μακροοικονομική συνδρομή είναι από τις πλέον σημαντικές, ανάλογη συνδρομή μπορούμε επίσης να χορηγήσουμε υπό τη μορφή εγγυήσεων της Ευρωπαϊκής Τράπεζας Επενδύσεων και δανείων της Ευρατόμ.
Ωστόσο, αυτή η δανειοδότηση έχει κάποιο ανώτατο όριο, το οποίο έχει καθοριστεί στα πλαίσια της διοργανικής συμφωνίας.
Το μέγιστο ποσό ετησίως ανέρχεται στα 200 εκατ. ευρώ του Ταμείου Εγγυήσεων.
Αυτό δημιουργεί πρόβλημα για πιθανά νέα δάνεια, τα οποία θα χορηγήσει η Ευρωπαϊκή Ένωση, εξαιτίας του γεγονότος ότι αυτό το ανώτατο όριο είναι ανελαστικό.
Οι επί του παρόντος γνωστές αποφάσεις δανειοδότησης και εγγυήσεων μπορεί να οδηγήσουν σε μια κατάσταση, όπου εύκολα υπερβαίνουμε αυτό το ανώτατο όριο, εάν κάτι αναπάντεχο συμβεί.
Επομένως θα θεωρούσα σημαντικό από την άποψη της Επιτροπής Προϋπολογισμών η Επιτροπή να πρέπει να καταρτίσει μια κατευθυντήρια, πολυετή αξιολόγηση των ενδεχόμενων, μελλοντικών χρηματοδοτικών αναγκών.
Ο στόχος θα πρέπει να είναι να συμφωνήσουν το Κοινοβούλιο και το Συμβούλιο για τις προτεραιότητες που αφορούν τη χρησιμοποίηση του περιθωρίου του εναπομείναντος αποθεματικού, και να συμφωνήσουμε σε μια διαδικασία για τις τροποποιήσεις που πρέπει να γίνουν επί των αρχών αυτών.
Στην περίπτωση της μακροοικονομικής συνδρομής, η Επιτροπή φαίνεται να έχει πρωτίστως εμπιστοσύνη στην ικανότητα των διεθνών ιδρυμάτων, του Διεθνούς Νομισματικού Ταμείου και της Παγκόσμιας Τράπεζας, να εκτιμούν την οικονομική κατάσταση των δικαιούχων χωρών.
Ο ρόλος αυτών των ιδρυμάτων είναι ίσως υπερβολικά πρωταγωνιστικός και η Επιτροπή συνήθως εγκρίνει αυτομάτως τους όρους που άλλοι θέτουν στα δάνεια αυτά.
Για τον λόγο αυτό θεωρώ πολύ σημαντικές τις επισημάνσεις και τις τροπολογίες της εισηγήτριας κυρίας Matikainen-Kallstrφm, στις οποίες λαμβάνεται υπόψη ότι κατά τον προσδιορισμό της χρησιμοποίησης των δανείων θα πρέπει επίσης να εξετάζονται η απασχόληση και οι κοινωνική ασφάλεια.
Κύριε Πρόεδρε, η εξαίρετη έκθεση της συναδέλφου μας κυρίας Matikainen-Kallstrφm για το θέμα της συμπληρωματικής χρηματοδοτικής συνδρομής στη Μολδαβία μας προσφέρει τη σπάνια ευκαιρία να στρέψουμε το βλέμμα μας στη μικρή αυτή χώρα στην περιφέρεια της Ευρωπαϊκής Ένωσης, στην οικονομική της ανάπτυξη και στην πολιτική της κατεύθυνση.
Οι άνθρωποι εκεί είναι και πάλι φτωχοί.
Το μέσο κατά κεφαλήν μηνιαίο εισόδημα είναι μόνο περίπου 30 ευρώ.
Η ιδιωτικοποίηση προχωρεί αργά και η χώρα δεν μπόρεσε ακόμη να λύσει πλήρως το πρόβλημα της ενσωμάτωσης της ρωσικής μειονότητας στον πληθυσμό του.
Δεν έχει ακόμη επιτευχθεί νομισματική και δημοσιονομική σταθερότητα και σε ένα τμήμα της χώρας, στην Υπερδνειστερία, υπάρχουν ακόμη ρωσικά στρατεύματα κατοχής.
Εδώ και μέρες υπάρχει κυριολεκτικά ο κίνδυνος να σβήσουν τα φώτα στη Δημοκρατία της Μολδαβίας.
Ο ρωσικός όμιλος επιχειρήσεων Gasprom διέκοψε την παροχή φυσικού αερίου επειδή η Μολδαβία δεν μπόρεσε να πληρώσει τους λογαριασμούς της σε γερμανικά μάρκα και δολάρια ΗΠΑ.
Είμαστε λοιπόν εντελώς συγκεκριμένα μάρτυρες του σχεδόν απελπισμένου αγώνα που δίνει η χώρα αυτή για την οικονομική και πολιτική της επιβίωση.
Ως προς τη γεωγραφική θέση της, η Μολδαβία είναι μια στενή λωρίδα μεταξύ Ουκρανίας και Ρουμανίας.
Πολλοί νέοι Μολδαβοί προσανατολίζονται προς την Ευρωπαϊκή Ένωση.
Ορισμένοι σπουδάζουν με ευρωπαϊκούς πόρους στα πανεπιστήμια και στα ανώτερα εκπαιδευτικά μας ιδρύματα.
Στην πλειοψηφία τους, είναι στη χώρα τους πρεσβευτές του ανοίγματος προς την Ευρωπαϊκή Ένωση.
Πώς μπορούμε εμείς, το Ευρωπαϊκό Κοινοβούλιο, να διευκολύνουμε το άνοιγμα αυτό;
Η μακροοικονομική χρηματοδοτική βοήθεια που υποστηρίζουν με έμφαση η Ομάδα του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών είναι ένα σημαντικό βήμα για την απαραίτητη δημιουργία εμπιστοσύνης στο κράτος της Μολδαβίας και τη συνδεδεμένη με αυτήν εδραίωση του προϋπολογισμού.
Επιπλέον, η βοήθεια από τα προγράμματα TACIS πρέπει να επικεντρωθεί περισσότερο στην επαγγελματική εκπαίδευση και κατάρτιση και στη βελτίωση των εντελώς απαρχαιωμένων υποδομών στον τομέα των μεταφορών, των επικοινωνιών και της ενέργειας.
Η ίδρυση επιχειρήσεων στον τομέα της βιοτεχνίας και της παροχής υπηρεσιών προϋποθέτει ένα λειτουργικό πλαίσιο για τον ανταγωνισμό και τις επενδύσεις που να είναι δυνατόν να επεκταθεί και το οποίο μπορεί να βελτιωθεί μακροπρόθεσμα μόνο με τη βοήθεια της Ευρωπαϊκής Ένωσης.
Όμως η Μολδαβία πρέπει επίσης να γνωρίζει ποιόν δρόμο θέλει να ακολουθήσει.
Θέλει να παραμείνει στην αβεβαιότητα της εκτεταμένης εξάρτησής της από φτηνές ρωσικές πρώτες ύλες, που άλλωστε τελικά δεν μπορεί να πληρώσει, και να παραμείνει και στο μέλλον ανίκανη για μεταρρυθμίσεις σε πολλούς τομείς, συνδέοντας έτσι τη μοίρα της μόνιμα με τους αστάθμητους παράγοντες της ρωσικής οικονομικής και κοινωνικής ανάπτυξης;
Ή θέλει να βαδίσει με αποφασιστικότητα, σύμφωνα με το παράδειγμα της Ρουμανίας, τον μακρύ και πιο δύσκολο δρόμο των οικονομικών μεταρρυθμίσεων και της στενότερης συνεργασίας με την Ευρωπαϊκή Ένωση;
Σ' αυτήν την περίπτωση, αξίζει πραγματικά μεγαλύτερη υποστήριξη από εμάς.
Αυτό πρέπει να συνδεθεί με τον συστηματικό εκσυγχρονισμό της οικονομίας και του καθεστώτος της.
Ελπίζουμε ότι η Μολδαβία θα επιλέξει τον δρόμο αυτόν της ανανέωσης στο πλαίσιο της Ευρώπης.
Αξιότιμε κύριε Πρόεδρε, αξιότιμοι συνάδελφοι, η έκθεση της κυρίας Matikainen-Kallstrφm έχει την υποστήριξή μας.
Την ευχαριστούμε που έδειξε τον δρόμο σε αυτό το "παιδί" κάτω από δύσκολες συνθήκες.
Όταν μιλάμε για οικονομίες σε μετάβαση, μπορούμε να ρωτήσουμε προς τα πού αλήθεια μεταβαίνουν αυτές οι οικονομίες.
Φαίνεται ότι η κατεύθυνση της μετάβασης δεν είναι πάντα σαφής.
Η Μολδαβία εισάγει όλες τις πρώτες ύλες από το εξωτερικό και είναι υπερβολικά εξαρτημένη από τις εισαγωγές ενέργειας.
Το ένα δέκατο του ΑΕΠ αποτελεί αποκλειστικά τον λογαριασμό μιας ρωσικής εταιρίας, της Gasprom, η οποία, όπως είπε ο προηγούμενος ομιλητής, σβήνει τα φώτα στο μολδαβικό κράτος.
Υφίσταται δηλαδή ενεργειακό στραγγαλισμό, ο οποίος δεν αφορά μόνον τη Μολδαβία, αλλά και τη γειτονική της Ουκρανία, και γιατί όχι και τη Λευκορωσία.
Υπό αυτές τις συνθήκες, αυτό το φαινόμενο έχει ευρύτερη πολιτική σημασία που μπορεί να προκαλέσει στην προκειμένη περιοχή ένταση, την οποία θα αναγκαστούμε εμείς κατόπιν να εκτονώσουμε.
Οι ανάγκες χρηματοδότησης της Μολδαβίας είναι μεγάλες στο εγγύς μέλλον.
Η ρωσική κρίση της 17ης Αυγούστου 1998 είχε εξαιρετικά έντονες επιπτώσεις ειδικά στη Μολδαβία.
Δημιουργήθηκε στη χώρα αυτή ένα προλεταριάτο κουρελήδων.
Η βασική σύνταξη ανέρχεται μόνον στο ένα πέμπτο των εξόδων θέρμανσης μιας μικρής κατοικίας.
Με τον τρόπο αυτόν κανένα έθνος δεν μπορεί να ζήσει και να δράσει.
Το έλλειμμα του εμπορικού ισοζυγίου είναι μεγάλο: 23 με 25 τοις εκατό.
Όπως ειπώθηκε, υπάρχουν ρωσικά στρατεύματα στην περιοχή της Υπερδνειστερίας, η περίφημη 14η στρατιά του Lebed, όχι τώρα πια στο σύνολό της, όμως προκαλεί ωστόσο επιπτώσεις.
Στηρίζουμε φυσικά την απόφαση δανειοδότησης και τη γραμμή της έκθεσης, τη μακροοικονομική χρηματοδοτική συνδρομή, όμως αυτό δεν αρκεί.
Εξάγουμε σταθερότητα στην Ανατολή, προκειμένου να μην αναγκαστούμε να εισάγουμε από εκεί αστάθεια.
Η επόμενη ζώνη της διεύρυνσης, η επόμενη ζώνη αυτών των υποψήφιων χωρών είναι εκείνο στο οποίο θα πρέπει να εστιάσουμε την προσοχή μας.
Πρέπει να δημιουργήσουμε έναν χώρο ειδικών μέτρων, στον οποίο θα ανήκει ειδικά η Μολδαβία, και να βοηθήσουμε τις χώρες αυτές.
Παράλληλα με τη σημερινή διεύρυνση πρέπει δηλαδή να συγκροτήσουμε ένα πρόγραμμα για την Ανατολή, βάσει του οποίου να συνδράμουμε αυτά τα κράτη - Μολδαβία, Ουκρανία, Λευκορωσία και Ρωσία - σε εκείνη τη φάση που θα υποδεχόμαστε τα νέα μέλη, προκειμένου να μη δημιουργηθεί ένα νέο παραπέτασμα μεταξύ των κρατών αυτών.
Αξιότιμε κύριε Πρόεδρε, θέλω και εγώ να ευχαριστήσω την εισηγήτρια, κυρία Marjo Matikainen-Kallstrφm, για την καλή έκθεση που εκπόνησε.
Μελέτησε το θέμα επισταμένως και πολύπλευρα και έθιξε ουσιαστικής σημασίας σημεία που αφορούν το θέμα αυτό.
Η Ομάδα μας στηρίζει τις απόψεις της εισηγήτριας.
Όπως διαπιστώθηκε επανειλημμένα εδώ, η κατάσταση της Μολδαβίας είναι πράγματι δύσκολη.
Παρότι έχει σημειωθεί μικρή πρόοδος στους τομείς της διοικητικής ανάπτυξης, του κοινωνικού πλουραλισμού και των ανθρωπίνων δικαιωμάτων, τόσο η οικονομική όσο και η κοινωνική κατάσταση παραμένει υπερβολικά δύσκολη.
Η οικονομία της χώρας συρρικνώθηκε τη δεκαετία αυτή κατά τα δυο τρίτα περίπου.
Οι εισοδηματικές διαφορές αυξήθηκαν εξωφρενικά και ο μισός πληθυσμός βρίσκεται κάτω από το όριο της φτώχειας.
Η εξέλιξη της Μολδαβίας εξαρτάται ουσιαστικά από το εάν η χώρα θα έχει την ικανότητα να επιτύχει πολιτική, κοινωνική και οικονομική σταθερότητα.
Είναι υπερβολικά δύσκολο για τη Μολδαβία να υπερνικήσει τα μεγάλα της προβλήματα χωρίς βοήθεια από το εξωτερικό.
Ενδείκνυται δηλαδή η συνδρομή της Ένωσης προς τη Μολδαβία.
Το δάνειο των δεκαπέντε εκατ. ευρώ που θα χορηγήσουμε τώρα πρέπει να προσαρμοστεί με τη συνδρομή του Διεθνούς Νομισματικού Ταμείου και τη λοιπή διεθνή συνδρομή και ο στόχος είναι να αυξηθεί η κοινωνική και οικονομική σταθερότητα της Μολδαβίας.
Είναι επίσης σημαντικό να εξασφαλίσει η Επιτροπή, με πολιτικο-οικονομικούς όρους που θα ενσωματωθούν στη συνδρομή, ότι χρησιμοποιείται πράγματι η συνδρομή στους δέοντες στόχους, μεταξύ άλλων στην ανάπτυξη της διοίκησης, στην οργάνωση βασικών υπηρεσιών για τους πολίτες και στην αύξηση της αποτελεσματικότητας της οικονομίας.
Αργότερα πρέπει να βεβαιωθούμε ότι οι όροι αυτοί όντως πληρούνται και ότι η χώρα προχωρά στον δρόμο της δημοκρατίας και οι συνθήκες διαβίωσης των ανθρώπων βελτιώνονται.
Η δυνατότητα που προτάθηκε στην έκθεση για αναθεώρηση των χρηματοδοτικών προοπτικών, ώστε να αυξηθεί το σύνολο των πόρων του αποθεματικού εγγυήσεων, είναι επίσης η ενδεδειγμένη.
Κύριε Πρόεδρε, η δημιουργία και η σταθεροποίηση ενός πολυεθνικού κράτους είναι κάθε άλλο παρά πολιτική αργομισθία.
Η Δημοκρατία της Μολδαβίας αποτελεί μέχρι σήμερα ένα χαρακτηριστικό παράδειγμα.
Από τη δημιουργία της, το 1991, μέχρι σήμερα αντιμετωπίζει μία αδιάλλακτη αποσχιστική τάση, υπό τη μορφή της αποκαλούμενης Δημοκρατίας του Δνείστερου.
Εκτός αυτού, θα πρέπει να συμπεριλάβουμε και τη στρατιωτική ρωσική παρουσία σε αυτή τη Δημοκρατία.
Και αυτή η παρουσία έρχεται πλήρως σε αντίφαση με τις επαναλαμβανόμενες διεθνώς υποχρεώσεις απόσυρσης της Μόσχας.
Αντιμετωπίζοντας αυτή τη διπλή πρόκληση στην εσωτερική και εξωτερική πολιτική, μεταξύ της απορρόφησής της από τη Ρουμανία ή τη Ρωσία, επέλεξαν η πολιτική ελίτ και οι ψηφοφόροι αυτής της μικρής πρώην Σοβιετικής Δημοκρατίας, το 1994, αναμφισβήτητα την ανεξαρτησία τους.
Και αυτό για χάρη της πολιτικής ενότητας της Μολδαβίας.
Στο πλαίσιο αυτής της αξιόλογης στρατηγικής για την αντιμετώπιση των εσωτερικών και εξωτερικών κινδύνων ανάφλεξης, περιλαμβάνονται, για παράδειγμα, το καθεστώς αυτονομίας για το μειονοτικό λαό των Γκαγκαούζων και η προ ενός έτους συνθήκη για τα σύνορα με τη γειτονική Ουκρανία.
Αυτές οι επιτυχίες μπορούν ακόμη να υπερκαλύψουν και την ιδιαίτερα δύσκολη διαδικασία μετατροπής της Μολδαβίας από πρώην Σοβιετική Δημοκρατία σε δημοκρατικό κράτος δικαίου με μια κοινωνική οικονομία της αγοράς.
Παρά την εξάρτηση όσον αφορά τον ενεργειακό εφοδιασμό και την αγορά από τη Ρωσική Ομοσπονδία, επιδιώκει το Chisinau τη χρηματοοικονομική υποστήριξη για τον εκσυγχρονισμό της χώρας από τους Δυτικούς.
Εξ αυτού και η εξεταζόμενη τρίτη αίτηση για τη μακροοικονομική υποστήριξη από την Ευρωπαϊκή Ένωση.
Λαμβανομένης υπόψη της διαφαινόμενης εσωτερικής και εξωτερικής πορείας σταθεροποίησης της Μολδαβίας, μπορώ να συμμεριστώ το αίτημα αυτό.
Εντούτοις, μου δημιουργούνται δύο απορίες.
Ποια αποτελέσματα είχαν οι δύο προηγούμενες εισροές κεφαλαίων από την Ευρωπαϊκή Ένωση προς τη Μολδαβία;
Μπορεί σε αυτή την ερώτηση να δώσει οριστική απάντηση η Επιτροπή;
Επιπλέον, η τροπολογία 1 της αρμόδιας επιτροπής φαίνεται να αντιφάσκει με το στόχο αυτού του ειδικού μακροπρόθεσμου δανεισμού.
Φυσικά, προτιμώ να δοθεί περισσότερη εξωτερική οικονομική βοήθεια στο μέσο πολίτη της Μολδαβίας, παρά να γεμίσει το πορτοφόλι των αφεντικών της Gazprom.
Κύριε Πρόεδρε, θέλω να εκφράσω τις θερμές ευχαριστίες μου προς την κ. Matikainen-Kallstrφm για τη συμβολή της με αυτή την έκθεση.
Η Ευρωπαϊκή Ένωση προτίθεται να διαθέσει 15 εκατομμύρια ευρώ, αντίστοιχο στο ποσόν των 120 εκατομμυρίων σουηδικών κορωνών, σε ένα μακροπρόθεσμο δάνειο, το οποίο θα χορηγηθεί στη φτωχότερη χώρα της Ευρώπης, με ένα ΑΕΠ που βρίσκεται στο ίδιο κατώτατο επίπεδο μ' αυτό των φτωχότερων χωρών της Αφρικής.
Η Μολδαβία είναι μια χώρα όπου η κοινωνία έχει αποσυρθεί από μια σειρά τομέων.
Ο μέσος μισθός των δημοσίων υπαλλήλων είναι 230 leu, περίπου 150 σουηδικές κορώνες, ή, περίπου, 19 ευρω.
Η κατώτατη σύνταξη είναι κάτι περισσότερο του ενός τετάρτου αυτού του ποσού, η 64 leu.
Καθώς τα δημοσιονομικά της χώρας είναι σε άθλια κατάσταση, δεν καταβάλλονται ούτε στους δημόσιους υπάλληλους, ούτε στους συνταξιούχους οι πληρωμές εγκαίρως.
Πολλοί περιμένουν τα χρήματά τους επί ένα χρόνο, μερικές φορές ακόμη περισσότερο.
Η Μολδαβία αποτελεί ένα βαθύτατα τραγικό παράδειγμα των καταστροφικών συνεπειών του σοβιετικού κομμουνισμού, μιας φρικτής ιδεολογίας η οποία τσάκισε πνευματικά, ηθικά, κοινωνικά και οικονομικά ολόκληρες κοινωνίες, χώρες και λαούς.
Βλέπουμε σε όλη τους τη γύμνια τα αποτελέσματα που θέρισε η σπορά του κομμουνιστικού δράκου.
Σύμφωνα με τον σουηδό καθηγητή Per Ronnεs, η Μολδαβία βρίσκεται σε μια πτώση του βιοτικού επιπέδου σε καιρό ειρήνης πιο καταστροφικό από οποιαδήποτε άλλη χώρα στη σύγχρονη εποχή.
Παράλληλα, όλες οι πληροφορίες περί εκτεταμένων αστυνομικών βασανιστηρίων με τη χρήση ηλεκτρικών σοκ και πρόκλησης ασφυξίας με πλαστικές σακούλες στο κεφάλι στα οποία υποβάλλονται οι άνθρωποι, είναι πολύ σοβαρές.
Σήμερα, η Μολδαβία αντιμετωπίζει μια μαζική εγκατάλειψη.
Εκτιμάται ότι το Ό των τεσσάρων εκατομμυρίων κατοίκων της χώρας την έχουν εγκαταλείψει προς αναζήτηση εργασίας στο εξωτερικό.
Πολλά εξαθλιωμένα και φτωχά κορίτσια κατέληξαν στα χέρια εγκληματικών συνδικάτων που τα εκμεταλλεύονται σεξουαλικά και τα ταπεινώνει.
Δεν μπορούμε να κάνουμε τίποτα άλλο από το να στηρίξουμε αυτήν τη χώρα, τη φτωχότερη της Ευρώπης.
Κύριε Πρόεδρε, θα ήθελα καταρχάς να ευχαριστήσω την κυρία Matikainen-Kallstrφm για την έκθεσή της και όλους εσάς για την ευαισθησία που επιδείξατε σχετικά με ένα τόσο σοβαρό πρόβλημα όπως αυτό της Μολδαβίας.
Διαπιστώνω ότι η ευαισθησία των διαφόρων πολιτικών ομάδων συμπίπτει με την ευαισθησία της Επιτροπής όταν έκανε την πρόταση για πρόσθετη μακροοικονομική βοήθεια για τη Μολδαβία και υπό αυτή την έννοια την ευχαριστούμε ιδιαιτέρως για τη στήριξή της.
Είναι γεγονός ότι εκείνο για το οποίο μιλάμε σήμερα είναι για μακροοικονομική ενίσχυση, κατά συνέπεια, για καθορισμένους στόχους που αναμφίβολα θα χρησιμεύσουν για τη βελτίωση του περιθωρίου χρηματοοικονομικών ελιγμών προκειμένου να μπορέσουμε να αντιμετωπίσουμε άλλες δυσκολίες, όπως αυτές που θέσατε καθ' όλη τη διάρκεια της αποψινής συζήτησης.
Από τις τροπολογίες που κατατέθηκαν στην έκθεση, η Επιτροπή δεν βλέπει να υπάρχει κάποια δυσκολία στην αποδοχή των τροπολογιών 1 έως 4 που αναφέρονται στον τελικό στόχο της ενίσχυσης, στην ανάγκη μιας συνεκτικής τοποθέτησης των διαφόρων μέσων κοινοτικής βοήθειας και την ανάγκη κοινωνικής εξισορρόπησης της βοήθειας.
Κατά συνέπεια, η Επιτροπή θα στηρίξει αυτές τις τροπολογίες στο Συμβούλιο και ευελπιστούμε να μπορέσουν να προωθηθούν.
Παρά ταύτα, θα υπέβαλα στην εισηγήτρια και σε σας μια συμπληρωματική σκέψη για τις υπόλοιπες τροπολογίες.
Οι τροπολογίες 5,6 και 8 αναφέρονται στην καταλληλότητα εφαρμογής μιας νέας επιτροπής που να ελέγχει αυτού του είδους τις ενισχύσεις.
Σύμφωνα με τη γνώμη μας, αυτή η πρωτοβουλία θα ήταν υπερβολικά γραφειοκρατική και χωρίς νόημα.
Οι μακροοικονομικές ενισχύσεις είθισται να χορηγούνται για περίοδο ενός έτους, δεν ανανεώνονται πάντα, χορηγούνται σε διάφορες περιοχές, σε διάφορες χώρες, σε συνάρτηση από τις περιστάσεις, και θεωρούμε κατά συνέπεια ότι το υφιστάμενο σύστημα συγκέντρωσης του ελέγχου σε ένα συγκεκριμένο όργανο, την Οικονομική και Δημοσιονομική Επιτροπή, έχει νόημα δεδομένου ότι είναι η ομάδα των ατόμων με μεγαλύτερη πείρα και μεγαλύτερη γνώση σε ό,τι αφορά το έλεγχο και την κατάλληλη διαχείριση αυτού του είδους των ενισχύσεων.
Υπενθυμίζω ότι η Οικονομική και Δημοσιονομική Επιτροπή δεν είναι μια συνηθισμένη επιτροπή, είναι μια επιτροπή που συστάθηκε βάσει των Συνθηκών και πρακτικά συμπεριλαμβάνει τους εθνικούς εκπροσώπους των Υπουργών Εθνικής Οικονομίας και Οικονομικών.
Κατά την άποψή μας, αυτοί είναι εκείνοι οι οποίοι έχουν πραγματικά την ικανότητα να φέρουν σε πέρας αυτή τη διαχείριση.
Η δημιουργία συγκεκριμένων επιτροπών ad hoc πιστεύω πως θα μας έδινε χειρότερα αποτελέσματα και δεν θα ήταν τόσο αποτελεσματική όπως το υφιστάμενο μοντέλο.
Θα ήθελα επίσης να υποβάλω άλλη σκέψη σχετικά με την τροπολογία 9.
Στην τροπολογία 9 μάς ζητείται, και υποθέτω ότι συμπίπτει με το αίτημα του κυρίου Belder, η δυνατότητα να ενημερώνουμε σχετικά με την αποτελεσματικότητα της βοήθειας.
Συμφωνούμε η Επιτροπή να ενημερώνει σε σχέση με τα όσα οφείλουμε να πράττουμε, εκείνο που θέτει κάποιες δυσκολίες είναι να πρέπει να γίνει αυτό πριν τις 15 Σεπτεμβρίου.
Μια μακροοικονομική ενίσχυση εξ ορισμού περιλαμβάνει σειρά δεικτών γενικού οικονομικού χαρακτήρα που δεν είναι πάντα διαθέσιμοι στις εν λόγω ημερομηνίες.
Σε μερικές περιπτώσεις θα τους έχουμε στη διάθεσή μας, σε άλλες όχι.
Πιστεύουμε ότι είναι πολύ πιο λογικό να αναφέρεται η υποχρέωση της Επιτροπής σε ολόκληρο το έτος και να μας αφήνεται μεγαλύτερο περιθώριο ελιγμών μεταξύ 15 Σεπτεμβρίου και 31 Δεκεμβρίου προκειμένου να υποβάλουμε αυτές τις εκθέσεις, διότι πιστεύουμε ότι η ποιότητά τους θα βελτιωθεί εάν διαθέτουμε συμπληρωματικό διάστημα.
Το έντονο ενδιαφέρον της επιτροπής, που το κατανοώ, να διατίθενται στοιχεία για τη συζήτηση επί του προϋπολογισμού δεν θα πρέπει να θέτει καμία δυσκολία, δεδομένου ότι ανά εξάμηνο αποστέλλεται έκθεση στη δημοσιονομική αρχή σχετικά με τις εγγυήσεις που παρέχει ο γενικός προϋπολογισμός, καθώς και μια ετήσια έκθεση σχετικά με τη διαχείριση του Ταμείου Εγγυήσεων.
Μέσω αμφοτέρων των εκθέσεων, η επιτροπή θα διαθέτει όλα τα αναγκαία δημοσιονομικά στοιχεία.
Παρά ταύτα, για την αξιολόγηση της ενίσχυσης θα πρέπει να διαθέτει περισσότερο χρόνο.
Τέλος, θα ήθελα να κάνω ένα σχόλιο για τις ανησυχίες του κυρίου Sepδnen σε ό,τι αφορά τη δημοσιονομική διαθεσιμότητα πόρων για αυτού του είδους τις ενισχύσεις.
Δεν υπάρχει, σύμφωνα με τη γνώμη μας, καμία δυσκολία, πιστεύουμε ότι μπορούν να αντιμετωπιστούν αυτού του είδους οι ενισχύσεις με τους υφιστάμενους δημοσιονομικούς πόρους.
Είναι γεγονός ότι στο μέλλον θα πρέπει πιθανόν να συζητήσουμε για το εάν οι υφιστάμενες προτεραιότητες συνάδουν ή όχι με τα περιθώριά μας για δημοσιονομικούς ελιγμούς, δεν θεωρούμε όμως πως αυτή είναι μια συζήτηση για να τεθεί σε σχέση με συγκεκριμένη έκθεση, αλλά μια συζήτηση πολύ πιο βαθιά, πολύ πιο γενική, για την οποία είμαστε διατεθειμένοι να μιλήσουμε ενώπιον του Κοινοβουλίου κατά τρόπο που θεωρήσετε ενδεδειγμένο.
Η συζήτηση έληξε.
Η ψηφοφορία θα διεξαχθεί αύριο, στις 11.00.
(Η συνεδρίαση λήγει στις 11.55)