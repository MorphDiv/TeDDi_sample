# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Προς το σκοπό αυτό η Υπηρεσία του Δουβλίνου και η Eurostat έχουν να διαδραματίσουν ένα σημαντικό ρόλο στο μέλλον.
Θα πρέπει να εφαρμόσουμε επίσης και την ανοικτή μέθοδο συντονισμού.
Τα κράτη μέλη θα πρέπει να αναπτύξουν τη νομοθεσία τους, τις διατάξεις τους κλπ., θα πρέπει να διαδοθούν οι βέλτιστες πρακτικές, χρειάζεται δηλ. να δούμε τις λύσεις που έχουν βρεθεί στα διάφορα κράτη μέλη.
Στο πλαίσιο της διαδικασίας της Λισαβόνας περιλαμβάνεται και η έννοια των ποιοτικών δεικτών.
Ποιος είναι ο ρόλος της νομοθεσίας;
Θα πρέπει μήπως να θεωρήσουμε εκ των προτέρων ότι δεν χρειάζεται νομοθεσία στον τομέα αυτό διότι πρόκειται για ένα τομέα στον οποίο η ΕΕ διαθέτει ήδη νομοθεσία, πρόκειται δηλαδή για τον τομέα της υγείας και της ασφάλειας;
Τη στιγμή αυτή διεξάγεται μία ευρεία συζήτηση για την υγεία και την ασφάλεια στην οποία αναφέρεται ότι δεν είναι σημαντικά μόνο τα υλικά ζητήματα, αλλά και το ψυχοκοινωνικό εργασιακό περιβάλλον διαδραματίζει ένα ρόλο για την υγεία και την ασφάλεια, ρόλος ο οποίος θα είναι όλο και σημαντικότερος στο μέλλον καθώς αλλάζουν οι συνθήκες εργασίας.
Πλήττονται κυρίως οι γυναίκες εφόσον πραγματοποιούν επισφαλείς μορφές εργασίας.
Το ζήτημα της νομοθεσίας θίγεται στην έκθεση παρόλο που δεν αναφέρεται ότι χρειάζεται αναμφισβήτητα νομοθεσία ή πώς θα πρέπει να διατυπωθεί μία τέτοια νομοθεσία.
Καλείται η Επιτροπή να εξετάσει το πρόβλημα της παρενόχλησης στο χώρο εργασίας και να αναλύσει την ανάγκη ανάληψης νομοθετικής πρωτοβουλίας μέσω ανακοινώσεων για κοινή στρατηγική για την υγεία και την ασφάλεια στο χώρο εργασίας και για τη βελτίωση της ποιότητας της εργασίας και της κοινωνικής πολιτικής καθώς και μέσω της Πράσινης Βίβλου για την κοινωνική ευθύνη των επιχειρήσεων.
Μπορεί βέβαια να πει τελικά η Επιτροπή ότι δεν χρειαζόμαστε τέτοιου είδους νομοθεσία.
Τότε θα πρέπει να πραγματοποιήσουμε μία ανάλυση, θεωρώ όμως αδιανόητο να αποκλείσουμε εκ των προτέρων τη δυνατότητα της νομοθετικής αντιμετώπισης του φαινομένου.
Ενδεχομένως μία οδηγία πλαίσιο σχετικά με το εργασιακό περιβάλλον θα μπορούσε να καλύψει ζητήματα που αφορούν το ψυχοκοινωνικό εργασιακό περιβάλλον, θέλουμε όμως να υπάρξει διευκρίνιση σε αυτό το σημείο.
Εάν μας δοθεί τέτοια διευκρίνιση δεν θα υπάρξει πρόβλημα, ειδάλλως όμως θα πρέπει π.χ. το πεδίο εφαρμογής αυτής της οδηγίας πλαισίου να διευρυνθεί για να καλύπτει και αυτόν το "νέο" τομέα.
Στο πλαίσιο αυτό θα πρέπει να εξετάσουμε και αν χρειάζονται κάποιες διατάξεις ή νομοθετική πρωτοβουλία σχετικά με την παρενόχληση στο χώρο εργασίας.
Θα σας δώσω ένα παράδειγμα από τη χώρα μου: στη χώρα μου διαθέτουμε νόμο πλαίσιο ο οποίος ορίζει ότι οι εργοδότες φέρουν ευθύνη για την αντιμετώπιση της παρενόχλησης στο χώρο εργασίας όταν αυτή εμφανίζεται.
Δεν αναφέρει ο νόμος αυτός με λεπτομέρειες πώς θα συμβεί κάτι τέτοιο, καθιστά όμως σαφές ότι οι εργοδότες φέρουν ευθύνη.
Στο σημείο 24 της έκθεσης καλείται η Επιτροπή να παρουσιάσει την κατάσταση σχετικά με την παρενόχληση στο χώρο εργασίας σε μία Λευκή Βίβλο και να υποβάλει πρόγραμμα δράσης στη συνέχεια.
Πρόκειται, θα έλεγα, για το σημαντικότερο σημείο σε όλη την έκθεση.
.
(NL) Κύριε Πρόεδρε, θα ήθελα καταρχάς να συγχαρώ το συντάκτη αυτής της έκθεσης, τον κ. Andersson, διότι έθιξε ένα νέο πρόβλημα το οποίο ρυθμίζεται εν μέρει μόνο σε λίγα κράτη μέλη.
Είναι θετικό το γεγονός, το οποίο σημειώνεται συχνά, να αποτελεί η Ευρώπη πρωτοπόρο σε διάφορα ζητήματα.
Σας συγχαίρω λοιπόν.
Γιατί συνέταξε τη γνωμοδότησή της η Επιτροπή για τα Δικαιώματα της Γυναίκας και τις Ίσες Ευκαιρίες τώρα;
Φυσικά είναι ένα πρόβλημα που αφορά τόσο τους άντρες όσο και τις γυναίκες, όμως η επιτροπή μας έκρινε ότι οι γυναίκες γίνονται συχνότερα, και μάλιστα πολύ συχνότερα, θύματα τέτοιου είδους παρενοχλήσεων και μάλιστα γίνονται θύματα και άλλων μορφών παρενοχλήσεων, οι οποίες πολύ συχνά καταλήγουν σε σεξουαλική παρενόχληση, και ότι για το λόγο αυτό έχουν να διαδραματίσουν ένα πολύ συγκεκριμένο ρόλο.
Γι' αυτό το λόγο υπέβαλε τη γνωμοδότησή της η επιτροπή μας.
Θεωρώ ότι θα πρέπει να συνειδητοποιήσουμε όλοι μας ότι πρόκειται για ένα νέο πρόβλημα.
Μπορούμε να διδαχθούμε από τα μέτρα που έλαβαν πολλά κράτη μέλη στον τομέα της σεξουαλικής βίας, διότι δεν είναι τόσο εύκολο και τόσο προφανές να καταστρώνουμε μία στρατηγική για την αντιμετώπιση του ηθικού εκβιασμού στο χώρο εργασίας.
Υπάρχουν όμως ορισμένα κράτη μέλη που προσπαθούν να πράξουν κάτι τέτοιο και σε πολλά κράτη μέλη έχουμε εμπειρίες με την καταπολέμηση της σεξουαλικής βίας.
Τι μπορούμε να πράξουμε;
Μπορούμε καταρχάς να δράσουμε προληπτικά, δηλαδή οι επιχειρήσεις θα πρέπει να καταστήσουν σαφές στο προσωπικό τους ότι δεν θα ανεχθούν παρενοχλήσεις στο χώρο εργασίας.
Κάτι τέτοιο συμβάλλει στην πρόληψη του φαινομένου.
Δεύτερον, μπορεί να διορισθεί ένα αξιόπιστο πρόσωπο ως μεσολαβητής μεταξύ των δύο μερών εφόσον υπάρξει κάποιο πρόβλημα.
Είναι πάντοτε προτιμότερο σε μία επιχείρηση να βρίσκεται λύση μέσω της διαμεσολάβησης από το να καθίζει ένα από τα δύο μέρη στο εδώλιο του κατηγορημένου.
Προτιμώ τέτοιου είδους λύσεις.
Τρίτον, εφόσον η εξεύρεση λύσης είναι δύσκολη, μπορεί η διοίκηση της επιχείρησης να επιβάλλει κυρώσεις.
Τέταρτον, θα πρέπει να διατηρηθεί οπωσδήποτε η δυνατότητα προσφυγής στη δικαιοσύνη.
Ιδού λοιπόν μία σειρά πρακτικών μέτρων τα οποία μπορούμε να λάβουμε.
Κύριε Πρόεδρε, κυρία Επίτροπε, κυρίες και κύριοι, το πρόβλημα της παρενόχλησης στους χώρους εργασίας έπρεπε να έχει συζητηθεί από καιρό εδώ στο Ευρωπαϊκό Κοινοβούλιο.
Η συζήτηση καθυστερούσε επειδή ετίθετο επανειλημμένα το ερώτημα κατά πόσο ενδείκνυται το Κοινοβούλιο για τη διεξαγωγή της.
Μερικά από τα μέλη της πολιτικής μου ομάδας απορρίπτουν την έκθεση επειδή θεωρούν ότι αυτό δεν αποτελεί ευρωπαϊκό ζήτημα.
Η πλειοψηφία όμως θα ακολουθήσει τη σύστασή μου και θα ψηφίσει υπέρ της έκθεσης, δεδομένου ότι πρόκειται για ένα θέμα, ένα πρόβλημα πανευρωπαϊκής εμβέλειας.
Περιπτώσεις παρενόχλησης στους χώρους εργασίας συναντώνται σε όλες τις χώρες της Ευρωπαϊκής Ένωσης, σε όλους τους τομείς ακόμα και στα θεσμικά όργανα της ΕΕ.
Είναι μια άσχημη υπόθεση και πολλοί αισθάνονται αμήχανα.
Για το λόγο αυτό ο πραγματικός αριθμός τέτοιων περιπτώσεων είναι πολύ υψηλότερος από τον αριθμό των καταγγελιών.
Κανείς δεν θέλει πραγματικά να μιλήσει σχετικά και τα ίδια τα θύματα υποφέρουν από την ταπείνωση, την εκμετάλλευση και τον εκβιασμό που έχουν υποστεί.
Αυτός ο Γολγοθάς έχει συχνά σοβαρές επιπτώσεις όχι μόνο όσον αφορά τη σωματική και την ψυχική κατάσταση των ίδιων των θυμάτων αλλά και επιπτώσεις που καταγράφονται με οικονομικούς όρους: απουσίες λόγω ασθένειας, κόστος ιατροφαρμακευτικής περίθαλψης, συχνή αλλαγή προσωπικού, μειωμένη παραγωγικότητα, επιδείνωση της ποιότητας και της εικόνας της επιχείρησης ή του θεσμού και κατά συνέπεια και απώλεια πελατών.
Η παρενόχληση στους χώρους εργασίας συνεπάγεται τέτοια φαινόμενα.
Η αξιοπρέπεια κάθε ανθρώπου δεν θα πρέπει να είναι σεβαστή μόνο στο χαρτί και στο σύνταγμα, αλλά και στις καθημερινές συναλλαγές.
Περισσότερος σεβασμός και δίκαιη μεταχείριση και λιγότερος εγωισμός θα μας απάλλασσε μάλλον από τη συζήτηση για την παρενόχληση στους χώρους εργασίας.
Η θέσπιση ευρωπαϊκών νόμων είναι ακατάλληλο και αναποτελεσματικό μέσο για να καταργηθούν τα αίτια που οδηγούν σε τέτοιου είδους παρενοχλήσεις.
Για το λόγο αυτό ευχαριστώ τον εισηγητή για την υιοθέτηση σκέψεών μου στην παρούσα έκθεση και για την καλή συνεργασία.
Το κύριο βάρος στην καταπολέμηση των παρενοχλήσεων στους χώρους εργασίας πρέπει να το επωμιστούν τα κράτη μέλη και στις προσπάθειές τους θα πρέπει να συμπεριλάβουν ενεργά τους κοινωνικούς εταίρους.
Οι επιχειρήσεις έχουν μάλλον ίδιο συμφέρον να μην συμβαίνουν τέτοια περιστατικά στο δικό τους χώρο.
Λόγω της δυσκολίας που ενέχει ο ακριβής ορισμός της παρενόχλησης δεν θα είναι καθόλου εύκολο για την Επιτροπή να εκπονήσει την Πράσινη Βίβλο που έχει ανακοινώσει.
Στην Ευρωπαϊκή Ένωση έχουμε ωστόσο μερικά καλά παραδείγματα του αγώνα κατά της παρενόχλησης στους χώρους εργασίας, από τα οποία θα μπορούσαμε να διδαχθούμε όλοι.
Η καλή κατανομή των καθηκόντων στα επίπεδα που αρμόζουν αυξάνει και την απαραίτητη βούληση για δραστηριοποίηση καθώς και τον απαραίτητο σεβασμό απέναντι σε αυτό το δύσκολο θέμα.
Θα ήθελα, καταρχάς, εξ ονόματος της Ομάδας μου, να ευχαριστήσω τον εισηγητή για την εκπόνηση της έκθεσης αυτής.
Πρόκειται για μία σημαντική έκθεση, διότι το πρόβλημα της παρενόχλησης στο χώρο εργασίας έχει γίνει ιδιαίτερα έντονο.
Η Ομάδα μου θα υποστηρίξει την έκθεση εξολοκλήρου και δεν αναμένει, ούτε και θα απαιτήσει, διαγραφές παραγράφων ή φράσεων.
Είναι λυπηρό το γεγονός ότι το Ίδρυμα του Δουβλίνου διαπίστωσε πως περισσότερα από 15 εκατομμύρια άτομα έχουν καταγγείλει περιστατικά βίας, σεξουαλικής παρενόχλησης και εκφοβισμού στον εργασιακό χώρο.
Δεν πρέπει να επιτρέψουμε να συνεχιστεί αυτή η κατάσταση, γιατί ο εκφοβισμός και η παρενόχληση μπορεί τελικά να αποβεί μοιραίος, καθώς υπάρχουν πολλές περιπτώσεις ατόμων που, είτε τερμάτισαν τη ζωή τους, είτε λόγω παρεξηγήσεων στο χώρο εργασίας δολοφονήθηκαν από άλλους.
Πρόκειται λοιπόν, κατά τη γνώμη μου, για ένα θέμα με το οποίο οφείλει να ασχοληθεί η Επιτροπή και το Κοινοβούλιο.
Στην Ιρλανδία υπάρχει η σχετική νομοθεσία, στο πλαίσιο της νομοθεσίας για την υγεία και την ασφάλεια στο χώρο εργασίας, η οποία προβλέπει την εφαρμογή κωδίκων δεοντολογίας από τις μεγάλες επιχειρήσεις για την αντιμετώπιση του εκφοβισμού.
Ωστόσο, δεν είναι ακόμα σαφές σε ποιο βαθμό έχει εφαρμοστεί η νομοθεσία αυτή από τις επιχειρήσεις.
Πρόσφατα, υπέπεσε στην αντίληψή μου η περίπτωση ενός νεαρού άνδρα, ο οποίος, μόλις άρχισε να εργάζεται σε μία κρατική εταιρεία, έπεσε θύμα συστηματικού εκφοβισμού από άνδρες συναδέλφους του, όχι από γυναίκες, αλλά από άνδρες, οι οποίοι απλώς δεν τον ήθελαν στη δουλειά διότι ένιωθαν ότι απειλούνται από την παρουσία του.
Δεν επέτυχαν τελικά να τον εξαναγκάσουν να παραιτηθεί, αλλά είναι εκπληκτικό το γεγονός ότι τη σήμερον ημέρα μπορεί να συμβαίνει κάτι τέτοιο.
Είναι αλήθεια ότι οι τάσεις των τελευταίων δέκα χρόνων, όπως αποδεικνύεται από τα πορίσματα του Ιδρύματος του Δουβλίνου, έχουν ανοδική πορεία.
Είναι σαφές επίσης ότι αυτό οφείλεται σε μεγάλο βαθμό στην ανασφάλεια στο χώρο εργασίας και στις αλλαγές στη φύση της εργασίας.
Η τυπική εργασία προκαλεί άγχη και πιέσεις που αντικατοπτρίζονται σε αυτό το φαινόμενο, για το λόγο αυτό υποστηρίζω το αίτημα του εισηγητή προς την Επιτροπή να εκδώσει σχετική ανακοίνωση έως το επόμενο έτος και να εφαρμόσει σχετικό πρόγραμμα δράσης έως τα τέλη του επομένου έτους.
Πριν τελειώσω, θα ήθελα να αναφερθώ σε ένα εντελώς διαφορετικό ζήτημα, το οποίο όμως σχετίζεται με το έργο της Επιτροπής, και να ζητήσω από την Επίτροπο να διαβιβάσει στους συναδέλφους μας στην Επιτροπή ότι θα πρέπει να λάβουν μέτρα ώστε να χαλαρώσουν λίγο οι κανονισμοί που διέπουν την κρατική βοήθεια προς τις αεροπορικές εταιρείες, αλλιώς θα έχουμε να λύσουμε το πρόβλημα δεκάδων χιλιάδων εργαζομένων σε όλη την Ευρώπη που μπορεί να μείνουν άνεργοι στο όχι και τόσο μακρινό μέλλον.
Να τι ονομάζω εγώ παρενόχληση στο χώρο εργασίας.
Δεν μπορώ να μιλήσω χωρίς κάποιον να καπνίζει από πίσω μου, προκαλώντας μου κρίση άσθματος, και αυτό είναι παρενόχληση.
Θέλω να συγχαρώ τον κ. Andersson για την έκθεσή του.
Είναι σημαντικό να αναληφθεί δράση τόσο σε εθνικό όσο και σε ευρωπαϊκό επίπεδο καθώς, όπως ακούσαμε, 12 εκατομμύρια άνθρωποι παρενοχλούνται ή εκφοβίζονται στο χώρο εργασίας κάθε χρόνο.
Υπάρχουν πολλές μορφές παρενόχλησης και, όπως είπα, το κάπνισμα σε χώρους εργασίας όπου απαγορεύεται το κάπνισμα είναι μία μορφή παρενόχλησης.
Μπορεί επίσης να έχει καταστροφικά αποτελέσματα, τόσο σωματικά όσο και ψυχολογικά.
Ο βαθμός άγχους που προκαλείται από εκφοβισμό και παρενόχληση στο χώρο εργασίας είναι φοβερός.
Τα άτομα με ειδικές ανάγκες, οι γυναίκες και, ιδιαίτερα, οι εθνοτικές μειονότητες, αντιμετωπίζουν μεγάλο πρόβλημα.
Οι διακρίσεις που υφίστανται είναι διπλές και παρενοχλούνται απλώς επειδή ανήκουν στις μειονεκτούσες αυτές ομάδες.
Χαίρομαι επίσης που ο κ. Andersson αναφέρθηκε στους εργαζόμενους με συμβάσεις ορισμένου χρόνου γιατί εδώ υπάρχουν στοιχεία που αποδεικνύουν ότι τα άτομα αυτά υφίστανται εκφοβισμό.
Θα ήθελα τώρα να αναφερθώ εν συντομία στον λόγο για τον οποίο η Ομάδα ΦΙΛ ζήτησε ξεχωριστή ψηφοφορία για τις παραγράφους 8 και 13.
Πιστεύω ότι είναι καθήκον της Ευρωπαϊκής Ένωσης να προωθεί την εφαρμογή κοινών κατευθυντήριων γραμμών, βέλτιστων πρακτικών και μηχανισμών συγκριτικής αξιολόγησης στα κράτη μέλη, αλλά δεν πιστεύω ότι έχουμε ανάγκη από άλλες δεσμευτικές νομοθεσίες: αυτό είναι καθήκον των κρατών μελών και ζήτημα που άπτεται της επικουρικότητας.
Συνεπώς, αν και συμφωνώ με τα περισσότερα σημεία της έκθεσης του κ. Andersson, διαφωνώ με την πρόταση να υπάρξει δεσμευτική νομοθεσία για το θέμα αυτό και αυτός είναι και ο λόγος που ζητήσαμε ξεχωριστή ψηφοφορία.
Κύριε Πρόεδρε, και η Ομάδα μου θα ήθελε να συγχαρεί τον κ. Andersson για την εξαιρετική έκθεση που εκπόνησε κατόπιν ιδίας πρωτοβουλίας: η αποψινή συνεδρίαση υπήρξε εξαιρετικά εποικοδομητική.
Όπως ήδη αναφέρθηκε, δεν πρέπει να υποτιμούμε τις επιπτώσεις των διαφόρων μορφών παρενόχλησης στη ζωή και στην υγεία των ανθρώπων και τα μακροπρόθεσμα διανοητικά και ψυχολογικά προβλήματα τα οποία αναφέρθηκαν.
Εάν θέλουμε να μιλήσουμε με αριθμούς, τότε παίρνοντας ως παράδειγμα τη σύνθεση του Σώματος, ο αριθμός των ατόμων που υφίστανται παρενόχληση είναι ίσος περίπου με την Ομάδα των Φιλελευθέρων.
Μέχρι σήμερα, πολύ λίγα έχουν γίνει πραγματικά για την αντιμετώπιση του προβλήματος της παρενόχλησης γενικότερα, συνεπώς η έκθεση αυτή είναι μία ιδιαίτερα θετική πρωτοβουλία, καθώς επιτρέπει τη διεξαγωγή ανοικτού διαλόγου για ένα ζήτημα που έχει αντιμετωπιστεί με αδιαφορία πάρα πολλές φορές.
Όπως αποκαλύπτει μία γαλλική έρευνα, το 70% των θυμάτων παρενόχλησης είναι γυναίκες και αυτό ισχύει σε όλες τις πτυχές της εργασίας.
Συνεπώς όχι μόνο πληρώνονται λιγότερο, αλλά παρενοχλούνται κιόλας, και τα σοβινιστικά και σεξιστικά υπονοούμενα, που πολύ συχνότερα απευθύνονται στις γυναίκες από ό,τι στους άνδρες, συχνά καταλήγουν σε κάτι σοβαρότερο.
Γι' αυτό η Επιτροπή θα πρέπει να μελετήσει με ιδιαίτερη προσοχή τους τρόπους αντιμετώπισης της απαράδεκτης αυτής κατάστασης που αντιμετωπίζουν οι γυναίκες στην Ευρώπη.
Ο κ. Andersson έχει δίκιο, οι εργοδότες έχουν την ευθύνη να προλαμβάνουν παρόμοια περιστατικά παρενόχλησης στο χώρο εργασίας, και όχι να τα συγκαλύπτουν ή να τα προκαλούν οι ίδιοι.
Ωστόσο, η οδηγία-πλαίσιο για την υγεία και την ασφάλεια στο χώρο εργασίας δεν διευκρινίζει εάν οι εργοδότες είναι υπεύθυνοι για το πνευματικό, ψυχοκοινωνικό ή κοινωνικό περιβάλλον εργασίας, γι' αυτό πιστεύω ότι πρέπει να ληφθούν μέτρα για την αναθεώρηση της οδηγίας ώστε να συμπεριληφθεί αυτός ο ορισμός.
Κύριε Πρόεδρε, θέλω και εγώ να ξεκινήσω ευχαριστώντας τον κ. εισηγητή για την εργασία του, παρότι δεν είχαμε ορισμό της παρενόχλησης, ίσως επειδή η παρενόχληση παρουσιάζει διάφορες μορφές και είναι τελικά δύσκολο να εντοπιστεί.
Τώρα μόλις η κ. Lynne, στην οποία διαβιβάζω την αλληλεγγύη και τη συμπάθειά του, μας μίλησε για μία νέα μορφή παρενόχλησης.
Κατόπιν αναλύσεως, μου φαίνεται αποδεκτός ο ορισμός της ιρλανδικής ομάδας εργασίας για την πρόληψη, ακριβώς, της παρενόχλησης, ο οποίος λέει πως είναι μια αγενής και επαναλαμβανόμενη συμπεριφορά, άμεση ή έμμεση, λεκτική, σωματική ή άλλου τύπου, που απευθύνεται από ένα ή περισσότερα άτομα σε έναν ή περισσότερους τρίτους στον τόπο εργασίας ή/και κατά τη διάρκειά της και η οποία δικαίως μπορεί να θεωρηθεί ότι θίγει το δικαίωμα του ατόμου στην αξιοπρέπεια στην εργασία.
Φυσικά και ένα μεμονωμένο περιστατικό συμπεριφοράς σαν αυτήν που περιγράφεται στον ορισμό μπορεί να αποτελεί καταπάτηση της αξιοπρέπειας στην εργασία, αλλά, ως περιστατικό ειδικό και μεμονωμένο, δεν μπορεί να θεωρηθεί παρενόχληση.
Δεχόμαστε αυτόν τον ορισμό και οποιονδήποτε άλλο.
Το βέβαιο είναι ότι μέχρι δώδεκα εκατομμύρια άνθρωποι στην Ευρωπαϊκή Ένωση αναφέρουν ότι έχουν υποστεί ηθική παρενόχληση κατά τους τελευταίους δώδεκα μήνες, ότι οι γυναίκες αποκαλύπτουν ότι είναι θύματα παρενόχλησης σε μεγαλύτερο βαθμό από τους άνδρες, ότι ορισμένοι τομείς δραστηριότητας μοιάζουν ιδιαίτερα επιρρεπείς.
Η παρενόχληση έχει αντίκτυπο στα οικονομικά της επιχείρησης, επειδή είναι αιτία αδικαιολόγητων απουσιών, έλλειψης αποτελεσματικότητας και παραγωγικότητας.
Για την κοινωνία, η παρενόχληση ενδέχεται να προξενήσει ιατρικό και ψυχολογικό κόστος, ασθένειες, πρόωρες συνταξιοδοτήσεις κλπ.
Και, προπαντός, πλήττει τον εργαζόμενο και αποτελεί παράγοντα κινδύνου μαζί με τη σωματική βία και τα θέματα εργονομίας.
Από την άλλη πλευρά, απομένουν πολλά που πρέπει να γίνουν για την εξάλειψη των κινδύνων για την υγεία, τόσο φυσικής όσο και χημικής προέλευσης.
Προπαντός η ηθική παρενόχληση, η εχθρική συμπεριφορά - της αποδίδεται και η μία και η άλλη ονομασία - μου φαίνεται ασύμβατη με τη δήλωση του άρθρου 1 του Χάρτη των Θεμελιωδών Δικαιωμάτων της Ευρωπαϊκής Ένωσης.
"Η ανθρώπινη αξιοπρέπεια είναι απαραβίαστη και αποτελεί αντικείμενο σεβασμού και προστασίας" .
Η παρενόχληση αποτελεί, συνεπώς, κίνδυνο για την υγεία, αλλά προπαντός επίθεση κατά της αξιοπρέπειας του ατόμου.
Είναι λοιπόν ευπρόσδεκτη αυτή η πρωτοβουλία, που έχει στόχο να αποτρέψει και να απαγορεύσει την παρενόχληση στην εργασιακή ζωή, να αποτρέψει το ενδεχόμενο να εμφορηθεί ο εργαζόμενος ή η εργαζόμενη από αίσθημα αδυναμίας.
Κύριε Πρόεδρε, το θέμα της παρενόχλησης στον χώρο εργασίας συνδέεται άμεσα με τον σεβασμό θεμελιωδών δικαιωμάτων του ατόμου, όπως τα δικαιώματα στην αξιοπρέπεια και τη συμμετοχή στην οικονομική και κοινωνική ζωή με ισότιμους όρους.
Ο συνάδελφος βουλευτής κ. Andersson, με την πρωτοβουλία του αυτή, μας αποκαλύπτει νέες πτυχές που πρέπει να έχουμε υπόψη για την ουσιαστική εφαρμογή του Χάρτη των Θεμελιωδών Δικαιωμάτων, καθώς και για μια πιο ολοκληρωμένη προσέγγιση της πολιτικής για την ποιότητα της απασχόλησης.
Κυρίως θα πρέπει να επικροτήσουμε την πρωτοβουλία αυτή γιατί μας έδωσε την ευκαιρία, για ένα θέμα υποβαθμισμένο και συνήθως περιστασιακά εντασσόμενο στα ενδιαφέροντά μας, να δούμε την μεγάλη του σημασία για την επιτυχή έκβαση μιας σειράς πολιτικών, όπως η πολιτική κατά των διακρίσεων, κατά του αποκλεισμού, η πολιτική για άτομα με ειδικές ανάγκες, η πολιτική κατά της ανεργίας και για την ποιότητα απασχόλησης.
Μόνον όταν κάθε εργαζόμενος αισθάνεται στο χώρο εργασίας ασφαλής από τη συμπεριφορά συναδέλφων και προϊσταμένων του, όταν αισθάνεται ότι αντί να αποδοκιμάζεται για τα μειονεκτήματά του, νοιώθει ένα εργασιακό περιβάλλον που να τον αγκαλιάζει, τότε όλες οι ομάδες, και αυτές είναι πολυάριθμες, που είναι θύματα παρενοχλήσεων θα προκρίνουν την είσοδό τους στην αγορά εργασίας και τότε τα αποτελέσματα της προσφοράς τους θα ξεπερνούν κατά πολύ τις όποιες αδυναμίες τους.
Αν λάβουμε υπόψη ότι, σύμφωνα με τις στατιστικές, ο αριθμός των ατόμων που συνιστούν τέτοιες ευάλωτες ομάδες ξεπερνά το 8%, μπορεί κανείς εύκολα να δει την πολιτική διάσταση.
Συγχρόνως, η συγκρότηση αντίστοιχων ομάδων που είναι θύματα παρενοχλήσεων έχει πολλές αφετηρίες, από τις γυναίκες και τα άτομα με ειδικές ανάγκες μέχρι αλλοδαπούς και αλλόθρησκους.
Αυτό μας δεικνύει και την ποιοτική διάσταση του προβλήματος.
Με αφετηρία την έκθεση αυτή, θα πρέπει να καταστρώσουμε ένα σχέδιο καταπολέμησης όλης της κλίμακας των παρενοχλήσεων, που ξεκινάνε από απλές ειρωνείες, απαξιώσεις, περιέχει εκφοβισμούς και ταπεινώσεις και υπονομεύσεις και καταλήγουν σε πιο βίαιες πράξεις, ένα σχέδιο που θα εφαρμόζεται ανεξάρτητα εάν πρόκειται για κατιούσα παρενόχληση, από προϊστάμενο σε υφιστάμενο, για ανιούσα παρενόχληση ή για οριζόντια.
Το σχέδιο δράσης πρέπει να περιλαμβάνει, πέρα από τα μέτρα για την απαγόρευση των παρενοχλήσεων, και την υποχρέωση των εργοδοτών για επιβολή κλίματος μη παρενόχλησης μεταξύ συναδέλφων, που θα συνοδεύεται από μέτρα ενθάρρυνσης μεταξύ των ατόμων αυτών στην δουλειά.
Και επειδή κανένας δεν είναι κακός εκών, πρέπει να συνοδεύεται από μέτρα άρσης των καχυποψιών και προλήψεων απέναντι στα άτομα που συγκροτούν τις ομάδες αυτές.
Κύριε Πρόεδρε, η έκθεση την οποία συζητάμε σήμερα αφορά δώδεκα ως δεκαπέντε εκατομμύρια άτομα στην Ευρώπη, το 8 έως 10% δηλαδή των ευρωπαίων εργαζομένων.
Μια οικονομική πτυχή, αφού η επιδείνωση των συνθηκών εργασίας την τελευταία δεκαετία, σύμφωνα με την έκθεση του Ευρωπαϊκού Ιδρύματος για τη Βελτίωση των Συνθηκών Διαβίωσης και Εργασίας, οφείλεται στην επιτάχυνση του ρυθμού εργασίας και στην ευελιξία, σε όλες τις μορφές της.
Μια κοινωνιολογική πτυχή, σημείο της επιδείνωσης του ατομικισμού που κυριαρχεί στις κοινωνίες μας.
Μια ψυχολογική πτυχή, η οποία καθιστά ιδιαιτέρως ειδεχθή την ηθική παρενόχληση και επιτρέπει ορισμένες φορές τη διάλυση του άλλου, χωρίς ίχνος κανένα.
Επί του παρόντος, υπάρχει ένα μεγάλο νομικό κενό σε εθνικό επίπεδο και μια μεγάλη διασπορά σε ευρωπαϊκό επίπεδο, το οποίο ωστόσο περιορίζει με σταθερούς ρυθμούς μια όλο και πιο αυστηρή νομολογία.
Αυτός είναι ο λόγος για τον οποίο η παρούσα έκθεση, πολύ τεκμηριωμένη και ακριβής, αποτελεί μια πολύ ενθαρρυντική απάντηση και ένα σημαντικό μήνυμα προς το εργασιακό περιβάλλον.
Υπογραμμίζει, κυρίως στην παράγραφο 12, μεταξύ των προτεινόμενων μέτρων, την αναγκαιότητα ενός εμπεριστατωμένου διαλόγου για το θέμα μεταξύ όλων των κοινωνικών εταίρων και το διορισμό ενός εξωτερικού, ανεξάρτητου μεσολαβητή, όπως συστήνει η τροπολογία που κατέθεσα, τον οποίο θεωρώ ένα σημαντικό εχέγγυο πραγματικής προόδου στον τομέα αυτό.
Την προσπάθεια όμως καταπολέμησης του βαθιά ριζωμένου πλέον αυτού κακού θα πρέπει να τη συνεχίσουν όλα μαζί τα ευρωπαϊκά όργανα, σύμφωνα με την παρότρυνση που περιέχεται στον Ευρωπαϊκό Κοινωνικό Χάρτη.
Ως εκ τούτου, χαιρετίζω την πρόταση του εισηγητή να ζητήσουμε από την Επιτροπή να συντάξει το επόμενο έτος μια Πράσινη Βίβλο και να παρουσιάσει ένα πρόγραμμα κοινοτικής δράσης.
Υποστηρίζω επίσης, εξ ονόματος της Ομάδας μου, να ληφθεί υπόψη ο σχετικός προβληματισμός κατά την ανταλλαγή απόψεων σχετικά με την Πράσινη Βίβλο για την κοινωνική ευθύνη των επιχειρήσεων.
Θα πρέπει όλοι μας να στηρίξουμε τον αγώνα αυτόν, έκαστος εφα ω ετάχθη, όντας πεπεισμένοι ότι τους καρπούς της κοινωνικής και προσωπικής ισορροπίας θα τους δρέψει η κοινωνία στο σύνολό της.
Κύριε Πρόεδρε, στην ΕΕ περίπου 12 εκατομμύρια άνθρωποι είναι εκτεθειμένοι σε παρενοχλήσεις στους χώρους εργασίας.
Ο πραγματικός αριθμός είναι πολύ υψηλότερος.
Παρεπόμενα της παρενόχλησης είναι περιθωριοποιήσεις ατόμων, κακομεταχείριση, δυσφήμιση, υπονομευτική παρακράτηση πληροφοριών καθώς και ο στιγματισμός ατόμων ως εξιλαστήρια θύματα.
Διευθυντές και υπάλληλοι, όλοι αδιακρίτως μπορούν να πέσουν θύμα ή να γίνουν δράστες.
Η σημασία της παρενόχλησης στους χώρους εργασίας υποτιμάται ακόμα πλήρως και κατά συνέπεια δεν έχουν αναπτυχθεί αποτελεσματικά μέσα αντιμετώπισής της, μολονότι αποτελεί σοβαρό πρόβλημα στη ζωή των εργαζομένων.
Επιθετικότητες, καταθλίψεις, απουσίες λόγω ασθένειας, παραιτήσεις και αναδιαρθρώσεις του προσωπικού, δηλαδή φαινόμενα που προκαλούνται από τις εν λόγω παρενοχλήσεις κοστίζουν ετησίως στην οικονομία και στα συστήματα κοινωνικής ασφάλισης αρκετές εκατοντάδες εκατομμυρίων ευρώ.
Στα δεκαπέντε κράτη μέλη πρέπει να γίνει μια από κοινού αποτίμηση του προβλήματος.
H ανταλλαγή απόψεων που θα καταλήξει σε προσεγγίσεις με βάση την αρχή της βέλτιστης πρακτικής θα μας βοηθήσει να λάβουμε εύλογα μέτρα.
Στις λύσεις που θα δοθούν θα πρέπει ωστόσο να υπάρξουν διαφοροποιήσεις ανάλογα με τον τύπο της παρενόχλησης, δηλαδή σε σχέση με το φύλο, την ηλικία ή την προέλευση.
Ο Jan Andersson εκπόνησε μια εξαιρετική έκθεση η οποία έγινε δικαίως ομόφωνα αποδεκτή από την Επιτροπή Απασχόλησης.
Ενσωματώθηκαν σχεδόν όλες οι προτάσεις του ΕΛΚ, όπως για παράδειγμα η συμμετοχή των κοινωνικών εταίρων της Ευρώπης στην από κοινού ανάπτυξη στρατηγικών κατά της παρενόχλησης.
Στην πράξη, η δραστική διαχείριση συγκρούσεων σημαίνει καλύτερη επικοινωνία εντός της επιχείρησης και δημιουργία δικτύων για τα θύματα των παρενοχλήσεων.
Επιπλέον προτείνουμε να διορίζεται στις επιχειρήσεις ένας σύμβουλος εμπιστοσύνης στον οποίο θα μπορούν τα θύματα να απευθύνονται εμπιστευτικά.
Επίτροπε κυρία Διαμαντοπούλου, αναμένουμε από την Επιτροπή ότι στη διάρκεια του επόμενου έτους θα εκδώσει Πράσινη Βίβλο για το θέμα των παρενοχλήσεων έτσι ώστε να έχουμε κατόπιν τη δυνατότητα να αναπτύξουμε συγκεκριμένο πρόγραμμα δράσης και να έχουμε οριστικά αποτελέσματα.
.
Κύριε Πρόεδρε, θα ήθελα να συγχαρώ τον κ. Andersson για την εξαιρετική του έκθεση και να συμφωνήσω απολύτως ότι το θέμα της παρενόχλησης είναι ένα εξαιρετικά σοβαρό θέμα, είναι κίνδυνος στον χώρο της εργασίας και έχει σημαντικές επιπτώσεις, κοινωνικές και οικονομικές, τόσο για τον εργαζόμενο και την επιχείρηση, όσο και για την οικονομία συνολικότερα, μια και είναι ένα από τα σημαντικά αίτια της μείωσης της παραγωγικότητας.
Θα ήθελα να διαβεβαιώσω το Σώμα ότι η Επιτροπή έχει πλήρη γνώση του προβλήματος, για αυτό και το θέμα αυτό είναι ένα από τα σημαντικά στοιχεία της ανακοίνωσης για την ποιότητα, που έκανε η Επιτροπή τον Ιούνιο, και είναι ένα από τα θέματα στα οποία εξετάζουμε και δείκτες.
Επίσης, σύμφωνα με τα υπάρχοντα εργαλεία, πρέπει να υπενθυμίσω ότι υπάρχει μια ανάγκη προστασίας από τους κοινωνικούς εταίρους - και οι κοινωνικοί εταίροι μπορούν να παίξουν ένα σημαντικό ρόλο σε αυτό το θέμα - και να υπενθυμίσω την οδηγία 89/391/ΕΚ, μια οδηγία στην οποία είναι σαφές ότι όσο αφορά την πρόληψη των κινδύνων στο χώρο εργασίας, πρέπει να λαμβάνονται υπόψη και οι ψυχοσωματικοί καταναγκασμοί, οι οποίοι δεν βέβαια πάντοτε εύκολο να ορισθούν.
Θα ήθελα να σας κάνω γνωστό ότι λειτουργεί ήδη συμβουλευτική επιτροπή από εκπροσώπους των κρατών μελών που μελετούν το θέμα της υγιεινής και ασφάλειας και έχει ορισθεί μια υποεπιτροπή η οποία μελετά ιδιαίτερα το θέμα της βίας στο χώρο της εργασίας.
Η επιτροπή αυτή ολοκλήρωσε τις εργασίες της χθες και υπάρχει πλέον ένας ορισμός όσον αφορά γενικότερα το θέμα της βίας στο χώρο της εργασίας.
Η πρόταση για την ανάληψη πρωτοβουλίας για μια πράσινη βίβλο για το θέμα αυτό δεν είναι εφικτή τώρα και θα εξηγήσω αμέσως τους λόγους: ξέρετε ότι η Επιτροπή έχει αναλάβει πρωτοβουλία για την αναθεώρηση συνολικά της στρατηγικής για την υγιεινή και την ασφάλεια στον χώρο εργασίας.
Και αυτή η έκθεση θα παίξει ένα σημαντικό ρόλο, θα συνεισφέρει σα αυτήν την αλλαγή και την πρόταση μιας νέας στρατηγικής για την υγιεινή και την ασφάλεια και ως εκ τούτου ευχαριστώ ιδιαίτερα τον εισηγητή.
Η συζήτηση έληξε.
Η ψηφοφορία θα διεξαχθεί αύριο, στις 11.00.
Ατμοσφαιρική ρύπανση
Η ημερήσια διάταξη προβλέπει την κοινή συζήτηση των ακόλουθων εκθέσεων:
A5-0293/2001 της κ. Oomen-Ruijten, εξ ονόματος της αντιπροσωπείας του Ευρωπαϊκού Κοινοβουλίου στην επιτροπή συνδιαλλαγής, σχετικά με το εγκριθέν από την επιτροπή συνδιαλλαγής κοινό σχέδιο οδηγίας του Ευρωπαϊκού Κοινοβουλίου και του Συμβουλίου για τον περιορισμό των εκπομπών στην ατμόσφαιρα ορισμένων ρύπων από μεγάλες εγκαταστάσεις καύσης, και
A5-0292/2001 της κ. Riitta Myller, εξ ονόματος της αντιπροσωπείας του Ευρωπαϊκού Κοινοβουλίου στην επιτροπή συνδιαλλαγής, σχετικά με το εγκριθέν από την επιτροπή συνδιαλλαγής κοινό σχέδιο οδηγίας του Ευρωπαϊκού Κοινοβουλίου και του Συμβουλίου για τα εθνικά ανώτατα όρια εκπομπών για ορισμένους ατμοσφαιρικούς ρύπους.
.
(NL) Κύριε Πρόεδρε, πέρασαν σχεδόν τρία χρόνια απ' όταν η Επιτροπή υπέβαλε πρόταση οδηγίας για την τροποποίηση των κανόνων σχετικά με τις εκπομπές ρυπογόνων ουσιών από μεγάλες εγκαταστάσεις καύσης.
Μετά από τρία χρόνια καταλήγουμε την εβδομάδα αυτή σε ολοκλήρωση αυτού του ιδιαίτερα σημαντικού, πιστεύω, ζητήματος.
Κανείς δεν θα με κατηγορήσει εάν αναφέρω ότι πραγματοποιήσαμε μία δύσκολη πορεία, πορεία η οποία υπήρξε κάποτε επίπονη.
Υπήρξαν αρκετές αντιδράσεις, όχι μόνο από ορισμένα κράτη μέλη αλλά και από ορισμένους συναδέλφους.
Απευθύνθηκαν εντονότατες προειδοποιήσεις και διαμαρτυρίες από ορισμένους ενδιαφερομένους, περιλαμβανομένου και του τομέα παραγωγής ηλεκτρικής ενέργειας ορισμένων κρατών μελών.
Παρόλα αυτά μπορέσαμε να τροποποιήσουμε χωρίς κανένα πρόβλημα τον αρχικό κανονισμό όπως αυτός είχε υποβληθεί, κανονισμός ο οποίος κατά τη γνώμη μου και κατά τη γνώμη αρκετών συναδέλφων ήταν πολύ ασθενής.
Ως γνωστόν, οι τεχνικές δυνατότητες αναμφισβήτητα υπάρχουν, ενώ σε πολλά κράτη μέλη της Ευρωπαϊκής Ένωσης οι κανόνες τους οποίους υιοθετήσαμε κατά την πρώτη ανάγνωση προβλέπονται εδώ και καιρό και αποτελούν την ισχύουσα πολιτική.
Η αρχική πρόταση της Επιτροπής για την τροποποίηση της οδηγίας του 1998 δεν θεωρήθηκε από την πλειονότητα των κρατών μελών μεγάλη επιτυχία.
Οι ρυθμίσεις ήταν πολύ αδύναμες και επιπλέον αφέθηκαν οι σημερινές εγκαταστάσεις εκτός του πεδίου εφαρμογής της οδηγίας.
Εμείς εδώ στο Κοινοβούλιο δώσαμε πραγματικό περιεχόμενο στην περιβαλλοντική πολιτική και για το λόγο αυτό θα ήθελα να ευχαριστήσω για άλλη μία φορά θερμά τους συναδέλφους οι οποίοι συνέβαλαν στην προσπάθεια αυτή.
Δείξαμε τι σημαίνει όταν πραγματικά θέλουμε να επιτύχουμε κάτι για να αντιμετωπίσουμε τη φοβερή ατμοσφαιρική ρύπανση η οποία βλάπτει και τους ανθρώπους.
Το Κοινοβούλιο κατέστησε κατά την πρώτη ανάγνωση πολύ αυστηρότερες τις προδιαγραφές για τις εκπομπές και περιλάβαμε επίσης τις υφιστάμενες εγκαταστάσεις καύσης στο πεδίο εφαρμογής της οδηγίας.
Στη συνέχεια υποβλήθηκε η κοινή θέση του Συμβουλίου, στην οποία μάλιστα το Συμβούλιο κατέληξε με εξαιρετική δυσκολία.
Η νομοθεσία κατέστη κάπως αυστηρότερη μεν, όμως λήφθηκε υπόψη η επιθυμία του Κοινοβουλίου να περιληφθούν οι υφιστάμενες εγκαταστάσεις στο πεδίο εφαρμογής της οδηγίας.
Δυστυχώς κάθε χώρα κατάφερε να αποσπάσει και πάλι ξεχωριστές παρεκκλίσεις, και εάν είχε επιβληθεί η λογική του Συμβουλίου θα συνεχιζόταν επ' άπειρον - μέχρι τη δευτέρα παρουσία καθώς λένε - η χρήση των παλαιών, τεχνολογικά ξεπερασμένων και ρυπογόνων εγκαταστάσεων.
Θεωρήσαμε ότι η κοινή θέση δεν είχε καμία προοπτική.
Ήταν ένα απλό συμπίλημα με τις επιθυμίες του ενός και του άλλου.
Αν συγκριθεί με τις προδιαγραφές που ισχύουν τη στιγμή αυτή στην Ιαπωνία και τις Ηνωμένες Πολιτείες, θα δώσουμε πολύ άσχημη εντύπωση εμείς που είμαστε τόσο απαιτητικοί όσον αφορά τους όρους για τις εκπομπές που έθεσε το Συμβούλιο κατά τις διαπραγματεύσεις για το Πρωτόκολλο του Κυότο.
Ανέφεραν ορισμένοι ότι δεν χρειάζεται να θέτουμε όρους για τις εγκαταστάσεις καύσης διότι θα λάβουμε κάποτε την ωραία έκθεση της κ. Myller σχετικά με τα ανώτατα όρια εκπομπών και διότι οι ευρωπαϊκές αρχές θα πρέπει να ασχοληθούν με το ζήτημα μόνον εφόσον καθοριστούν ανώτατα όρια εκπομπών, διότι με το ζήτημα αυτό ρυθμίζονται τα πάντα και κάθε κράτος μέλος δεσμεύεται να αντιμετωπίσει το πρόβλημα.
Τελικά όμως οι εξελίξεις ήταν διαφορετικές.
Εάν ικανοποιούσαμε τις προσδοκίες των υπερμάχων της ελευθέρωσης της αγοράς ενέργειας, με άλλα λόγια εάν δεν θέταμε όρους ή δεν δεχόμασταν παρεκκλίσεις για την παραγωγή ηλεκτρικής ενέργειας με πεπαλαιωμένους και ρυπογόνους σταθμούς παραγωγής, θα υπήρχε, πιστεύουμε, διατάραξη του μηχανισμού της αγοράς και όλοι εκείνοι οι οποίοι παραμελούν το περιβάλλον θα επιβραβευόντουσαν και θα είχαν ένα προβάδισμα καθώς θα μπορούσαν να προσφέρουν χαμηλότερες τιμές για την ενέργεια που θα παρήγαγαν στους πεπαλαιωμένους σταθμούς παραγωγής τους.
Καθόσον το Συμβούλιο δεν έκανε δεκτές τις τροποποιήσεις του Κοινοβουλίου χρειάστηκε να πραγματοποιήσουμε τη διαδικασία συνδιαλλαγής, κατά την οποία η έκθεσή μου συζητήθηκε από κοινού με την έκθεση της κ. Riitta Myller, την οποία και ευχαριστώ.
Υπήρξε μία εξαιρετική συνάδελφος στις διαπραγματεύσεις.
Κατά τον τριμερή διάλογο με τη σουηδική Προεδρία και την Επιτροπή τον Μάιο και τον Ιούνιο εφέτος, σημειώθηκε εξάλλου σημαντική πρόοδος σχετικά με την μείωση εκπομπών διοξειδίου του θείου (SO2), καθώς και για άλλα σημαντικά τεχνικά ζητήματα.
Όσον αφορά τα οξείδια του αζώτου (NΟX), υπήρξαν βελτιώσεις οι οποίες πραγματοποιήθηκαν με μεγάλη δυσκολία.
Κατά τον τριμερή διάλογο επιτεύχθηκε προσωρινή συμφωνία σχετικά με την υποχρέωση της Επιτροπής να περιλάβει στις διαρκείς της μετρήσεις - ευχαριστώ Hans Blokland - και τις εκπομπές βαρέων μετάλλων.
Το Συμβούλιο έλαβε υπόψη επίσης και τις προτάσεις του Κοινοβουλίου για την κατάργηση ορισμένων παρεκκλίσεων, συγκεκριμένα για ορισμένες εγκαταστάσεις οι οποίες χρησιμοποιούν εγχώρια στερεά καύσιμα και λιγνίτη.
Δυστυχώς κατά την πρώτη συνεδρίαση δεν καταλήξαμε σε συμφωνία σχετικά με το σημαντικότερο κατά τη γνώμη μου ζήτημα, το ΝΟΧ.
Μετά την πρώτη ανάγνωση είχαμε πραγματοποιήσει ένα σημαντικό βήμα προς τα εμπρός, όταν το Συμβούλιο συμφώνησε να περιλάβει και τις παλαιές εγκαταστάσεις στο πεδίο εφαρμογής της οδηγίας.
Το ζήτημα αυτό ήταν σημαντικό διότι οι παλαιές εγκαταστάσεις είναι συχνά οι λιγότερο αποτελεσματικές όσον αφορά την παραγωγή ενέργειας και εκπέμπουν δυσανάλογα μεγάλες ποσότητες αερίων του θερμοκηπίου.
Με τη συμβιβαστική πρόταση που επιτεύχθηκε κατά τη διαδικασία συνδιαλλαγής, το Ευρωπαϊκό Κοινοβούλιο κατόρθωσε να καταστήσει αυστηρότερες τις προτεινόμενες οριακές τιμές για το SO2 και το ΝΟX.
Το Συμβούλιο συμφώνησε, και μάλιστα αμέσως, με σημαντική μείωση του SO2, ιδιαίτερα για τις μεσαίες και μεγάλες εγκαταστάσεις καύσης, γιατί ακριβώς εκεί παράγονται οι μεγαλύτερες ποσότητες.
Όσον αφορά τις εκπομπές ΝΟX, το Κοινοβούλιο επέμεινε στην μείωση της οριακής τιμής ΝΟΧ για τις μεγάλες εγκαταστάσεις καύσης μεταξύ 650 mg ανά κυβικό μέτρο και 200 mg για τις εγκαταστάσεις οι οποίες χρησιμοποιούν εγχώρια στερεά καύσιμα.
Αυτές οι οριακές τιμές θα ισχύσουν ωστόσο μόνο από το 2016 σε νέες και ήδη λειτουργούσες εγκαταστάσεις.
Τότε θα είναι όμως αργά.
Όπως ανέφερα ήδη, διάφορα κράτη μέλη υιοθέτησαν αυτές τις προδιαγραφές ήδη εδώ και τρία περίπου χρόνια.
Δεν απορρίψαμε την πρόταση αυτή διότι αποτελούσε ένα σημαντικό βήμα προς τα εμπρός και διότι αποτελεί σημαντικό όρο τον οποίο θα πρέπει να σεβαστούν σε λίγα χρόνια και οι υποψήφιες χώρες.
Εξάλλου κατορθώσαμε να μειώσουμε τις τιμές για την παρέκκλιση που πρότεινε το Συμβούλιο για τους σταθμούς παραγωγής ηλεκτρικής ενέργειας με αιχμή φορτίου, έτσι ώστε περιορίστηκαν και στη περίπτωση αυτή οι ρυπογόνες εκπομπές.
Εν κατακλείδι θεωρώ ότι κατά την διαδικασία συνδιαλλαγής επιτεύχθηκε μία ικανοποιητική συμφωνία και ότι προχωρήσαμε πολύ περισσότερο από ότι είχε ενδεχομένως θεωρηθεί κατά τη δεύτερη ανάγνωση.
Θα ήθελα να ευχαριστήσω τη σουηδική Προεδρία.
Ευχαριστώ και όλους τους συναδέλφους, ιδιαίτερα την k.
Myller.
Ευχαριστώ την Επιτροπή για την εποικοδομητική της υποστήριξη.
Για τους λόγους που ανέφερα συνιστώ εξ ονόματος της αντιπροσωπείας του Κοινοβουλίου να υιοθετήσουμε την πρόταση αυτή.
Κύριε Πρόεδρε, κυρία Επίτροπε, ο στόχος του Κοινοβουλίου όσον αφορά την παρούσα οδηγία ήταν να επιτύχει όσο το δυνατόν αυστηρότερα ανώτατα όρια εκπομπών για τους ατμοσφαιρικούς ρύπους που προκαλούν την οξίνιση.
Η οξίνιση, ο σχηματισμός όζοντος στα κατώτερα στρώματα της ατμόσφαιρας και ο ευτροφισμός του εδάφους αποτελούν αλληλένδετα προβλήματα, που προκαλούνται από τις εκπομπές του διοξειδίου του θείου, των οξειδίων του αζώτου, των πτητικών οργανικών ενώσεων και της αμμωνίας.
Είναι φρόνιμο να εξεταστούν μαζί τα προβλήματα αυτά, διότι έτσι θα φθάσουμε στην πλέον αποτελεσματική ως προς το κόστος μείωση των εκπομπών ρύπων.
Στην πρότασή της, η Επιτροπή σε αυτή τη βάση είχε υπολογίσει για το κάθε κράτος μέλος τα εθνικά ανώτατα όρια εκπομπών που θα πρέπει να επιτύχει έως το 2010.
Η Ευρωπαϊκή Ένωση, τόσο στο πέμπτο κοινοτικό πρόγραμμα δράσης για το περιβάλλον όσο και στη στρατηγική της για την καταπολέμηση της οξίνισης, έθεσε ως στόχο να εξασφαλίσει την προστασία των ανθρώπων από όλους τους γνωστούς ατμοσφαιρικούς ρύπους.
Η Επιτροπή επισήμανε στην πρότασή της ότι, στη φάση αυτή, δεν δύναται να θέσει "τελικούς στόχους" ως προς τα κρίσιμα όρια της επιβάρυνσης της ατμόσφαιρας και τα κρίσιμα επίπεδα εκπομπών, αλλά θα πρέπει να βαδίσουμε προς τον τελικό μακροπρόθεσμο στόχο μέσω των ενδιάμεσων στόχων που έθεσε για το 2010.
Το Κοινοβούλιο ενέκρινε σε δεύτερη ανάγνωση τα επίπεδα εκπομπών στόχων της Επιτροπής, εξαιρουμένων των εκπομπών αμμωνίας, συμπληρώνοντάς τα με ένα μακροπρόθεσμο στόχο.
Κατά την άποψη του Κοινοβουλίου, οι ενδιάμεσοι στόχοι θα πρέπει να επιτευχθούν έως το 2010 και ο τελικός στόχος, η προστασία των ανθρώπων στην επικράτεια της ΕΕ από όλους τους γνωστούς ατμοσφαιρικούς ρύπους, θα πρέπει να επιτευχθεί έως το έτος 2020.
Έως τη συνδιαλλαγή η εικόνα ήταν ξεκάθαρη, το Συμβούλιο άφησε σαφώς να εννοηθεί ότι δεν έχει τη δυνατότητα να μετατρέψει τις τιμές εκπομπών που είχε εγκρίνει στην κοινή του θέση.
Δεν ήταν επίσης πρόθυμο να εγκρίνει το μακροπρόθεσμο στόχο βάσει του επιχειρήματος ότι η απαίτηση να μην υπερβαίνονται τα κρίσιμα επίπεδα και όρια της επιβάρυνσης της ατμόσφαιρας σε καμία περιοχή ήταν, κατά την άποψη του Συμβουλίου και της Επιτροπής, τεχνικώς αδύνατον να υλοποιηθεί.
Ως προς τα ανώτατα όρια εκπομπών, η κοινή θέση του Συμβουλίου απομακρυνόταν αρκετά από τις τιμές της Επιτροπής, εντούτοις, ήταν καλύτερα από τις "τιμές του Γκέτεμποργκ" , στο όνομα των οποίων ορκίστηκε η μεγάλη μερίδα των κρατών μελών.
Η έγκριση της κοινής θέσης του Συμβουλίου θα σήμαινε ότι σηκώνουμε ψηλά τα χέρια στη βελτίωση της ποιότητας του αέρα και στην προστασία της υγείας των πολιτών.
Κατά τη συνδιαλλαγή, είχαμε μια μεγάλη αναμέτρηση απόψεων και, μετά την ενεργό κατάρτιση του συμβιβαστικού πακέτου από την Επιτροπή, κατορθώσαμε να στρέψουμε τις καίριες αρχές της οδηγίας προς την κατεύθυνση των απόψεων του Κοινοβουλίου.
Στη συνδιαλλαγή, εγκρίναμε ως ενδεικτικά νούμερα τα αυστηρότερα όρια εκπομπών που η Επιτροπή και το Κοινοβούλιο προτείνουν και ως δεσμευτική για τα κράτη μέλη την κοινή θέση του Συμβουλίου.
Ο ενδεικτικός χαρακτήρας των ορίων σημαίνει ότι, η Επιτροπή έχει δεσμευθεί να αξιολογήσει εκ νέου την οδηγία στις εκθέσεις της κατά τα έτη 2004 και 2008, λαμβάνοντας υπόψη τις μελλοντικές εξελίξεις της επιστήμης και της τεχνολογίας και τη δυνατότητα να φθάσουμε, μέσω αυτών, σε πιο αυστηρά όρια εκπομπών.
Στην προσεκτική αυτή επανεξέταση πρέπει επίσης να ληφθεί υπόψη το κατά πόσον είμαστε σε θέση να επιτύχουμε τους μακροπρόθεσμους στόχους έως το 2020.
Συνεπώς, ως αποτέλεσμα της συνδιαλλαγής, προσφέραμε στην Επιτροπή τα μέσα να καταστήσει πιο αυστηρό το επίπεδο των στόχων της οδηγίας και της θέσαμε το αίτημα να εξετάσει τη μείωση των εκπομπών και μακροπρόθεσμα, με απώτερο στόχο να μην γίνεται υπέρβαση των κρίσιμων επιπέδων εκπομπών και περιβαλλοντικής επιβάρυνσης και να προστατεύσουμε πράγματι αποτελεσματικά τους ανθρώπους από όλους τους ατμοσφαιρικούς ρύπους.
Υπήρξε μεγάλο επίτευγμα το να επιτύχουμε την ένταξη αυτού του μακροπρόθεσμου στόχου στο άρθρο της οδηγίας, ήταν όμως, ίσως, το σημαντικότερο πράγμα που φέραμε εις πέρας κατά τη συνδιαλλαγή.
Από τις πηγές εκπομπών ρύπων που προκαλούν την οξίνιση, το πλέον δύσκολο είναι να επέμβουμε στους ρύπους που εκλύουν τα αεροπλάνα και τα πλοία.
Είχαμε και στο θέμα αυτό πρόοδο.
Προϋποθέτουμε τη λήψη μέτρων από την Επιτροπή όσον αφορά το ζήτημα αυτό.
Θέλω επίσης να ευχαριστήσω την κ. Oomen-Ruijten για την καλή συνεργασία που είχαμε σε τούτη τη συνδιαλλαγή.
Είναι πράγματι εξαιρετικά αξιόλογο το ότι επιτύχαμε την έγκριση της οδηγίας σχετικά με τις μεγάλες εγκαταστάσεις καύσης, καθότι αυτή αποτελεί καίριας σημασίας εργαλείο, με το οποίο θα μπορέσουμε να υλοποιήσουμε την οδηγία για τα ανώτατα όρια εκπομπών.
Θέλω επίσης να ευχαριστήσω τον πρόεδρο της αντιπροσωπείας του Κοινοβουλίου, τα μέλη της αντιπροσωπείας και τους εκπροσώπους της Επιτροπής, καθώς και τη σουηδική Προεδρία για την εξαίρετη συνεργασία τους.
Κύριε Πρόεδρε, θα ήθελα να συγχαρώ και τις δύο εισηγήτριες για τη σκληρή προσπάθεια που κατέβαλαν κατά την εκπόνηση αυτών των εκθέσεων.
Μπορούν να είναι υπερήφανες για το αποτέλεσμα.
Είναι καρπός πολλών ωρών σκληρής εργασίας πολύ αργά τη νύκτα.
Ωστόσο, μιλώντας ως βρετανή βουλευτής, οι οδηγίες αυτές παρουσίαζαν τεράστιες δυσκολίες, ιδιαίτερα η οδηγία για τις μεγάλες εγκαταστάσεις καύσης.
Θέλω να τονίσω ότι δυσκολευτήκαμε πάρα πολύ εξαιτίας του γεγονότος ότι ούτε η Επιτροπή ούτε το Συμβούλιο ήταν απολύτως ειλικρινείς όσον αφορά τις επιπτώσεις της πρότασής τους.
Δεν μας παρείχαν ακριβή εκτίμηση, ούτε και μας βοήθησαν να εκτιμήσουμε τον αντίκτυπο της πρότασης του Ευρωπαϊκού Κοινοβουλίου.
Ο κ. Bowe και εγώ, ως βρετανοί βουλευτές, είχαμε να αντιμετωπίσουμε ομάδες πίεσης από τη Βρετανία κυρίως, οι οποίες ουσιαστικά έλεγαν ότι εάν εγκρίναμε τις τροπολογίες του Κοινοβουλίου, όσα βρετανικά ανθρακωρυχεία λειτουργούν ακόμα θα έπρεπε να κλείσουν.
Είχαμε συνεπώς να αντιμετωπίσουμε το ενδεχόμενο να ψηφίσουμε τροπολογίες και εκθέσεις της δικής μας επιτροπής, που θα μπορούσαν να έχουν πολύ σοβαρές οικονομικές επιπτώσεις στο κράτος μέλος μας.
Όταν παρευρεθήκαμε στη συνεδρίαση του Συμβουλίου των Υπουργών, ανακαλύψαμε ότι υπήρχαν και άλλα κράτη μέλη με ακριβώς τα ίδια προβλήματα, η Φινλανδία για παράδειγμα, των οποίων οι υπουργοί και οι κυβερνήσεις δεν είχαν ποτέ ουσιαστικά επικοινωνήσει με τους βουλευτές τους στο Ευρωπαϊκό Κοινοβούλιο ώστε να τους εξηγήσουν τις δυσκολίες που πίστευαν ότι θα αντιμετωπίσουν.
Βρεθήκαμε επίσης στην πρωτοφανή θέση, όταν προσήλθαμε στη συνεδρίαση συναπόφασης, κατά την οποία τέσσερις δημόσιοι υπάλληλοι εκφώνησαν ομιλίες που στην πραγματικότητα θα έπρεπε να εκφωνηθούν από υπουργούς.
Αυτό που θέλω να πω είναι το εξής: χρειαζόμαστε δύο πράγματα: μεγαλύτερη ειλικρίνεια από την πλευρά των κρατών μελών και της Επιτροπής σχετικά με τις πραγματικές επιπτώσεις όσων προτείνονται και συζητούνται για τα κράτη μέλη.
Πρέπει τουλάχιστον να εκφραστούν κάποιες απόψεις σχετικά με το θέμα αυτό.
Δεύτερον, οι συνεδριάσεις συναπόφασης πρέπει να σταματήσουν να απαρτίζονται από δεκαπέντε βουλευτές, έναν υπουργό και δεκατέσσερις δημόσιους υπαλλήλους.
Αυτό είναι γελοίο.
Πολλές από τις παρατηρήσεις που μας έγιναν για τις εκθέσεις της κ. Oomen-Ruijten και της κ. Myller θα έπρεπε να είχαν γίνει από υπουργούς.
Με υπουργούς θέλουμε να συναντηθούμε όταν προσερχόμαστε σε συνεδριάσεις συναπόφασης.
Κύριε Πρόεδρε, θέλω απλώς καταρχάς να δηλώσω ότι, ως βρετανός βουλευτής, συνυπογράφω όσα είπε η κ. Jackson.
Μόνον όσοι βρίσκονται σε αυτή την αίθουσα γνωρίζουν πραγματικά πόσο μεγάλη προσπάθεια κατέβαλαν και οι δύο εισηγήτριες για να καταλήξουν στην τελική αυτή θέση και να υποβάλουν τις δύο αυτές εκθέσεις στο Σώμα για την τελική ψηφοφορία.
Είμαστε συνάδελφοί σας και γνωρίζουμε την προσπάθεια που κατεβάλατε και σας συγχαίρουμε και τις δύο για αυτό.
Χρειάστηκε πολύ χρόνο και πρόκειται για μία από τις δυσκολότερες εκθέσεις που συνάντησα ποτέ στα δώδεκα χρόνια μου ως βουλευτής.
Επιτέλους, όμως, παρά τις όποιες δυσκολίες και την τελική συνδιαλλαγή, έχουμε στα χέρια μας μία εφαρμόσιμη και ρεαλιστική πρόταση.
Δεν θα είναι εύκολο.
Αντίθετα, θα είναι πάρα πολύ δύσκολο όσον αφορά κάποιες απαιτήσεις, ωστόσο έχει επιτευχθεί μία ικανοποιητική ισορροπία ανάμεσα στην προστασία του περιβάλλοντος από τη μία και, από την άλλη, την ανάγκη της κοινωνίας για μία αξιόπιστη και ασφαλή πηγή ενέργειας σε προσιτή τιμή, κάτι το οποίο δεν μπορούμε να αγνοήσουμε.
Θα πρέπει να γίνουν αλλαγές για να μπορέσουμε να αντεπεξέλθουμε στις απαιτήσεις αυτής της πρότασης.
Η ενεργειακή βιομηχανία αναμφίβολα θα υποχρεωθεί να αντικαταστήσει κάποιες παλαιότερες εγκαταστάσεις με πιο σύγχρονες εγκαταστάσεις παραγωγής ενέργειας.
Θα υπάρξει σημαντική μείωση των εκπομπών διοξειδίου του θείου και οξειδίων του αζώτου, που είναι οι βασικές αιτίες σχηματισμού όξινης βροχής και όζοντος σε επίπεδο εδάφους, με αποτέλεσμα τη βελτίωση των περιβαλλοντικών συνθηκών και την προαγωγή της υγείας.
Μία πιθανή παρενέργεια μπορεί να είναι ότι, καθώς θα βελτιώνεται η γενικότερη αποδοτικότητα των εγκαταστάσεων παραγωγής ενέργειας, θα παρατηρήσουμε μία συνολική μείωση του διοξειδίου του άνθρακα σε σχέση με την παραγόμενη ενέργεια.
Αυτή θα ήταν μία ωφέλιμη παρενέργεια αυτής της νομοθεσίας.
Δεν θα είναι εύκολο να τεθούν σε εφαρμογή όλα αυτά τα μέτρα.
Έχει τεθεί ένα μακρόπνοο χρονοδιάγραμμα.
Με δεδομένες τις συνθήκες, αυτό είναι θεμιτό και κατανοητό, συνεπώς εξ ονόματος της Ομάδας των Σοσιαλιστών, χαιρετίζουμε τις προτάσεις αυτές και θα τις υποστηρίξουμε κατά την αυριανή ψηφοφορία.
Κύριε Πρόεδρε, θα ήθελα να χαιρετίσω και τις δύο οδηγίες και να συγχαρώ τις δύο εισηγήτριες όπως οι υπόλοιποι συνάδελφοι.
Με ιδιαίτερο ενδιαφέρον παρακολούθησα τη συζήτηση για τον περιορισμό των εκπομπών των μεγάλων εγκαταστάσεων καύσης.
Οι εγκαταστάσεις αυτές είναι μεταξύ των σημαντικότερων ρυπαντών της ατμόσφαιρας στην Ευρώπη, μετά τις εκπομπές από τα μέσα μεταφοράς, και συνεπώς η θέσπιση αυστηρής νομοθεσίας για τον έλεγχό τους είναι εξαιρετικά σημαντική.
Η εφαρμογή της νομοθεσίας και στις υπάρχουσες εγκαταστάσεις είναι μία σημαντική πρόοδος σε σχέση με την προηγούμενη νομοθεσία.
Σημαίνει ότι θα υπάρχει ισότιμη αντιμετώπιση για όλες τις εγκαταστάσεις, συμπεριλαμβανομένων των πιο ρυπογόνων και ορισμένων εγκαταστάσεων στις υποψήφιες προς ένταξη χώρες, που παράγουν φθηνότερη ηλεκτρική ενέργεια επειδή υπόκεινται σε μικρότερο έλεγχο και δεν είναι υποχρεωμένες να πληρούν τις ίδιες προδιαγραφές.
Και πάλι, όπως ανέφεραν και άλλοι βουλευτές, μπορούμε να καθησυχάσουμε τον κόσμο ότι, λόγω των διαφόρων παρεκκλίσεων και παραχωρήσεων για χαλαρότερες προδιαγραφές που ενσωματώθηκαν στο τελικό κείμενο συνδιαλλαγής, οι υπάρχουσες εγκαταστάσεις παραγωγής ενέργειας, όπως ο σταθμός του Aberthaw στην εκλογική μου περιφέρεια δεν απειλούνται κατά κανένα τρόπο.
Ο θερμοηλεκτρικός σταθμός του Aberthaw υπήρξε το επίκεντρο πολλών συζητήσεων στον Τύπο και στα μέσα ενημέρωσης λόγω της υποτιθέμενης απειλής για τη βιωσιμότητα και την αποδοτικότητά του από αυτή την οδηγία.
Στην πραγματικότητα, αληθεύει το αντίθετο.
Η οδηγία μακροπρόθεσμα θα προστατεύσει τις θέσεις εργασίας στη βιομηχανία άνθρακα και τη βιομηχανία παραγωγής ενέργειας της Ουαλίας.
Η συζήτηση αυτή ήταν πολύ σημαντική, γιατί απέδειξε ότι δεν τίθεται θέμα επιλογής μεταξύ καθαρότερου αέρα και διατήρησης των θέσεων απασχόλησης, όπως μερικοί ήθελαν να μας κάνουν να πιστέψουμε.
Η προσπάθεια καταπολέμησης της ρύπανσης μπορεί να συμβαδίζει απόλυτα με την προστασία των θέσεων εργασίας και την επιβίωση των διαφόρων κοινοτήτων.
Η Ομάδα μου υποστηρίζει επίσης τον συμβιβασμό που επιτεύχθηκε κατά τη διαδικασία συνδιαλλαγής για τον καθορισμό αυστηρότερων ορίων για τις εκπομπές διοξειδίου του θείου και οξειδίων του αζώτου και για τη γενικότερη εφαρμογή αυστηρότερων προδιαγραφών.
Η Ομάδα μου υποστηρίζει επίσης τα αποτελέσματα της συνδιαλλαγής όσον αφορά την έκθεση της κ. Myller για την οδηγία σχετικά με τα ανώτατα εθνικά όρια εκπομπών, την οποία επίσης θα υπερψηφίσουμε.
Κύριε Πρόεδρε, θα περιοριστώ στην ατμοσφαιρική ρύπανση από τις μεγάλες εγκαταστάσεις καύσης.
Εξακολουθώ να θεωρώ ότι το αποτέλεσμα της διαδικασίας συνδιαλλαγής πόρρω απέχει από τις σημερινές τεχνικές δυνατότητες μείωσης των ρυπογόνων εκπομπών.
Παρέμειναν τώρα στην οδηγία διάφορες περίεργες διατάξεις που προβλέπουν παρεκκλίσεις, όπως αυτές που επιτρέπουν σε μεγάλες και παλαιές εγκαταστάσεις καύσης να ρυπαίνουν έντονα δύο χιλιάδες ώρες ετησίως, καθώς και οι παρεκκλίσεις για την Ισπανία, την Κρήτη και τη Ρόδο.
Οι υφιστάμενες εγκαταστάσεις θα εξακολουθήσουν να μολύνουν φοβερά την ατμόσφαιρα με διοξείδιο του θείου και οξείδια του αζώτου.
Κυρίως εξαιτίας των διοξειδίων του αζώτου το αποτέλεσμα της συνδιαλλαγής είναι λυπηρό, καθώς οι Ηνωμένες Πολιτείες την στιγμή αυτή έχουν πολύ αυστηρότερη νομοθεσία από αυτές τις προδιαγραφές οι οποίες θα ισχύσουν στην Ευρωπαϊκή αΈνωση μόνο μετά από μερικά χρόνια.
Επιπλέον γνωρίζουμε ήδη ότι πολλή βιομάζα χρησιμοποιείται σε σταθμούς παραγωγής ενέργειας από άνθρακα.
Στην περίπτωση αυτή ισχύουν πολύ λιγότερο αυστηρές προδιαγραφές περί εκπομπών από ότι στις εγκαταστάσεις καύσεως απορριμμάτων.
Ήλπιζα ότι ως συνέπεια της ελευθέρωσης της αγοράς ενέργειας θα ίσχυαν οι ίδιες περιβαλλοντικές προδιαγραφές παντού, προκειμένου να μην υπάρξει στρέβλωση του ανταγωνισμού.
Συνοψίζοντας, κύριε Πρόεδρε, ο λόγος για τον οποίο θα συμφωνήσω με αυτή την οδηγία δεν είναι ότι αυτή καταπολεμά αποτελεσματικά την ατμοσφαιρική ρύπανση, αλλά ότι αυτή η νέα οδηγία είναι λιγότερη κακή από την προηγούμενη.
Κύριε Πρόεδρε, η συνάδελφος κ. Oomen-Ruijten ενήργησε αξιέπαινα ως εισηγήτρια και στα τρία στάδια επεξεργασίας της οδηγίας για τον περιορισμό των εκπομπών ατμοσφαιρικών ρύπων από μεγάλες εγκαταστάσεις καύσης.
Έχουμε μάλιστα σήμερα στα χέρια μας μια βελτιωμένη οδηγία, από την οποία μπορούμε να προσδοκούμε ότι θα συμβάλει σημαντικά στη μείωση των ατμοσφαιρικών ρύπων από μεγάλες εγκαταστάσεις καύσης και η οποία, ωστόσο, λαμβάνει ταυτόχρονα υπόψη την πραγματικότητα της πρακτικής ζωής.
Είμαι ευγνώμων για το ότι μου δόθηκε η δυνατότητα να συμμετάσχω στην κατάρτιση συμβιβαστικών τροπολογιών και για το ότι, πρώτα η εισηγήτρια και κατόπιν το Κοινοβούλιο, τις ενέκριναν.
Ακόμη και μετά τη συνδιαλλαγή, οι τροπολογίες αυτές παραμένουν εμφανείς στην οδηγία και, μεταξύ άλλων, καθιστούν δυνατή τη συνδυασμένη παραγωγή θερμότητας και ηλεκτρισμού, που είναι στοιχειώδης για τη βιώσιμη ανάπτυξη.
Υπήρχε αρχικά ο κίνδυνος ότι η οδηγία θα καθιστούσε οικονομικά ασύμφορη τη συνδυασμένη παραγωγή θερμότητας και ηλεκτρισμού.
Αυτό θα σήμαινε, σαφώς, μερικά βήματα προς τα πίσω.
Η έκθεση Oomen-Ruijten, καθώς και η έκθεση της κ. Myller, αποτελούν παράδειγμα του πώς μπορούμε, με τη διαδικασία της συναπόφασης, να φθάσουμε επιτυχώς σε ένα τελικό αποτέλεσμα, ακόμη και σε εξαιρετικά δύσκολα και απαιτητικά θέματα.
Οι συγκεκριμένες οδηγίες είναι αναμφίβολα του είδους αυτού.
Τα εθνικά όρια εκπομπών και οι εκπομπές των μεγάλων εγκαταστάσεων καύσης είναι ζητήματα, στα οποία τα κράτη μέλη, κατά παράδοση, φροντίζουν το συμφέρον τους και επιδιώκουν να εμποδίσουν τον καθορισμό των στόχων εκείνων που θα μπορούσαν να θέσουν σε κίνδυνο τη δική τους ανταγωνιστικότητα και την ενιαία ανταγωνιστικότητα της ΕΕ.
Η Επιτροπή αναγκάστηκε να το λάβει αυτό υπόψη της, ήδη κατά την κατάρτιση της πρότασης οδηγίας.
Το Κοινοβούλιο επίσης, παρά τον ιδεαλισμό που το διακρίνει, αναγκάστηκε να λάβει υπόψη του αυτή την πολιτική πραγματικότητα.
Παρόλα αυτά, το αποτέλεσμα μπορεί να θεωρηθεί φιλόδοξο.
Έχει άμεση σημασία για την ποιότητα του αέρα της Ευρώπης.
Επιπλέον, υποδηλώνει κάτι πολύ σημαντικό για το μέλλον, ότι δηλαδή η ΕΕ είναι διατεθειμένη να εργαστεί, και στην πρακτική της πολιτική, για την επίτευξη των στόχων που προτείνονται στη Σύμβαση του Κυότο.
Στη διάρκεια αυτού του φθινοπώρου, αναμένουμε από την Επιτροπή πολλές αξιόλογες προτάσεις που συνδέονται με τον αγώνα ενάντια στην αλλαγή του κλίματος.
Σήμερα, οι δύο προς έγκριση εκθέσεις μάς δίνουν καλές υποσχέσεις.
Τα θεσμικά όργανα της ΕΕ είναι ικανά να επιτελέσουν ισορροπημένο έργο, από το οποίο μπορούμε να περιμένουμε αποτελέσματα με νέες προκλήσεις.
Ενώπιον των δεδομένων της κλιματικής αλλαγής, δεν έχουμε περιθώρια για τίποτε λιγότερο.
Κύριε Πρόεδρε, κυρία Επίτροπε, αγαπητοί συνάδελφοι, θα ήθελα και εγώ να ευχαριστήσω θερμά τις δύο εισηγήτριες για την αντοχή τους και για τον ζήλο τους.
Αυτά τα δύο ήταν ασφαλώς απαραίτητα κατά τη διάρκεια των διαπραγματεύσεων με το Συμβούλιο και εδώ φέρνω στο νου μου ειδικά τη διαπραγμάτευση για τις μεγάλες εγκαταστάσεις καύσης.
Το Κοινοβούλιο επιθυμούσε να συμπεριλάβει στην οδηγία και τις παλαιότερες εγκαταστάσεις και τελικά το επέβαλε.
Σημειώσαμε επιτυχία σε ένα πεδίο κεντρικής σημασίας.
Οφείλουμε όμως να ομολογήσουμε ότι η επιτυχία μας δεν ήταν πλήρης.
Αναγκαστήκαμε να αποδεχθούμε πολλές εξαιρέσεις και παρατάσεις καθώς και πολύ πιο μαλθακές οριακές τιμές και μάλιστα όχι επειδή ήταν αδύνατον από τεχνική άποψη.
Σε μια τέτοια περίπτωση θα μας έλεγαν συχνότερα: αυτό που επιθυμείτε, αγαπητό Κοινοβούλιο, είναι εντελώς αδύνατον από τεχνική άποψη.
Στην παρούσα περίπτωση είναι απόλυτα σαφές ότι από τεχνική άποψη δεν αποτελεί καθόλου πρόβλημα να αναβαθμιστούν οι εγκαταστάσεις που ήδη υπάρχουν, ώστε να φτάσουν στο τεχνολογικό επίπεδο των νέων εγκαταστάσεων.
Σε πολλούς τομείς αυτό έχει ήδη γίνει πραγματικότητα.
Η αντίσταση οφειλόταν αποκλειστικά σε παρατηρήσεις οικονομικής υφής για μεμονωμένες εγκαταστάσεις καύσης.
Αυτός όμως είναι κοντόφθαλμος τρόπος θεώρησης.
Θα πρέπει να σκεπτόμαστε με τους όρους της συνολικής οικονομίας και να συνυπολογίζουμε το κόστος που προκαλείται από την αύξηση της οξύτητας και τους ρύπους με τους οποίους βάλλεται ο πληθυσμός.
Κατά συνέπεια δεν μπορώ να κατανοήσω τη θέση του Συμβουλίου στις διαπραγματεύσεις σχετικά με το εν λόγω ζήτημα.
Επειδή όμως τελικά συμπεριλήφθηκαν και οι παλαιότερες εγκαταστάσεις, συμφωνώ και εγώ με τον συμβιβασμό.
Κύριε Πρόεδρε, ούτε ο χρόνος ούτε η διάθεση προσφέρονται για διαπληκτισμούς - ούτε με τον Πρόεδρο της Επιτροπής ούτε με άλλους βρετανούς συναδέλφους - σχετικά με το ποιος χάνει περισσότερα από την oξίνιση και από τα μέτρα για την καταπολέμησή της.
Αντί για διαπληκτισμούς θα προσπαθήσω να εκφρασθώ κάπως πιο θετικά και θα ευχαριστήσω τους βρετανούς συναδέλφους που συνέβαλαν στις προσπάθειες μας να αναλύσουμε την οδηγία αυτή, έτσι ώστε να μπορέσουμε αύριο να λάβουμε απόφαση σχετικά.
Η απόφαση αυτή θα έχει ως αποτέλεσμα, για να το πω έτσι παραστατικά, να δοθεί νέα ζωή στην περιφέρειά μου και να δοθεί η δυνατότητα στη δασοκομία, την αλιεία και τη βιολογική ποικιλομορφία να επουλώσουν τις πληγές που υπέστησαν επί δεκαετίες, ίσως μάλιστα και επί έναν ολόκληρο αιώνα.
Πρόκειται για ένα εξαιρετικό παράδειγμα το οποίο καταδεικνύει τη σημασία της συγκεκριμένης και στενής ευρωπαϊκής συνεργασίας.
Μέσω μίας τέτοιας συνεργασίας μπορούμε να φέρουμε στην περιφέρειά μου μία αλλαγή την οποία δεν θα μπορούσαμε να είχαμε επιτύχει μόνοι μας, μπορούμε δηλαδή να περιορίσουμε την oξίνιση.
Παρόλο που δεν μπορούμε να σταματήσουμε πλήρως την oξίνιση, μπορούμε τουλάχιστον να την περιορίσουμε και να προσπαθήσουμε να αντιμετωπίσουμε μερικές από τις βλάβες που προξένησε.
Προσβλέπω με ενδιαφέρον στην αναθεώρηση που θα πραγματοποιηθεί καθώς γνωρίζω ότι η οδηγία αυτή δεν αρκεί.
Η oξίνιση δεν θα σταματήσει βέβαια μετά την απόφαση που θα λάβουμε αύριο.
Θα ήθελα να ευχαριστήσω τους βουλευτές και την Επιτροπή για το έργο που πραγματοποιήσαμε από κοινού.
.
(ΕΝ) Κύριε Πρόεδρε, αξιότιμοι βουλευτές, είμαι ιδιαίτερα ικανοποιημένη που οι δύο σημαντικές αυτές προσθήκες στην κοινοτική νομοθεσία για την ατμοσφαιρική ρύπανση βρίσκονται στο στάδιο της τελικής έγκρισής τους.
Θα ήθελα και εγώ με τη σειρά μου να συγχαρώ τις δύο εισηγήτριες, την κ. Oomen-Ruijten και την κ. Myller, για τις προσπάθειές τους, αλλά θα ήθελα επίσης να ευχαριστήσω τον πρόεδρο της αντιπροσωπείας του Κοινοβουλίου, κ. Friedrich, για τη συμβολή του στην επιτυχή έκβαση αυτών των διαβουλεύσεων - δυστυχώς δεν μπόρεσε να είναι μαζί μας απόψε - και τον κ. Provan για την παρέμβασή του, που απεδείχθη μία από τις πιο ευτυχείς στιγμές όλου του καλοκαιριού.
Οι προτάσεις για τα ανώτατα εθνικά όρια εκπομπών (ΑΕΟΕ) και τις μεγάλες εγκαταστάσεις καύσης (ΜΕΚ) αποτελούν σημαντικό βήμα προόδου της κοινοτικής νομοθεσίας για την ατμοσφαιρική ρύπανση.
Όπως γνωρίζετε, η πρόταση ΑΕΟΕ θα συμβάλει στην εφαρμογή ενός μακροχρόνιου προγράμματος για την αντιμετώπιση της διασυνοριακής ατμοσφαιρικής ρύπανσης, υποχρεώνοντας τα κράτη μέλη να περιορίσουν τις βλαβερότερες εκπομπές, όχι μόνο στο έδαφός τους αλλά, όπως είπε και η κ. Hulthιn, και στα όμορα κράτη.
Το πρώτο στάδιο καθορίζει τα νομικώς δεσμευτικά ανώτατα όρια εκπομπών, με τα οποία τα κράτη μέλη θα πρέπει να έχουν συμμορφωθεί μέχρι το 2010.
Προβλέπεται επίσης η διεξαγωγή περιοδικών αναθεωρήσεων - το 2004, 2008 και 2012 - ώστε να μειωθούν τα ανώτατα όρια εκπομπών ακόμα περισσότερο στο μέλλον: το συγκεκριμένο σύστημα αναθεωρήσεων έχει βελτιωθεί σημαντικά λόγω των προβληματισμών που εκφράστηκαν από το Σώμα.
Οι πρώτες αναθεωρήσεις θα αποσκοπούν στην αποκατάσταση των ελλείψεων μέχρι το 2010, λαμβάνοντας υπόψη το σύνολο των εκπομπών σε όλη την Κοινότητα, όπως καθορίζεται στην αρχική πρόταση.
Όλες οι αναθεωρήσεις θα εξετάζουν τους τρόπους με τους οποίους θα μπορέσουμε να επιτύχουμε τον μακροπρόθεσμο στόχο μας για εκπομπές κατώτερες από τα κρίσιμα περιβαλλοντικά όρια μετά από το 2010.
Το έτος 2020 θα χρησιμεύσει ως σημείο αναφοράς για την επίτευξη των στόχων αυτών.
Στις μετέπειτα αναθεωρήσεις, η Επιτροπή θα εκπονεί εκθέσεις, ιδίως σχετικά με την πρόοδο που θα έχει σημειωθεί ως προς την επίτευξη των μακροπρόθεσμων στόχων μας, και θα εξετάζονται πιθανά περαιτέρω μέτρα για την επίτευξη των στόχων αυτών "κατά προτίμηση μέχρι το 2020" , όπως είπε η εισηγήτρια.
Παράλληλα, με την πρόταση για τις μεγάλες εγκαταστάσεις καύσης, θα εφαρμοστούν νέες και αυστηρότερες προδιαγραφές εκπομπών για τον τομέα της παραγωγής ενέργειας, ιδιαίτερα όσον αφορά τις παλαιότερες εγκαταστάσεις που αποτελούν σημαντικό υπαίτιο των φαινομένων της οξίνισης και της ρύπανσης που προκαλείται από το όζον.
Η ανάλυση της Επιτροπής όσον αφορά την κοινή θέση για τις μεγάλες εγκαταστάσεις καύσης αποδεικνύει ότι τόσο οι εκπομπές διοξειδίου του θείου όσο και οι εκπομπές οξειδίων του αζώτου από τον εν λόγω κλάδο θα μειωθούν σημαντικά με την εφαρμογή αυτής της νομοθεσίας.
Η συμβιβαστική πρόταση σχετικά με τις ΜΕΚ θα προσφέρει μεσοπρόθεσμα ευελιξία, ώστε να ληφθούν υπόψη οι διαφορετικές συνθήκες που επικρατούν στα διάφορα κράτη μέλη, καθώς και σημαντικά μακροπρόθεσμα περιβαλλοντικά πλεονεκτήματα στο πλαίσιο της διευρυμένης Κοινότητας.
Το Κοινοβούλιο επέτυχε πάρα πολλά σε αυτή τη συζήτηση και το Σώμα πρέπει να είναι πολύ υπερήφανο για τη συμβολή του.
Η Επιτροπή είναι ικανοποιημένη με το αποτέλεσμα.
Με την έγκριση αυτής της νομοθεσίας, η Επιτροπή έχει την υποχρέωση να θέσει εκ νέου το θέμα το 2004 ώστε να αναθεωρήσει και τις δύο οδηγίες και να καταθέσει τις προτάσεις της για περαιτέρω πρόοδο.
Έχουμε ήδη εξηγήσει πώς σκοπεύουμε να προετοιμαστούμε για την πρώτη αυτή αναθεώρηση στην ανακοίνωση σχετικά με τον καθαρό αέρα για την Ευρώπη, την οποία παρουσιάσαμε το Μάιο του 2001, και οι εργασίες έχουν ήδη ξεκινήσει.
Καταλήγοντας, θέλω να καλέσω το Σώμα να εγκρίνει το αποτέλεσμα της διαδικασίας συνδιαλλαγής και να ενώσουμε τις προσπάθειές μας ώστε να προχωρήσουμε μπροστά.
Ζητώ την υποστήριξη του Κοινοβουλίου για την πρωτοβουλία "Καθαρός Αέρας για την Ευρώπη" .
Η κοινή συζήτηση έληξε.
Η ψηφοφορία θα διεξαχθεί αύριο στις 11.00.
(Η συνεδρίαση λήγει στις 23.30.)