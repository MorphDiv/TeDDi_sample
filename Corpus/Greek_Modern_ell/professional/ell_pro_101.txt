# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
.
(ΕΝ) Κύριε Πρόεδρε, επί διαδικαστικού θέματος.
Από όσο γνωρίζω, η πρώτη φορά που τέθηκε διαδικαστικό θέμα στο άμεσα εκλεγμένο Κοινοβούλιο το 1979 ήταν όταν ο Αιδεσιμώτατος Δρ.
Ian Paisley αναφέθηκε στο γεγονός ότι η βρετανική σημαία ήταν ανάποδα αναρτημένη.
Είκοσι ένα χρόνια αργότερα, έχω να αναφέρω ότι χθες το απόγευμα, στο προαύλιο του κτιρίου Tower, εκεί όπου είχαν μαζευτεί οι μοτοσυκλετιστές, ήταν αναρτημένες δεκαέξι σημαίες.
Οι δεκαπέντε ήταν σωστά αναρτημένες, αλλά η βρετανική ήταν αναρτημένη ανάποδα.
Το να είναι αναρτημένη η βρετανική σημαία ανάποδα θεωρείται διεθνώς σήμα κινδύνου, και το να είναι αναρτημένη ανάποδα χωρίς να είναι σήμα κινδύνου είναι μεγάλη προσβολή και για τη σημαία, και για τους Βρετανούς, και για το βρετανικό έθνος.
Έστειλα επιστολή στην Πρόεδρο του Κοινοβουλίου μας σχετικά, και μου έγραψε με τη σειρά της καθησυχάζοντάς με ότι θα επιληφθεί του ζητήματος και ότι η βρετανική σημαία θα αναρτηθεί όπως πρέπει.
Τώρα απευθύνομαι σε σας, πρώτα απ'όλα για να φροντίσετε να αναρτηθεί αμέσως η βρετανική σημαία όπως πρέπει, καθώς επίσης και για να λάβετε μέτρα που να εξασφαλίζουν ότι στο εξής η σημαία θα αναρτάται πάντα σωστά.
Σας διαβεβαιώνω, αγαπητέ συνάδελφε, ότι θα ληφθούν όλα τα απαραίτητα μέτρα για να αποκατασταθεί η αίγλη της σημαίας σας.
.
(ΕΝ) Κύριε Πρόεδρε, έχω μια πληροφορία για τον κ. Helmer η οποία σίγουρα θα τον ευχαριστήσει.
Θα έπρεπε να χαίρεται και μόνο που είναι αναρτημένη η σημαία μας.
Έμαθα ότι η βρετανική σημαία έχει τις μεγαλύτερες πιθανότητες να κλαπεί εδώ που βρισκόμαστε.
(Γέλια)
Κύριε Πρόεδρε, πέρσυ, η πλειοψηφία των βουλευτών αυτού του Κοινοβουλίου είχε υπερψηφίσει τις πρωινές συνεδριάσεις της Παρασκευής.
Ωστόσο, ορισμένοι συνάδελφοι τώρα τελευταία, εδώ στο Στρασβούργο, προσπαθούν να εμποδίσουν τους υπόλοιπους βουλευτές να εργάζονται κατά τις πρωινές συνεδριάσεις της Παρασκευής.
Καταγγέλλω αυτή την κάθε άλλο παρά δημοκρατική συμπεριφορά, αφού μάλιστα οι βουλευτές οι οποίοι δεν ήθελαν να εργάζονται οι συνάδελφοί τους δεν παρέλειψαν μολαταύτα να περάσουν από το ταμείο για να εισπράξουν την αποζημίωση της επίμαχης ημέρας.
Επιπλέον, θα ήθελα να πω το εξής: μόλις λάβαμε μια άλλη απόφαση, και από του χρόνου δεν θα υπάρχει πια πρωινή συνεδρίαση τις Παρασκευές.
Ωστόσο, βρήκα στο ηλεκτρονικό μου ταχυδρομείο ένα μήνυμα από έναν Ολλανδό βουλευτή, ο οποίος μου έγραφε, στα Αγγλικά, τα εξής, επί λέξει:
(ΕΝ) Αν αυτές οι τροπολογίες, δηλαδή αυτές που πρεσβεύουν την κατάργηση των συνεδριάσεων της Παρασκευής, εγκριθούν, και υπό τους ισχύοντες κανόνες, οι βουλευτές οι οποίοι δεν μπορούν να φύγουν για την πατρίδα τους την Πέμπτη το βράδυ θα εξακολουθήσουν να έχουν τη δυνατότητα να δηλώσουν παρόντες την Παρασκευή.
(Χειροκροτήματα)
Βρίσκω σκανδαλώδες, κύριε Πρόεδρε το να καλεί κανείς τους βουλευτές να παραμένουν ούτως ή άλλως στο Στρασβούργο και το πρωί της Παρασκευής, ώστε να υπογράφουν παρόντες και να εισπράττουν την αποζημίωση χωρίς να εργαστούν, και ελπίζω ότι το Σώμα θα έχει το σθένος να αλλάξει τους ισχύοντες κανόνες.
(Χειροκροτήματα)
Αγαπητέ συνάδελφε, σας παρακαλώ να μην ξανανοίξετε τη συζήτηση και να μου κάνετε τη χάρη, μια και είμαι κι εγώ είδος προς εξαφάνιση ως πρόεδρος στη συνεδρίαση του πρωινού της Παρασκευής στις συνόδους του Στρασβούργου.
Κύριε Πρόεδρε θα ήθελα να αναφερθώ στην τηλεομοιοτυπία που έθεσε στη διάθεσή μας ο βουλευτής van Hulten πριν από την ψηφοφορία και αφορά το ερώτημα αν θα εξακολουθήσουν να διεξάγονται οι συνεδριάσεις της Παρασκευής.
Δεν πρόκειται μόνο για τη συμμετοχή στις συνεδριάσεις της Ολομέλειας, αλλά και για το ότι υπάρχουν και άλλα καθήκοντα που πρέπει να εκτελεστούν.
Η εκτέλεση των εν λόγω καθηκόντων θα πρέπει να γίνεται πλέον σπίτι μας, αλλά για αυτή τη δραστηριότητα δεν θα μας καταβάλλεται η αποζημίωση που λαμβάναμε για τις συνεδριάσεις.
Δεδομένου ότι στην επιστολή του ο συνάδελφος van Hulten μας διαβεβαιώνει ότι θα συνεχιστεί η καταβολή της αποζημιώσεως, του χρόνου θα ζητήσω από τον συνάδελφο van Hulten τις αποζημιώσεις των συνεδριάσεων που θα μου λείπουν.
(Χειροκροτήματα) Καλώ όλους τους συναδέλφους να κάνουν το ίδιο, και ας αρχίσει ο συνάδελφος van Hulten να κάνει ήδη οικονομίες.
(Χειροκροτήματα)
Κύριε Πρόεδρε, το Σώμα αποφάσισε εν τη σοφία του σχετικά με τις συνεδριάσεις της Παρασκευής.
Θέλω να παροτρύνω τους αρμοδίους να εξασφαλίσουν ότι οι υπηρεσίες οδηγών θα λειτουργούν ακόμα και όταν δεν θα γίνονται πλέον συνεδριάσεις τις Παρασκευές, επειδή θα υπάρξουν πολλά μέλη που θα εκμεταλλευτούν πλήρως την Πέμπτη και θα πρέπει να μπορούν την Παρασκευή να φτάνουν με κάποιο τρόπο στα μεταφορικά μέσα με τα οποία θα ταξιδέψουν.
Η υπόδειξή σας θα ληφθεί σοβαρά υπόψη.
Έγκριση των συνοπτικών πρακτικών της προηγούμενης συνεδρίασης
Τα συνοπτικά πρακτικά της προηγούμενης συνεδρίασης έχουν διανεμηθεί.
Υπάρχουν παρατηρήσεις;
Κύριε Πρόεδρε, επιτρέψτε μου να επισημάνω μια ασυμφωνία μεταξύ των συνοπτικών πρακτικών και των καταλόγων με τις ονομαστικές ψηφοφορίες.
Διεξήχθη χθες η ψηφοφορία για το ψήφισμα σχετικά με τη Σύνοδο Κορυφής της Feira και πολλοί συνάδελφοι θα θυμούνται ότι οι αυστριακοί βουλευτές του κόμματος του Haider, υπό τους γέλωτες πολλών εκ των παρόντων στο Σώμα, ψήφισαν υπέρ δύο τροπολογιών που ασκούσαν δριμεία κριτική στην Αυστρία και λίγο αργότερα ζήτησαν τον λόγο για να πουν πως έκαναν λάθος και πως η ψήφος τους θα πρέπει να καταχωρηθεί ως αρνητική ψήφος.
Η διόρθωση αυτή, δηλαδή ότι ψήφισαν κατά, έχει γίνει κανονικά στα συνοπτικά πρακτικά.
Προφανώς όμως με παρέμβαση του αρχηγείου του κόμματός τους οι εν λόγω βουλευτές δεν εμφανίζονται στην ονομαστική ψηφοφορία σχετικά με την τροπολογία 4.
Για τον λόγο αυτό παρακαλώ να διορθωθούν οι κατάλογοι με τις ονομαστικές ψηφοφορίες έτσι ώστε να ανταποκρίνονται στα γεγονότα, όπως τα ακούσαμε.
Τα συνοπτικά πρακτικά είναι εν προκειμένω σωστά.
Θα πρέπει να διασαφηνιστεί σε πόσες διορθώσεις των διορθώσεων μπορούμε να προβαίνουμε εμείς ως βουλευτές.
Η δήλωσή σας θα ληφθεί σοβαρά υπόψη, κυρία Berger.
.
(ΕΝ) Κύριε Πρόεδρε, κατά τη συζήτηση με θέμα την Κοινή Αμυντική Πολιτική και Πολιτική Ασφαλείας έλαβε χώρα ονομαστική ψηφοφορία για την τροπολογία 36.
Όμως, τα συνοπτικά πρακτικά της χθεσινής συνεδρίασης αναφέρονται σε λάθος παράγραφο, κι έτσι δεν περιγράφουν όσα πραγματικά συνέβησαν σε αυτό το Κοινοβούλιο.
Δεν πρόλαβα να κοιτάξω προσεκτικά τον κατάλογο των ψηφοφοριών, αλλά νά που εντόπισα κιόλας το λάθος, και σας εφιστώ την προσοχή σε αυτό.
Ευχαριστούμε που μας επιστήσατε την προσοχή σε αυτό το σημείο.
Θα το εξακριβώσουμε, και εν συνεχεία θα το διορθώσουμε, αν κριθεί αναγκαίο.
(Εγκρίνονται τα συνοπτικά πρακτικά)
ΨΗΦΟΦΟΡIΕΣ
(Το Σώμα εγκρίνει την πρόταση της Επιτροπής) - Πρόταση κανονισμού του Συμβουλίου για την τροποποίηση του κανονισμού (ΕΚ) 1103/1997 σχετικά με ορισμένες διατάξεις που αφορούν την εισαγωγή του ευρώ (COM(2000) 346 - C5-0292/2000 - 2000/0134(CNS)) (Επιτροπή Οικονομικής και Νομισματικής Πολιτικής)
(Το Σώμα εγκρίνει την πρόταση της Επιτροπής)
Έκθεση (A5-0137/2000) του κ. Casaca, εξ ονόματος της Επιτροπής Ελέγχου του Προϋπολογισμού, σχετικά με την πρόταση κανονισμού του Συμβουλίου που αφορά την τροποποίηση του κανονισμού (ΕΟΚ) αριθ.
3508/1992 για τη θέσπιση ενός ολοκληρωμένου συστήματος διαχείρισης και ελέγχου σχετικά με ορισμένα καθεστώτα κοινοτικών ενισχύσεων (COM(1999) 517 - C5-0317/1999 - 1999/0207(CNS))
(Το Σώμα εγκρίνει το ψήφισμα νομοθετικού περιεχομένου)
Έκθεση (A5-0140/2000) του κ. Ripoll y Martνnez de Bedoya, εξ ονόματος της Επιτροπής Περιφερειακής Πολιτικής, Μεταφορών και Τουρισμού, σχετικά με την ετήσια έκθεση της Επιτροπής (1998) για το Ταμείο Συνοχής (COM(1999) 483 - C5-0326/1999 - 1999/2212(COS))
(Το Σώμα εγκρίνει το ψήφισμα)
Πρόταση ψηφίσματος (B5-0566/2000) σχετικά με τα μέτρα στήριξης για τους καρπούς με κέλυφος και για τα χαρούπια
(Το Σώμα εγκρίνει το ψήφισμα)
ΑΙΤΙΟΛΟΓΗΣΕΙΣ ΨΗΦΟΥ- Έκθεση Ripoll y Martinez de Bedoya (A5-0140/2000)
Fatuzzo (PPE-DE).
(IT) Κύριε Πρόεδρε, σωστά ζητήθηκε αιτιολόγηση ψήφου, δεδομένου ότι, κατά λάθος, στην έκθεση Bedoya ψήφισα "όχι" ενώ ήθελα να ψηφίσω "ναι" .
Θα χρησιμοποιήσω λοιπόν το χρόνο που έχω στη διάθεσή μου για την ανακοίνωση αυτή.
Φυσικά και ψήφισα "ναι" ως προς την έκθεση αυτή.
Πώς θα μπορούσε κανείς να μην προσυπογράψει τη χρήση πόρων από το Ταμείο Συνοχής για την Ισπανία, την Πορτογαλία, την Ελλάδα και την Ιρλανδία;
Εφιστώ ωστόσο την προσοχή του Σώματος ως προς το γεγονός ότι θα ήταν καλό να χορηγήσουμε αυτές οι ενισχύσεις μέχρι να φτάσουμε στο 100 τοις εκατό του μέσου του ακαθάριστου εγχώριου προϊόντος, διαφορετικά βλέπω τον Υπουργό Οικονομικών και Προϋπολογισμού αυτών των κρατών, ενώ θα πλησιάζουν σιγά σιγά στο 100 τοις εκατό, να λέγει: "Φτάνει, γιατί αλλιώς θα χάσουμε τις ενισχύσεις της Ευρωπαϊκής Ένωσης!" .
Έκθεση Casaca (A5-0137/2000)
Κύριε Πρόεδρε, ψήφισα κατά της έκθεσης Casaca, όχι γιατί δεν είμαι υπέρ της άσκησης ελέγχων σχετικά με το πώς δαπανώνται τα χρήματα της Ευρωπαϊκής Ένωσης, αλλά γιατί πιστεύω ότι έχει έρθει η στιγμή να ξεκινήσει η αλλαγή του συστήματος των ενισχύσεων στη γεωργία.
Είδαμε όλοι πόσα πολλά ρήγματα και πόσες πολλές απώλειες παρατηρούνται στο γεωργικό καράβι της Ευρωπαϊκής Ένωσης.
Πιστεύω ότι, εάν θέλουμε να ενισχύσουμε τα γεωργικά προϊόντα, και τους γεωργούς κατά τη δραστηριότητά τους, πρέπει να αλλάξουν εντελώς μέθοδο.
Προτείνω, αντί να δώσουμε στους γεωργούς οικονομικές ενισχύσεις, να τους παραχωρήσουμε, για τη δραστηριότητά τους, μια μείωση των φορολογικών δαπανών και των δαπανών που αφορούν την κοινωνική πρόνοια και τις συντάξεις, τις οποίες θα αναλαμβάνουν τα κράτη μέλη και, κατά δεύτερον, η Ευρωπαϊκή Ένωση.
Ευρωπαϊκό Κέντρο Παρακολούθησης Ναρκωτικών και Τοξικομανίας (ΕΚΠΝΤ)
Η ημερήσια διάταξη προβλέπει την κοινή συζήτηση επί των ακολούθων:
της έκθεσης (A5-0147/2000) του κ. Sousa Pinto, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την πρόταση κανονισμού του Συμβουλίου ο οποίος συμπληρώνει τον κανονισμό (ΕΟΚ) αριθ.
302/1993 για την ίδρυση Ευρωπαϊκού Κέντρου Παρακολούθησης Ναρκωτικών και Τοξικομανίας (ΕΚΠΝΤ) (COM(1999) 430 - C5-0304/1999 - 1999/0187(CNS))
της έκθεσης (A5-0157/2000) του κ. Turco, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την πρόταση απόφασης του Συμβουλίου που αφορά τη σύναψη συμφωνίας μεταξύ της Ευρωπαϊκής Ένωσης και του Βασιλείου της Νορβηγίας για τη συμμετοχή της Νορβηγίας στις εργασίες του Ευρωπαϊκού Κέντρου Παρακολούθησης Ναρκωτικών και Τοξικομανίας (COM(1999) 496 - C5-0054/2000 - 1999/0203(CNS))
Κύριε Πρόεδρε, αγαπητοί συνάδελφοι, ο Κανονισμός αριθ.
302/93, η τροποποίηση του οποίου συνιστά το αντικείμενο της παρούσας έκθεσης, θεσμοθετεί και ρυθμίζει τη λειτουργία του Ευρωπαϊκού Κέντρου Παρακολούθησης των Ναρκωτικών και της Τοξικομανίας.
Από το 1993 η προαναφερόμενη υπηρεσία έχει συμβάλει καθοριστικά σε μια καλύτερη επίγνωση του φαινομένου των ναρκωτικών, με τις διάφορες πλευρές που το χαρακτηρίζουν, στο χώρο της Ευρωπαϊκής Ένωσης.
Ενώ πλησιάζει η στιγμή της διεύρυνσης της Ευρωπαϊκής Ένωσης, η Επιτροπή ορθώς εκτίμησε ότι το Κέντρο καλείται να διαδραματίσει κάποιον ρόλο έναντι των υποψηφίων χωρών, στο πλαίσιο της προενταξιακής στρατηγικής.
Το ζητούμενο, επομένως, είναι να προετοιμάσουμε τη συμμετοχή εκείνων των χωρών στις δραστηριότητες του Κέντρου, συγκεκριμένα με τη διαμόρφωση προϋποθέσεων για την καθιέρωση των διαρθρωτικών τους δεσμών με το δίκτυο REITOX, το οποίο προβαίνει σε συγκέντρωση και στατιστική επεξεργασία των δεδομένων που αφορούν αυτό τον τομέα και παρέχονται από τα κράτη μέλη.
Πιο συγκεκριμένα, υπάρχει πρόθεση να ανατεθεί απευθείας στο Κέντρο η εκτέλεση των χρηματοδοτούμενων από το πρόγραμμα PHARE σχεδίων στον τομέα των συστημάτων πληροφόρησης για τα ναρκωτικά.
Οφείλουμε να παραδεχθούμε ότι το περιεχόμενο της παρούσας έκθεσης, πρόθεση της οποίας είναι να εκθέσει τη γνώμη του Ευρωπαϊκού Κοινοβουλίου, υπερβαίνει τα όρια των προτάσεων της Επιτροπής.
Είναι γεγονός ότι από το 1993, εποχή κατά την οποία εγκαθιδρύθηκε το Κέντρο, μέχρι σήμερα, δεν υπήρξε καμία ευκαιρία αναθεώρησης του κανονισμού του με γνώμονα την αξιολόγηση των επιδόσεών του, των μέσων που διαθέτει και της αποστολής με την οποία έχει επιφορτιστεί.
Όπως επίσης, δεν υπήρξε καμία ευκαιρία για εισαγωγή ενδεχόμενων προσαρμογών.
Στο μεταξύ, όμως, προέκυψαν νέα δεδομένα, που συσσωρεύθηκαν είτε χάρη στην εμπειρία από τη λειτουργία του, είτε κατόπιν της λεγόμενης "ανεξάρτητης έκθεσης αξιολόγησης" που δημοσιοποιήθηκε τον Μάρτιο του τρέχοντος έτους, είτε ακόμη χάρη στην ίδια την εξέλιξη της Ένωσης και του κεκτημένου της, καθώς και των προκλήσεων που αυτή καλείται να αντιμετωπίσει.
Η έκθεση που έχουμε τώρα μπροστά μας ξεκινά από την αρχή ότι το Κοινοβούλιο δεν μπορεί να μη λάβει υπόψη του αυτά τα γεγονότα τη στιγμή που του παρέχεται μια μοναδική ευκαιρία για να τοποθετηθεί επί του θέματος.
Οπότε, αν και, από τη μια, οι τροποποιήσεις στον Κανονισμό που υποβάλλονται με την παρούσα έκθεση προχωρούν πιο πέρα από τον ελάχιστο αριθμό τροποποιήσεων, που είναι απαραίτητες ενόψει της προσαρμογής του Κέντρου στις επιταγές της διεύρυνσης, από την άλλη οι εν λόγω τροποποιήσεις εμφανίζονται, κατά τη γνώμη μας, ως απολύτως απαραίτητες, ώστε να μπορέσει το Κέντρο να ανταποκριθεί με ικανοποιητικό τρόπο στην αποστολή του, έστω και στο πλαίσιο της σημερινής Ένωσης.
Βάσει αυτής της λογικής, η Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων θεωρεί απαραίτητη ανάγκη να ανατεθεί στο Κέντρο μια αποστολή αξιολόγησης της δράσης που διεξάγουν τα κράτη και η ίδια η Ένωση κατά την ενασχόλησή τους με το φαινόμενο των ναρκωτικών και της τοξικομανίας.
Δεν τίθεται θέμα ανάθεσης, σε μια ειδικευμένη υπηρεσία, αρμοδιοτήτων πολιτικής αξιολόγησης, κάτι που θα ήταν ασυμβίβαστο με τον χαρακτήρα της, αλλά το ζητούμενο είναι να εξασφαλισθεί η ύπαρξη καλύτερων και πιο ειδικευμένων μέσων που θα επιτρέπουν τη λήψη πολιτικών αποφάσεων, οι οποίες θα λαμβάνονται αλλού και από αυτούς που διαθέτουν την ανάλογη αρμοδιότητα.
Το ζητούμενο, επίσης, είναι να παρέχονται αξιόλογες και αντικειμενικές πληροφορίες στην κοινή γνώμη των διαφόρων χωρών, πληροφορίες που θα συμβάλλουν στη διαφώτιση όλων, όσον αφορά έναν τομέα τόσο ευαίσθητο από κοινωνικής άποψης.
Στην πραγματικότητα, το Κέντρο δεν θα πρέπει να λειτουργεί απλώς και μόνο σαν μια ταχυδρομική θυρίδα όπου τα κράτη μέλη αποστέλλουν τα στοιχεία που αφορούν την εθνική τους πραγματικότητα, που αρκετά συχνά δεν έρχονται εγκαίρως ούτε με τον πιο κατάλληλο τρόπο.
Τα κράτη υποχρεούνται να προβαίνουν εγκαίρως στη δέουσα συνεργασία με το Κέντρο.
Από την πλευρά του, το Κέντρο θα επιφορτίζεται με τη συλλογή των πληροφοριών και την ενδεδειγμένη στατιστική τους επεξεργασία, αξιοποιώντας το πλεονέκτημα της συγρισιμότητας των δεδομένων.
Θα επιφορτίζεται ακόμη με την ανάλυση των δεδομένων που του παρέχονται, στηριζόμενο στην πείρα και τα τεχνικά προσόντα των εμπειρογνωμόνων του.
Με τον τρόπο αυτό, η εμπειρία που αποκτούν τα διάφορα κράτη στον τομέα της πάλης κατά των ναρκωτικών θα μπορεί να αποβαίνει προς αμοιβαίο όφελος, ενώ και οι πολιτικοί αρμόδιοι θα διαθέτουν ένα πολύτιμο μέσο για την τεχνική τεκμηρίωση των αποφάσεών τους.
Εν ολίγοις, κατά τη γνώμη μας, είναι αναγκαίο να αξιοποιήσουμε στην ολότητά τους τις δυνατότητες που παρέχει η συγκεκριμένη ευρωπαϊκή υπηρεσία.
Η πολυπλοκότητα που χαρακτηρίζει τα θέματα που σχετίζονται με τα ναρκωτικά και την τοξικομανία επιβάλλει, περισσότερο παρά ποτέ άλλοτε, την αξιοποίηση του Ευρωπαϊκού Κέντρου Παρακολούθησης των Ναρκωτικών και των ειδικευμένων ικανοτήτων του.
Κύριε Πρόεδρε, το άρθρο 13 του κανονισμού που θεσπίζει το Ευρωπαϊκό Κέντρο Παρακολούθησης Ναρκωτικών και Τοξικομανίας προβλέπει τη δυνατότητα, για τις τρίτες χώρες που συμμερίζονται τα ενδιαφέροντα της Κοινότητας και των κρατών μελών, να συμμετάσχουν στις εργασίες του Κέντρου.
Συνεχεία της αιτήσεως συμμετοχής που υποβλήθηκε από τη Νορβηγία, η Επιτροπή υπέβαλε στο Ευρωπαϊκό Κοινοβούλιο ένα σχέδιο συμφωνίας μεταξύ του Κέντρου και της Νορβηγίας, που εξουσιοδοτεί τη χώρα αυτή να συμμετάσχει στο REITOX (Ευρωπαϊκό Δίκτυο Ενημέρωσης για τα Ναρκωτικά και την Τοξικομανία) και να εκπροσωπείται στα πλαίσια του Διοικητικού Συμβουλίου του Κέντρου, καθώς και στο πλαίσιο της επιστημονικής του επιτροπής.
Ως προς αυτό, η Επιτροπή Ελευθεριών και Δικαιωμάτων των Πολιτών ενέκρινε ομόφωνα 8 τροπολογίες που δίνουν μια θετική γνωμοδότηση, αλλά υπό ορισμένες προϋποθέσεις: η γνωμοδότησή μας, εξαρτήθηκε κυρίως από την έκθεση αξιολόγησης του Κέντρου, την οποία η ίδια επιτροπή ζήτησε από μια ανεξάρτητη εξωτερική εταιρία συμβούλων.
Από αυτήν την εξωτερική αξιολόγηση προκύπτει ότι στο Κέντρο υπάρχει ελλιπής συντονισμός και ελλιπής επικοινωνία μεταξύ των διαφόρων τμημάτων, καθώς και υπερβολικός συγκεντρωτισμός των αποφάσεων.
Ότι το δίκτυο REITOX δεν είναι ένα πραγματικό δίκτυο, ότι τα εθνικά κεντρικά σημεία υποχρησιμοποιούνται ενώ θα μπορούσαν, αντίθετα, να έχουν πολύ μεγαλύτερη συμβολή στο έργο του Κέντρου.
Ότι ο ρόλος της επιστημονικής επιτροπής δεν είναι ακόμα πολύ σαφής και το έργο της δεν είναι κεντρικής σημασίας στα πλαίσια του προγράμματος.
Ότι το διοικητικό συμβούλιο δεν φαίνεται αποτελεσματικό στην πραγματοποίηση των στόχων του, ο σχεδιασμός της ημερήσιας διάταξής του είναι σχεδόν ανύπαρκτος και οι συνεδριάσεις του δεν παρέχουν τη δυνατότητα για πραγματικά στρατηγικές συζητήσεις.
Ότι δεν υπάρχει στρατηγική διάδοσης του έργου που παράγεται και, κατά συνέπεια, ένα μικρό μόνο τμήμα της πληροφόρησης που παράγεται από το Κέντρο διαδίδεται και κυκλοφορεί.
Ότι, όσον αφορά το σχεδιασμό της δράσης, ο συντονισμός της διαχείρισης που εναπόκειται στο διευθυντή και στους προϊσταμένους των τμημάτων είναι ανεπαρκής, ότι οι διοικητικές διαδικασίες είναι δαπανηρές και ακατάλληλες για μια τόσο μικρή οργάνωση, με εμφανή προβλήματα σε επίπεδο διοίκησης, διαχείρισης, σχεδιασμού, αξιολόγησης, ανάπτυξης, δυνατοτήτων στελέχωσης και κατάρτισης.
Ότι ο παρών προϋπολογισμός θα έπρεπε να καταρτιστεί εκ νέου, με τρόπο ώστε να καταστεί δυνατόν να εντοπιστούν οι πραγματικές δαπάνες των δραστηριοτήτων και ότι ένα πάρα πολύ σημαντικό μέρος του προσωπικού και των πόρων αφιερώνεται στην καθαρά διοικητική λειτουργία του Κέντρου.
Αυτές είναι οι αξιολογήσεις που πραγματοποιήθηκαν από μια ανεξάρτητη εξωτερική εταιρία συμβούλων, στην οποία η Ευρωπαϊκή Ένωση ανέθεσε την εργασία αυτή και, σύμφωνα με τις οποίες, εμείς, σήμερα, θα πρέπει να αποφασίσουμε εάν η Νορβηγία μπορεί ή όχι να προσχωρήσει στις εργασίες, οι οποίες είναι εντελώς ανακόλουθες σε σχέση με την εντολή και τις πραγματικές ικανότητες δράσης.
Πέραν τούτου, η επιτροπή μας υποστήριξε, ομόφωνα, ότι το σχέδιο συμφωνίας μεταξύ Νορβηγίας και Κέντρου αποτελεί μια ευκαιρία, μαζί με την πρόταση κανονισμού του Συμβουλίου που αποσκοπεί στην προσαρμογή του κανονισμού του Κέντρου στην πιθανή συμμετοχή στις εργασίες των χωρών που είναι υποψήφιες προς ένταξη, για να επαναδιατυπώσουμε την ανάγκη να προχωρήσουμε σε μια βαθιά μεταρρύθμιση του κανονισμού του Κέντρου, ώστε να εγγυηθούμε την αποτελεσματικότητα και την αξιοπιστία του.
Αναμένω από την Επιτροπή μια συγκεκριμένη απάντηση σχετικά με τις τροπολογίες που εγκρίθηκαν από την Επιτροπή Ελευθεριών και Δικαιωμάτων των Πολιτών.
­ (PT) Κύριε Πρόεδρε, κύριε Επίτροπε, αγαπητοί συνάδελφοι, θα επιθυμούσα να συγχαρώ και τους δύο εισηγητές για τις αντίστοιχες συνεισφορές τους, που σηματοδοτούν άλλο ένα θετικό βήμα στην πάλη που διεξάγουμε κατά της μάστιγας που συνιστά το πρόβλημα των ναρκωτικών.
Κατά τη γνώμη μας, δεν υπάρχει καμία αμφιβολία πως τα ναρκωτικά είναι ένα δεινό το οποίο οφείλουμε να καταπολεμήσουμε, τόσο μέσω της πάταξης της διακίνησής τους, όσο και με την καταβολή αποτελεσματικών προσπαθειών με σκοπό την πρόληψη, τη θεραπεία και την επανένταξη.
Όπως επισημαίνεται στην πρόσφατη έκθεση αξιολόγησης του Ευρωπαϊκού Κέντρου Παρακολούθησης των Ναρκωτικών και της Τοξικομανίας, η υπηρεσία αυτή συνέβαλε στο έπακρο στην προώθηση της ευρωπαϊκής πολιτικής στον τομέα των ναρκωτικών, από τη στιγμή που ήλθε να καλύψει τα κενά που υπήρχαν, όσον αφορά την πληροφόρηση και την επίγνωση του προβλήματος.
Η ίδια έκθεση καταλήγει στο συμπέρασμα ότι το Κέντρο δρομολόγησε, από την έναρξη της λειτουργίας του μέχρι σήμερα, έναν εντυπωσιακό αριθμό δραστηριοτήτων οι οποίες προσέφεραν προστιθέμενη αξία στην πάλη που διεξάγει η Ευρώπη κατά των ναρκωτικών.
Η ύπαρξη και μόνο αυτής της υπηρεσίας βοήθησε, ώστε τα θέματα που άπτονται του προβλήματος των ναρκωτικών να διατηρηθούν στην πολιτική ημερήσια διάταξη, προσφέροντας στην Ευρωπαϊκή Ένωση και στα κράτη μέλη της μεγαλύτερη ανάδειξη και περισσότερη αξιοπιστία στη συζήτηση που διεξάγεται διεθνώς γύρω από το ζήτημα των ναρκωτικών.
Το έργο που επιτελέσθηκε σχετικά με τα συνθετικά ναρκωτικά διακρίθηκε από την αποτελεσματικότητα και την καταλληλότητά του.
Τη σήμερον ημέρα, η κατανάλωση ναρκωτικών δεν περιορίζεται απλώς στα "παλιά" προϊόντα, αλλά παρακολουθούμε εναγωνίως την ανάδυση νέων αγορών συνθετικών προϊόντων, τα οποία κατασκευάζονται ευκολότερα και είναι λιγότερο δαπανηρά, και αποφέρουν μεγαλύτερα κέρδη σε όσους ζουν από τη διακίνησή τους και χειρότερες συνέπειες για την υγεία όσων τα καταναλώνουν.
Το Κέντρο Παρακολούθησης αναπτύσσει τη δραστηριότητά του στον τομέα της πληροφόρησης, με βάση τις διατάξεις του κανονισμού του.
Σκοπός της συγκεκριμένης πληροφόρησης που παρέχει το Κέντρο είναι να βοηθήσει την Κοινότητα και τα κράτη μέλη της να αποκτήσουν μια συνολική εικόνα της κατάστασης που επικρατεί όσον αφορά το πρόβλημα των ναρκωτικών, κατά τρόπο ώστε να είναι σε θέση να προωθήσουν μέτρα ή να αναλάβουν δράση αναφορικά με αυτό το πρόβλημα, στους αντίστοιχους τομείς αρμοδιότητάς τους.
Αναδεικνύεται έτσι ο ουσιαστικός ρόλος που διαδραματίζει το Κέντρο Παρακολούθησης ως επικουρικό μέσο της διαδικασίας λήψης αποφάσεων.
Στο πλαίσιο της ίδιας έκθεσης, ωστόσο, επισημαίνονται προβλήματα δυσλειτουργίας και καταγράφονται καθυστερήσεις στη συγκρότηση ορισμένων δομών καθοριστικής σημασίας για την ανάπτυξη των δραστηριοτήτων του Κέντρου.
Γίνεται λοιπόν αντιληπτό γιατί, προς χάριν της αποτελεσματικότητας αυτού του μέσου, τασσόμαστε υπέρ της περαιτέρω αξιοποίησης και βελτίωσής του, αντί να υποστηρίζουμε μια διασπορά δραστηριοτήτων που ενδέχεται να δυσχεράνει την επίτευξη των θεμελιωδών του στόχων.
Για το λόγο αυτό, η Ομάδα του ΕΛΚ, παρ' ότι συμφωνεί με το ουσιαστικό περιεχόμενο των δύο εκθέσεων που εξετάζουμε σήμερα, και τις οποίες θα υπερψηφίσει, δεν θα παραλείψει να εκφράσει τη διαφωνία της, ειδικότερα κατά την ψηφοφορία ορισμένων τροπολογιών οι οποίες, κατά τη γνώμη μας, δεν θα συμβάλουν στην επίτευξη των στόχων που ανέφερα προηγουμένως.
Η διεύρυνση της Ευρωπαϊκής Ένωσης με την προσχώρηση νέων χωρών συνιστά μια επιτακτική ανάγκη για την Ένωση, θα φέρει κοντά μας μια σειρά κρατών που έχουν πολυποίκιλες πολιτικές κουλτούρες και που, σε πολλές περιπτώσεις, διαθέτουν νεοσύστατες διοικητικές δομές και συντάγματα.
Και προς όφελος των παραπάνω κρατών, αλλά και προς όφελος εκείνων που αγωνίζονται για να εξαλείψουν τη μάστιγα των ναρκωτικών, η δράση του Κέντρου Παρακολούθησης καθίσταται απαραίτητη.
Στο πλαίσιο της προενταξιακής στρατηγικής ενόψει της προσχώρησης στην Ένωση προβλέπεται η δυνατότητα συμμετοχής των υποψηφίων χωρών σε ορισμένες υπηρεσίες ­ όπως είναι η προκειμένη περίπτωση του Κέντρου ­ πριν ακόμη πετύχουν την πλήρη ένταξή τους στην Ευρωπαϊκή Ένωση.
Χαιρετίζουμε τη συμμετοχή της Νορβηγίας στο Κέντρο, που έρχεται ως αποτέλεσμα της εκπεφρασμένης βούλησης αυτής της χώρας, λαμβάνοντας κυρίως υπόψη μας τους πολύ στενούς πολιτιστικούς, εμπορικούς και κοινωνικούς δεσμούς που ανέκαθεν συνέδεαν τη Νορβηγία με την Ευρωπαϊκή Ένωση.
Κύριε Πρόεδρε, η έκθεση που παρουσίασε ο κύριος Turco, στην οποία προτείνεται να αποδεχτούμε την πρόταση συμφωνίας μεταξύ της Ένωσης και του Βασιλείου της Νορβηγίας για τη συμμετοχή του στο έργο του Ευρωπαϊκού Κέντρου για τα Ναρκωτικά και την Τοξικομανία, συζητήθηκε επί μακρόν και εγκρίθηκε, τελικά, ομόφωνα από την Επιτροπή Ελευθεριών και Δικαιωμάτων των Πολιτών.
Οι τροπολογίες που, σε συμφωνία με τον εισηγητή, παρουσίασε η επιτροπή και οι οποίες καταλήγουν στη νομοθετική πρόταση, έχουν ως στόχο να μην αφήσουν να χαθεί η ευκαιρία που προσφέρει αυτή η συμφωνία με τη Νορβηγία, ώστε να δοθεί νέα ώθηση στο έργο του Κέντρου.
Η επιτροπή έλαβε ιδιαίτερα υπόψη την έκθεση του Κέντρου σχετικά με τη δράση του 1999 και τις δυσκολίες που αντιμετωπίστηκαν, καθώς και τα αποτελέσματα που προέκυψαν από τη διοργανική διάσκεψη σχετικά με τα ναρκωτικά, που πραγματοποιήθηκε στις Βρυξέλλες τον περασμένο Φεβρουάριο.
Στις διάφορες αυτές έδρες κατέστη φανερό ότι ορισμένα όρια στη δραστηριότητα που επιτέλεσε έως τώρα το Κέντρο, τα οποία έχουν αρνητικό αντίκτυπο και στη δραστηριότητα της Ένωσης στον τομέα αυτό, εξαρτώνται από την ανομοιομορφία των στοιχείων που συλλέχθηκαν από τους διάφορους εθνικούς πόλους, με τους οποίους συνδέεται το Κέντρο, η οποία καθιστά δύσκολη την εξαγωγή χρήσιμων πληροφοριών από τα στοιχεία αυτά, όσον αφορά παρεμβάσεις πρόληψης, μείωσης της βλάβης, αγώνα κατά της παράνομης διακίνησης.
Οι διάφορες τροπολογίες, καθώς και αυτές που αφορούν το διοικητικό συμβούλιο του Κέντρου, έχουν, συνεπώς, ως στόχο να αποκτήσει το Κέντρο αυτό μεθόδους συγκέντρωσης πραγματικά κατάλληλων στοιχείων, που ερμηνεύοντάς τα υπό το φως ενιαίων κριτηρίων, θα επιτρέπουν την παροχή χρήσιμων υποδείξεων σχετικά με την αποτελεσματικότητα των διαφόρων εθνικών πολιτικών σε θέματα ναρκωτικών.
Κατά την άποψη, πράγματι, πολλών μελών της Επιτροπής Ελευθεριών τόσο οι ετήσιες εκθέσεις του Κέντρου όσο και εκείνες που παρουσιάζονται και εγκρίνονται από το ίδιο το Κοινοβούλιο, λαμβάνουν ελάχιστα υπόψη τη μελέτη των αποτελεσμάτων που επετεύχθησαν στις διάφορες χώρες και με διάφορες πολιτικές στα πλαίσια του αγώνα κατά της διάδοσης των ναρκωτικών.
Η Ένωση πρέπει να μπορέσει να αποφασίσει σχετικά με τις πολιτικές της και τις συστάσεις της προς τις κυβερνήσεις των χωρών μελών μέσω μιας αξιολόγησης, που δε θα είναι επιφανειακή και αποκλειστικά και μόνο ηθικολόγος, όπως συμβαίνει πολύ συχνά, των διαφόρων στρατηγικών που εφαρμόζονται στις διάφορες χώρες, όσων αφορά κυρίως την πρόληψη, τη μείωση της βλάβης, την ασφάλεια των καταναλωτών απέναντι στη συνεχή εμφάνιση νέων συνθετικών ναρκωτικών.
Εμείς πιστεύουμε ότι η συμφωνία για τη συμμετοχή της Νορβηγίας στις εργασίες του Κέντρου, που ελπίζουμε ότι θα προαναγγείλει και άλλες πρωτοβουλίες διεύρυνσης, είναι μια σημαντική ευκαιρία για την αναθέρμανση της δραστηριότητας αυτού του τεχνικό-επιστημονικού μέσου που πρέπει να αποτελέσει μια όλο και πιο σημαντική αναφορά για την οικοδόμηση μιας ευρωπαϊκής πολιτικής αγώνα κατά της παράνομης διακίνησης και της διάδοσης ναρκωτικών που βλάπτουν την υγεία των πολιτών στις χώρες μας.
Κύριε Πρόεδρε, αφού διεξαγάγαμε νωρίτερα αυτή την εβδομάδα μία συγκινησιακά φορτισμένη συζήτηση σχετικά με το κάπνισμα, οφείλουμε να πραγματοποιήσουμε στη συνέχεια τα αναγκαία βήματα, προκειμένου να εφαρμοστεί με τον καλύτερο τρόπο η πολιτική της ΕΕ για την καταπολέμηση των ναρκωτικών.
Θα πρέπει να δοθεί απόλυτη προτεραιότητα στη μάχη κατά των ναρκωτικών.
Την προηγούμενη εβδομάδα κιόλας πληροφορήθηκα ότι στην εκλογική μου περιφέρεια ο ένας από τους τρεις νέους, στους οποίους έγιναν έλεγχοι κατά το σαββατοκύριακο, είχε χρησιμοποιήσει ναρκωτικά.
Πρόκειται για εξαιρετικά ανησυχητική εξέλιξη!
Οι υπεύθυνοι σε κάθε επίπεδο οφείλουν να βρίσκονται σε διαρκή επαγρύπνηση.
Η Ευρωπαϊκή Ένωση με τη σειρά της οφείλει να επιφέρει περισσότερη εναρμόνιση στη σχετική νομοθεσία.
Χρειάζεται να αναληφθούν αμέσως νέες πρωτοβουλίες, πρωτοβουλίες, οι οποίες θα πρέπει να χαρακτηρίζονται από ιδιαίτερη αποφασιστικότητα.
Δεν μπορούμε να ικανοποιούμαστε πλέον με μέτρα τα οποία παραμένουν στα χαρτιά.
Το πρόβλημά μου με αυτή την έκθεση είναι ότι η Ευρωπαϊκή Επιτροπή οφείλει να υποβάλλει μία και μόνο έκθεση κάθε τρία χρόνια σχετικά με τα πεπραγμένα του Κέντρου Παρακολούθησης, καθώς και με ενδεχόμενες τροποποιήσεις ή διεύρυνση των αρμοδιοτήτων του.
Πιστεύω ότι είναι υπερβολικά μακρύ το διάστημα των τριών ετών.
Η πολιτική μας θα πρέπει να ελέγχεται και να τροποποιείται εάν χρειασθεί σε διαρκή βάση.
Όποιος θέλει να έχει αποτελέσματα οφείλει να βρίσκεται διαρκώς σε επαγρύπνηση.
Η πολιτική κατά των ναρκωτικών μπορεί να φέρει αποτελέσματα τότε μόνον, όταν ανατεθεί ένας ουσιαστικός ρόλος στο Ευρωπαϊκό Κέντρο Παρακολούθησης των Ναρκωτικών και της Τοξικομανίας (ΕΚΠΝΤ).
Πράγματι, δεν αρκεί να αποτελέσει το ΕΚΠΝΤ απλώς μία τράπεζα δεδομένων και συμφωνώ γι' αυτό με τον εισηγητή, ο οποίος υπογράμμισε ότι θα ήταν απαράδεκτο να περιορίσει η Ένωση τα καθήκοντα του ΕΚΠΝΤ στο ρόλο μιας τράπεζας δεδομένων και μόνο, χωρίς να περιέχουν ουδεμία ουσιαστικότερη διάσταση.
Κύριε Πρόεδρε, αγαπητοί συνάδελφοι, σε μια εποχή που εκφράσεις όπως προσέγγιση της Ευρωπαϊκής Ένωσης των πολιτών ή σωστή διακυβέρνηση ακούγονται από τα στόματα όλων, η εξέταση της λειτουργίας και της επιστημονικής παραγωγής του Ευρωπαϊκού Κέντρου Παρακολούθησης Ναρκωτικών και Τοξικομανίας μας αφήνει κατάπληκτους με την ανυπαρξία σχεδόν των αποτελεσμάτων της.
Όπως και όλα εκείνα τα πολυάριθμα κέντρα που δημιουργούνται για να καλύψουμε όσο μπορούμε καλύτερα τη δική μας διάσταση απόψεων, έτσι και αυτό το Κέντρο, σε πέντε χρόνια από τη δημιουργία του δεν έχει να παρουσιάσει καμία παραγωγή που να δικαιολογεί τα εκατομμύρια ευρώ με τα οποία το χρηματοδοτούμε κάθε χρόνο.
Συγκρίνοντας κανείς τα ποσά που χορηγούνται στο Κέντρο, με τους πόρους τους οποίους έχουν στη διάθεσή τους εθνικοί οργανισμοί, θα περίμενε εις βάθος μελέτες οι οποίες να επιτρέπουν, σύμφωνα άλλωστε και με το άρθρο 2 που προσδιορίζει την αποστολή του Κέντρου, την εξαγωγή πληροφοριών αντικειμενικών, βάσιμων και συγκρίσιμων στον τομέα των ναρκωτικών και της τοξικομανίας.
Το Κέντρο θα 'πρεπε να είναι σε θέση να διαμορφώσει ομοιόμορφους ορισμούς και δείκτες, ώστε να προχωρήσει σε αξιολόγηση των διαφόρων πολιτικών κατά των ναρκωτικών που εφαρμόζουν τα κράτη μέλη, τόσο σε υγειονομικό και κοινωνικο-οικονομικό επίπεδο όσο και σε επίπεδο δημόσιας τάξης.
Παραδείγματος χάρη, πότε επιτέλους θα μάθουμε ποια ήταν τα αποτελέσματα της απαγορευτικής πολιτικής της Γαλλίας, ή του κανονιστικού συστήματος των Κάτω Χωρών;
Η ανεξάρτητη αξιολόγηση των δραστηριοτήτων του Ευρωπαϊκού Κέντρου Παρακολούθησης Ναρκωτικών και Τοξικομανίας, τα συμπεράσματα της οποίας δημοσιοποιήθηκαν τον Μάιο του 2000, έχει να διαπιστώσει χωρίς περιστροφές τη σοβαρή δυσλειτουργία του Διοικητικού Συμβουλίου, καθώς και του δικτύου REITOX που συλλέγει πληροφορίες για τα ναρκωτικά και τις τοξικομανίες.
Οι εκθέσεις τις οποίες εξετάζουμε σήμερα έχουν ως αντικείμενο τη διεύρυνση του Κέντρου στη Νορβηγία και στα δεκατρία υπό ένταξη μέλη.
Κάτι τέτοιο δεν μπορεί παρά να το βλέπουμε θετικά, αλλά δεν θα ήταν καλύτερα να επιφέρουμε πρώτα κάποιες μεταρρυθμίσεις σε αυτό τον οργανισμό, ώστε να χρησιμεύσει επιτέλους σε κάτι;
Εντάξει, να δεχθούμε νέα μέλη, αλλά με ποιες προοπτικές;
Για να επαναλάβουμε σε ακόμα μεγαλύτερη κλίμακα την αποτυχία των τελευταίων χρόνων;
Για να αυξήσουμε τον όγκο ωραιότατων ετήσιων εκθέσεων, οι οποίες όμως δεν έχουν καμία χρησιμότητα;
Είναι καιρός πια η Ευρωπαϊκή Ένωση να καταλάβει ότι, έξω από τα εντυπωσιακά γραφεία του Κέντρου στη Λισσαβόνα, χιλιάδες άτομα αντιμετωπίζουν άμεσα τους υγειονομικούς και κοινωνικούς κινδύνους τους οποίους κρύβει η εξάρτηση από τα ναρκωτικά.
Δεν της ζητάμε να πατάξει αυτά τα προβλήματα μονάχα να τα αποκρυπτογραφήσει.
Είναι εκατοντάδες οι διάφορες πρωτοβουλίες που υπάρχουν ανά την Ευρώπη, θεσμοί ή σωματεία, με σκοπό την καταστολή ή, αντιθέτως, τη μείωση των κινδύνων.
Τι περιμένει το Κέντρο για να αξιολογήσει αυτές τις απόπειρες;
Γιατί να διστάζουν τόσο πολύ τα κράτη μέλη να συνεργαστούν σε αυτή την προσπάθεια αξιολόγησης;
Να υποθέσουμε ότι φοβούνται πως τα αποτελέσματα πολύ λίγο πολιτικό όφελος θα τους αποφέρουν;
Συμφωνώ λοιπόν με τον εισηγητή που υποστηρίζει τέτοιας έκτασης μεταρρυθμίσεις για το Ευρωπαϊκό Κέντρο Παρακολούθησης Ναρκωτικών και Τοξικομανίας, τόσο σε ό,τι αφορά τη λειτουργία του όσο και σε ό,τι αφορά τη διεύρυνση των αρμοδιοτήτων του.
Αυτή άλλωστε είναι απαραίτητη προϋπόθεση για να γίνουν δεκτά σε αυτό νέα μέλη.
Κύριε Πρόεδρε, όπως ανέφεραν άλλοι σύντροφοι, οι εισηγητές επωφελούνται αυτής της τροποποίησης του κανονισμού προκειμένου να διευκολύνουν τη συμμετοχή του Βασιλείου της Νορβηγίας στο Κέντρο Παρακολούθησης, να υπενθυμίσουν σε κάθε μια από τις τροπολογίες τα σχέδια ενέργειας, τα ψηφίσματα του Κοινοβουλίου και την ετήσια αξιολόγηση του Κέντρου Παρακολούθησης, καθώς και να επιχειρήσουν την επανενεργοποίηση των εργασιών του, την τροποποίηση του κανόνα ενέργειας του Διοικητικού Συμβουλίου, καθώς και - πρέπει να το υπενθυμίσουμε - την ανάγκη συνεργασίας των κρατών μελών με το Κέντρο Παρακολούθησης, ως οφείλουν.
Πιστεύω ότι η ευθύνη εναπόκειται σε όλους: στο Κέντρο Παρακολούθησης, στα ίδια τα θεσμικά μας όργανα, καθώς και στα κράτη μέλη.
Ο μόνος τρόπος βελτίωσης του έργου του Κέντρου Παρακολούθησης είναι τα στοιχεία που παρέχουν τα κράτη μέλη και οι κανόνες του ίδιου του Κέντρου να είναι κάθε φορά και πιο ακριβή και αξιόπιστα.
Ειδάλλως, θα είναι αδύνατο να θέσουμε τέρμα σε ένα κακό που κυρίως πλήττει τους νέους της Ευρώπης.
Πιστεύω επίσης ότι, εάν δεν επωφεληθούμε αυτής της ευκαιρίας για μεταρρύθμιση του κανονισμού, προκειμένου για την επανενεργοποίηση των εργασιών του Κέντρου, θα αντιμετωπίσουμε τεράστιες δυσκολίες στο συγκεκριμένο έργο, όταν θα θελήσουμε να συνδεθούμε με τις χώρες της διεύρυνσης.
Νομίζω πως είναι ένα από τα βασικά θέματα στο προσεχές μέλλον.
Για τον λόγο αυτό, συμφωνούμε απολύτως με τον εισηγητή και πιστεύω ότι πρόκειται για μια έκθεση που θα εγκριθεί ομόφωνα.
Είναι ανάγκη καθένα από τα θεσμικά όργανα να πάρουμε στα χέρια μας τις ευθύνες που μας αναλογούν, καθώς και να απαιτήσουμε από τα κράτη μέλη να εργαστούν από κοινού προκειμένου να επιτελέσουν αποτελεσματικό, σαφές έργο, με τη συλλογή αξιόπιστων στοιχείων, και επιπροσθέτως, με συγκεκριμένες προτάσεις ενέργειας σε ένα πεδίο που ενδιαφέρει πρωτίστως τους νέους μας, και που είναι αναγκαίο να αντιμετωπίσουμε με περισσότερη παρρησία και περισσότερο ενθουσιασμό.
Κύριε Πρόεδρε, εξετάζουμε αυτή τη στιγμή δύο προτάσεις σχετικά με τη μερική μεταρρύθμιση των διαδικασιών και των μεθόδων εργασίας του Κέντρου Παρακολούθησης Ναρκωτικών της Λισσαβόνας, και συγκεκριμένα δύο προτάσεις που αφορούν τις σχέσεις με τις χώρες που είναι υποψήφιες για ένταξη και τη Νορβηγία.
Παρόλο, λοιπόν, που τα στοιχεία που παρουσιάζονται στις προτάσεις αυτές δεν είναι από μόνα τους επαναστατικά για το Κέντρο, μας δίνουν ωστόσο την ευκαιρία να διεξάγουμε μια συζήτηση σχετικά με το ρόλο και τη χρησιμότητα του Κέντρου στα πλαίσια του έργου που υποτίθεται ότι θα έπρεπε να επιτελούμε, την παροχή δηλαδή πολιτικών υποδείξεων και αξιολογήσεων, καθώς και την έγκριση αποφάσεων και πρωτοβουλιών σε θέματα ναρκωτικών, ακόμα και αν, ως προς αυτό το σημείο, οι εξουσίες της Ευρωπαϊκής Ένωσης είναι οπωσδήποτε περιορισμένες.
Δε νομίζω ότι μπορούμε να ξεκινήσουμε αυτό το είδος συζήτησης βάσει της αξιολόγησης που πραγματοποιήθηκε από έναν ανεξάρτητο οργανισμό.
Πολλοί ομιλητές που παρενέβησαν, και ιδιαίτερα ο κύριος Turco, τόνισαν ότι από πολλές απόψεις - από την άποψη της στρατηγικής, της λειτουργικότητας, της ελλιπούς ικανότητας ολοκλήρωσης της επιστημονικής εργασίας - αυτό το Κέντρο παρέχει μια εντελώς ανεπαρκή βοήθεια στον πολιτικό που λαμβάνει τις αποφάσεις.
Στο σημείο αυτό, όμως, θεωρώ αναγκαίο να αναλάβει η Επιτροπή την ευθύνη να παρουσιάσει το συντομότερο στο Κοινοβούλιο αυτό μια πρόταση αναθεώρησης, γιατί δεν μπορούμε, κάθε χρόνο, να διαπιστώνουμε, αν όχι την αχρηστία, την ελλιπή πάντως χρησιμότητα αυτού του Κέντρου για τις πολιτικές αποφάσεις και έπειτα, κάθε χρόνο, χρόνο με το χρόνο, να εγκαταλείπουμε τη συζήτηση και να την αναβάλλουμε για την επόμενη χρονιά.
Η Επιτροπή πρέπει να παρουσιάσει στο Κοινοβούλιο αυτό μια πρόταση αναθεώρησης των διαδικασιών, οι οποίες μας λένε ότι είναι γραφειοκρατικές και χρονοβόρες και, κυρίως, ότι δεν μπορούν να αξιοποιήσουν το επιστημονικό έργο αυτού του Κέντρου.
Ένα άλλο σημαντικό σημείο είναι το εξής: κάθε χρόνο το Κέντρο και η Επιτροπή έρχονται να μας πουν ότι υπάρχει ένα πρόβλημα εναρμόνισης των στοιχείων, ότι τα κριτήρια για τη συλλογή των στοιχείων είναι διαφορετικά.
Αυτό είναι ένα πρόβλημα που πρέπει να αντιμετωπιστεί πολιτικά.
Η Επιτροπή, στο σημείο αυτό, πρέπει να κάνει μια πρόταση σχετικά με το πώς είναι δυνατό να εναρμονιστεί η συλλογή των στοιχείων, γιατί διαφορετικά όλα είναι απολύτως ανώφελα.
Το Κέντρο, αυτό καθαυτό, δεν έχει αυτήν την εξουσία, πρέπει, όμως, να δώσει στην Επιτροπή τις υποδείξεις για την εναρμόνιση των στοιχείων και εκείνη πρέπει να παρουσιάσει σχετικά μια πρόταση - εάν όχι οδηγίας - πάντως νομοθετική, γιατί εδώ πρόκειται για ένα πολιτικό πρόβλημα.
Στις αρχές της δεκαετίας του ' 90, στην Ιταλία ξέσπασε ένα μεγάλο σκάνδαλο εξαιτίας της δημοσιοποίησης των κριτηρίων του Υπουργείου Εσωτερικών και του Υπουργείου Υγείας που απέκρυπταν τα πραγματικά στοιχεία σχετικά με τους θανάτους από υπερβολική δόση: είναι σαφές ότι για τους πολιτικούς και για την κυβέρνηση είναι πιο βολικό να πουν ότι ένας νέος πέθανε στο δρόμο από έμφραγμα από το να παραδεχτούν ότι πέθανε από υπερβολική δόση και, κατά συνέπεια λόγω των πολιτικών που εφαρμόστηκαν.
Έχουμε ένα επίσημο έγγραφο της ΓΔ XVI σχετικά με την κατανάλωση αλκοόλ που μας πληροφορεί ότι, στη Σουηδία, οι αρχές κάνουν λόγο για 2000 θανάτους το χρόνο από κατάχρηση αλκοόλ, όταν ο πραγματικός αριθμός των θανάτων ανέρχεται σε 6-7.000 το χρόνο, αλλά αυτοί οι αριθμοί χρησιμεύουν στη συγκάλυψη της αποτυχίας μιας πολιτικής.
Να λοιπόν που το πρόβλημα των στοιχείων είναι ένα πολιτικό πρόβλημα, που πρέπει να αντιμετωπιστεί πολιτικά, με προτάσεις από την πλευρά της Επιτροπής, σχετικά με τις οποίες το Κοινοβούλιο αυτό μπορεί να κληθεί να αποφασίσει.
Κύριε Πρόεδρε, συζητούμε μία απλή τροπολογία της Ευρωπαϊκής Επιτροπής.
Η τροπολογία αυτή επιτρέπει στο ΕΚΠΝΤ να παρέχει τεχνική υποστήριξη στις υποψήφιες χώρες της Κεντρικής και Ανατολικής Ευρώπης κατά τη δημιουργία συστημάτων συλλογής πληροφοριών για τα ναρκωτικά.
Στην έκθεση Sousa Pinto προτάθηκαν στη συνέχεια τροπολογίες σχετικά με τη λειτουργία του διοικητικού συμβουλίου και του συστήματος REITOX.
Η πρόταση αυτή έγινε με βάση την πρόσφατη έκθεση αξιολόγησης του ΕΚΠΝΤ.
Παρόλο που οι τροπολογίες αυτές βρίσκονται εκτός του αντικειμένου της συζήτησης, και διερωτώμαι μάλιστα εάν τέτοιες μέθοδοι αποβαίνουν προς όφελος της σχέσης μας με την Επιτροπή και το Συμβούλιο, βλέπω με αρκετή συμπάθεια αυτές τις προτάσεις του εισηγητή.
Ας αξιοποιήσουμε αυτή την ευκαιρία.
Δυστυχώς όμως οι τροπολογίες του είναι υπερβολικές σε διάφορα σημεία.
Μου δημιουργεί πρόβλημα η προσθήκη της Τουρκίας στον κατάλογο των υποψηφίων χωρών οι οποίες μπορούν να δεχθούν υποστήριξη από το ΕΚΠΝΤ.
Καθώς η Τουρκία κατέστη πλέον υποψήφια προς ένταξη χώρα, μπορεί να υποστηρίξει κανείς ότι είναι σκόπιμο να της παρέχεται αυτή η δυνατότητα.
Αλλά ακριβώς εξαιτίας της ιδιαίτερης και πολιτικά χρωματισμένης πολιτικής που συνδέεται με τα ναρκωτικά στη χώρα αυτή, και δεδομένης της πολύ πρόσφατης ακόμα υποψηφιότητας της Τουρκίας, το έργο αυτό θα είναι ιδιαίτερα δύσκολο για το ΕΚΠΝΤ.
Δεν συμφωνώ, τέλος, να ανατεθεί ρητώς η αξιολόγηση των στοιχείων στο ΕΚΠΝΤ.
Σύμφωνα με την έκθεση, το ΕΚΠΝΤ θα πρέπει να αποτελέσει απλώς μία τράπεζα δεδομένων χωρίς κριτικές διαστάσεις.
Αλλά η αξιολόγηση των δεδομένων καταλήγει συχνά σε έκφραση πολιτικών θέσεων, αυτό δηλαδή ακριβώς που δεν επιτρέπεται στο ΕΚΠΝΤ και ούτε αποτελεί καθήκον του.
Αντίθετα, η έκφραση πολιτικών θέσεων και ο καθορισμός μίας συγκεκριμένης πολιτικής αποτελεί καθήκον των αρμόδιων πολιτικών οργάνων, τα οποία αποφασίζουν βάσει των αντικειμενικών δεδομένων του ΕΚΠΝΤ.
Εξάλλου, δεδομένων των προβλημάτων τα οποία εντοπίσθηκαν στην έκθεση αξιολόγησης του ΕΚΠΝΤ και της διεύρυνσης των καθηκόντων που πραγματοποιείται με αυτό τον κανονισμό, ας είμαστε ευχαριστημένοι στο στάδιο αυτό, έστω και αν εξασφαλίσουμε απλώς και μόνο την καλή λειτουργία αυτής της τράπεζας δεδομένων.
.
(ΕΝ) Κύριε Πρόεδρε, ως ένα από τα παλαιότερα μέλη αυτού του Κοινοβουλίου, τυγχάνει να θυμάμαι πολύ καλά την πρώτη εξεταστική επιτροπή για τα ναρκωτικά που συστάθηκε ποτέ από την Κοινότητα, στην οποία είχα την τιμή να υπηρετήσω.
Έχω επίσης αναμνήσεις από άλλα κοινοτικά θεσμικά όργανα.
Όλα αυτά τα χρόνια καταφέραμε να ιδρύσουμε αρκετούς κατά το ήμισυ κοινοτικούς θεσμούς σε διάφορα κράτη μέλη.
Ορισμένοι έχουν αναπτυχθεί και ωριμάσει, και έχουν γίνει αρκετά αποτελεσματικοί.
Σε αντίθετη περίπτωση όμως, οι θεσμοί αυτοί γίνονται πλαδαροί, αποσυντίθενται, και καταλήγουν εντελώς άχρηστοι - γίνονται απλώς δαπανηροί ημιαυτόνομοι εθνικοί/μη κυβερνητικοί οργανισμοί, χωρίς να είναι σε θέση να πετύχουν κανένα αξιοσημείωτο αποτέλεσμα.
Είναι λογικό να αξιολογούμε τώρα το Ευρωπαϊκό Κέντρο Παρακολούθησης Ναρκωτικών και Τοξικομανίας.
Φοβάμαι ότι πολύ συχνά στο Κοινοβούλιο έχουμε την τάση, όταν δεν μπορούμε να κάνουμε τίποτα ουσιαστικό, να ιδρύουμε έναν ακόμη οργανισμό.
Αυτό μας κάνει να αισθανόμαστε ήσυχοι, αλλά δεν αλλάζει τίποτα στην πραγματικότητα.
Είναι λογικό λοιπόν να εξετάζουμε τώρα το έργο του Κέντρο αυτού της Λισσαβόνας.
Δεν θα πρέπει να αναστείλουμε τη λειτουργία του μέχρι να βεβαιωθούμε για τη μη αποτελεσματικότητά του.
Θα πρέπει όμως να αποδεχθούμε ότι κανένα από τα κράτη μέλη δεν πρόκειται να καταλήξει σε καμία εναρμονισμένη προσέγγιση για την αντιμετώπιση του δράματος της συνεχώς εξαπλωνόμενης τοξικομανίας και των φόνων, των θανάτων και όσων άλλων συνδέονται με αυτό το απαίσιο εμπόριο.
Δράττω την ευκαιρία να πω στους αγαπητούς συναδέλφους όλων των πολιτικών παρατάξεων των Κάτω Χωρών: οι πολιτικές σας έτειναν στο παρελθόν να κάνουν τη χώρα σας παράδεισο για τους εγκληματίες πολλών από τις υποψήφιες προς προσχώρηση χώρες.
Μόνο τον μήνα που μας πέρασε, πέντε νεαροί Ιρλανδοί, έμποροι ναρκωτικών - και ομολογώ ότι δεν θα έπρεπε να κάνουν κάτι τέτοιο - μετακόμισαν στις Κάτω Χώρες επειδή ήξεραν ότι θα είναι πιο άνετη η παραμονή τους εκεί.
Όλοι τους τελικά δολοφονήθηκαν ειδεχθώς από ανθρώπους που προέρχονται από ορισμένες υπό ένταξη χώρες.
Έχει λοιπόν σημασία να συμπεριληφθούν και παρόμοια περιστατικά στο πεδίο δράσης του Κέντρου.
Έχει μεγάλη σημασία να εξετάσουμε πολύ σοβαρά τις πολιτικές που εφαρμόζονται στο εσωτερικό της Τουρκίας, που είναι υπό ένταξη χώρα, σε σχέση με τη διακίνηση ναρκωτικών και τις εγκληματικές ενέργειες που σχετίζονται με αυτήν.
Το Κέντρο της Λισσαβόνας δεν μπορεί να δράσει αποτελεσματικά χωρίς να βρίσκεται σε πολύ στενή συνεργασία με το γραφείο της Europol στη Χάγη.
Θα ήθελα να ευχαριστήσω και τους δύο εισηγητές.
Έκαναν τη δουλειά τους καλά και με σοβαρότητα.
Έθεσαν πολύ σοβαρά ερωτήματα.
Κατέστησαν σαφές ότι είναι υπερβολικά μεγάλο το διάστημα των τριών χρόνων από τη μια αξιολόγηση μέχρι την άλλη.
Θα ήθελα να ξαναγίνει μια τέτοια συζήτηση του χρόνου, ώστε να αξιολογήσουμε πραγματικά το πόσο αποτελεσματικό είναι το Κέντρο και το πόσο αποτελεσματικά χρησιμοποιεί στο έργο του τον διόλου ευκαταφρόνητο προϋπολογισμό του.
.
(ΕΝ) Κύριε Πρόεδρε, θέλω να ευχαριστήσω τον κ. Turco και το συνάδελφό μου κ. Sousa Pinto για τις πολύ σημαντικές τους εκθέσεις, οι οποίες δείχνουν το ουσιώδες έργο που επιτελούν τα διάφορα κέντρα μέσω των ερευνών τους, σχετικά με το πώς λειτουργούν τελικά τα ναρκωτικά, ποια επίδραση έχουν, ποιος είναι ο αντίκτυπός τους στην κοινωνία, και οι οποίες καταλήγουν με προτάσεις για την παροχή βοήθειας και τη βελτίωση της κατάστασης.
Όλα αυτά έχουν ιδιαίτερη σημασία στο όλο πλαίσιο της διεύρυνσης της ΕΕ.
Ένας από τους προηγούμενους ομιλητές αναφέρθηκε με μεγάλη ευγλωττία στη μάστιγα των ναρκωτικών, και ο κ. Beysen αναφέρθηκε στην ψηφοφορία που διεξήχθη πριν μια-δυο μέρες με θέμα τον καπνό.
Υπάρχει μια κάποια υποκρισία σε όλα αυτά, γιατί οι μισοί βουλευτές καταψήφισαν τη θέσπιση αυστηρότερων μέτρων στις διαφημίσεις καπνού, και - συνεχίζω προσέχοντας πολύ τα λόγια μου - υπάρχουν πολλοί βουλευτές σε αυτό το Κοινοβούλιο οι οποίοι, σε διαφορετικό βαθμό ο καθένας, είναι τακτικοί πότες αλκοολούχων ποτών, τα οποία είναι επίσης ισχυρές ναρκωτικές ουσίες.
Δεν είμαι από εκείνους που δεν πίνουν καθόλου οινοπνευματώδη, ούτε θέλω να επιδείξω φαρισαϊσμό, αλλά θα πρέπει να δούμε με ρεαλισμό την κατάσταση που επικρατεί σήμερα στην Ευρώπη.
Αυτή θα πρέπει να είναι η αφετηρία μας.
Με ρεαλισμό επίσης θα πρέπει να δούμε τις απαιτήσεις που έχουμε από το Κέντρο.
Διαφωνώ με την κ. Boumediene-Thiery και τον κ. Cappato σχετικά με ορισμένα σχόλιά τους για τον τρόπο με τον οποίο λειτουργεί το Κέντρο αυτή τη στιγμή.
Για να είναι αποτελεσματικές οι προσπάθειες του Κέντρου Παρακολούθησης της Λισσαβόνας, θα πρέπει να έχει την πλήρη συνεργασία των κρατών μελών.
Όπως είπε μόλις τώρα η κ. Banotti, θα πρέπει να συνεργαστούν και τα άλλα κέντρα.
Το Κέντρο της Λισσαβόνας πρέπει να διαθέτει αξιόπιστες και ακριβείς πληροφορίες, και να είναι σε θέση να παρακολουθεί και να φροντίζει να συμμετέχουν στην προσπάθεια όλα τα αρμόδια κέντρα σε όσο το δυνατόν περισσότερες χώρες.
Ο κ. Blokland είπε ότι δεν θα πρέπει να συμπεριλάβουμε την Τουρκία.
Αν όμως εξετάσουμε το όλο ζήτημα των ναρκωτικών και τα θέματα που αφορούν την διεύρυνση της Ευρωπαϊκής Ένωσης, θα δούμε ότι η Τουρκία είναι αναπόσπαστο τμήμα των οδών διακίνησης ναρκωτικών προς την Ευρώπη.
Ξέρω ότι οι τουρκικές αρχές εξετάζουν τρόπους να βελτιώσουν την κατάσταση, πράγμα που ισχύει και για τα υποψήφια μέλη, και για τις χώρες που θα ήθελαν να γίνουν υποψήφια μέλη.
Θέλουν να ασχοληθούν με το πρόβλημα.
Σε πολλές περιπτώσεις δεν διαθέτουν ούτε τις πολιτειακές δομές ούτε τους απαραίτητους οργανισμούς για τη σωστή τήρηση ορισμένων κανονισμών που εμείς τους ορίζουμε, ούτε για τη σωστή παρακολούθηση που κανονικά επιβάλλεται σε τέτοιες περιπτώσεις.
Έτσι, δεν γίνεται να αποκλείσουμε μια χώρα μόνο και μόνο επειδή δεν την πολυσυμπαθούμε.
Πρέπει να ανοίξουμε τις πύλες της ΕΕ σε όσες περισσότερες χώρες μπορούμε, και να ενθαρρύνουμε το έργο που επιτελείται.
Φυσικά, δεν γίνονται αρκετά.
Θα πρέπει να σημειωθεί μεγαλύτερη πρόοδος.
Αν όμως αδιαφορούμε και λέμε ότι δεν τρέχει τίποτα, ή ότι είναι αρκετό να λέμε όχι στα ναρκωτικά, ή απλώς ότι δεν πρέπει να τα παίρνει ο κόσμος, απλώς αρνούμαστε να δούμε την κατάσταση όπως πραγματικά είναι.
Και δεν παρέχουμε τα κατάλληλα εργαλεία στους ανθρώπους εκείνους που θέλουν να αλλάξουν τα πράγματα στη χώρα τους.
Κι εγώ, όπως και η κ. Banotti, περιμένω με ανυπομονησία την επόμενη συζήτηση επί του θέματος, ίσως σε ένα χρόνο από σήμερα, τότε που πραγματικά θα μπορούμε να αρχίσουμε σιγά-σιγά να προσδιορίζουμε κάποιο μέρος της προόδου που επιτελείται.
Συγχαίρω τoυς κυρίους.
Sousa Pinto και Turco.
Κύριε Πρόεδρε, αξιότιμε κύριε εισηγητή, κυρίες και κύριοι, οι τροπολογίες του Ευρωπαϊκού Κοινοβουλίου σχετικά με το Ευρωπαϊκό Κέντρο Παρακολούθησης Ναρκωτικών θα τροποποιήσουν στο τέλος εκ βάθρων την αρχική του αποστολή.
Με αυτόν τον τρόπο εγκαταλείπουμε τη συναίνεση που είχε επιτευχθεί μέχρι τώρα.
Αυτό που μέχρι τώρα ήταν καθαρά υπηρεσία συλλογής στοιχείων θα αλλάξει και θα γίνει υπηρεσία καταπολέμησης των ναρκωτικών.
Δεν μπορεί να είναι σωστό να εισαγάγει κανείς από την πίσω πόρτα το σουηδικό πρότυπο, διότι αυτό σημαίνει ότι ο επιδιωκόμενος στόχος σε ευρωπαϊκό επίπεδο θα είναι η απελευθερωμένη από τα ναρκωτικά κοινωνία.
Μια τέτοιου είδους κοινωνία δεν πρόκειται όμως να υπάρξει ποτέ, ή μήπως πρόκειται να απαγορευθεί και η κατανάλωση των οινοπνευματωδών ποτών και των τσιγάρων;
Παρά την ενισχυμένη εφαρμογή αυτής της περιοριστικής πολιτικής δεν έχει μειωθεί ο αριθμός των νεκρών από τα ναρκωτικά.
Μόνο στη Γερμανία είχαμε το περασμένο έτος περισσότερους από 1.800 νεκρούς.
Η αποχή από ουσίες ως πολιτική για την καταπολέμηση των ναρκωτικών δεν οδήγησε ούτε σε λιγότερα εξαρτημένα άτομα, ούτε σε λιγότερη εγκληματικότητα, ούτε σε λιγότερη πορνεία για την αγορά ναρκωτικών, ούτε μείωσε το επονομαζόμενο οργανωμένο έγκλημα.
Η ευρωπαϊκή πολιτική για τα ναρκωτικά θα πρέπει λοιπόν να προσανατολισθεί σε μια καινούργια αρχή.
Η αρχή αυτή είναι η ελαχιστοποίηση της ζημίας.
Πρόκειται για μιαν αρχή ρεαλιστική και προσανατολιζόμενη στην πραγματικότητα, ενώ αντίθετα η αποχή αποτελεί ένα ηθικό πρόγραμμα που δεν λειτουργεί.
Αντί λοιπόν να αναζητούνται λύσεις, πρόκειται να επεκταθεί η εντολή της αρχικά ουδέτερης υπηρεσίας πληροφόρησης η οποία θα πρέπει τώρα να αναλάβει και ποινικές διαδικασίες.
Ταυτόχρονα το ζήτημα της πρόληψης θα αρχίζει να παίζει στους κύκλους της Επιτροπής ασήμαντο ρόλο ως υποδεέστερο ζήτημα υγείας.
Επιπλέον η Επιτροπή δυσκολεύει το έργο των ΜΚΟ για τα ναρκωτικά.
Οι δραστηριότητες που αφορούν την πρόληψη θα παρεμποδίζονται για παράδειγμα από το ότι η Επιτροπή θα καταβάλλει πλέον τα εγκριθέντα ποσά με καθυστέρηση περισσοτέρων μηνών.
Αυτός είναι άραγε ο στόχος της ευρωπαϊκής πολιτικής για τα ναρκωτικά;
Να ενισχύει δηλαδή την ποινική δίωξη και να αποδυναμώνει την πρόληψη;
Κατά τη δική μου άποψη αυτό είναι ο λάθος δρόμος.
Ως εκ τούτου ψηφίζω κατά της πρότασης να ενταχθούν οι ποινικές διαδικασίες στο Ευρωπαϊκό Κέντρο Παρακολούθησης Ναρκωτικών και να γίνει η επέκτασή του κατά αυτόν τον τρόπο.
Ελπίζω πως θα κάνουν το ίδιο με μένα όλοι οι συνάδελφοι που ενδιαφέρονται για μια πολιτική κατά των ναρκωτικών που θα προσανατολίζεται στους ανθρώπους.
Κύριε Πρόεδρε, δεν υπάρχουν γεωγραφικά, κοινωνικά ή εθνικά όρια περιορισμού και αντιμετώπισης της μάστιγας των ναρκωτικών.
Κατά συνέπεια, η οποιαδήποτε προσπάθεια μελέτης του φαινομένου δεν πρέπει να περιορίζεται στα γεωγραφικά όρια των κρατών μελών, ή έστω στις υποψήφιες προς ένταξη χώρες, αλλά τα στοιχεία στα οποία θα στηριχθεί πρέπει να αφορούν όσο το δυνατόν περισσότερες χώρες ώστε να συμβάλουν αποτελεσματικότερα στην πρόληψη και αντιμετώπιση του προβλήματος.
Χρειάζεται να μελετήσουμε σε βάθος τις αιτίες αλλά και τις διαδικασίες μέσα από τις οποίες οδηγείται όλο και μεγαλύτερος αριθμός νέων, σε όλο και πιο νεαρή ηλικία, να καταφεύγουν στον κόσμο της φυγής και των ναρκωτικών.
Η συγκέντρωση, τεκμηρίωση και αξιολόγηση στοιχείων από περισσότερες χώρες θα συντελέσουν σε μια ολοκληρωμένη μελέτη και αναζήτηση ουσιαστικών λύσεων μόνον εάν αυτή η συγκέντρωση και ανταλλαγή πληροφοριών γίνει με τέτοιο τρόπο που να εξασφαλίζει όσο το δυνατόν πιο ευρύ πεδίο συλλογής, αλλά και στοιχεία τα οποία να είναι συγκρίσιμα.
Για παράδειγμα, στη χώρα μου, μέχρι τώρα το κύριο μέρος της πληροφόρησης που έχουμε στηρίζεται στα κέντρα θεραπείας, αφήνοντας αναξιοποίητους άλλους φορείς που θα μπορούσαν να συμβάλουν στη διαμόρφωση πληρέστερης και πιο ολοκληρωμένης εκτίμησης των διαστάσεων του προβλήματος.
Στα κέντρα θεραπείας καταφεύγουν οι νέοι που έχουν δυνατότητα πρόσβασης, βοηθούμενοι είτε από την οικογένεια, είτε από το ευρύτερο κοινωνικό περιβάλλον.
Τί γίνεται όμως με ένα μεγάλο μέρος του πληθυσμού που δεν έχει τη δυνατότητα τέτοιας πρόσβασης, όπως οι οικονομικοί μετανάστες;
Σύμφωνα με τα στοιχεία του Ελληνικού Κέντρου Θεραπείας Εξαρτημένων Ατόμων, το 97% των ατόμων που καταφεύγουν σ' αυτό είναι έλληνες πολίτες.
Σύμφωνα όμως με τα στατιστικά στοιχεία των φυλακών, η πλειοψηφία των χρηστών που βρίσκονται στις φυλακές είναι οικονομικοί μετανάστες οι οποίοι, είτε λόγω γλώσσας, είτε λόγω έλλειψης πληροφόρησης και κοινωνικού αποκλεισμού, δεν έχουν περάσει από κάποιο κέντρο.
Κατά συνέπεια, στα στοιχεία συλλογής και αξιολόγησης του Κέντρου Θεραπείας, αυτή η κατηγορία χρηστών είναι σχεδόν ανύπαρκτη.
Κατά τη γνώμη μου, θα έπρεπε ο οποιοσδήποτε χρήστης να έχει τη δυνατότητα να καταφύγει σ' αυτά τα κέντρα αποτοξίνωσης χωρίς να είναι υποχρεωμένος να δώσει πλήρη προσωπικά στοιχεία.
Είναι γνωστό ότι η χρήση ναρκωτικών ουσιών οδηγεί στην παρανομία, όχι μόνο γιατί αυτή καθ' εαυτή η χρήση είναι παράνομη, αλλά και γιατί το υψηλό κόστος των ουσιών αυτών, που καθορίζεται από τα τεράστια οικονομικά κυκλώματα που τις προωθούν, οδηγεί με μαθηματική ακρίβεια όλους τους χρήστες στην παρανομία.
Κύριε Πρόεδρε, όπως πολλοί από τους συναδέλφους που μίλησαν πριν από εμένα, εγώ δεν μπορώ παρά να παρατηρήσω ότι, σε σχέση με αυτές τις δύο εκθέσεις, δεν μπορούμε παρά να κινηθούμε σύμφωνα με δύο συλλογιστικές κατευθύνσεις.
Η πρώτη κατεύθυνση είναι εκείνη μιας θετικής αξιολόγησης, που συμμερίζεται την πρόταση της Επιτροπής.
Όταν, πράγματι, πρόκειται για θέματα όπως, στην περίπτωση αυτή, η τοξικομανία και η διακίνηση ναρκωτικών ουσιών, δεν υπάρχουν σύνορα και, κατά συνέπεια, το να θέτουμε στόχους οι οποίοι μέσα στις στρατηγικές καταστολής ή πρόληψης περιλαμβάνουν και τις χώρες εκείνες που δεν αποτελούν αυτή τη στιγμή μέλη της Ένωσης, αλλά βρίσκονται σε φάση προένταξης, ή τις χώρες που συμμετέχουν στο πρόγραμμα PHARE και τη Νορβηγία, είναι σίγουρα μια αποδεκτή και υποστηρίξιμη πρωτοβουλία, γιατί μας βοηθά να διευρύνουμε σε μεγάλη κλίμακα τη στρατηγική μας απέναντι και ενάντια στο φαινόμενο των ναρκωτικών.
Από την άλλη πλευρά, τόσο ο εισηγητής όσο και οι αξιότιμοι συνάδελφοι έχουν, παρ' όλα αυτά, τονίσει ότι στην περίπτωση αυτή πρέπει να γίνει μια συζήτηση σχετικά με το πώς λειτουργεί το Κέντρο, ποια αποτελέσματα παρήγαγε κατά τη διάρκεια των τελευταίων ετών, και νομίζω ότι, ως προς αυτό δεν μπορούμε να πούμε ότι, έως τώρα, έχουμε μείνει ικανοποιημένοι.
Δεν είμαστε μόνο εμείς που δεν μπορούμε να το πούμε αυτό, αλλά και μια ανεξάρτητη αξιολόγηση, που μόλις αναφέρθηκε, η οποία μας παρουσιάζει ακριβώς όλα τα όρια και τα ελλείμματα αυτής της δράσης.
Η συνάδελφος, προηγουμένως, έλεγε ότι με αυτές τις τροποποιήσεις μεταβαίνουμε από ένα στατιστικό Κέντρο σε ένα Κέντρο αγώνα κατά του φαινομένου των ναρκωτικών.
Θα ήθελα να ήταν έτσι τα πράγματα, αλλά δεν έχω τη δική της πεποίθηση.
Φοβάμαι, αντίθετα, ότι πολλές προτάσεις και πολλές ανησυχίες, όπως αυτές που εκφράστηκαν και από άλλους συναδέλφους, έχουν ως αποκλειστικό στόχο να εξορθολογίσουν τα στοιχεία και να τα καταστήσουν συμβατά.
Ακουσα, μάλιστα, με κάποια έκπληξη, την κυρία Ghilardotti να μιλά για την ασφάλεια των καταναλωτών.
Δε θα ήθελα να εξομοιώσουμε το Κέντρο Παρακολούθησης της Τοξικομανίας με το Κέντρο για την ποιότητα και την ασφάλεια των τροφίμων!
Προσοχή, εδώ μιλάμε για ένα πολύ σοβαρό φαινόμενο, που είναι βλαβερό για το σύνολο της κοινωνίας μας, που καταστρέφει γενιές ολόκληρες και κατά του οποίου πρέπει να αγωνιστούμε.
Και έτσι, καλές οι προσπάθειες ώστε να καταστούν συμβατά τα στοιχεία μεταξύ των χωρών, καλό και το αίτημα ώστε αυτά τα στοιχεία να τεθούν πραγματικά σε κυκλοφορία, αλλά εάν εμείς πιστεύουμε ότι μπορούμε να επιτύχουμε αυτούς τους στόχους, που αφορούν και την πληροφόρηση, παραβλέποντας τη συμβολή που οι φορείς, οι μη κυβερνητικές οργανώσεις, οι εθελοντικές ενώσεις και οι θεραπευτικές κοινότητες παρέχουν στις αντίστοιχες χώρες, σε άμεση επαφή με αυτά τα φαινόμενα και με αυτά τα πρόσωπα, πιστεύω ότι το μόνο που θα επιτελέσουμε θα είναι μια δράση καλών προθέσεων.
Χρειάζεται η συμμετοχή όλων αυτών των φορέων και ίσως, τότε, ο ρόλος αυτός του Κέντρου καταφέρει να γίνει - όπως θα πρέπει να αξιολογήσουμε - ένας πραγματικά αποτελεσματικός και παραγωγικός ρόλος στον αγώνα κατά του φαινομένου αυτού.
Κύριε Πρόεδρε, δυστυχώς το πρόβλημα των ναρκωτικών θα απασχολεί την διεθνή κοινότητα για αρκετές ακόμη δεκαετίες.
Η ίδρυση, πριν από 7 χρόνια, του Ευρωπαϊκού Κέντρου Παρακολούθησης Ναρκωτικών και Τοξικομανίας αποτελεί ένα σημαντικό μέσο για την συλλογή συγκρίσιμων πληροφοριών από τα κράτη μέλη.
Μέσω αυτού, επιτυγχάνεται η παρακολούθηση του σοβαρού αυτού φαινομένου και προσδιορίζονται οι άξονες της πολυδιάστατης πολιτικής σε εθνικό και ευρωπαϊκό επίπεδο.
Ο στόχος αυτός απαιτεί, μεταξύ άλλων, δύο κύριες προϋποθέσεις: καταρχήν, την αξιόπιστη αξιολόγηση των λαμβανομένων μέτρων και, με βάση την αποτελεσματικότητα, την εφαρμογή τους όχι μόνο στα κράτη μέλη, αλλά και στις υπό ένταξη χώρες, στις υπόλοιπες χώρες της Κεντρικής και Ανατολικής Ευρώπης και σε κάθε τρίτη χώρα όπου υπάρχει η δέουσα νομική πλαισίωση μέσω σχετικών συμφωνιών.
Επιτρέψτε μου να πω ότι η αντιμετώπιση των ναρκωτικών είναι ίσως η μόνη περίπτωση όπου η παγκοσμιοποίηση των μέτρων και αποφάσεων είναι επιβεβλημένη και θα έχει μόνο θετικές επιπτώσεις.
Ως δεύτερη προϋπόθεση, θα αναφέρω την παροχή των απαραίτητων οικονομικών και διοικητικών μέσων στο Κέντρο Παρακολούθησης στην Λισσαβώνα, τα οποία θα διευκολύνουν τους δύσκολους και φιλόδοξους στόχους του.
Η μέχρι τώρα λειτουργία, σύμφωνα και με την πρόσφατη έκθεση των εμπειρογνωμόνων, απέδειξε ότι δεν απαιτείται απλή συμπλήρωση του κανονισμού 302/93, όπως προτείνεται από την Επιτροπή, αλλά η τροποποίησή του, όπως περιγράφεται μέσα από τις τροπολογίες του Ευρωπαϊκού Κοινοβουλίου.
Οι τροποποιήσεις αυτές αφορούν κυρίως τον τρόπο λειτουργίας του διοικητικού συμβουλίου, την παροχή τεχνικής βοήθειας από το Κέντρο στις προαναφερόμενες χώρες, καθώς και τη συνδρομή του Κέντρου στις διαδικασίες αξιολόγησης σε εθνικό, ευρωπαϊκό και διεθνές επίπεδο.
Είμαι σίγουρη ότι έτσι εξασφαλίζονται καλύτερες συνθήκες για τη λειτουργία του Ευρωπαϊκού Κέντρου Παρακολούθησης και αυξάνονται οι πιθανότητες για την λήψη ολοκληρωμένων και αποτελεσματικών αποφάσεων.
Τελειώνοντας, θα ήθελα να συγχαρώ και τους δύο εισηγητές για το ουσιαστικό έργο τους.
Κύριε Πρόεδρε, όταν μιλάμε για κάποιες επιχειρήσεις, είναι λογικό να προβαίνουμε σε έναν απολογισμό της λειτουργίας προκειμένου να υπάρχει συνολική βελτίωση, βάσει της κουλτούρας της ποιότητας και της συνεχούς βελτίωσης.
Υπ' αυτή την έννοια, δεν μπορούμε παρά να ταχθούμε με εκείνους που λένε ότι το Ευρωπαϊκό Κέντρο Παρακολούθησης Ναρκωτικών και Τοξικομανίας δεν εκπλήρωσε κατά τρόπο ικανοποιητικό το έργο του και κατά συνέπεια προσυπογράφουμε τις επικριτικές εκθέσεις.
Προσυπογράφουμε επίσης τις τροπολογίες και τις μεταρρυθμίσεις που στοχεύουν στη βελτίωση της αντικειμενικότητας, της αξιοπιστίας και της συγκρισιμότητας των στοιχείων, διότι βάσει της ποιότητας των στοιχείων θα μπορέσουμε να βελτιώσουμε τις πολιτικές μας στον τομέα.
Θα θέλαμε, ως Ομάδα, να προχωρήσουμε πέρα από την πρόταση, προκειμένου να ληφθούν υπόψη επίσης τα προγράμματα μείωσης των βλαβών, και τέλος, θα πω ότι προφανώς πρόκειται για ένα θέμα που ενέχει στοιχεία που άπτονται πτυχών υγιεινής, κοινωνικών και ανθρώπινων πτυχών σε ευρωπαϊκή κλίμακα, γεγονός που υπαγορεύει μια ευρωπαϊκή στρατηγική.
Η Ευρώπη, είτε το θέλουμε είτε όχι, δεν είναι μόνο η Ευρωπαϊκή Ένωση, και υπ' αυτή την έννοια, πρέπει να υποστηρίξουμε επίσης τη διεύρυνση του πεδίου δράσης του περιεχομένου της πρότασης σε χώρες που δεν είναι μέλη της Ένωσης και σε εκείνες που σήμερα έχουν το καθεστώς των υποψηφίων προς ένταξη.
Μια και γίνεται τόσος λόγος για υποκρισία σε σχέση με τη συζήτηση αναφορικά με τον καπνό και τα ναρκωτικά, γιατί άραγε να μην μιλήσουμε και για άλλες υποκρισίες όπως επί παραδείγματι για τους φορολογικούς παραδείσους όπου βρίσκει καταφύγιο το χρήμα από τα ναρκωτικά;
Αξιότιμε κύριε Πρόεδρε, κατά την προηγούμενη κοινοβουλευτική περίοδο πολλοί βουλευτές του Κοινοβουλίου, ιδιαίτερα από τη Νότια Ευρώπη, τάσσονταν υπέρ του ελεύθερου εμπορίου μαλακών ναρκωτικών.
Στις βόρειες χώρες, η αντίληψη που επικρατεί γενικά είναι πως το ελεύθερο εμπόριο μαλακών ναρκωτικών μειώνει το κατώφλι μετάβασης στη χρήση σκληρών ναρκωτικών.
Είναι σημαντικό, σε αυτή τη θετική ατμόσφαιρα του Κοινοβουλίου απέναντι στο ζήτημα των ναρκωτικών, το Ευρωπαϊκό Κέντρο Παρακολούθησης Ναρκωτικών και Τοξικομανίας να έχει στη διάθεσή του επαρκείς πόρους για την καταπολέμηση των ναρκωτικών και εκτός της Ευρωπαϊκής Ένωσης.
Φαίνεται ότι αυτή τη στιγμή δεν ισχύει κάτι τέτοιο.
Το Κέντρο Παρακολούθησης αναλαμβάνει νέα καθήκοντα χωρίς τους αντίστοιχους πόρους, και ιδιαίτερα οι τροπολογίες της Ομάδας των Πρασίνων / Ευρωπαϊκής Ελεύθερης Συμμαχίας συμβαδίζουν με αυτή την προοπτική.
Οι πόροι πρέπει να αυξηθούν μέσω των προγραμμάτων PHARE και TACIS.
Πιο συγκεκριμένα, το Αφγανιστάν και η Ρωσία, η Τσετσενία, η Τουρκία, το Κοσσυφοπέδιο και άλλες περιοχές της πρώην Γιουγκοσλαβίας θα αποτελούν μελλοντικά τις σημαντικότερες οδούς διακίνησης ναρκωτικών ουσιών προς το έδαφος της Ευρωπαϊκής Ένωσης.
Όλες οι χώρες του προγράμματος PHARE πρέπει να ακολουθήσουν το παράδειγμα της Νορβηγίας και πρέπει να τους παρασχεθεί τεχνική βοήθεια γι' αυτό.
Η Εσθονία είναι ένα από τα σημαντικότερα περάσματα του λαθρεμπορίου ναρκωτικών ουσιών από τη Ρωσία προς τη Φινλανδία και μέσω αυτής προς την κοινή αγορά της ΕΕ.
Όλες οι χώρες που λαμβάνουν οικονομική βοήθεια πρέπει να ακολουθήσουν το παράδειγμα της Νορβηγίας.
Επί του παρόντος, δεν τίθεται κανενός είδους όρος για τη λήψη βοήθειας από την ΕΕ, και το Μαυροβούνιο, για παράδειγμα, λαμβάνει οικονομικοπολιτική βοήθεια από την ΕΕ για να πληρώνει τους μισθούς των αστυνομικών, όχι όμως για να καταπολεμούν τα ναρκωτικά και τα διάφορα είδη λαθρεμπορίου, αλλά για να διεξάγουν αγώνα εναντίον του Milosevic.
H Παγκόσμια Τράπεζα και το Διεθνές Νομισματικό Ταμείο δεν θέτουν τέτοιου είδους όρους για τη χορήγηση βοήθειας· η ΕΕ θα πρέπει να επιβάλει τέτοιους όρους στη βοήθεια που χορηγεί η ίδια.
Κύριε Πρόεδρε, η αξιολόγηση του ΕΚΠΝΤ καθιστά σαφές ότι χρειάζεται να τροποποιηθούν σημαντικά τα καθήκοντα που του έχουν ανατεθεί.
Το ΕΚΠΝΤ θα πρέπει να βελτιώσει τη λειτουργία του και να λάβει καλή καθοδήγηση.
Προκειμένου να επιτύχουμε μία αποτελεσματική πολιτική κατά των ναρκωτικών θα πρέπει απαραιτήτως να διευρυνθούν οι αρμοδιότητές του και να εξασφαλισθεί μία στενότερη συνεργασία με τις υποψήφιες χώρες.
Ο εισηγητής πραγματοποίησε ένα καλό έργο, για το οποίο τον ευχαριστώ.
Υποστηρίζω και τις τροπολογίες.
Θα ήθελα ωστόσο να κάνω δύο παρατηρήσεις.
Καταρχήν, όσον αφορά τη συλλογή δεδομένων, στην οποία παρουσιάζονται ακόμα αδυναμίες.
Πώς ελέγχουμε την ακρίβεια των δεδομένων;
Ποιες εγγυήσεις υπάρχουν ότι τα κράτη μέλη συνεργάζονται πλήρως;
Αποδείχθηκε πρόσφατα ότι στη χώρα μου για παράδειγμα οι δικαστικές αρχές είχαν υπολογίσει τον αριθμό των λεγόμενων coffeeshops κατά 50% χαμηλότερα από ό,τι ήταν στην πραγματικότητα.
Διερωτώμαι πώς μπορεί κανείς να πραγματοποιήσει μία αποτελεσματική πολιτική κατά των ναρκωτικών βάσει τέτοιας λογής δεδομένων;
Μήπως, όπως ανέφερε και η κ. Banotti, τη λύση θα μπορούσε να δώσει η συνεργασία με την Europol;
Δεύτερον, κύριε Πρόεδρε, θα ήθελα να επιστήσω την προσοχή σας στο ζήτημα των συνθετικών ναρκωτικών.
Φαίνονται ακίνδυνα και γι' αυτό ακριβώς είναι περισσότερο επικίνδυνα από οποιαδήποτε άλλα ναρκωτικά.
Εμείς στις Κάτω Χώρες έχουμε την "τιμή" να αποτελούμε το μεγαλύτερο παραγωγό και εξαγωγέα αυτού του είδους ναρκωτικών.
Διαπιστώνω ότι όλο και περισσότερα από αυτά τα designer-drugs προέρχονται από την Ανατολική Ευρώπη και την Τουρκία.
Γι' αυτό απευθύνω έκκληση να επιτείνουμε και σε αυτό το σημείο τη συνεργασία μας με την Ανατολική Ευρώπη, τις υποψήφιες χώρες, και να καταστήσουμε την καταπολέμηση των συνθετικών ναρκωτικών τη νέα αιχμή του δόρατος της ευρωπαϊκής πολιτικής για την καταπολέμηση των ναρκωτικών.
Κύριε Πρόεδρε, ο αγώνας κατά των ναρκωτικών είναι ένα από τα σημαντικότερα καθήκοντα που έχουμε ως πολίτες ως και πολιτικοί και αυτό ισχύει τόσο για τους πολίτες που συνεδριάζουν στην Ολομέλεια όσο και για αυτούς που κάθονται στα θεωρεία.
Τα ναρκωτικά γεννούν την εγκληματικότητα, την κοινωνική εξαθλίωση και διαλύουν τι ζωές πολλών ανθρώπων.
Γι' αυτόν τον λόγο, είναι θετικό το γεγονός ότι στη συνεργασία, που εμείς ήδη έχουμε, βλέπουμε να συμμετέχουν σήμερα τόσο οι υποψήφιες χώρες όσο και η Νορβηγία.
Ωστόσο, για να κάνουμε αξιόπιστες εκτιμήσεις και να δημιουργήσουμε αξιόπιστες στατιστικές, πρέπει να έχουμε μια στρατηγική σχετικά με τις πληροφορίες που θα πρέπει να αποστείλουν τα κράτη μέλη στο Ευρωπαϊκό Κέντρο Παρακολούθησης Ναρκωτικών και Τοξικομανίας.
Αλλιώς, η βάση δεδομένων θα είναι αρκετά ισχνή και δεν θα προσφέρει κάποιο όφελος.
Όμως, αυτό δεν αποτελεί ευθύνη μόνο του Κέντρου, αλλά και του κάθε κράτους μέλους αντιστοίχως, δηλαδή, να μεριμνήσει να είναι τα στοιχεία που αποστέλλονται σχετικά με το αντικείμενο για να μπορούν να χρησιμοποιηθούν σε κάτι.
Σήμερα, η ευθύνη για τη λήψη μέτρων ενάντια στη χρήση ναρκωτικών ανήκει, πρωτίστως, στα κράτη μέλη.
Αυτό, όμως, δεν πρέπει να μας εμποδίζει από τις προσπάθειες επεξεργασίας κοινών καθηκόντων και στρατηγικών πρόληψης, κάτι που αποτελεί, ίσως, τα σημαντικότερα θεμέλια του αγώνα ενάντια στα ναρκωτικά.
Πέραν τούτου, η Ένωση και το Κέντρο θα έπρεπε να έχουν έναν ελεγκτικό ρόλο σε ό,τι αφορά την εγχώρια παραγωγή ναρκωτικών, κάτι που ανέφερε κάποιος από τους προηγούμενους ομιλητές.
Διότι δεν μπορούμε να αγνοήσουμε το γεγονός ότι ένα μεγάλο μέρος των ναρκωτικών που κυκλοφορούν σήμερα και που οι νέοι συναντούν όταν διασκεδάζουν έξω είναι τα συνθετικά ναρκωτικά τα οποία έχουν παραχθεί στην Ένωση και όχι κάπου αλλού.
Εφόσον έχουμε τη δεδομένη διασυνοριακή ελευθερία, έχουμε πρόβλημα αν η παραγωγή είναι μεγαλύτερη κάπου αλλού από εκεί που θα επιθυμούσαμε.
Θέλω να δηλώσω ότι ο ορισμός της κοινωνίας χωρίς ναρκωτικά είναι ένας καλός ορισμός.
Είναι ένας στόχος, ένα όραμα, όπως ακριβώς όλα τα άλλα οράματα που έχει η Ένωση όσον αφορά την κοινωνική ανέχεια, όπως και οτιδήποτε άλλο επιθυμούμε να καταπολεμήσουμε.
Είναι μια επιθετική αντιμετώπιση τη διατήρηση της οποίας επιθυμώ.
SV) Κύριε Πρόεδρε, θέλω να αρχίσω εκφράζοντας τις ευχαριστίες μου προς τους εισηγητές, κυρίους.
Sousa Pinto και Turco, για τις εξαιρετικές εκθέσεις.
Ο αγώνας ενάντια στη χρήση ναρκωτικών και στο εμπόριο ναρκωτικών είναι σημαντικός.
Αυτή η έκθεση έχει εκπονηθεί διότι βρίσκεται εν εξελίξει η συμπλήρωση του ισχύοντος κανονισμού σε ότι αφορά το Ευρωπαϊκό Κέντρο Παρακολούθησης Ναρκωτικών και Τοξικομανίας.
Εξάλλου, ο σκοπός είναι να εμπλακούν σ' αυτό το έργο και οι υποψήφιες χώρες.
Επιτρέψτε μου, κατ' αρχάς, να κάνω κάποιο σχόλιο επ' αυτού.
Είναι σημαντικό να εμπλακούν οι υποψήφιες χώρες!
Εγώ είμαι από τη Σουηδία.
Τα τελευταία χρόνια συνεργαζόμαστε με τις βαλτικές χώρες και την Πολωνία για να αποτρέψουμε το εμπόριο ναρκωτικών, καθώς και τη χρήση ναρκωτικών.
Το εμπόριο ναρκωτικών δεν γνωρίζει σύνορα.
Επομένως, πρέπει να υπάρχει διασυνοριακή συνεργασία ώστε να εμποδιστεί η ανάπτυξη του εμπορίου.
Το ίδιο ισχύει για τη συνεργασία με τη Νορβηγία.
Η Νορβηγία συμμετέχει στην ενιαία αγορά και θα ενταχθεί στη Σύμβαση Schengen.
Η Νορβηγία έχει τα ίδια, περίπου, προβλήματα με τη Σουηδία σε ό,τι αφορά τα ναρκωτικά που περνούν τα σύνορα.
Γι' αυτόν, λοιπόν, τον λόγο, είναι σημαντικό να συνεργαστούμε και να συλλέξουμε στοιχεία από αυτές τις γειτονικές χώρες, καθώς, επίσης και να γνωρίζουμε πώς ασκούν τη δική τους πολιτική.
Πέραν τούτου, ο εισηγητής εξετάζει τη λειτουργία του Κέντρου σήμερα.
Νομίζω ότι κάνει μία σημαντική διάκριση, καθώς, το Κέντρο δεν θα πρέπει να ασχολείται με την πολιτική, διότι, αυτό είναι κάτι που θα το κάνουμε εμείς, εδώ, στις πολιτικές ολομέλειες και θα το κάνουμε, επίσης, στα κράτη μέλη και, όσον αφορά την πολιτική για τα ναρκωτικά, κυρίως εκεί.
Αντιθέτως, το Κέντρο θα πρέπει να δημιουργήσει το υπόβαθρο για τη λήψη των πολιτικών αποφάσεων, όπου, σήμερα, υπάρχουν ελλείψεις όσον αφορά τη συλλογή στατιστικών στοιχείων.
Πρέπει να συγκεντρώσουμε στοιχεία εφαρμόσιμα, αξιόπιστα και συγκρίσιμα.
Επιπλέον, το Κέντρο μπορεί να προβεί σε αναλύσεις και να κάνει μια αξιολόγηση των στόχων που θέτουμε εμείς στις πολιτικές ολομέλειες, ώστε να μπορούμε να αναθεωρούμε την πολιτική βάσει αυτών των στοιχείων.
Σε ό,τι αφορά αυτό, το Κέντρο πρέπει να βελτιωθεί σε πολύ μεγαλύτερο βαθμό από ό,τι ισχύει σήμερα.
Πρέπει να γίνονται αναλύσεις της εφαρμοζόμενης πολιτικής - διότι, βέβαια, ασκούνται διαφορετικές πολιτικές, π. χ. στις Κάτω Χώρες και τη Σουηδία.
Θεωρώ ότι είναι σημαντικό να αναλυθούν, πραγματικά, οι επιπτώσεις σε ό,τι αφορά τη χρήση από τους νέους, αλλά και αλλού, αυτών των διαφορών στις πολιτικές που ασκούνται.
.
(NL) Κύριε Πρόεδρε, θα ήθελα εξ ονόματος της Ευρωπαϊκής Επιτροπής να ευχαριστήσω τους εισηγητές για το έργο που πραγματοποίησαν και να σας εκφράσω την ικανοποίηση της Επιτροπής για το γεγονός ότι έχουμε κοινούς στόχους, παρ' όλο που ορισμένες από τις τροπολογίες σας πηγαίνουν πιο πέρα από τις δικές μας προτάσεις, ιδιαίτερα όσον αφορά τις προτεινόμενες βελτιώσεις στο έργο του ΕΚΠΝΤ.
Η Επιτροπή συμφωνεί με το Κοινοβούλιο ότι το έργο του ΕΚΠΝΤ θα πρέπει να βελτιωθεί.
Θα ήθελα να σας θυμίσω ότι η ίδια η Επιτροπή αποφάσισε την εξωτερική αξιολόγηση του ΕΚΠΝΤ.
Θα πρέπει φυσικά να λάβουμε υπόψη τις συστάσεις του Κοινοβουλίου και τις αποφάσεις του διοικητικού συμβουλίου του ΕΚΠΝΤ οι οποίες βασίζονται στα συμπεράσματα αυτής της έκθεσης αξιολόγησης.
Οι δύο προτάσεις μας είναι ωστόσο πολύ ευρύτερες.
Η πρώτη πρόταση αποσκοπεί στη σύναψη συμφωνίας με τη Νορβηγία.
Υπάρχει πολιτική συναίνεση για την πρόταση αυτή και χαίρομαι που και η επιτροπή ελευθεριών και δικαιωμάτων των πολιτών, δικαιοσύνης και εσωτερικών υποθέσεων υποστηρίζει τη σύναψη αυτής της συμφωνίας, η οποία έχει ιδιαίτερη πολιτική σημασία για τους Νορβηγούς, καθώς διαπιστώσαμε ότι αυτοί ενδιαφέρονται ιδιαίτερα να κατανοήσουν καλύτερα το φαινόμενο των ναρκωτικών στην Ευρωπαϊκή Ήπειρο.
Η συμφωνία αυτή είναι σημαντική και για την Ένωση, διότι το πρόβλημα των ναρκωτικών, όπως όλοι γνωρίζετε, δεν γνωρίζει σύνορα.
Η Νορβηγία έλαβε ένα αντίγραφο της έκθεσης αξιολόγησης του ΕΚΠΝΤ και μετά από μία θετική γνωμοδότηση του νορβηγικού Κοινοβουλίου επιβεβαίωσε την προθυμία της να συνάψει τη σχετική συμφωνία.
Η Επιτροπή θεωρεί ότι δεν θα πρέπει να στείλουμε ένα αρνητικό μήνυμα στους Nορβηγούς εταίρους μας θέτοντας όρους στη σύναψη αυτής της συμφωνίας σχετικά με τη βελτίωση του έργου του ΕΚΠΝΤ και καθυστερώντας έτσι την υπογραφή της.
Γι' αυτό η Επιτροπή δεν θα υποβάλει τροποποιημένη πρόταση σχετικά με τη βελτίωση του έργου του ΕΚΠΝΤ, παρ' όλο που έχει αντιρρήσεις επί του περιεχομένου των τροπολογιών στην έκθεση του κ. Turco.
Η δεύτερή μας πρόταση αποσκοπεί στη διευκόλυνση της συμμετοχής των υποψηφίων χωρών στο ΕΚΠΝΤ και στην παροχή βοήθειας στις χώρες αυτές προκειμένου να δημιουργήσουν εθνικά σημεία σύνδεσης και να συνδεθούν με το δίκτυο REITOX.
Από τις 22 τροπολογίες στην έκθεση Sousa Pinto, 5 αφορούν άμεσα το σημείο αυτό.
Διαπιστώσαμε ότι το Κοινοβούλιο επιθυμεί να αναφερθούν ρητά η Μάλτα, η Κύπρος και η Τουρκία ως χώρες στις οποίες μπορεί να παρασχεθεί αυτή η τεχνική αρωγή.
Η Επιτροπή, και πιστεύω και το Συμβούλιο, επιθυμεί να παράσχεται αυτή η αρωγή σε όλες τις υποψήφιες χώρες, επομένως και στη Μάλτα, την Κύπρο και την Τουρκία.
Γι' αυτό κάνουμε δεκτή τη διευκρίνιση που περιλάβατε στο κείμενο με τη ρητή αναφορά στη Μάλτα, την Κύπρο και την Τουρκία και θα την υποστηρίξουμε επίσης απέναντι στο Συμβούλιο.
Αντίθετα, η διεύρυνση με τρίτες χώρες που δεν είναι υποψήφιες προς ένταξη δεν είναι αποδεκτή από την Επιτροπή.
Διότι δεν αποσκοπούμε στο να καταστεί το ΕΚΠΝΤ ένα παγκόσμιο κέντρο παροχής τεχνικής αρωγής, αλλά θέλουμε να του επιτρέψουμε να μεταφέρει τις αναγκαίες γνώσεις στις υποψήφιες χώρες ενόψει της μελλοντικής τους ένταξης.
Συμφωνούμε με το Κοινοβούλιο ότι η αξιολόγηση της πολιτικής των κρατών μελών για την καταπολέμηση των ναρκωτικών είναι εξαιρετικά σημαντική.
Αυτό εξάλλου αναφέρεται και στο πρόγραμμα δράσης για τα ναρκωτικά 2000-2004, το οποίο πρόκειται να συζητηθεί στο Συμβούλιο της Feira.
Δεν πιστεύουμε ωστόσο ότι καθήκον του ΕΚΠΝΤ είναι η αξιολόγηση της πολιτικής των κρατών μελών για την καταπολέμηση των ναρκωτικών.
Το ζήτημα αυτό είναι πολιτικό και δεν θα πρέπει να ανατεθεί στο ΕΚΠΝΤ, το οποίο αποτελεί περισσότερο μία τεχνική υπηρεσία, αλλά στα όργανα της Ένωσης.
Αποτελεί βέβαια καθήκον του ΕΚΠΝΤ η δημιουργία μεθοδολογικών οργάνων προκειμένου να αξιολογούνται οι εθνικές πολιτικές.
Τέτοιες δραστηριότητες μπορούν σίγουρα να πραγματοποιούνται και αναφέρονται μάλιστα για παράδειγμα και στο πρόγραμμα δράσης για το έτος 2000.
Ο προϋπολογισμός του ΕΚΠΝΤ περιέλαβε κονδύλιο μισού εκατομμυρίου ευρώ για το σκοπό αυτό.
Δεν πιστεύουμε ότι είναι αυτή η στιγμή για να υποβάλουμε πρόταση για τροποποίηση του κανονισμού του ΕΚΠΝΤ προκειμένου να περιληφθεί ρητώς στα καθήκοντά του η ανάπτυξη ενός μεθοδολογικού οργάνου αξιολόγησης έτσι, ώστε να καταστούν πλέον ορατές τέτοιες δραστηριότητες.
Και αυτό για δύο λόγους.
Πρώτον, μετά από την έκθεση αξιολόγησης, το διοικητικό συμβούλιο του ΕΚΠΝΤ συζητά τη στιγμή αυτή το ρόλο και τα καθήκοντα του ΕΚΠΝΤ, η δε Επιτροπή θεωρεί σκόπιμο να μην υποβάλει νέες προτάσεις στον τομέα αυτό πριν λάβει υπόψη τα συμπεράσματα του διοικητικού συμβουλίου.
Δεύτερον, υπάρχει ο κίνδυνος, εφόσον διευρύνουμε την πρότασή μας όπως ζητήσατε, να ξεκινήσουμε μία μακρά συζήτηση με το Συμβούλιο, συζήτηση η οποία δεν θα μπορέσει να ολοκληρωθεί πριν το τέλος του έτους.
Εάν συμβεί κάτι τέτοιο, θα πρέπει να ξεχάσουμε ένα πρόγραμμα Phare ύψους 2 εκατ. ευρώ με στόχο να παρασχεθεί τεχνική αρωγή από το ΕΚΠΝΤ στις υποψήφιες χώρες της Ανατολικής Ευρώπης προκειμένου να δημιουργήσουν σημεία σύνδεσης ή να βελτιώσουν τη λειτουργία τους.
Οι πόροι αυτοί δεν μπορούν να διατεθούν μετά από την 31η Δεκεμβρίου2000.
Οι υπόλοιπες τροπολογίες, οι οποίες δεν σχετίζονται άμεσα με την πρότασή μας, βασίζονται κυρίως στην έκθεση αξιολόγησης του ΕΚΠΝΤ και μπορεί να έχουν ως συνέπεια μία ουσιαστική αναθεώρηση του βασικού κανονισμού.
Οι τροπολογίες αυτές ζητούν να υποχρεωθούν τα κράτη μέλη να παρέχουν τα στοιχεία που ζητά το ΕΚΠΝΤ, ενώ μέχρι τώρα κάναμε λόγο για συνεργασία σε εθελοντική βάση.
Αλλά και ο καταμερισμός των αρμοδιοτήτων μεταξύ του διευθυντή και του διοικητικού συμβουλίου θα αλλάξει, όπως επίσης και ο τρόπος με τον οποίο παρέχεται απαλλαγή για τον κανονισμό.
Το τελευταίο ζήτημα αποτελεί οριζόντια υπόθεση, η οποία θα πρέπει να ρυθμισθεί με τον ίδιο τρόπο για όλα τα όργανα της Ένωσης και για την οποία έχει υποβληθεί πρόταση της Επιτροπής στο Συμβούλιο.
Οι τροπολογίες αυτές προβλέπουν, τέλος, την υποβολή έκθεσης αξιολόγησης κάθε τρία χρόνια σχετικά με το έργο του ΕΚΠΝΤ.
Οι τροπολογίες που πρότεινε η κ. Ilka Schrφder αναφέρονται όλες στο ίδιο ζήτημα.
Ζητούν συγκεκριμένα να προστεθεί η αξιολόγηση της πολιτικής για τη μείωση των κινδύνων στα καθήκοντα του ΕΚΠΝΤ.
Πρόκειται ωστόσο για έναν όρο που ερμηνεύεται με διαφορετικό τρόπο από τον καθένα και γι' αυτό δεν περιλαμβάνεται στη στρατηγική της Ένωσης για τα ναρκωτικά για τα έτη 2000-2004.
Επιπλέον, το ζήτημα αυτό δεν θα πρέπει να τύχει ειδικής αντιμετώπισης, αλλά οφείλει να αντιμετωπισθεί ως τμήμα ενός ισορροπημένου συνόλου, το οποίο περιλαμβάνει την πρόληψη, την περίθαλψη, την αποτοξίνωση και τα συνοδευτικά κοινωνικά μέτρα.
Όπως παρατήρησα ήδη, κύριε Πρόεδρε, η Επιτροπή συμφωνεί με το Κοινοβούλιο ως προς την ανάγκη βελτίωσης του έργου του ΕΚΠΝΤ.
Υπογραμμίζω το σημείο αυτό.
Ωστόσο δεν θα υποβάλουμε σχετική τροποποιημένη πρόταση διότι, όπως ανέφερα, δεν είναι αυτή η κατάλληλη στιγμή.
Μετά από έκθεση αξιολόγησης το διοικητικό συμβούλιο του ΕΚΠΝΤ, στο οποίο αντιπροσωπεύεται και το Ευρωπαϊκό Κοινοβούλιο, θα λάβει κατά τη συνέλευση του συμβουλίου διάφορες αποφάσεις και γι' αυτό θεωρούμε σκόπιμο να περιμένουμε τα αποτελέσματα της συνέλευσης αυτής πριν προτείνουμε νέες τροποποιήσεις στον κανονισμό του ΕΚΠΝΤ, όπως αυτή που αφορά την αξιολόγηση.
Στη συνέλευση αυτή του διοικητικού συμβουλίου του ΕΚΠΝΤ η Ευρωπαϊκή Επιτροπή θα υποστηρίξει ότι το έργο του ΕΚΠΝΤ οφείλει να επανεξετασθεί και ότι θα πρέπει να αποσαφηνισθούν περαιτέρω οι στόχοι και τα καθήκοντά του.
Ανάλογα με τα μέτρα που θα αποφασίσει το διοικητικό συμβούλιο, η Επιτροπή μπορεί να υποβάλει ενδεχομένως πρόταση, σχετικά με την τροποποίηση του κανονισμού ΕΚΠΝΤ, με την οποία θα ανταποκριθούμε και στην επιθυμία που εξέφρασε το Κοινοβούλιο προκειμένου να αξιολογείται περιοδικά το ΕΚΠΝΤ.
Εφόσον υποβάλουμε τέτοια πρόταση θα λάβουμε δεόντως υπόψιν τη γνωμοδότηση του Κοινοβουλίου.
Η κοινή συζήτηση έληξε.
Προχωρούμε τώρα στις ψηφοφορίες.
Έκθεση (A5-0147/2000)
(Το Σώμα εγκρίνει το ψήφισμα νομοθετικού περιεχομένου)
Έκθεση (A5-0157/2000)
Μετά την ψηφοφορία επί της πρότασης της Επιτροπής
Κύριε Πρόεδρε, παρεμβαίνω για μια παρατήρηση επί της εφαρμογής του Κανονισμού, και ειδικότερα του άρθρου 69.
Ακουσα την παρέμβαση του Επιτρόπου, αλλά δεν κατάλαβα καλά εάν η Επιτροπή αποδέχεται τις τροπολογίες που το Κοινοβούλιο ενέκρινε πριν από λίγο.
Συγκεκριμένα, δεν κατάλαβα εάν η συμμετοχή της Νορβηγίας στο Κέντρο θα τεθεί σε ισχύ μετά τη μεταρρύθμιση του ίδιου του Κέντρου, εάν δηλαδή η Επιτροπή επιθυμεί την άμεση συμμετοχή της Νορβηγίας, ή, αντίθετα, προτιμά να περιμένει έως το Σεπτέμβριο - όπως επιθυμεί να κάνει και για τη μεταρρύθμιση του Κέντρου - όταν το διοικητικό συμβούλιο θα κάνει τις υποδείξεις του, παρέχοντας συνεπώς στη Νορβηγία τη δυνατότητα να συμμετάσχει σε κάτι που υπάρχει και όχι σε κάτι που, σήμερα, σύμφωνα με την έκθεση των ανεξάρτητων παρατηρητών, είναι άχρηστο και ακατάλληλο, κοστίζει ένα σωρό χρήματα και δε χρησιμεύει σε τίποτα.
.
(NL) Κύριε Πρόεδρε, η Επιτροπή επιθυμεί να καταστεί η Νορβηγία το ταχύτερο δυνατό μέλος του Παρατηρητηρίου, όπως συζητήσαμε σήμερα το πρωί.
Υπογράμμισα ήδη, και εξ ονόματος του συναδέλφου Vitorino, ότι συμφωνούμε με πολλές από τις απόψεις που εκφράστηκαν σήμερα το πρωί από διάφορους βουλευτές, αλλά δεν θεωρούμε σκόπιμο τη στιγμή αυτή να εξετάσουμε τη λειτουργία του Παρατηρητηρίου.
Η Επιτροπή πιστεύει ότι η πρωινή συζήτηση αφορά τη συμμετοχή στο Παρατηρητήριο της Νορβηγίας και βέβαια και των χωρών της Ανατολικής Ευρώπης.
Κύριε Πρόεδρε, όσον αφορά την έκθεση σχετικά με τη συμμετοχή της Νορβηγίας, δεν είμαι ικανοποιημένος με όσα είπε πριν από λίγο ο Επίτροπος, με την έννοια ότι και το Κοινοβούλιο αυτό, ακόμα και τώρα εξέφρασε, ομόφωνα, το ιδιαίτερο ενδιαφέρον του για την ταχύτερη συμμετοχή της Νορβηγίας στο Κέντρο.
Το πρόβλημα, σήμερα, είναι ότι το Κέντρο δεν είναι σε θέση να αποδεχτεί τη συμμετοχή της Νορβηγίας.
Ζητώ συνεπώς να αποφασίσει το Κοινοβούλιο αυτό υπέρ της αναβολής της ψηφοφορίας.
Συμφώνως προς το άρθρο 69, για την ακρίβεια, ο εισηγητής μπορεί να ζητήσει, αν το αποφασίσει το Σώμα, να αναβληθεί η ψηφοφορία, και το θέμα θεωρείται ότι θα παραπεμφθεί για επανεξέταση στην αρμόδια επιτροπή.
Βλέπω ότι και ο συνεισηγητής ζητά το λόγο.
Σας υπενθυμίζω ότι το άρθρο 69 ορίζει να διεξάγεται αυτή η διαδικασία χωρίς συζήτηση.
Σας ζητώ λοιπόν να μην ξανανοίξετε τη συζήτηση, αν και σας δίνω το λόγω επειδή είσαστε ο συνεισηγητής.
Ευχαριστώ τον κύριο Πρόεδρο για την επιείκειά του, και επωφελούμαι για να επισημάνω, υπό την ιδιότητα του εισηγητή, ότι η συζήτηση που είχαμε εδώ σήμερα το πρωί αποτέλεσε την πρώτη ευκαιρία που δόθηκε στο Ευρωπαϊκό Κοινοβούλιο από το 1993, όταν δημιουργήθηκε το Ευρωπαϊκό Κέντρο Παρακολούθησης των Ναρκωτικών και της Τοξικομανίας, ώστε να εκφέρει άποψη σχετικά με το ζήτημα ουσίας που συνίσταται στην τροποποίηση του κανονισμού της εν λόγω υπηρεσίας.
Και εκτιμώ πως το Κοινοβούλιο θα είχε αποποιηθεί σοβαρά των στοιχειωδέστερων πολιτικών του ευθυνών σε περίπτωση που δεν αντιλαμβανόταν από ευρύτερης σκοπιάς τα καθήκοντά του και δεν κατέθετε μια σειρά τροπολογιών, που σκοπό έχουν το ριζικό επαναπροσδιορισμό της λειτουργίας του Κέντρου, διότι είμαστε πεπεισμένοι για την απαραίτητη ανάγκη ύπαρξης του Κέντρου Παρακολούθησης των Ναρκωτικών και για τον χρήσιμο ρόλο που μπορεί αυτό να διαδραματίσει στη μελλοντική πορεία της Ευρωπαϊκής Ένωσης, αν και αυτό δεν μπορεί να γίνει με τη σημερινή έκθεση, με το ουσιαστικό περιεχόμενο της οποίας η Επιτροπή, κατά τα φαινόμενα, συμφωνεί.
Σύμφωνα με τον Kανονισμό, υποβάλλω τώρα στο Σώμα το αίτημα αναβολής της ψηφοφορίας το οποίο διετύπωσε ο κ. Turco.
(Το Σώμα απορρίπτει το αίτημα) (Το Σώμα εγκρίνει το ψήφισμα νομοθετικού περιεχομένου)
Κοινοτικά σχέδια και υποδείγματα
Η ημερήσια διάταξη προβλέπει τη συζήτηση της έκθεσης (A5-0150/2000) του κ. Ferri, εκ μέρους της Επιτροπής Νομικών Θεμάτων και Εσωτερικής Αγοράς, σχετικά με την πρόταση κανονισμού του Συμβουλίου που αφορά τα κοινοτικά σχέδια και υποδείγματα (COM(1999) 310 - C5-0129/1999 - 1993/0463(CNS)).
Κύριε Πρόεδρε, μετά την οδηγία 98/71/ΕΚ σχετικά με τη νομική προστασία των σχεδίων και των υποδειγμάτων, υποβλήθηκε σήμερα στην αξιολόγηση και την απόφασή μας η πρόταση κανονισμού, που κινείται όπως είναι φανερό στα πλαίσια της οδηγίας, και έχει κατά συνέπεια όλα τα υπέρ και τα κατά που συνεπάγεται η οδηγία αυτή σχετικά με ένα τόσο αμφιλεγόμενο και ανταγωνιστικό θέμα, στο οποίο διακυβεύονται πολλά συμφέροντα.
Είναι αλήθεια, όμως, ότι η οδηγία, στο τέλος, αφαίρεσε ένα κομμάτι αυτού του θέματος, το οποίο αφορά σύνθετα προϊόντα με σκοπό την επισκευή τους.
Υπάρχει η περίφημη ρήτρα για τις επισκευές, για τα ανταλλακτικά προϊόντα: ο τόσο πολύπλοκος και διαρθρωμένος κόσμο της αυτοκινητοβιομηχανίας.
Η επιτροπή εργάστηκε πολύ προσεκτικά - ευχαριστώ, ιδιαίτερα, τον πρόεδρό της - παρότι, στο τέλος, υπερίσχυσε μια οπτική, μια ερμηνεία που θα μπορούσαμε να χαρακτηρίσουμε μάλλον συντηρητική και πολύ επιφυλακτική, γιατί δεν υπήρξε η θέληση να ασκηθεί μεγαλύτερη πίεση, σε αναμονή της συμπλήρωσης της οδηγίας έπειτα από τα τρία χρόνια παρατήρησης σχετικά με το θέμα που αποκλείστηκε και το οποίο ανέφερα ήδη.
Ο κανονισμός, όμως, έχει μια δική του ισχύ στα πλαίσια του καθορισμού της κοινοτικής προστασίας των προϊόντων, σχεδίων και προτύπων και των καταχωρημένων και μη καταχωρημένων προϊόντων κατασκευής: την πρόταση να χρησιμοποιηθεί το Ενιαίο Γραφείο Σημάτων σε κοινοτικό επίπεδο και για τα σχέδια και τα πρότυπα, ένα προστατευμένο, δηλαδή, αποκλειστικό δικαίωμα χρήσης, εκτός μερικών εξαιρέσεων, σε κοινοτικό επίπεδο.
Αυτό ανταποκρίνεται, προφανώς, στη βασική ανάγκη της ενιαίας αγοράς, καθώς και σε μια ενιαία ρύθμιση σε θέματα ακυρότητας, αποποίησης και δυνατότητας χρήσης, από δύο πολύ σημαντικές απόψεις: αφα ενός της καινοτομίας, που συνδέεται με τη εμπορική διακίνηση, και αφα ετέρου της ατομικότητας, που συνδέεται με τη δημιουργικότητα.
Είναι δύο πτυχές ενός πολύ συναρπαστικού κόσμου ο οποίος απαιτεί, φυσικά, προστασία αλλά και κινητικότητα.
Να γιατί επιμένω, ιδιαίτερα, σε μια ελάχιστη δέσμη τροπολογιών η οποία, κατά τη επισώρευση των μορφών προστασίας μεταξύ της κοινοτικής προστασίας και των δικαιωμάτων πνευματικής ιδιοκτησίας - και επαφίεμαι στο Ευρωπαϊκό Κοινοβούλιο για μια σύγχρονη αλλά κυρίως ρεαλιστική αξιολόγηση του τόσο περίπλοκου κόσμου των σχεδίων και των προτύπων - δε θα εμποδίσει τις καταστάσεις μονοπωλίου.
Θα έλεγα, συνεπώς, ότι εάν θέταμε, όπως προβλέπει η τροπολογία αριθ.
23 - και αν χρειαστεί θα το ξεκαθαρίσουμε ακόμα καλύτερα - ένα όριο 25 ετών για την προστασία των καταχωρημένων προτύπων, αυτό το κατώφλι θα ήταν ήδη υπεραρκετό.
Από την άλλη πλευρά, η οδηγία δεν μας δίδει λαβές για αντενδείξεις.
Η οδηγία αναφέρει ότι τα κράτη μέλη πρέπει να μπορούν να επιτρέπουν τη σώρευση μεταξύ της κοινοτικής προστασίας και των δικαιωμάτων πνευματικής ιδιοκτησίας.
Ας θυμηθούμε ότι τα πνευματικά δικαιώματα σε πολλά κράτη έχουν διάρκεια 70 ετών.
Συνεπώς, εάν αθροίζαμε 25 συν 70 θα καταλήγαμε να εμποδίσουμε ένα μέσο προϊόν το οποίο συχνά - και λόγω, ας το πούμε έτσι, της φύσης του, της καινοτομίας και της δημιουργικότητας - δεν μπορεί να διαρκέσει πάρα πολύ, πέρα από τη ζωή ενός ανθρώπου, λόγος για τον οποίο θεωρώ λογικό ένα όριο 25 ετών.
Επιτρέψτε μου, συνεπώς, να επιμείνω, ώστε να υλοποιηθεί αυτό τουλάχιστον το είδος μετριασμού των απαιτήσεων και να δοθεί στην κοινοτική Ευρώπη, στην ενιαία αγορά, ένας τόσο σημαντικός κόσμος, κυρίως για τη μικρή και μεσαία βιομηχανία, όπου πραγματικά η παραγωγικότητα των σχεδίων, των προτύπων, της φαντασίας - που για τα ευρωπαϊκά κράτη αποτελεί φυσικά ένα κίνητρο σε θέματα απασχόλησης και εργασίας - εντάσσεται τέλεια σε αυτό το δίκτυο δικαιωμάτων και ελευθεριών.
Πιστεύω ότι αυτή η πρόταση κανονισμού, που δημιουργεί ένα ενοποιημένο καθεστώς, με μια ομοιόμορφη προστασία σε ολόκληρο το έδαφος της Κοινότητας, παρά τους περιορισμούς και τις ανεπάρκειες που θέλησα να τονίσω για να είμαι εντάξει και απέναντι στους συναδέλφους, μπορεί να αποτελέσει πραγματικά μια σημαντική καμπή για τον τρόπο οικοδόμησης της Ευρώπης.
Κύριε Πρόεδρε, θα αρχίσω λέγοντας ότι το έργο του εισηγητή ήταν σχεδόν τιτάνιο, για να μην πω άξιο επαίνου και με το παραπάνω, και υπογράμμισε πάνω απ' όλα τον προβληματισμό για τις μικρομεσαίες επιχειρήσεις, που στην πραγματικότητα είναι ο στόχος αυτής της μεταρρύθμισης.
Ο εισηγητής με κατηγόρησε, με τον φιλόφρονα τόνο που τον χαρακτηρίζει, ότι υποστήριξα μια πιο συντηρητική και επιφυλακτική στάση.
Συμμερίζομαι τις ανησυχίες του.
Ιδιαίτερα, τον προβληματισμό που εξέφρασε στην τροπολογία του 13.
Το πρόβλημα όμως είναι ότι εδώ αντιμετωπίζουμε μια εξαιρετικά πολύπλοκη σπαζοκεφαλιά δικαιωμάτων, που απορρέουν από δεκαπέντε διαφορετικές εθνικές νομοθεσίες, που αλληλοεπικαλύπτονται και η εναρμόνισή μας δεν μπορεί να γίνει ούτε άμεσα, ούτε συνολικά.
Πιστεύω πως οι ανησυχίες του εισηγητή, του κ. Ferri, μερικές από τις οποίες δεν συμμερίστηκα πλήρως, αλλά που τις υποστήριξα ως μέλος της Ομάδας του Ευρωπαϊκού Λαϊκού Κόμματος, θα φανούν στα επόμενα χρόνια και θέλω να σας πως ότι θα σας υποστηρίξουμε όλοι, διότι για πολλά πράγματα τα οποία υποστηρίξατε έχετε απόλυτο δίκιο.
Επιτρέψτε μου τώρα να υπεισέλθω στο θέμα του Κανονισμού.
Ο εν λόγω Κανονισμός προέρχεται από την Οδηγία του 1993 και αυτό είναι το πρώτο σημείο που νομίζω ότι πρέπει να επισημάνω.
Είναι η ώρα να θεσπιστεί αυτός ο Κανονισμός, δεν μπορούμε να το καθυστερήσουμε περισσότερο.
Πρόσκομμα στην εκτέλεσή του αποτέλεσε μεταξύ άλλων και η περίφημη απόφαση του Ευρωπαϊκού Δικαστηρίου που υποχρεώνει σε αλλαγή της νομικής βάσης, και η πολυπλοκότητα της ρήτρας επισκευής των ανταλλακτικών για πολύπλοκα προϊόντα, στα οποία αναφέρθηκε ο εισηγητής.
Ένα πρώτο σημείο στο οποίο εφιστώ λοιπόν την προσοχή, και πιστεύω ότι εκφράζω όχι μόνο τη γνώμη της Ομάδας του Ευρωπαϊκού Λαϊκού Κόμματος αλλά και τη γνώμη του Σώματος, είναι να ζητήσουμε από την Επιτροπή να δώσει στο μέγιστο δυνατό βαθμό και χωρίς χρονοτριβή την ευχέρεια στο Συμβούλιο να εγκρίνει αυτόν τον Κανονισμό, διότι οι τροπολογίες του Κοινοβουλίου, με την επιφύλαξη για τις εξηγήσεις που έδωσε ο εισηγητής, είναι τροπολογίες που βελτιώνουν αισθητά την ποιότητα του κειμένου, και επιτρέψτε μου να το πω με πολύ μεγάλη υπερηφάνεια.
Πολλές φορές στο Ευρωπαϊκό Κοινοβούλιο, για λόγους πολιτικής σκοπιμότητας, επεξεργαζόμαστε ασαφή κείμενα αμφισβητούμενης ποιότητας.
Πιστεύω ότι πρόκειται για τροπολογίες που γενικά βελτιώνουν αισθητά το κείμενο και που η Επιτροπή θα εγκρίνει χωρίς καμία δυσκολία.
Για να αναφέρω μία που νομίζω πως είναι σημαντική - την τροπολογία 16 - σε αυτήν εξηγείται σε μια σειρά υποθέσεων ότι ο λόγος ακυρότητας του σήματος, που υφίσταται μόνο για ένα ή μερικά από τα κράτη μέλη, δεν μπορεί να επιφέρει την ακύρωση του σήματος μόνο σε αυτά τα κράτη, δεδομένου ότι θα μπορούσε να δημιουργήσει την παράδοξη κατάσταση ένα κοινοτικό σήμα να καταστεί ενδεχομένως άκυρο σε δεκατέσσερα κράτη μέλη, και να ισχύει μόνο σε ένα.
Κύριε Πρόεδρε, δεν θα επεκταθώ, μια και είναι Παρασκευή.
Πιστεύω ότι το μήνυμα είναι σαφές.
Ελπίζω η Επιτροπή να αποδεχθεί τον κορμό των τροπολογιών μας και να τις διαβιβάσει γρήγορα, προκειμένου αυτός ο Κανονισμός να εφαρμοστεί το συντομότερο δυνατό.
Κύριε Πρόεδρε, φαίνεται ότι ο μακρύς δρόμος που διανύσαμε προκειμένου να επιτύχουμε στην Ευρωπαϊκή Ένωση ενιαίο ρυθμιστικό πλαίσιο σε ό,τι αφορά την προστασία των σημάτων, των σχεδίων και των υποδειγμάτων φθάνει πλέον στο τέρμα του.
Το μεγαλύτερο μέρος του χρόνου που χρειάστηκε για τη διαπραγμάτευση αυτού του κανόνα υπήρξε αναγκαίος, προκειμένου να επιτύχουμε την έγκριση της οδηγίας σχετικά με σχέδια και υποδείγματα, έργο που μας απασχόλησε πρακτικά καθ' όλη την προηγούμενη νομοθετική περίοδο και μάλιστα και ένα τμήμα της προπροηγούμενης.
Προφανώς, από τη στιγμή που υπερέβημεν τα πιο σοβαρά προβλήματα, καθώς καταλήξαμε σε ένα κείμενο στην Οδηγία που μπορεί να χαρακτηριστεί ως ισόρροπο, το έργο του Κανονισμού επρόκειτο εν τέλει να είναι πολύ απλούστερο.
Όντως έτσι έγινε.
Αυτό μας επιτρέπει σήμερα να επιβεβαιώσουμε ότι η στρατηγική που υιοθετήθηκε τότε από το Κοινοβούλιο, που συνίστατο στη διαπραγμάτευση καταρχάς της Οδηγίας και κατόπιν του Κανονισμού, ήταν η τελικά ορθή.
Η παρέμβαση του Κοινοβουλίου προκειμένου να επιτευχθεί ο συμβιβασμός για το πάγωμα της επεξεργασίας του κανόνα, με μια Οδηγία υποκείμενη στη διαδικασία της συναπόφασης ήταν αποφασιστική και ενδεχομένως αυτό να μην είχε επιτευχθεί εάν η διαδικασία ήταν η αντίθετη, δηλαδή, πρώτα τον Κανονισμό και ύστερα την Οδηγία.
Σε εκείνη την περίπτωση, η λειτουργία του Κοινοβουλίου δεν θα ήταν αποφασιστική και δεν θα είχε επιτευχθεί αυτή η ισορροπία μεταξύ των συμφερόντων των κατασκευαστών αυτοκινήτων αφενός, και των ανεξάρτητων κατασκευαστών μερών του αμαξώματος αφετέρου, ή μεταξύ των συμφερόντων των καταναλωτών και εκείνων των ασφαλιστικών εταιρειών.
Απαξ και επιτεύχθηκε η συμφωνία, που πολύ απέχει από το να είναι τέλεια, αλλά που επέτρεψε την απεμπλοκή από ένα τόσο επίμαχο θέμα, το έργο επεξεργασίας του Κανονισμού και αυτής της έκθεσης σχετικά με την πρόταση της Επιτροπής ήταν τελικά πολύ απλούστερο.
Επρόκειτο δηλαδή για αντανάκλαση στον Κανονισμό του συμβιβασμού που επιτεύχθηκε στο κείμενο της Οδηγίας.
Εάν η Ευρωπαϊκή Ένωση υπαγόρευε κανόνες εναρμόνισης της νομοθεσίας των κρατών μελών, ήταν λογικό οι ίδιοι οι κανόνες τους να συνάδουν προς τα θεσπισμένα στους κανόνες εναρμόνισης.
Είναι γεγονός ότι η πρόταση της Επιτροπής ακολουθούσε πρακτικά επακριβώς το κείμενο της Οδηγίας και για αυτόν τον λόγο το υποστηρίξαμε.
Πιστοί σε αυτό το κριτήριο, μεγάλο μέρος των τροπολογιών που πρόκειται να υποστηρίξουμε συνίστανται ακριβώς στην ενίσχυση της συμφωνίας και σύμπτωσης μεταξύ του κειμένου της Οδηγίας και του Κανονισμού.
Και θέλω ακριβώς να συγχαρώ σε αυτό το σημείο το κ. Ferri για την έκθεσή του και παράλληλα να τον ευχαριστήσω για την ευέλικτη στάση που επέδειξε καθ' όλη τη διάρκεια της διαπραγμάτευσης.
Είναι γεγονός ότι στην πρώτη του έκθεση ο εισηγητής υπέβαλε συγκεκριμένες προτάσεις, που κατά τη γνώμη του ήταν ορθές, αλλά που κατά τη γνώμη - προσωπικά θεωρώ πιο βάσιμη - πολλών Ομάδων αυτού του Σώματος, αντίκειντο στη δέσμευση για πάγωμα σχετικά με τη ρήτρα για τις επισκευές.
Παρά ταύτα, επιδεικνύοντας την εν λόγω ευέλικτη στάση κατά τη διαπραγμάτευση, ο κ. Ferri απέσυρε τις προτάσεις του και τον συγχαίρω για αυτό.
Σε αυτή τη φάση υπάρχουν δύο μόνο σημεία στα οποία δεν υφίσταται συμφωνία μεταξύ του εισηγητή και της Ομάδας μου.
Το πρώτο εξ αυτών αναφέρεται στον ορισμό του μοναδικού χαρακτήρα του σήματος, που περιλαμβάνει ένα σημείο, προκειμένου να το καταστήσει συμβατό, όπως αναφέρεται, με το κείμενο των συμφωνιών TRIP (πλαστικότητα επαγόμενη με τη διαμόρφωση).
Δεν είναι η ώρα να ανοίξουμε συζήτηση επί του θέματος, δεν συμμεριζόμαστε όμως αυτή την ερμηνεία και συν τοις άλλοις θεωρούμε ότι η εν λόγω τροπολογία περιλαμβάνει μερικά στρεβλωτικά στοιχεία.
Το δεύτερο στοιχείο στο οποίο δεν συμφωνούμε αναφέρεται στα πνευματικά δικαιώματα και θα καταψηφίσουμε τις τροπολογίες της Ομάδας του Ευρωπαϊκού Λαϊκού Κόμματος (Χριστιανοδημοκρατών) και των Ευρωπαίων Δημοκρατών.
.
(ΕΝ) Κύριε Πρόεδρε, η συνάδελφος της ομάδας PPE-DE, κ. Palacio Vallelersundi, λέει ότι ο εισηγητής, κ. Ferri, την κατηγόρησε ότι είναι συντηρητική.
Έχω να πω στη συνάδελφο κ. Palacio Vallelersundi ότι αυτή την ετικέτα θα έπρεπε να τη δέχεται με ευχαρίστηση, και να την φέρει με υπερηφάνεια.
Σήμερα μιλώ για λογαριασμό των Βρετανών συναδέλφων μου του Κόμματος των Συντηρητικών, τους λόρδο Inglewood και κ. Harbour, οι οποίοι δυστυχώς αδυνατούν να παραβρίσκονται στο Κοινοβούλιο αυτή τη στιγμή.
Θα ήθελα να σημειωθεί στα πρακτικά ότι, οι Βρετανοί του Συντηρητικού Κόμματος στηρίζουν την έκθεση του κ. Ferri η οποία, όπως πιστεύουμε, συμβιβάζει κατά αποδεκτό τρόπο τα διάφορα συγκρουόμενα συμφέροντα.
Ειδικότερα, πιστεύουμε ότι πολύ σωστά η οδηγία και ο κανονισμός ευθυγραμμίζονται για να μας δώσουν ένα όσο το δυνατόν πιο άρρηκτο καθεστώς για την προστασία των βιομηχανικών σημάτων σε όλη την Ευρωπαϊκή Ένωση συνολικά.
Θα ήθελα επίσης να σημειωθεί στα πρακτικά ότι στηρίζουμε την έκθεση της κ. Grossette, και να τονιστεί ότι, κατά τη γνώμη μας, είναι ύψιστης σημασίας να εφαρμόζεται το κοινοτικό δίκαιο με συνέπεια, με το σωστό τρόπο, και την κατάλληλη στιγμή.
.
(NL) Κύριε Πρόεδρε, το ζήτημα των κοινοτικών προτύπων είναι ιδιαίτερα σημαντικό για την Επιτροπή.
Χαιρόμαστε γι' αυτό ιδιαίτερα για τη λεπτομερή και πολύ ουσιαστική έκθεση του κ. Ferri.
Όπως είχα ανακοινώσει κατά το Συμβούλιο Εσωτερικής Αγοράς στις 16 Μαρτίου εφέτος, σκοπεύω να υποβάλω σύντομα μία νέα τροποποιημένη πρόταση κανονισμού προς έγκριση από την Επιτροπή.
Στην τροποποιημένη αυτή πρόταση θα αναφερθούμε στα προβλήματα, τα οποία διαπιστώθηκαν από τον προηγούμενο Ιούνιο, όταν υπέβαλε την πρότασή της η Επιτροπή.
Στα πλαίσια αυτά οι συστάσεις που περιλαμβάνει η έκθεση του κ. Ferri είναι εξαιρετικά χρήσιμες και σημαντικές.
Με ευχαρίστηση σας ανακοινώνω ότι η Επιτροπή συμφωνεί με τις συστάσεις που περιλαμβάνονται στις εξής τροπολογίες: 1, 2, 3, 4, 5, 7, 8, 9, 13, 14, 16, 18 και 20.
Ορισμένες τροπολογίες, κυρίως οι 10, 11, 21, 22 και 23, δεν συνάδουν ωστόσο απολύτως με το κείμενο της οδηγίας του 1998 και δεν μπορούν να γίνουν επομένως δεκτές από την Επιτροπή δυστυχώς.
Στα πλαίσια αυτά θα ήθελα να παρατηρήσω ότι η Επιτροπή θεωρεί ιδιαίτερα σημαντική την αρχή ότι ο κανονισμός δεν μπορεί να απομακρύνεται από έννοιες που περιλαμβάνει η οδηγία.
Θα ήθελα εξάλλου να αναφερθώ εν συντομία στο ζήτημα της προστασίας των προτύπων, όταν χρησιμοποιούνται για επισκευές τμήματα περίπλοκων προϊόντων, όπως αναφέρεται στις τροπολογίες 6 και 12.
Το ζήτημα αυτό, για το οποίο έχουν διεξαχθεί μακρές και επίπονες συνομιλίες στα πλαίσια της διαδικασίας συνδιαλλαγής, αντιμετωπίζεται με την οδηγία και με την έγκριση του λεγομένου συμβιβασμού για το πάγωμα της ρήτρας περί επισκευών.
Στα πλαίσια αυτά και σύμφωνα με το συμβιβασμό που επετεύχθη όταν εγκρίθηκε η οδηγία, η Επιτροπή δεσμεύθηκε να ερευνήσει το ζήτημα λεπτομερέστερα και να υποβάλει σχετική πρόταση στα πλαίσια της οδηγίας.
Για να μην προκαταλάβουμε τη λύση η οποία θα γίνει δεκτή τελικά, η πρόταση για τον κανονισμό που υπέβαλε η Επιτροπή ορίζει ότι τα τμήματα των περίπλοκων προϊόντων δεν προστατεύονται στα πλαίσια του κοινοτικού συστήματος, τουλάχιστον μέχρι να εξευρεθεί οριστική λύση.
Η Επιτροπή τηρεί ανοικτή στάση απέναντι στην πρόταση του Κοινοβουλίου για περαιτέρω ευθυγράμμιση του κειμένου του κανονισμού με αυτό της οδηγίας και σας διαβεβαιώnv ότι θα σκεφτούμε την πρότασή σας σοβαρά.
Εξάλλου θα ήθελα να αναφερθώ στις τροπολογίες 15 και 19 περί απομιμήσεων.
Για την τροπολογία 15 συμφωνεί η Επιτροπή με τη θέση του Κοινοβουλίου σχετικά με την ανάγκη να θεσπισθεί δικαίωμα ενημέρωσης.
Η Επιτροπή προτιμά ωστόσο να αντιμετωπισθεί το συγκεκριμένο ζήτημα στα πλαίσια της καταπολέμησης των απομιμήσεων και της πειρατείας.
Να σας θυμίσω μάλιστα ότι η Επιτροπή θέτει το ζήτημα αυτό στην Πράσινη Βίβλο περί καταπολέμησης των απομιμήσεων και της πειρατείας στην εσωτερική αγορά.
Σχετικά με την τροπολογία 19 η οποία προτείνει υποχρεωτική παράδοση των παρανόμων προϊόντων στο δικαιούχο ενός προτύπου, η Επιτροπή θεωρεί ότι αυτό δεν αποτελεί ενδεχομένως την καλύτερη λύση σε κάθε περίπτωση και ότι μάλιστα μπορεί κάποτε να δημιουργήσει ακόμη και προβλήματα στο δικαιούχο ενός προτύπου.
Γι' αυτό, καθώς επίσης και διότι το άρθρο 93, παράγραφος 1, σημείο Δ του κανονισμού παρέχει τη δυνατότητα στα εθνικά δικαστήρια να λάβουν μέτρα εάν χρειασθεί, η Επιτροπή δεν συμφωνεί με την προτεινόμενη τροπολογία.
Θα ήθελα τέλος να ευχαριστήσω τα μέλη του Κοινοβουλίου για την υποστήριξη και τη συνεργασία τους στα πλαίσια της συζήτησης αυτού του σημαντικού κανονισμού.
Ελπίζω οι ευρωπαϊκές επιχειρήσεις να εκφράσουν την ικανοποίησή τους για το γεγονός ότι θα διαθέτουν μία απλή και φθηνή διαδικασία για την προστασία των βιομηχανικών προτύπων στην Ευρωπαϊκή Ένωση.
Ευχαριστούμε, κύριε Επίτροπε.
Η συζήτηση έληξε.
Προχωρούμε τώρα στη ψηφοφορία.
(Το Σώμα εγκρίνει το ψήφισμα νομοθετικού περιεχομένου) ΑΙΤΙΟΛΟΓΗΣΗ ΨΗΦΟΥ
.
(NL) Απείσχα κατά την ψηφοφορία σχετικά με την τροποποιημένη πρόταση κανονισμού περί κοινοτικών προτύπων.
Όχι διότι αντιτίθεμαι σε ένα κοινοτικό σύστημα σημάτων και προτύπων, κάθε άλλο.
Ένα τέτοιο σύστημα είναι εξαιρετικά αναγκαίο.
Απείσχα διότι το Γραφείο Προτύπων γίνεται τμήμα του Γραφείου Σημάτων χωρίς να αξιοποιηθεί η ευκαιρία, προκειμένου να εφαρμοσθεί να διαφορετικό γλωσσικό καθεστώς.
Στην παλαιά πρόταση κανονισμού του 1993 επιλέγεται ρητώς το γλωσσικό καθεστώς του Γραφείου Σημάτων.
Στην παρούσα πρόταση η επιλογή αυτή γίνεται σιωπηρά.
Ελπίζω οι συνάδελφοι από την επιτροπή βιομηχανίας να το παρατήρησαν, όπως επίσης και όλοι όσοι δέχθηκαν αυτό τον κανονισμό χωρίς να ασκήσουν ουδεμία κριτική στο σημείο αυτό.
Το Γραφείο οφείλει φυσικά να εργάζεται αποτελεσματικά, αξιοποιώντας σωστά τους πόρους που διαθέτει.
Η ταχύτητα στη λήψη αποφάσεων αποτελεί ένα σωστό στόχο.
Δεν χρειάζεται να μεταφράζεται κάθε σελίδα.
Δεν είναι ωστόσο υπερβολική η απαίτηση να χρησιμοποιείται η γλώσσα του πολίτη, εκτός από την αίτηση εγγραφής και στη διαδικασία διευθέτησης διαφορών, καθώς επίσης και στην αλληλογραφία με το Γραφείο.
Κατά τη δημιουργία του Γραφείου Σημάτων χρησιμοποιήθηκαν τεχνικά προσχήματα προκειμένου να επιλεγεί ένα γλωσσικό καθεστώς που δημιουργεί διακρίσεις.
Η απαράδεκτη αυτή τακτική επαναλαμβάνεται τώρα.
Οπότε τι νόημα έχει το άρθρο που παρέχει το δικαίωμα στον πολίτη να χρησιμοποιεί τη δική του γλώσσα στις επαφές του με το όργανο αυτό;
Διαμαρτύρομαι έντονα για αυτή την κατάσταση!
Έλεγχος της εφαρμογής του κοινοτικού δικαίου (1998)
Η ημερήσια διάταξη προβλέπει τη συζήτηση της έκθεσης (Α5-0132/2000) της κ. Grossetκte, εκ μέρους της Επιτροπής Νομικών Θεμάτων και Εσωτερικής Αγοράς, σχετικά με την δέκατη έκτη ετήσια έκθεση της Επιτροπής για τον έλεγχο της εφαρμογής του κοινοτικού δικαίου - 1998 (COM(1999) 301 - C5-0213/1999 - 1999/2168(COS)).
.
(FR) Κύριε Πρόεδρε, το ότι η εν λόγω έκθεση είναι το τελευταίο θέμα προς συζήτηση στη σύνοδο αυτής της εβδομάδας δεν σημαίνει και ότι είναι μικρής σημασίας το αντίθετο, αφού όλους μας μας ενδιαφέρει η Ευρώπη των πολιτών, η Ευρώπη που υπάρχει για τον πολίτη.
Είναι μέρος των καθηκόντων μας να σκεφτόμαστε το συμφέρον του Ευρωπαίου πολίτη, να επαγρυπνούμε ώστε να εφαρμόζεται το κοινοτικό δίκαιο στα κράτη μέλη, και να φροντίζουμε να ακολουθεί αυτή τη διαδικασία η Ευρωπαϊκή Επιτροπή, ο θεσμοφύλακας των Συνθηκών, με τη μέγιστη προσοχή.
Τα αριθμητικά στοιχεία της έκθεσης, την οποία συνέταξαν οι υπηρεσίες της Ευρωπαϊκής Επιτροπής για το έτος 1998, δυστυχώς δεν φανερώνουν μεγάλη βελτίωση και, εξαρχής, καλούν σε επαγρύπνηση.
Λίγοι τομείς αποτελούν εξαίρεση, και το Κοινοβούλιο θα πρέπει να δώσει προτεραιότητα σε εκείνους που αντιμετωπίζουν τις μεγαλύτερες δυσκολίες: το περιβάλλον, τον κοινωνικό τομέα και τις δημόσιες συμβάσεις.
Πέραν τούτου, είμαι πεπεισμένη ότι θα πρέπει μελλοντικά να επεκτείνουμε την επαγρύπνησή μας και σε άλλους τομείς δραστηριότητας.
Το Ευρωπαϊκό Κοινοβούλιο θα πρέπει επίσης να επαναλάβει το αίτημά του να του παρασχεθούν πληροφορίες σχετικά με την εφαρμογή των διεθνών προτύπων.
Τα εν λόγω προβλήματα εφαρμογής του κοινοτικού δικαίου αφορούν λίγο-πολύ όλα τα κράτη μέλη.
Γι' αυτό και θέλησα να υπογραμμίσω πόσο σημαντικό είναι να επιδεικνύουν υποδειγματική συμπεριφορά τώρα που επίκεινται αλλεπάλληλες διευρύνσεις.
Πώς να απαιτήσουμε από τις νέες χώρες, που πρόκειται να γίνουν δεκτές στην Ευρωπαϊκή Ένωση, να θέσουν σε εφαρμογή το κοινοτικό δίκαιο, αν δεν είναι σε θέση να το τηρήσουν τα ίδια τα κράτη μέλη;
Αν είναι αναγκαίες επιπρόσθετες πληροφορίες, είναι γιατί κάτι τέτοιο απαιτεί το συμφέρον του πολίτη, ο οποίος συμμετέχει όλο και περισσότερο στη διαδικασία ελέγχου του κοινοτικού δικαίου.
Εκεί ακριβώς τίθεται το ζήτημα της διαδικασίας επί παραβάσει.
Δεν θα πρέπει η Ευρωπαϊκή Επιτροπή να προωθήσει μεγαλύτερη επιλεκτικότητα στη διαχείριση υποθέσεων, οι οποίες θα μπορούσαν ενδεχομένως να οδηγήσουν σε διαδικασία επί παραβάσει, πρόταση σύμφωνα με την οποία η Επιτροπή, για περιπτώσεις περιορισμένης εμβέλειας - ας πάρουμε για παράδειγμα την αμοιβαία αναγνώριση των πτυχίων - θα μπορούσε να μην επεμβαίνει.
Οφείλουμε να διαμαρτυρηθούμε πολύ έντονα κατά αυτού του διαβήματος, το οποίο δεν θα μπορούσε να δικαιολογηθεί ούτε από άποψη κόστους ούτε από άποψη αποτελεσματικότητας.
Ενεργώντας έτσι, η Ευρωπαϊκή Επιτροπή θα απομακρυνόταν από το ρόλο της του θεσμοφύλακα των Συνθηκών και θα εμπόδιζε την πρόσβαση των Ευρωπαίων πολιτών στη δικαιοσύνη.
Σε ό,τι αφορά τις λεπτομέρειες, νομίζω ότι μπορούμε να επιφέρουμε βελτιώσεις.
Όπως έχει επανειλημμένως επισημάνει ο Ευρωπαίος Διαμεσολαβητής, είναι σημαντικό να διαφυλάξουμε τα δικαιώματα των ιδιωτών μέσω μεγαλύτερου σεβασμού προς τον εμπιστευτικό χαρακτήρα των στοιχείων, ευκολότερης πρόσβασης σε έγγραφα, και προώθησης αποφάσεων κατάταξης από την Ευρωπαϊκή Επιτροπή.
Προς την ίδια κατεύθυνση, θα πρέπει να συγκεντρώσουμε περισσότερα στοιχεία σχετικά με την ευθύνη των κρατών μελών για ζημιές σε βάρος ιδιωτών.
Κανείς δεν πρόκειται να αμφισβητήσει τη σημασία των αναφορών, οι οποίες συμβάλλουν κατά πολύ στο να διαφαίνεται ότι το κοινοτικό δίκαιο δεν τηρείται κατά γράμμα στα κράτη μέλη.
Σε αυτό το πνεύμα, εδώ ζητάμε όλα τα παράπονα να τυγχάνουν ιδιαίτερης δημοσιότητας, ώστε να γίνουν πιο ορατά τα μέτρα που λαμβάνονται.
Λαμβάνοντας όμως υπόψη την κρατούσα προσέγγιση, η οποία πάνω από όλα εστιάζεται στην προάσπιση των μεθόδων εργασίας της Επιτροπής Αναφορών, δεν θα στηρίξω την τροπολογία 1.
Ας περάσουμε στις βάσεις δεδομένων CELEX και EUR-LEX, δηλαδή στο θέμα της καλύτερης πρόσβασης και της συνεχούς βελτιστοποίησής τους, πράγμα που κατά τη γνώμη μου αποβαίνει θετικό για τον πολίτη.
Τα ολοκληρωμένα αρχεία πρέπει να συνοδεύονται από αναφορά στις διαδοχικές τροποποιήσεις οι οποίες τους έχουν γίνει, όπως ζητά η τροπολογία 1.
Συνεπώς, βλέπω ευνοϊκά αυτή την τροπολογία.
Τέλος, έχουμε το πρόβλημα των αιτήσεων για την έκδοση προδικαστικής απόφασης.
Κατά τη γνώμη μου, οι αιτήσεις αυτές δεν αμφισβητήθηκαν ως προς την ουσία τους, αλλά θα μπορούσαμε να θέσουμε κάποια ερωτήματα ως προς τις λεπτομέρειες.
Κακοδιατυπωμένες αιτήσεις για την έκδοση προδικαστικής απόφασης ενδέχεται να έχουν το αντίθετο αποτέλεσμα, και κάτι τέτοιο απέχει πολύ από το σκοπό ύπαρξής τους, τη σωστή ερμηνεία, δηλαδή, του νόμου.
Προτείνω λοιπόν το Ευρωπαϊκό Δικαστήριο να αναθεωρήσει τον τρόπο λειτουργίας αυτής της διαδικασίας.
Αλλωστε, πιστεύω ότι, για να κατανοήσουμε σωστά το κείμενο της αιτιολογικής σκέψης Ζ, εκεί που λέει: "λαμβάνοντας υπόψη ότι εναπόκειται πρώτα στον εθνικό νομοθέτη να εφαρμόσει το κοινοτικό δίκαιο" , καλύτερα θα ήταν να έλεγε "να ελέγχει την εφαρμογή του κοινοτικού δικαίου" .
Τέλος, τίθεται το ζήτημα των σχέσεων με τη Δημόσια Διοίκηση του κάθε κράτους μέλους, η οποία θα πρέπει να επεξεργαστεί τα νέα κοινοτικά πρότυπα.
Η σημερινή κατάσταση του ευρωπαϊκού οικοδομήματος δίνει έμφαση στην αρχή της επικουρικότητας.
Ακριβώς λόγω της σημασίας αυτής της αρχής, είμαι αντίθετη με την τροπολογία 3.
Δεν νομίζω ότι είναι η κατάλληλη στιγμή για τη θέσπιση ευρωπαϊκού διοικητικού δικαίου.
Κλείνοντας, έτσι κι αλλιώς ο στόχος ενός συστήματος ελέγχου είναι να επιβάλλει κυρώσεις σε περιπτώσεις μη εφαρμογής του δικαίου.
Για τέτοιες ακριβώς περιπτώσεις, τονίζω τη σημασία της διαδικασίας που περιγράφεται στο άρθρο 228, παράγραφος 2, της Συνθήκης, μιας νέας διαδικασίας, η οποία είναι αναμφίβολα αποτρεπτική, και την οποία η Επιτροπή θα πρέπει στο μέλλον να βλέπει με λιγότερη επιφυλακτικότητα.
Έτσι, εγκρίνοντας αυτό το ψήφισμα, θα στείλουμε ένα θετικό μήνυμα, που να λέει ότι το Ευρωπαϊκό Κοινοβούλιο αφουγκράζεται τις ανάγκες των πολιτών.
Κύριε Πρόεδρε, συμμερίζομαι την ενόχληση της εισηγήτριας διότι μια έκθεση με αυτά τα χαρακτηριστικά, που για μας φαίνεται τόσο σημαντική για την απαίτηση της εφαρμογής του κοινοτικού δικαίου, συζητείται ημέρα Παρασκευή και τελευταία ώρα, δεδομένου ότι πραγματικά οι αριθμοί που παρέθεσε η εισηγήτρια αντανακλούν σαφώς ότι τα κράτη μέλη δεν εφαρμόζουν το ευρωπαϊκό κοινοτικό δίκαιο και η έκθεση κινείται στην κατεύθυνση της συμπερίληψης προτάσεων προκειμένου τα κράτη μέλη να το εφαρμόζουν.
Οι αριθμοί που λένε ότι υπάρχουν 1101 προειδοποιητικές επιστολές, 675 αιτιολογημένες γνώμες και 123 προσφυγές που έχουν υποβληθεί στο Ευρωπαϊκό Δικαστήριο καταδεικνύουν σαφώς τις δυσκολίες στην εφαρμογή του ευρωπαϊκού κοινοτικού δικαίου.
Θα αναφερθώ βασικά στην πρόταση της Επιτροπής Αναφορών.
Έχουμε κάποιες τροπολογίες υπογεγραμμένες από όλες τις ομάδες της Επιτροπής Αναφορών.
Θα ήθελα να σημειώσω επ' αυτού, με αφορμή τα δαιμόνια που εμφανίζονται ενίοτε εδώ στο Κοινοβούλιο, ότι τα συμπεράσματα της Επιτροπής Αναφορών δεν συμπεριλαμβάνονταν στην έκθεση της εισηγήτριας.
Προσωπικά νομίζω πως η Επιτροπή Αναφορών είναι κατά κάποιο τρόπο ο πτωχός συγγενής του Ευρωπαϊκού Κοινοβουλίου, και όντως, στα τέλη της προηγούμενης κοινοβουλευτικής περιόδου επιδιώχθηκε η κατάργησή της.
Παρά ταύτα, είναι κατά τη γνώμη μου μια από τις πλέον σημαντικές επιτροπές του Ευρωπαϊκού Κοινοβουλίου, διότι έχει άμεση και συγκεκριμένη σχέση με τους ευρωπαίους πολίτες, ιδιαίτερα προκειμένου να αντιμετωπιστούν θέματα όπως η έγνοια για το περιβάλλον.
Η εισηγήτρια επισημαίνει ότι περισσότερο από 25% των καταγγελιών αναφέρονται στο περιβάλλον, στην ελεύθερη κυκλοφορία, στα κοινωνικά δικαιώματα των πολιτών και στην αγορά.
Πιστεύω πως αυτά τα θέματα είναι βασικά στο ευρωπαϊκό Σύνταγμα, και ενόψει της αύξησης του αριθμού των αναφορών που υποβάλλονται κάθε χρόνο, αντικατοπτρίζουν την έγνοια των πολιτών προκειμένου το κοινοτικό δίκαιο να τηρείται.
Σε κάποιες περιπτώσεις, και σε σχέση με περιβαλλοντικά θέματα - που τα χειρίζομαι περισσότερο, διότι είμαι στην Επιτροπή Περιβάλλοντος - οι οργανωμένες ομάδες των πολιτών, οι ενώσεις γειτόνων και οι λοιπές, νοιάζονται περισσότερο για την εφαρμογή του κοινοτικού δικαίου από όσο οι ίδιες οι αρχές, όπως το αποδεικνύουν οι καταγγελίες που εξετάζουμε καθημερινά στην Επιτροπή Αναφορών.
Για τον λόγο αυτό, ζητώ να εγκριθούν οι δύο τροπολογίες που προέρχονται από την Επιτροπή Αναφορών και που δεν είναι, ούτε λιγότερο ούτε περισσότερο, παρά η αντανάκλαση της έγνοιας αυτής της Επιτροπής Αναφορών σε σχέση με τις διαδικασίες παραλαβής των καταγγελιών των πολιτών.
Υπάρχει σημαντική καθυστέρηση από τη διαβίβαση του παραπόνου του πολίτη, που μερικές φορές απαιτεί ένα, δύο ή τρία χρόνια, και την απόφαση εκ μέρους της Επιτροπής Αναφορών ή της Ευρωπαϊκής Επιτροπής.
Αυτές οι τροπολογίες ζητούν κατά βάση να καταστούν ευέλικτες οι εν λόγω διαδικασίες, διότι σε αντίθετη περίπτωση, η εμπιστοσύνη των πολιτών σε ό,τι αφορά την αποτελεσματικότητα των ευρωπαϊκών θεσμικών οργάνων θα υπονομευτεί καίρια.
Ζητούν επίσης μεταξύ άλλων αυτές οι δύο τροπολογίες να εναρμονιστεί κατά κάποιο τρόπο το ευρωπαϊκό διοικητικό δίκαιο, προκειμένου να μπορεί να εφαρμοστεί ισότιμη μεταχείριση έναντι όλων των πολιτών της Ένωσης.
Θα μπορούσαν να ειπωθούν πολύ περισσότερα, κύριε Πρόεδρε, για το χαρακτήρα και τη σημασία της Επιτροπής Αναφορών, δεν διαθέτουμε όμως περισσότερο χρόνο, για αυτό και ζητώ από τους ευρωβουλευτές που είμαστε σήμερα εδώ να εγκρίνουμε αυτές τις τροπολογίες, που είναι η γνώμη της Επιτροπής Αναφορών.
Κύριε Πρόεδρε, πρέπει να συμμεριστώ τη λύπη της κυρίας Grossetκte : εάν θέλουμε να οικοδομήσουμε την Ευρώπη, πρέπει να οικοδομήσουμε ένα χώρο δικαίου, και σίγουρα δεν μας παρηγορεί ιδιαίτερα το ενδιαφέρον που επιδεικνύουμε, συζητώντας μια έκθεση τόσο μεγάλης σημασίας Παρασκευή πρωί.
Ένας μεγάλος διανοητής της χώρας μου υποστηρίζει ότι μια κοινωνία για να μπορεί να γίνει αντιληπτή από όλους κατά την έννοια αυτή, πρέπει να καταφέρνει να ορίζει κανόνες τους οποίους σέβονται όλοι όσοι την αποτελούν.
Χωρίς αμφιβολία η Ευρωπαϊκή Κοινότητα παλαιότερα και η Ευρωπαϊκή Ένωση σήμερα αποτελεί μια θεσμική οντότητα εξαιρετικής ιστορικής σημασίας, μέσα στην οποία αποκτήσαμε κανόνες, τους οποίους σέβονται κράτη μέλη και πολίτες, αλλά από την εφαρμογή και από τη μελέτη της εφαρμογής των κανόνων του κοινοτικού δικαίου, αυτή η κοινοβουλευτική Συνέλευση όχι μόνο δεν μπορεί να αποφύγει ένα νόμιμο καθήκον της, αλλά πρέπει να εξάγει νέα πνοή και νέα δύναμη, γιατί πολλά έγιναν, πολλά κάνουμε αυτή τη στιγμή, αλλά πιστεύω ότι πολλά είναι και αυτά που πρέπει ακόμα να γίνουν.
Έχουμε το καθήκον να διαπιστώσουμε το μεγάλο αριθμό των κενών που υπάρχουν, από πλευράς ομοιομορφίας, στον τομέα της εσωτερικής αγοράς, αλλά κυρίως από πλευράς ανάπτυξης του ευρωπαϊκού νομικού συστήματος.
Με χαρά διαπιστώνουμε ότι το ποσοστό μεταφοράς των κοινοτικών οδηγιών στα κράτη μέλη φτάνει το 95 τοις εκατό, αλλά αυτό δεν αρκεί, εάν η λάθος εφαρμογή του κοινοτικού δικαίου είναι το αποτέλεσμα κακών πρακτικών από την πλευρά των διοικήσεων και όχι ελλιπούς αποδοχής.
Είναι συνεπώς κατά τη γνώμη μου αναγκαία, όπως τόνισε η Επιτροπή Νομικών Θεμάτων, μια αποτελεσματική παρέμβαση όσον αφορά τις εθνικές διοικήσεις.
Αυτή η ανάγκη ενισχύεται και από το γεγονός ότι συχνά εκείνοι οι οποίοι βρίσκονται σε επαφή με το νόμο και τη δικαιοσύνη επιδεικνύουν μια ατελή γνώση των κανόνων του κοινοτικού δικαίου.
Είναι κατά συνέπεια χρήσιμο, σύμφωνα με την έκθεση, οι υποψήφιοι για το δικηγορικό επάγγελμα και τη δικαιοσύνη να δίνουν ιδιαίτερη προσοχή στους κανόνες που οικοδομούμε.
Παρουσίασα μερικές τροπολογίες στην εξαίρετη εργασία της συναδέλφου Grossetκte στα πλαίσια της Επιτροπής Νομικών Θεμάτων, παρακινούμενος από την ανησυχία ότι οι νομικές προστασίες των πολιτών, τους οποίους εκπροσωπούμε, δεν αναγνωρίζονται και δεν επικυρώνονται επαρκώς στα επιμέρους κράτη.
Οι προσφυγές στην Επιτροπή και στο Ευρωπαϊκό Κοινοβούλιο κατά την έννοια αυτή όχι μόνο θα έπρεπε να μας κάνουν να σκεφτούμε, αλλά και να ανησυχούμε.
Αλλος παράγοντας ανησυχίας αποτελεί το γεγονός ότι σε μερικά κράτη μέλη τα δικαιοδοτικά όργανα δε θέτουν σχεδόν κανένα προδικαστικό ζήτημα σύμφωνα με το άρθρο 234 της Συνθήκης, και οι εκπρόσωποι της Επιτροπής θα έπρεπε να ενημερώσουν τις υπηρεσίες τους ώστε να μελετήσουν τους λόγους.
Δεν μπορούμε, τέλος, να υποτιμούμε τις οικονομικές και πρακτικές δυσκολίες που οι πολίτες συναντούν κατά την πρόσβαση στις κοινοτικές δικαιοδοσίες.
Αναρωτιέμαι σχετικά μήπως θα ήταν αναγκαίο να εγκρίνουμε το συντομότερο μια νομοθετική πρωτοβουλία ώστε να διευκολυνθεί η πρόσβαση τους από οικονομικής πλευράς, έστω και μέσω της σύστασης ενός ταμείου στήριξης.
Κύριε Πρόεδρε, η έκθεση της Επιτροπής για τον έλεγχο της εφαρμογής του κοινοτικού δικαίου αποτελεί ένα από τα σημαντικότερα κείμενα γιατί αποκαλύπτει την πραγματική κατάσταση της Ευρωπαϊκής Ένωσης και ίσως θα έπρεπε να της αφιερώσουμε περισσότερες συνεδριάσεις και, βέβαια, όχι μόνο την συνεδρίαση της Παρασκευής.
Η εισηγήτρια κ. Grossetκte, στην ιδιαίτερα ισορροπημένη έκθεσή της, προβαίνει σε μια σειρά από εύστοχες παρατηρήσεις, που θα πρέπει να αποτελέσουν αντικείμενο ιδιαίτερης μελέτης.
Σωστά οι δύο εκθέσεις θέτουν το θέμα της εφαρμογής του κοινοτικού δικαίου σε τρεις διαστάσεις, που είναι η μη μεταφορά του κοινοτικού δικαίου, η μη συμβατότητα των μέτρων μεταφοράς με το περιεχόμενο του κοινοτικού δικαίου και ο τρόπος εφαρμογής.
Ως προς το θέμα της μη μεταφοράς εξακολουθούν οι καθυστερήσεις να είναι σημαντικές, κυρίως σε ορισμένους τομείς, ανάμεσα στους οποίους θέλω να αναφέρω τον κοινωνικό τομέα, στον οποίο με λύπη βλέπω ότι η έκθεση της Επιτροπής αφιερώνει λίγες γραμμές, ενώ τα σχετικά θέματα συνδέονται με την κοινωνική συνοχή.
Οι λόγοι της μη μεταφοράς είναι πολλοί και πρέπει να μελετηθούν.
Παράλληλα, είναι καιρός να επινοήσουμε διάφορα πολιτικά μέσα για να μειώσουμε τις καθυστερήσεις.
Έτσι, θα μπορούσαμε να σκεφτούμε να οριστεί κατά χώρα, σε ανώτατο πολιτικό επίπεδο, ένα ενιαίο όργανο που θα είναι υπεύθυνο απέναντι στην Ευρωπαϊκή Ένωση για την έγκυρη και σωστή μεταφορά του κοινοτικού δικαίου.
Θα λέγαμε ακόμη ότι κάθε χώρα που αναλαμβάνει την προεδρία πρέπει να δηλώνει έγκαιρα και δημόσια τον βαθμό συμμόρφωσης της χώρας προς το κοινοτικό δίκαιο και ότι δεν είναι νοητό να έχει την πολιτική ευθύνη της διαχείρισης των πολιτικών θεμάτων χωρίς να είναι συνεπής προς τις υποχρεώσεις της.
Θα ήταν ακόμη χρήσιμο ίσως, πριν από κάθε σύνοδο κορυφής, να ανακοινώνεται δημόσια η κατάσταση συμμόρφωσης της κάθε χώρας.
Στο παρελθόν, οι ολιγωρίες στην μεταφορά του κοινοτικού δικαίου δεν είχαν τις συνέπειες που έχουν σε έναν ενιαίο οικονομικό χώρο όπου είναι αδιανόητο να μην υπάρχει στην ίδια χρονική στιγμή ενιαία έννομη κοινοτική τάξη.
Όσον αφορά το θέμα του τρόπου εφαρμογής του κοινοτικού δικαίου, το θέμα συνδέεται κατά κύριο λόγο με το δικαιοδοτικό σύστημα, εθνικό και κοινοτικό, και με τους ορισμούς της Επιτροπής Αναφορών του Ευρωπαϊκού Κοινοβουλίου και του Ευρωπαίου Διαμεσολαβητή.
Τα δύο βασικά προβλήματα που συνδέονται με το δικαιοδοτικό σύστημα είναι από τη μια πλευρά η αδικαιολόγητη πολλές φορές προδικαστική προσφυγή στο ΔΕΚ ή η κακοετοιμασμένη προσφυγή όπως αναφέρει και η κ. Αlvarez και, από την άλλη, η παράλειψη προσφυγής σε κρίσιμα θέματα.
Και τα δύο αυτά, παρά την φαινομενική διαφορά τους, έχουν κοινή αιτία που είναι η μη επαρκής εξοικείωση των εθνικών δικαστών με το κοινοτικό δίκαιο.
Θα πρέπει να αναληφθεί μια ευρεία εκστρατεία προς την κατεύθυνση αυτή.
Είναι αναγκαία μια σύσταση προς τα κράτη μέλη για την σταδιακή επιμόρφωση όλων των δικαστών, που θα πρέπει για τους μεν παλιούς δικαστές να αποτελεί προϋπόθεση για την προαγωγή τους σε ανώτερους βαθμούς, για τους δε νεοεισερχομένους, προϋπόθεση για την είσοδό τους στο Σώμα.
Τα υπάρχοντα προγράμματα Grotius και Falcone έχουν ξεπεραστεί από τις εξελίξεις.
Τελειώνοντας, θέλω να πω δυο λόγια για την βελτίωση του επιπέδου εφαρμογής του κοινοτικού δικαίου όπου έχει να παίξει σημαίνοντα ρόλο η Επιτροπή Αναφορών.
Αυτή αποτελεί κομβικό στοιχείο στις σχέσεις ευρωπαίου πολίτη, Ευρωπαϊκού Κοινοβουλίου και Επιτροπής.
Η αναβάθμιση της επιτροπής αποτελεί βασική προϋπόθεση για να αποκαλυφθούν οι παραλείψεις στην πράξη κατά την εφαρμογή του κοινοτικού δικαίου.
Είμαι υπέρ των προτάσεων της κ. Αlvarez οι οποίες, πράγματι, αποτελούν την απαρχή για τη διαμόρφωση ενός ευρωπαϊκού διοικητικού κοινοτικού δικαίου.
.
(ΕΝ) Κύριε Πρόεδρε, εκ μέρους της ομάδας μου έχω την ευχαρίστηση να χαιρετίσω την έκθεση της κ. Grossette.
Θα ήθελα ιδίως να τονίσω ένα απόσπασμα το οποίο και η ίδια ανέφερε στην παρέμβασή της: το εδάφιο (ε) λέει ότι, τώρα που επίκεινται αλλεπάλληλες διευρύνσεις, τα τωρινά κράτη μέλη της ΕΕ πρέπει να επιδεικνύουν υποδειγματική συμπεριφορά ως προς την εφαρμογή του κοινοτικού δικαίου.
Και έτσι είναι.
Αλίμονο, γνωρίζουμε ότι δεν έχουν έτσι τα πράγματα σε όλες τις περιπτώσεις.
Σε αυτό το Κοινοβούλιο έχω επανειλημμένως αναφερθεί, όπως και άλλοι συνάδελφοι, στην σκανδαλιστική περίπτωση των καθηγητών ξένων γλωσσών της Ιταλίας, οι οποίοι πάνε έντεκα χρόνια που δικαιώθηκαν για πρώτη φορά από το Ευρωπαϊκό Δικαστήριο.
Κι όμως, ο ιταλικός νόμος δεν έχει ακόμα συμμορφωθεί με την απόφαση ώστε να γίνουν σεβαστά τα δικαιώματά τους.
Εδώ δοκιμάζεται η βούλησή μας να προστατέψουμε το άτομο, τον πολίτη, που ζητά να γίνουν σεβαστά τα δικαιώματα που θα έπρεπε να απολαμβάνει σύμφωνα με το κοινοτικό δίκαιο.
Δεν υπάρχουν πιο σημαντικά δικαιώματα από εκείνα που προστατεύουν από τις διακρίσεις και προασπίζονται την αρχή της ελεύθερης κυκλοφορίας των προσώπων.
Αν δεν σεβόμαστε αυτά τα δικαιώματα, προδίδουμε μόνοι μας τις ίδιες μας τις ελπίδες.
Αυτή την εβδομάδα επικοινώνησαν μαζί μου διάφορες πηγές μου από τη Γερμανία, και προς μεγάλη μου ανησυχία με πληροφόρησαν ότι μάλλον παρόμοιο πρόβλημα αρχίζει να προκύπτει με τους ελεύθερους επαγγελματίες δασκάλους ξένων γλωσσών που εργάζονται εκεί, γιατί στη Γερμανία οι νόμοι εφαρμόζονται αναδρομικά επειδή έτσι συμφέρει το κράτος, ενώ είναι προφανές ότι οι δάσκαλοι αδικούνται.
Θα παρακολουθώ τις εξελίξεις σε ό,τι αφορά αυτό το ζήτημα, και ενδέχεται να χρειαστεί να το εξετάσουμε πάλι.
Αναφέρομαι σε αυτές τις δύο ενδεικτικές υποθέσεις μόνο και μόνο για να δείξω τη σημασία της έκθεσης της κ. Grossette, αλλά και για να την ευχαριστήσω αυτοπροσώπως που παρενέβη στην πρώτη υπόθεση, πράγμα που είμαι σίγουρος ότι θα βοηθήσει στην προώθησή της.
Ζητώ συγγνώμη που, λόγω έκτακτων δυσκολιών στο δρομολόγιο Στρασβούργο-Εδιμβούργο, αδυνατώ να μείνω μέχρι το τέλος της συζήτησης.
Πάντως με ευχαριστεί ιδιαίτερα που μπόρεσα να συμμετάσχω μέχρι τώρα.
Κύριε Πρόεδρε, αγαπητοί συνάδελφοι, η εφαρμογή του κοινοτικού δικαίου, στου οποίου τη θέσπιση συμβάλλουμε, δημιουργεί σοβαρές δυσκολίες στα κράτη μέλη.
Οι Ευρωπαίοι πολίτες έχουν καταφύγει σε αυτό το έσχατο μέσον για να εκφράσουν το θυμό και την αγανάκτησή τους για την αναστάτωση, για να μην πω στην καταστροφή που έχει επέλθει στην καθημερινή τους ζωή, επιβεβλημένη από τους γραφειοκράτες, για έναν σκοπό που δεν είναι πάντα προφανής για μας, και για διακυβεύματα που δεν δικαιολογούν τόση αναστάτωση.
Τη στιγμή που η έκθεση αυτή θα 'πρεπε να είναι ευκαιρία για μας τους αιρετούς εκπροσώπους να κάνουμε απολογισμό των πολυάριθμων κειμένων τα οποία ψηφίζουμε και να εξάγουμε κάποια συμπεράσματα τα οποία θα μας χρησιμεύσουν στο μέλλον, εμείς περιοριζόμαστε σε μια προσέγγιση του τύπου έλεγχος/κύρωση.
Αυτή η Ευρώπη, η πιεστική, που βρίθει κανονισμών, δεν έχει καμία σχέση με αυτό που είχαν κατά νου οι συμπολίτες του καθενός από μας.
Ο τρόπος με τον οποίο εγκρίθηκε αυτή η έκθεση είναι σκανδαλώδης.
Η εισηγήτρια της Επιτροπής Νομικών Θεμάτων υπήρξε μάρτυρας βαθιάς περιφρόνησης εκ μέρους της Επιτροπής Αναφορών, η οποία δεν έκρινε σκόπιμο ούτε καν να θέσει τα συμπεράσματα σε ψηφοφορία.
Χθες, η ολομέλεια υπήρξε μάρτυρας της ίδιας περιφρόνησης όταν αγνοήθηκε η γνωμοδότηση της Επιτροπής Νομικών Θεμάτων σχετικά με την έκθεση Maaten.
Πολύ φοβάμαι πως θα εξαπλωθεί αυτή η αντιμετώπιση, και πως η Επιτροπή θα πάψει να δίνει σημασία στο κείμενο το οποίο εμείς ετοιμαζόμαστε να ψηφίσουμε σε ένα ημικύκλιο μισοάδειο.
Αντί για άχρηστες τροπολογίες, θα ήθελα μια απάντηση στο ακόλουθο ερώτημα: οι στατιστικές για το 1998 δείχνουν ότι οι αιτιολογημένες γνώμες έχουν διπλασιαστεί σε όγκο, οι περιπτώσεις μη πιστής τήρησης ή άσχημης εφαρμογής που αποκαλύπτονται αυτεπάγγελτα έχουν αυξηθεί κατά περισσότερο από 50%, τα παράπονα κατά 8%, και οι προειδοποιήσεις προς κράτη μέλη κατά 12%.
Σε αυτό το στάδιο, τα παραπάνω δεν είναι αποδείξεις αποτελεσματικού ελέγχου, αλλά ένδειξη ότι υπάρχει πληθώρα κειμένων τα οποία, αφημένα στην ερμηνεία των δικαστών, απειλούν με καταδίκες και επιβολή προστίμων τα εθνικά μας κοινοβούλια, τα οποία εκφράζουν νόμιμα και δημοκρατικά τη λαϊκή βούληση.
Δεν νομίζουν η Επιτροπή και η εισηγήτριά μας ότι καλύτερα είναι να μειώσουμε τον αριθμό των κειμένων, και κυρίως να τροποποιήσουμε εκείνα που είναι προφανές ότι εγείρουν ουσιώδη ζητήματα πολιτικά, νομικά και πρακτικά τα οποία δεν είναι το ίδιο προφανή ή έντονα τη στιγμή της θέσπισης - ή προτιμούν να εξακολουθήσουν να επιβάλλουν κυρώσεις στα κράτη μας, κάνοντας τους συμπολίτες μας τα πραγματικά θύματα;
Κύριε Πρόεδρε, κύριε Επίτροπε, κυρία εισηγήτρια, θέλω να κάνω τρεις παρατηρήσεις σχετικά με την έκθεση "Έλεγχος της Εφαρμογής του Κοινοτικού Δικαίου" με βάση την αιτιολογική σκέψη ότι μια κανονική εφαρμογή του κοινοτικού δικαίου δεν είναι μόνο ζήτημα μαθηματικής αξιολόγησης της μεταφοράς του, αλλά και αξιολόγησης των μέτρων ως προς την αποδοτικότητά τους.
Πρώτον, όσον αφορά την κοινότητα δικαίου και αξιών: κατά την άποψή μου δεν υπάρχει αντίθεση μεταξύ κοινότητας δικαίου και κοινότητας αξιών, αλλά η μία προϋποθέτει την άλλη.
Όποιος παραβαίνει ή παρακάμπτει το δίκαιο, παραβιάζει τις αξίες και όποιος παραβιάζει τις αξίες μπορεί να κριθεί και να καταδικαστεί στη βάση του δικαίου.
Καταβαίνετε βέβαια πως από τη σκοπιά της Αυστρίας έχω να πω ότι τα δεκατέσσερα κράτη μέλη της Ευρωπαϊκής Ένωσης παραβίασαν το ευρωπαϊκό δίκαιο, το διεθνές δίκαιο και τον χάρτη του ΟΗΕ, ενέργησαν αντίθετα με το πνεύμα των ιδρυτών της ευρωπαϊκής ένωσης και με τον τρόπο αυτό έβλαψαν την κοινότητα αξιών σε σχέση με την Αυστρία.
Ως εκ τούτου σας καλώ να επανορθώσετε τη ζημία που προκαλέσατε.
Δεύτερον, όσον αφορά την Επιτροπή ως θεματοφύλακα των Συνθηκών: Σε συνάρτηση με αυτό η Επιτροπή προέβη την 1η Φεβρουαρίου στη δήλωση ότι θα εξακολουθήσει να εκπληρώνει το καθήκον της ως θεματοφύλακας των Συνθηκών.
Και στην Αυστρία είπε αντίστοιχα πως, διατηρώντας στενή επαφή με τις κυβερνήσεις των κρατών μελών, θα παρακολουθήσει με προσοχή την κατάσταση, ενόσω διατηρεί σχέσεις εργασίας με τις αυστριακές αρχές.
Επισημαίνω ότι η Επιτροπή παρακολουθεί ως θεματοφύλακας των Συνθηκών από την 1η Φεβρουαρίου την κατάσταση με προσοχή και μέχρι σήμερα δεν υπήρξε καμία αφορμή για άσκηση κριτικής.
Επομένως είναι σαφές ότι δεν παραβιάζονται στην Αυστρία η κοινότητα δικαίου και η κοινότητα των αξιών.
Θα αναφερθώ στην τρίτη παρατήρησή μου.
Χθες έκανα ένα λάθος!
Θα το πω στο τέλος.
Επέκρινα τους σοσιαλιστές συναδέλφους από την Αυστρία για την αντιφατική τους στάση στη διάρκεια των ψηφοφοριών και υπέθεσα ότι τελικά απείχαν της ψηφοφορίας σχετικά με το ψήφισμα για τη Σύνοδο Κορυφής της Feira.
Υπέθεσα λάθος, οι συνάδελφοι ενέκριναν το ψήφισμα.
Τούτο δεν αλλάζει όμως τίποτα στην κριτική μου όσον αφορά τη διπρόσωπη ηθική της αυστριακής σοσιαλδημοκρατίας που ήταν και χθες εμφανής με τη στάση της τελευταίας κατά την ψηφοφορία.
Εγώ όμως οφείλω να ομολογήσω το λάθος μου.
Δεν θα μείωνε άλλωστε την αίγλη των δεκατεσσάρων εάν στη Feira ανακαλούσαν και διόρθωναν ενώπιον της κοινής γνώμης το λάθος που έκαναν στις 31 Ιανουαρίου 2000 σε σχέση με ένα κράτος μέλος και σε αντίθεση προς το δίκαιο.
Κύριε Πρόεδρε, θέλω να κάνω χρήση μέρους του χρόνου της ομιλίας μου προκειμένου, εξ ονόματος της Επιτροπής Νομικών Θεμάτων και Εσωτερικής Αγοράς και ως πρόεδρος αυτής, να προβώ σε συγκεκριμένες διαπιστώσεις σχετικά με το γεγονός ότι λάβαμε υπόψη τις γνώμες άλλων επιτροπών.
Κύριε Πρόεδρε, δίνω απόλυτο δίκιο στην εισηγήτρια.
Αυτές οι τροπολογίες, αν και πολύ ενδιαφέρουσες, δεν έχουν θέση εδώ.
Καταρχάς, όλοι γνωρίζουν καλά ότι προσωπικά πολέμησα, προκειμένου να υπάρξει αυθεντικό διοικητικό δίκαιο σε όλο αυτό το πεδίο.
Αυτή όμως η έκθεση αναφέρεται σε άλλο πράγμα.
Και το ίδιο μπορεί να ειπωθεί αναφορικά με την άλλη τροπολογία της Επιτροπής Αναφορών, που αναφέρεται σε μια διοργανική συμφωνία, που προβαίνει σε ένα κάλεσμα προς το Συμβούλιο και την Επιτροπή.
Θα πρέπει να ψηφίσουμε αυτές τις τροπολογίες, αλλά σε άλλη έκθεση.
Τώρα, κύριε Πρόεδρε, επιτρέψτε μου να μιλήσω για την έκθεση της κ. Grossetκte.
Προκειμένου να πω πόσο εκτίμησα το έργο και το πνεύμα της, μπορώ να δείξω μόνο ότι κατέθεσα μια μόνο τροπολογία, και αυτή σε συνεργασία με την κ. Grossetκte.
Και όσοι με γνωρίζουν ξέρουν ότι όταν δεν μου αρέσει ένα κείμενο, ιδιαίτερα για ένα θέμα που με απασχολεί τόσο, και στο οποίο δίνω τόση σημασία, δεν κωλύομαι να προτείνω τροπολογία.
Υπάρχει ένα ζήτημα που ελπίζω η κ. Grossetκte να αναφέρει στην ψηφοφορία - εγώ δυστυχώς δεν θα παρευρίσκομαι και το αναφέρω τώρα.
Στην αιτιολογική σκέψη Ζ υπάρχει ένα θεματικό λάθος.
Θα έπρεπε να λέει ότι ο έλεγχος της εφαρμογής του κοινοτικού δικαίου εναπόκειται καταρχάς στα δικαστήρια.
Κατά τα λοιπά, νομίζω πως πρόκειται για μια ολοκληρωμένη, κατηγορηματική και εξαιρετικά σημαντική έκθεση.
Θα αναφέρω μερικά σημεία σχετικά με την έκθεση της κ. Grossetκte.
Σε ό,τι αφορά το πεδίο, θα πρέπει να σκεφτούμε να το διευρύνουμε όχι μόνο στο κεφάλαιο IV, όχι δηλαδή μόνο στην ανάπτυξη του άρθρου 65, αλλά ενδεχομένως πιο πέρα και να θεσπίσουμε, για την οικοδόμηση αυτής της Ευρώπης των πολιτών, μια γέφυρα που να το συνδέει με ό,τι επηρεάζει και έχει σχέση με το κοινοτικό δίκαιο, συμπεριλαμβανομένης της Συνθήκης για την Ένωση.
Κύριε Επίτροπε, θέλουμε για το ερχόμενο έτος μια περισσότερο ισόρροπη και πλήρη έκθεση.
Όπως είπε η κ. Grossetκte, αυτή η έκθεση είναι πολύ πλήρης και πολύ ισόρροπη σε κάποιους τομείς, ενώ σε άλλους όχι.
Έπειτα, το μήνυμα εδώ είναι ότι η εφαρμογή του κοινοτικού δικαίου σημαίνει ουσιαστική εφαρμογή· ότι η Κοινότητά μας είναι κοινότητα δικαίου· ότι η Ευρώπη θα έχει δικαιϊκό πλαίσιο ή δεν θα έχει και ότι έχει μεγάλη σημασία η διαφύλαξη του κοινοτικού δικαίου.
Τέλος, θα προσθέσω ένα μόνο πολύ σύντομο σχόλιο σε ό,τι αφορά τη σημασία των διαδικασιών επί παραβάσει.
Θα ήθελα να επιστήσω την προσοχή, μαζί με τους άλλους ομιλητές που προηγήθηκαν εμού, σε αυτή τη μεταρρύθμιση που ενδεχομένως επιδιώκεται και για την οποία όλοι συμφωνούμε.
Πρέπει να βελτιώσουμε τη λειτουργία των εν λόγω διαδικασιών επί παραβάσει, χωρίς όμως να καταργήσουμε στο ελάχιστο τη δυνατότητα των πολιτών να αποκαθιστούν αυτή την άμεση επαφή με την Επιτροπή, που εν τέλει είναι αυτή που αναλαμβάνει την προσέγγιση.
Όλοι μιλάμε για προσέγγιση των πολιτών στα θεσμικά όργανα.
Ιδού ένας τρόπος.
.
(ΕΝ) Κύριε Πρόεδρε, θα ήθελα να ευχαριστήσω την κ. Grossette για την έκθεσή της.
Συμφωνώ μαζί της: δεν υπάρχει τίποτα σημαντικότερο στη συζήτηση του οποίου θα μπορούσαμε να αφιερώσουμε χρόνο σε αυτό το Κοινοβούλιο.
Πριν την πτώση της Ρωμαϊκής Αυτοκρατορίας, συνηθιζόταν να βγάζουν το αυτοκρατορικό διάταγμα, να ξεδιπλώνουν τον πορφυρόχρυσο κύλινδρο της περγαμηνής, να το διαβάζουν, να βάζουν να το αντιγράφουν και να το διανέμουν - και κανείς δεν του έδινε την παραμικρή σημασία.
Δεν υπάρχει ασφαλέστερη οδός προς την πτώση και τη διάλυση της Ευρωπαϊκής Ένωσης από τη θέσπιση νόμων για την εφαρμογή των οποίων δεν φροντίζουν τα κράτη μέλη.
Κάτι που δεν αναφέρθηκε στη συζήτησή μας είναι το γεγονός ότι θα μπορούσαμε να χρησιμοποιούμε εκτενέστερα τις διαδικασίες αυτού του Κοινοβουλίου, και ιδίως την ώρα των ερωτήσεων, για να επιστήσουμε την προσοχή της Επιτροπής σε παράπονα που προκύπτουν ανά την Ένωση, καθώς και για να ανταλλάξουμε απόψεις μαζί της επ'αυτών.
Όλο και πιο πολύ τα παράπονα αυτά επισημαίνονται σε Ευρωβουλευτές.
Τα πρώτα χρόνια έμενα σε ακριτική περιοχή, όπου δεν γινόταν σεβαστό το δικαίωμα ελεύθερης διακίνησης αγαθών και υπηρεσιών, και ανακάλυψα ότι μπορούσα να κάνω πολλά απευθύνοντας ερωτήματα απευθείας στην Επιτροπή.
Τον καιρό εκείνο το Κοινοβούλιο δεν είχε ούτε την ίδια εξουσία ούτε το ίδιο κύρος που έχει σήμερα.
Συνεπώς, αντί να μειώνουμε το χρόνο απασχόλησής μας σε αυτό το Σώμα, καλύτερα θα ήταν να αφιερώναμε λίγο περισσότερο χρόνο, υπογραμμίζοντας τις περιπτώσεις που η Ευρωπαϊκή Ένωση δεν καταφέρνει να εφαρμόσει τις αποφάσεις της.
Υπάρχουν τομείς τους οποίους ο κόσμος, ιδίως στον επιχειρηματικό χώρο, γνωρίζει πολύ καλά, όπως πχ. η ενιαία αγορά.
Υπάρχουν όμως κι άλλοι τομείς για τους οποίους επικρατεί πολλή σύγχυση.
Πήγα σε ένα συνέδριο την περασμένη εβδομάδα.
Κάποιος έθιξε το γεγονός ότι στα επόμενα 25 χρόνια θα χρειαστούμε 100 εκατομμύρια διακινούμενους εργαζόμενους στην Ευρωπαϊκή Ένωση για να καταφέρουμε να διατηρήσουμε στα ίδια επίπεδα την οικονομική ανάπτυξη και να εκπληρώσουμε τις υποχρεώσεις μας στον κοινωνικό τομέα.
Αν συμβεί κάτι τέτοιο, πολύς κόσμος θα μετακινηθεί σε αυτό το διάστημα.
Αν εξαρχής η Ευρωπαϊκή Ένωση και τα κράτη μέλη ξεκαθαρίσουν ότι αυτοί οι άνθρωποι έχουν ίσα δικαιώματα με όλους, ότι οι όροι υπό τους οποίους γίνονται δεκτοί είναι κοινοί για όλους, και ότι από τη στιγμή που τους επιτρέπεται η είσοδος στην ΕΕ είναι ελεύθεροι να μετακινούνται σε όλη της την επικράτεια, τότε και οι Ευρωπαίοι πολίτες θα μισοαποδεχθούν την κατάσταση - έτσι θα προλάβουμε πολλά από τα σχετικά με τους μετανάστες προβλήματα, τα οποία έχουν ήδη αρχίσει να κάνουν την εμφάνισή τους.
.
(ΕΝ) Κύριε Πρόεδρε, θα ήθελα να ευχαριστήσω τον κ. McCartin για τον πετυχημένο παραλληλισμό της Ευρωπαϊκής Ένωσης με τη Ρωμαϊκή Αυτοκρατορία.
Σύμφωνα με τον ίδιο παραλληλισμό, η Επιτροπή βρίσκεται στη θέση της Συγκλήτου, και ο κ. Prodi έχει αναλάβει τη θέση του Ρωμαίου Αυτοκράτορα.
Κύριε Πρόεδρε, η έκθεση σχετικά με τον έλεγχο της εφαρμογής του κοινοτικού δικαίου που μας παρουσιάσατε σήμερα αποτελεί τη 16η για το ζήτημα αυτό.
Η έκθεση αυτή ανταποκρίνεται σε ένα αίτημα του Κοινοβουλίου που περιλαμβάνεται στο ψήφισμα της 9ης Φεβρουαρίου 1993.
Η Επιτροπή κάνει με την έκθεση αυτή έναν ετήσιο απολογισμό του ελέγχου της εφαρμογής του κοινοτικού δικαίου.
Αυτό είναι εξάλλου ένα από τα ουσιαστικά καθήκοντά της.
Η Επιτροπή προσπαθεί διαρκώς να βελτιώνει το ρυθμό, την αποτελεσματικότητα, αλλά και τη διαφάνεια των μεθόδων της στον τομέα αυτό.
Η έκθεση που εκπόνησε η κ. Grossetκte για την επιτροπή νομικών θεμάτων, και για την οποία την ευχαριστώ ιδιαίτερα, περιλαμβάνει στα πλαίσια αυτά πάρα πολλά συμπεράσματα και συστάσεις.
Επιτρέψτε μου να σας παρουσιάσω τα σημαντικότερά της σημεία.
Θα ήθελα καταρχήν να εκφράσω εξ ονόματος της Επιτροπής την εκτίμησή μου για το γεγονός ότι το Κοινοβούλιο δέχθηκε τόσο θετικά τις μεταρρυθμίσεις που θεσπίστηκαν πρόσφατα σε σχέση με την αντιμετώπιση των προσφυγών των πολιτών.
Επιπλέον η Επιτροπή διαπιστώνει με ικανοποίηση ότι στην πρόταση που σας υποβάλαμε υπογραμμίζεται ρητώς ότι θα χρησιμοποιηθούν οι υπηρεσίες της με στόχο να βελτιωθεί η εκπαίδευση των νομικών στα κράτη μέλη σε ζητήματα κοινοτικού δικαίου.
Θα ήθελα να υπογραμμίσω ότι η έκθεση περιλαμβάνει μία παράκληση προς την Επιτροπή, προκειμένου να καταβάλει προσπάθειες υπέρ της διαφάνειας στην έρευνα των φακέλων για παραβιάσεις του κοινοτικού δικαίου.
Σας διαβεβαιώνω ότι θα κάνουμε ό,τι είναι δυνατόν,. προκειμένου οι προσπάθειές μας αυτές να συνεχισθούν και να ενταθούν, δηλαδή να λάβουμε περισσότερο υπόψη τις σχετικές διατάξεις των Συνθηκών και σε ορισμένες περιπτώσεις τους περιορισμούς που απορρέουν από αυτές κυρίως όσον αφορά στο απόρρητο.
Πιστεύω εξάλλου ότι, όπως αποδεικνύουν οι διαρκώς αυξανόμενες ανακοινώσεις Τύπου που δημοσίευσε η Επιτροπή, 334 το 1998, ανακοινώσεις οι οποίες αφορούν μάλιστα περισσότερες από μία υποθέσεις, η Επιτροπή επιδιώκει μία διαφάνεια που ξεπερνά κατά πολύ την προφανή ανάγκη ενημέρωσης των πολιτών, οι οποίοι προσφεύγουν σε αυτήν για την περαιτέρω αντιμετώπιση των προσφυγών τους.
Η δημοσίευση μίας ανακοίνωσης Τύπου αποτελεί σήμερα ζήτημα ρουτίνας κάθε φορά που η Επιτροπή αποφασίζει να απευθύνει μία αιτιολογημένη γνώμη προς ένα κράτος μέλος ή να απευθυνθεί στο ΔΕΚ.
Στα πλαίσια αυτά οι πρόσφατες πρωτοβουλίες της Επιτροπής σχετικά με την πληροφόρηση του πολίτη, όπως η "Europa direct", εξασφαλίζουν περισσότερη διαφάνεια.
Κατά τις επαφές τους με τους προσφεύγοντες πολίτες οι υπηρεσίες της Επιτροπής δίνουν ιδιαίτερη προσοχή στο ζήτημα της προστασίας του απορρήτου.
Αυτό συμβαίνει ιδιαίτερα όσον αφορά την ταυτότητα των προσφευγόντων, εκτός και αν αυτοί ζητούν ρητά τη δημοσιοποίησή της.
Σχετικά με την αντιμετώπιση των προσφυγών από την Επιτροπή θα ήθελα να σας διαβεβαιώσω ακόμα μία φορά ότι με κανένα τρόπο η Επιτροπή δεν προτίθεται να υποτιμήσει τη σημασία τους.
Υπογραμμίζω με έμφαση το σημείο αυτό καθώς το έθιξαν αρκετοί βουλευτές.
Η δέκατη έκτη έκθεση αναφέρει σαφώς ότι, οι προσφυγές αυτές είναι απαραίτητες προκειμένου να εντοπίζουν οι υπηρεσίες της Επιτροπής περιπτώσεις παραβίασης της νομοθεσίας.
Στον τομέα αυτό η Επιτροπή έχει δύο στόχους.
Καταρχήν, να επιταχυνθεί η εξέταση των διαφόρων φακέλων η οποία συχνά καθυστερεί υπέρ το δέον.
Δεύτερον, να καταστεί η εθνική νομολογία ευκολότερα προσβάσιμη στον ευρωπαίο πολίτη, καθώς αυτή μπορεί να συμβάλλει στην αποκατάσταση των ζημιών που υπέστησαν οι πολίτες.
Σε αυτή τη βάση καθίσταται πλέον σαφής η σημασία των μέτρων που ανακοίνωσε πρόσφατα η Ευρωπαϊκή Επιτροπή στο Κοινοβούλιο, στα πλαίσια της αναθεώρησης των προϋποθέσεων για τη δημιουργία ενός χώρου ελευθερίας, ασφάλειας και δικαιοσύνης.
Η Επιτροπή επιδιώκει τον περιορισμό των παραβιάσεων στην πηγή τους και για το λόγο αυτό προσπαθεί διαρκώς να βελτιώσει τις διαδικασίες για τον έλεγχο και την εφαρμογή του κοινοτικού δικαίου.
Διαφόρων ειδών μέτρα μπορούν να συμβάλουν στην επίτευξη αυτού του στόχου: Καταρχήν η βελτίωση της διαδικασίας που ορίζεται δυνάμει του άρθρου 234 της συνθήκης ΕΚ, σχετικά με την υποβολή προδικαστικού ερωτήματος.
Στα πλαίσια αυτά η Επιτροπή υπέβαλε ήδη συγκεκριμένες προτάσεις ως τμήμα της γενικότερης συμβολής της στη Διακυβερνητική Διάσκεψη.
Στόχος της τροποποίησης του άρθρου 234 της συνθήκης ΕΚ είναι ο εξής:
Πρώτον, να αναγνωρισθεί η ευθύνη που φέρουν τα εθνικά δικαστήρια ως όργανα που ευθύνονται για την εφαρμογή του κοινοτικού δικαίου στα κράτη μέλη.
Δεύτερον, να καλέσουμε τα εθνικά πρωτοβάθμια και δευτεροβάθμια δικαστήρια σε περίπτωση υποβολής προδικαστικού ερωτήματος να αναφέρουν τους λόγους για τους οποίους τρέφουν αμφιβολίες περί της ερμηνείας της κοινοτικής νομοθεσίας.
Τρίτον, να υποχρεούνται τα εθνικά δικαστήρια να απευθύνονται στο ΔΕΚ εφόσον δεν προτίθενται να εφαρμόσουν ένα κοινοτικό νομοθέτημα εξαιτίας αμφιβολιών για το εάν όντως ισχύει αυτό.
Εξάλλου, η Επιτροπή επιδιώκει την αποτελεσματικότερη εφαρμογή της κοινοτικής νομοθεσίας στα κράτη μέλη μέσω συστηματικότερων ελέγχων των μέτρων μεταφοράς των κοινοτικών οδηγιών.
Περαιτέρω, οι υπηρεσίες της Επιτροπής θα είναι σε θέση να εντοπίζουν και να αντιμετωπίζουν το ταχύτερο δυνατό τις οιεσδήποτε παραβιάσεις του κοινοτικού δικαίου, εφόσον δημιουργήσουν καλύτερες επαφές με τις εθνικές διοικήσεις.
Και δύο τελευταία σχόλια στη συνέχεια: όσον αφορά στη δυνατότητα να αναφερθεί η έκθεση στην εφαρμογή του δεύτερου και τρίτου πυλώνα, θα ήθελα να επαναλάβω ότι στα πλαίσια αυτών των δύο πυλώνων δεν διαθέτουμε κανένα όργανο ανάλογο με τη διαδικασία που προβλέπει το άρθρο 226 της συνθήκης ΕΚ.
Σχετικά με τις διεθνείς συμβάσεις: εφόσον τεθεί ζήτημα παραβιάσεων, αυτό εμπίπτει στο πεδίο της ετήσιας έκθεσης.
Θα ήθελα να εκφράσω, τέλος, την ικανοποίηση της Επιτροπής για την υποστήριξη του Κοινοβουλίου κατά τη συζήτηση αυτού του τόσο σημαντικού και περίπλοκου ζητήματος, ιδιαίτερα σχετικά με τους ελέγχους για την εφαρμογή του κοινοτικού δικαίου.
Η Επιτροπή θα εξετάσει την ανάγκη πραγματοποίησης ενδεχόμενων βελτιώσεων, λαμβάνοντας πάντοτε υπόψη τις Συνθήκες στα πλαίσια της διαρκούς διαδικασίας ανάλυσης και βελτίωσης των διαδικασιών κατά των παραβιάσεων του κοινοτικού δικαίου.
Κύριε Πρόεδρε, λυπούμαι που η κ. Palacio έφυγε, εγώ όμως πρέπει να παρέμβω υπέρ των συμπερασμάτων της Επιτροπής Αναφορών.
Στην ομιλία μου, από σεβασμό στους συναδέλφους μου, μίλησα για τα δαιμόνια, αλλά δεν φταίνε τα φτωχά δαιμόνια.
Η κ. Palacio κατέστησε πολύ σαφές ότι δεν υπήρχε πρόθεση εκ μέρους της Επιτροπής Νομικών Θεμάτων να συμπεριληφθούν τα συμπεράσματα της Επιτροπής Αναφορών.
Η απόδειξη ότι αυτά τα συμπεράσματα εγκρίθηκαν ομόφωνα είναι ότι υπογράφονται από τον πρόεδρο της Επιτροπής Αναφορών, ένα άλλο μέλος της Επιτροπής Αναφορών του Ευρωπαϊκού Λαϊκού Κόμματος, δύο μέλη της Σοσιαλιστικής Ομάδας και εμένα ως εισηγητή.
Προσωπικά νομίζω πως σε μια έκθεση σχετικά με την τήρηση του κοινοτικού δικαίου είναι απαραίτητο να περιλαμβάνονται τα συμπεράσματα της Επιτροπής Αναφορών, δεδομένου ότι αυτή η Επιτροπή συνεργάζεται και συμβάλλει τα μάλα, προκειμένου τα κράτη μέλη να προχωρούν στην πλήρη εφαρμογή του κοινοτικού δικαίου.
Ζητώ κατά συνέπεια να υπερψηφιστούν οι τροπολογίες 2 και 3.
.
(FR) Κύριε Πρόεδρε, δεν θα ήθελα να δημιουργηθεί πρόβλημα μεταξύ της Επιτροπής Νομικών Θεμάτων και της Επιτροπής Αναφορών.
Πολύ απλά, τα βασικά σημεία αυτών που είπε η Επιτροπή Αναφορών επαναλαμβάνονται στο κείμενο της έκθεσης την οποία συνέταξα εγώ.
Απλώς δεν συμφωνούμε με τις τροποποιήσεις σας, όπως εξήγησε η κυρία Palacio, επειδή δεν θα πρέπει να παρεμβληθούν σε εκείνο το σημείο.
Αν εξετάσετε την αναφορά σε βάθος, θα δείτε ότι επαναλαμβάνονται τα βασικά σημεία των συμπερασμάτων σας.
Η συζήτηση έληξε.
Προχωρούμε τώρα στην ψηφοφορία.
(Το Σώμα εγκρίνει το ψήφισμα)
ΑΙΤΙΟΛΟΓΗΣΕΙΣ ΨΗΦΟΥ
Κύριε Πρόεδρε, η Ομάδα μου απείχε από την ψηφοφορία σχετικά με την έκθεση Grossetκte επειδή, εν μέσω γενικών και ευρέως αποδεκτών επιχειρημάτων περί της εφαρμογής του κοινοτικού δικαίου, το επίμαχο ψήφισμα περιλαμβάνει μια παράγραφο την οποία αδυνατούμε να αποδεχθούμε.
Πρόκειται για την παράγραφο 11, η οποία καλεί την Επιτροπή, επί λέξει: "να βλέπει στο μέλλον με λιγότερη επιφυλακτικότητα τη διαδικασία των χρηματικών ποινών που προβλέπεται στο άρθρο 228, παράγραφος.
2, εδάφιο 3, της Συνθήκης για την Ευρωπαϊκή Ένωση".
Το άρθρο αυτό προβλέπει για το Ευρωπαϊκό Δικαστήριο τη δυνατότητα να επιβάλλει χρηματικές κυρώσεις ή πρόστιμα ορισμένες φορές πολύ υψηλά σε κράτος μέλος το οποίο, για τον όποιο λόγο, δεν εφαρμόζει όπως εκείνο θα ήθελε το κοινοτικό δίκαιο.
Έτσι, υπολογίζουμε ότι το νομικό πρόβλημα δεν είναι τόσο απλό και ότι είναι υπερβολικό να επιβάλλουμε στα κράτη μέλη τέτοιες κυρώσεις.
Μάλιστα, ενδέχεται να παρουσιαστούν αντιφάσεις μεταξύ του κοινοτικού και του εθνικού δικαίου, οι οποίες να είναι απολύτως δικαιολογημένες - παραδείγματος χάρη, μια αντίφαση που προκύπτει μετά από ψηφοφορία με ειδική πλειοψηφία στο Συμβούλιο - και ξέρετε ότι αυτές οι ψηφοφορίες πολλαπλασιάζονται - ή μια αντίφαση που προκύπτει μεταξύ του κοινοτικού δικαίου και του συντάγματος κάποιου κράτους μέλους, ή, ακόμα, κάποια αντίφαση η οποία θα προέκυπτε μεταξύ του κοινοτικού δικαίου και κάποιου νόμου ο οποίος ψηφίζεται επίτηδες από το λαό κάποιου κράτους μέλους.
Οι αντιφάσεις αυτές είναι πολύ σοβαρές, δεν επιλύονται, και αυτός είναι ο λόγος που κρίνουμε εντελώς αμφισβητήσιμη την ύπαρξη του άρθρου 228 το οποίο περιεχόταν στη Συνθήκη του Μάαστριχτ.
Θα ήθελα ιδίως να υπενθυμίσω ότι η Γαλλία θα μπορούσε σήμερα κιόλας να βρεθεί αντιμέτωπη με πολύ βαριές χρηματικές κυρώσεις, παραδείγματος χάρη στην περίπτωση του νόμου του 1998 σχετικά με τις κυνηγετικές περιόδους, ο οποίος έρχεται σε σύγκρουση με το κοινοτικό δίκαιο, ή στην περίπτωση του εμπάργκο στο βρετανικό βόειο κρέας, ή ακόμα στην περίπτωση της σύγκρουσης η οποία μόλις τώρα δημιουργείται, κύριε Πρόεδρε, με θέμα την κατοχύρωση ευρεσιτεχνίας για τα ανθρώπινα γονίδια, την οποία επιτρέπει ευρωπαϊκή οδηγία η οποία έρχεται σε σύγκρουση με το γαλλικό δίκαιο.
Ιδού γιατί δεν μπορούσαμε για κανένα λόγο να δεχθούμε αυτή την έκθεση.
Είναι θέμα σεβασμού της εθνικής κυριαρχίας των κρατών.
.
(FR) Χαίρομαι που εγκρίθηκε σε συνεδρίαση της ολομέλειας στο Στρασβούργο η πρόταση ψηφίσματος που περιείχε η έκθεση της οποίας είμαι εισηγήτρια, η οποία έχει ως θέμα την εφαρμογή του κοινοτικού δικαίου το 1998, και συντάχθηκε εξ ονόματος της Επιτροπής Νομικών Θεμάτων.
Το Ευρωπαϊκό Κοινοβούλιο στέλνει έτσι ένα θετικό μήνυμα στον Ευρωπαίο πολίτη, ο οποίος έχει κάθε δικαίωμα να περιμένει ένα κάποιο επίπεδο προστασίας εκ μέρους του κοινοτικού δικαίου.
Το Κοινοβούλιό μας δείχνει έτσι την επαγρύπνησή του ως προς τις δυσκολίες στην εφαρμογή του κοινοτικού δικαίου που απαντώνται σε αρκετά κράτη μέλη και σε πολλούς τομείς δραστηριότητας.
Μας υπενθύμισε τη σημασία της διαδικασίας επί παραβάσει, η οποία δεν θα πρέπει να γίνει αντικείμενο μιας τυχαίας μεταρρύθμισης εκ μέρους της Επιτροπής.
Υπογράμμισε τη θέση που έχει η προδικαστική απόφαση στο ευρωπαϊκό σύστημα, και την ανάγκη να ενταθεί στα κράτη μέλη η εκπαίδευση περί κοινοτικού δικαίου.
Όπως κανείς δεν διανοείται να αρνηθεί τη σημασία των αναφορών, έτσι κι εγώ δεν θέλησα να ακολουθήσω τις τροπολογίες οι οποίες κατατέθηκαν από τα μέλη της Επιτροπής Αναφορών, και ιδίως το αίτημα για τη δημιουργία "ευρωπαϊκού διοικητικού δικαίου" .
Πρέπει να έχουμε υπόψη τη σημερινή κατάσταση του ευρωπαϊκού οικοδομήματος και την αρχή της επικουρικότητας.
Υπογραμμίζω όμως ότι προβλέπεται να ζητήσουμε από την Επιτροπή να εντείνει τις σχέσεις της με τη δημόσια διοίκηση των κρατών μελών, όταν υπάρχει δεδομένο πρόβλημα, ώστε αυτό να επιλύεται εκεί που έχει δημιουργηθεί.
Το σύνολο του ψηφίσματος το οποίο εγκρίνεται έτσι, σκοπό θα έχει τη μεγαλύτερη διαφάνεια και τη μεγαλύτερη αποτελεσματικότητα, από τα οποία θα ωφεληθεί ο Ευρωπαίος πολίτης.
Τα συνοπτικά πρακτικά της σημερινής συνεδρίασης θα υποβληθούν προς έγκριση στην αρχή της επόμενης περιόδου συνόδου, αν δεν υπάρχει αντίρρηση.
Διακoπή της συvόδoυ
.
Κηρύσσω τη διακοπή της συνόδου του Ευρωπαϊκού Κοινοβουλίου.
(Η συνεδρίαση λήγει στις 12.00)