# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Έγκριση των συνοπτικών πρακτικών της προηγούμενης συνεδρίασης
Τα συνοπτικά πρακτικά της χθεσινής συνεδρίασης έχουν διανεμηθεί.
Υπάρχουν παρατηρήσεις;
Κυρία Ludford, θέλετε μήπως να παρέμβετε επί των συνοπτικών πρακτικών;
Κυρία Πρόεδρε, έγνεψα ότι επιθυμούσα να θέσω ένα διαδικαστικό θέμα, μολονότι στην πραγματικότητα δεν εμπεριέχεται στα συνοπτικά πρακτικά.
Δεν θέλω να καθυστερήσω υπερβολικά τις εργασίες του Σώματος, ωστόσο θεωρώ ότι, καθώς προετοιμαζόμαστε να συζητήσουμε για την οικοδόμηση της Ευρώπης, είναι σημαντικό να προσέξουμε ιδιαίτερα μια δικαστική απόφαση ορόσημο στο Ηνωμένο Βασίλειο.
Ο επονομαζόμενος ιστορικός, David Irving, έχασε την προσφυγή του για συκοφαντική δυσφήμηση εναντίον της αμερικανής ακαδημαϊκού Deborah Lipstadt, η οποία τον κατηγόρησε ότι παραποίησε στοιχεία για να αρνηθεί τη γενοκτονία των Εβραίων από τους Ναζί.
Ο δικαστής, σε μια αποστομωτική απόφαση, απεφάνθη ότι ο εν λόγω ιστορικός ήταν "ένας ενεργός αρνητής του Ολοκαυτώματος, αντισημίτης και ρατσιστής, και ότι συνδέεται με ακροδεξιούς εξτρεμιστές που προωθούν τον νεο-ναζισμό".
Αυτή η απόφαση είναι σημαντική όχι μόνο για το παρελθόν της Ευρώπης, αλλά και για το παρόν της.
Λαμβάνοντας υπόψη την άνοδο του ρατσισμού και του αντισημιτισμού και την εκλογική επιτυχία ορισμένων εξτρεμιστικών κομμάτων, η εν λόγω απόφαση προάγει τον αγώνα για να κάνουμε την Ευρώπη μια κοινωνία απαλλαγμένη από τον ρατσισμό, η οποία θα αποδέχεται πλήρως την πολυμορφία.
(Χειροκροτήματα)
Ευχαριστώ, κυρία Ludford.
Σημειώνω ευχαρίστως το διαδικαστικό θέμα που εγείρατε.
Θα ήθελα όμως οι παρεμβάσεις προς το παρόν να αφορούν τα συνοπτικά πρακτικά, ούτως ώστε να μπορέσουμε να προβούμε στην έγκρισή τους.
Στη συνέχεια, όσοι επιθυμούν να υποβάλουν προτάσεις επί της διαδικασίας θα μπορέσουν να εκφραστούν με πλήρη άνεση.
Κυρία Πρόεδρε, το σημείο 2 των συνοπτικών πρακτικών, στη σελίδα 5, η οποία στην πραγματικότητα είναι η πρώτη ουσιαστική σελίδα, αναφέρεται στις παρατηρήσεις μου για ορισμένες πολιτικές ομάδες, οι οποίες προφανώς δεν σέβονται τον Κανονισμό, εφόσον φαίνεται ότι επιτρέπουν σε μεμονωμένους βουλευτές της Ομάδας τους να υποβάλλουν τροπολογίες στην Ολομέλεια, υποτίθεται εξ ονόματος της Ομάδας τους.
Όμως αυτό δεν μπορεί να είναι αληθές, διότι κατατίθενται αντιφατικές τροπολογίες εξ ονόματος της ίδιας Ομάδας.
Θα ήθελα να υπογραμμίσω ότι μολονότι στα συνοπτικά πρακτικά αναφέρεται συγκεκριμένα η Ομάδα του Ευρωπαϊκού Λαϊκού Κόμματος, στην πραγματικότητα αυτή δεν είναι η μόνη Ομάδα που έχει ενεργήσει κατ' αυτόν τον τρόπο.
Για παράδειγμα, η Τεχνική Ομάδα, η Ομάδα Τεχνικού Συντονισμού των Ανεξαρτήτων Βουλευτών, η οποία δεν υπέβαλε καμία απολύτως τροπολογία στο στάδιο εξέτασης στην επιτροπή, αφίχθη τώρα στην Ολομέλεια με τροπολογίες, ο αριθμός των οποίων κυμαίνεται μεταξύ 20 και 30, πολλές εκ των οποίων αντιφάσκουν μεταξύ τους.
Οι τροπολογίες έχουν κατατεθεί από διαφορετικούς βουλευτές της εν λόγω Ομάδας, οι οποίοι λαμβάνουν διαφορετικές θέσεις, ως εκ τούτου δεν είναι δυνατόν να αποτελούν θέση της Ομάδας.
Το γεγονός αυτό παραβαίνει τον Κανονισμό μας, ο οποίος επιτρέπει μόνο σε 32 βουλευτές ή σε μία Ομάδα να καταθέτουν τροπολογίες στην Ολομέλεια.
Κυρία Πρόεδρε, η παρατήρησή μου αφορά το τμήμα των συνοπτικών πρακτικών της χθεσινοβραδινής Ώρας των Ερωτήσεων, κατά την οποία έθεσα ένα διαδικαστικό θέμα.
Κατ' αρχάς, η Ώρα των Ερωτήσεων αναβλήθηκε για τις 18.30, στη συνέχεια ανακοινώθηκε στην οθόνη ότι θα ξεκινούσε στις 18.50, αλλά τελικά η Ώρα των Ερωτήσεων ξεκίνησε μετά τις 19.00.
Το πρώτο μέρος υποτίθεται ότι θα διαρκούσε 30 λεπτά σύμφωνα με την ημερήσια διάταξη, αλλά διήρκεσε πολύ περισσότερο.
Ουσιαστικά, το πρόβλημά μου είναι ότι είχα υποβάλει ερωτήσεις - όπως και ορισμένοι άλλοι - στον Επίτροπο Byrne.
Εκείνη τη χρονική στιγμή είχαμε συνεδριάσεις των πολιτικών ομάδων και είδα στην οθόνη ότι βρισκόμασταν στην ερώτηση αριθ.
41.
Εντούτοις, μέχρι να φθάσω στην Ολομέλεια είχατε προχωρήσει αυτομάτως, μέσα σε λίγα λεπτά, στην ερώτηση αριθ.
49.
Συνεπώς, πέντε-έξι άτομα είχαν υποβάλει ερωτήσεις στον Επίτροπο Byrne, αλλά κανένας μας δεν βρισκόταν εδώ για να τις θέσει.
Ο Επίτροπος Byrne φαίνεται ότι προσβλήθηκε από αυτό και το θεώρησε ως κάποιου είδους περιφρόνηση.
Ωστόσο, είναι πολύ δύσκολο για τους βουλευτές να παρευρίσκονται σε όλες τις ερωτήσεις κατά τη διάρκεια της Ώρας των Ερωτήσεων, μην τυχόν προχωρήσουμε απευθείας, μέσα σε δευτερόλεπτα, από την ερώτηση αριθ.
1 στην ερώτηση αριθ.
99.
Θα παρακαλούσα λοιπόν να τηρούμε πιστά την ημερήσια διάταξη: τριάντα λεπτά για το πρώτο μέρος της Ώρας των Ερωτήσεων, είκοσι για το δεύτερο και ούτω καθεξής.
Δεν πρέπει να αλλάζουμε συνεχώς την ημερήσια διάταξη, διότι τότε είναι εξαιρετικά δύσκολο για μας να επιτελούμε το έργο μας.
Ευχαριστώ, κυρία McKenna.
Σημειώνω πολύ προσεκτικά την παρατήρησή σας, έτσι ώστε να μη ξανασυμβεί κάτι τέτοιο.
Κυρία Πρόεδρε, κατά τη διάρκεια των τελευταίων ημερών τρομακτικές φυσικές καταστροφές έπληξαν εκ νέου τις περιοχές κατά μήκος του ποταμού Τίσα, όπου πολλοί άνθρωποι έχασαν τη ζωή τους.
Γι' αυτόν τον λόγο, παρακαλώ την Πρόεδρο να στείλει συλληπητήρια στα κοινοβούλια τόσο της Ρουμανίας όσο και της Ουγγαρίας.
Παράλληλα, πρέπει να επικεντρώσουμε την προσοχή μας στους περιβαλλοντικούς κινδύνους που μπορεί να συνεπάγεται για το κοινό ευρωπαϊκό περιβάλλον μας αυτή η καταστροφή, διότι τα νερά του Τίσα καταλήγουν στο δέλτα του ποταμού Δούναβη, που αποτελεί μία από τις σημαντικότερες, διεθνώς, προστατευόμενες περιοχές για το περιβάλλον.
Ευχαριστώ, κυρία Thors.
Θα το κάνω πολύ ευχαρίστως.
Κυρία Πρόεδρε, θα ήθελα να θίξω ένα θέμα με πιο ανάλαφρο τρόπο.
Χθες βράδυ, όταν διανεμήθηκαν τα αναψυκτικά στην Επιτροπή Προϋπολογισμών, ο κ. Colom επεσήμανε ότι τα μικρά χαρτοκιβώτια με το γάλα έφεραν τη σημείωση "για διανομή μόνο στα σχολεία".
Εάν έλεγε "μόνο για μαθητές" θα αντιλαμβανόταν κανείς για ποιο λόγο διανεμήθηκαν στο Ευρωπαϊκό Κοινοβούλιο, ωστόσο η σημείωση ανέφερε ότι προορίζονταν "μόνο για σχολεία".
Μπορούμε να ανακαλύψουμε γιατί συνέβη αυτό;
Μας δημιουργεί μεγάλη αμηχανία το θέμα.
Γνωρίζω ότι διεξαγάγαμε εκστρατεία για περισσότερο γάλα στα σχολεία, ωστόσο στην προκειμένη περίπτωση δεν το θέλαμε να έλθει εδώ.
(Γέλια)
Ευχαριστώ, κύριε Wynn.
Δεν μπορώ να σας απαντήσω τώρα αμέσως αλλά θα το διερευνήσω.
Κυρία Πρόεδρε, θα ήθελα να πληροφορήσω εσάς, καθώς και τους βουλευτές, οι οποίοι περνούν καθημερινά, ενίοτε όμως χωρίς να το βλέπουν, δίπλα από το προσωπικό του Κοινοβουλίου, χάρη στο οποίο λειτουργεί αυτό το Σώμα ότι μία κατηγορία αυτού του προσωπικού - φύλακες, προσωπικό υποδοχής και πυροσβεστικής ασφάλειας - απεργούσε εχθές το απόγευμα.
Οι άνθρωποι αυτοί διαμαρτύρονταν για το γεγονός ότι τους υποχρεώνουν να εργάζονται επί 12 συνεχόμενες ώρες, τόσο την ημέρα όσο και τη νύχτα, για έναν μέσο καθαρό μισθό 6.000 φράγκων, χωρίς καν να πληρώνονται υπερωρίες για τις ώρες που εργάζονται τη νύχτα ή το σαββατοκύριακο.
Θα ήθελα να τους εκφράσω την αλληλεγγύη μου· εξάλλου, εξ ονόματος των βουλευτών του κόμματος LO/LCR σάς έχουμε απευθύνει, κυρία Πρόεδρε, σχετική επιστολή στην οποία ελπίζουμε ότι θα δώσετε θετική συνέχεια.
Ευχαριστώ, κυρία Laguiller.
Θα εξετάσω πολύ προσεκτικά αυτή την επιστολή.
Αξιότιμη κυρία Πρόεδρε, παρακολουθώ εδώ και καιρό τη διερμηνεία από τα ακουστικά και είναι γεγονός ότι μολονότι αλλάζω θέση, ορισμένες φορές χάνεται ο ήχος της διερμηνείας και επιπλέον υπάρχουν παράσιτα, όχι μόνο εδώ αλλά και στην αίθουσα της Ομάδας.
Πρόκειται για κάποιο τεχνικό σφάλμα, ελπίζω λοιπόν το αρμόδιο προσωπικό να εξετάσει εάν υπάρχουν εδώ πάρα πολλές παρεμβολές π.χ. λόγω των κινητών τηλεφώνων.
Αν και η θέση του κεφαλιού μεταβάλλει την ακουστικότητα, σε αυτή την αίθουσα δεν είναι δυνατό να ακούσει κανείς ούτε με το κεφάλι σε πλάγια θέση.
Το δεύτερο αίτημά μου απευθύνεται προς τον τεχνικό που ρυθμίζει τον ήχο της αίθουσας.
Ορισμένοι συνάδελφοι φωνάζουν όταν μιλάνε από μικροφώνου, μολονότι το μικρόφωνο είναι γι' αυτόν ακριβώς τον λόγο, για να μην χρειάζεται να φωνάζουμε στην αίθουσα.
Σε αυτές τις περιπτώσεις λοιπόν δεν ακούγεται απολύτως τίποτε από τα ακουστικά.
Θα ήθελα να ζητήσω επομένως, μόλις κάποιος αρχίζει να φωνάζει από μικροφώνου - μολονότι δεν θα έπρεπε να φωνάζει - να μειώνεται αμέσως η ένταση του ήχου στην αίθουσα έτσι, ώστε να ακούγεται η ομιλία και από τα ακουστικά.
Ευχαριστώ, κύριε Paasilinna, θα ελέγξουμε το όλο θέμα και θα ελέγξουμε και την ακουστική γενικά.
(Εγκρίνονται τα συνοπτικά πρακτικά)
ΔΚΔ
Η ημερήσια διάταξη προβλέπει τη συζήτηση της έκθεσης (Α5-0086/2000) των κυρίων Δημητρακόπουλου και Leinen, εξ ονόματος της Επιτροπής Συνταγματικών Υποθέσεων, σχετικά με τις προτάσεις του Ευρωπαϊκού Κοινοβουλίου για τη Διακυβερνητική Διάσκεψη (14094/1999 - C5-0341/1999 - 1999/0825(CNS)).
Καταρχάς, μου έχουν υποβάλει πρόταση επί της διαδικασίας, η οποία έχει κατατεθεί συμφώνως προς τον Κανονισμό από την Ομάδα Ένωση για την Ευρώπη των Εθνών και η οποία αποσκοπεί στη μη διεξαγωγή της συζήτησης πάνω στο ζήτημα αυτό για λόγους απαράδεκτου.
Σας επισημαίνω ότι έχει ζητηθεί η γνώμη του Κοινοβουλίου σχετικά με τη σύγκληση της Διακυβερνητικής Διάσκεψης από το Συμβούλιο και ότι η έκθεση των κυρίων Δημητρακόπουλου και Leinen έχει εγγραφεί στην ημερήσια διάταξη σύμφωνα με τις σχετικές διατάξεις του Κανονισμού.
Ο κ. Ribeiro e Castro παρουσιάζει το θέμα διαδικασίας.
Κυρία Πρόεδρε, αγαπητοί συνάδελφοι, δεν θα έπρεπε να είχε γίνει αποδεκτή αυτή η έκθεση.
Το γενικό της πνεύμα αντίκειται στην Ευρώπη, αντίκειται στην ουσία της Ευρώπης, αντίκειται σε πολλά από τα ουσιαστικά στοιχεία τα οποία μας έφεραν μαζί.
Σύμπτωμα της συγκεκριμένης καταπάτησης ουσιαστικών αξιών είναι η παράγραφος 15 της πρότασης ψηφίσματος.
Όλοι μας είμαστε προσηλωμένοι προς τα θεμελιώδη δικαιώματα και το κράτος δικαίου, με πρώτο και καλύτερο αυτό εδώ το Σώμα.
Τώρα όμως πώς μπορούμε να συνεχίσουμε όταν διακυβεύεται το θεμελιώδες δικαίωμα προσφυγής στη δικαιοσύνη;
Ούτε πρόκειται για εσωτερικά θέματα, αλλά για εξωτερικά θέματα μείζονος σπουδαιότητας.
Είμαστε βουλευτές και εκπροσωπούμε τους ψηφοφόρους.
Οτιδήποτε οδηγεί σε διακρίσεις όσον αφορά το νομικό και το πολιτικό μας καθεστώς, τα κόμματα και τις πολιτικές μας ομάδες ως προς την ελευθερία και την ισότητα, επηρεάζει το δικαίωμά μας για την εκπροσώπηση του λαού και, σε τελευταία ανάλυση, επηρεάζει επίσης τα δικαιώματα και την ίδια την ελευθερία των ψηφοφόρων.
Αυτό λοιπόν διακυβεύεται, κυρίως σε μια έκθεση που έχει ως στόχο να παρέμβει και να εισαγάγει διακρίσεις στο καθεστώς των πολιτικών κομμάτων.
Εν πάση περιπτώσει, διακυβεύεται αυτό που είναι απαραίτητο.
Κανείς δεν μπορεί να επηρεάσει το δικαίωμα προσφυγής στη δικαιοσύνη, ούτε το κράτος δικαίου.
Η παράγραφος 15 της έκθεσης είναι αυτή που χαλάει όλο το κείμενο και επηρεάζει αρνητικά ένα πολύ σοβαρό θέμα.
Ο πειρασμός της αυθαιρεσίας των ισχυρών που παρουσιάζει είναι ένα πολύ καλό παράδειγμα για όλα τα υπόλοιπα, και επίσης ένας κακός οιωνός ως προς τα υπόλοιπα.
Για αυτόν τον λόγο στην πρότασή μας ζητούμε το μη παραδεκτό για την έκθεση, η οποία πέραν του ότι έχει μια αμφίβολη νομική βάση, δεν έχει ωριμάσει ούτε έχει δημιουργήσει την ευρεία συναίνεση βάσει της οποίας πρέπει να πορευθεί η Ευρώπη.
Δεν υπάρχει σαφέστερη απόδειξη του γεγονότος ότι βρισκόμαστε μπροστά σε μια έκθεση η οποία δεν έχει την παραμικρή χρησιμότητα.
Δεν έχει καμία απολύτως χρησιμότητα.
Για αυτόν τον λόγο, και υπερασπίζοντας την Ευρώπη και το κράτος δικαίου, προτείνουμε την απόρριψή της.
Ευχαριστώ, κύριε Ribeiro e Castro.
Υπάρχει κάποιος συνάδελφος ο οποίος θα ήθελε να εκφραστεί υπέρ αυτής της αιτήσεως παραπομπής;
Κυρία Πρόεδρε, νομίζω ότι ο κ. Ribeiro e Castro έχει απόλυτο δίκιο να πιστεύει ότι η έκθεση Δημητρακόπουλου-Leinen είναι μη παραδεκτή, διότι έρχεται σε αντίθεση και μάλιστα παραβιάζει ορισμένα δικαιώματα που κατοχυρώνονται στα θεσμικά μας όργανα.
Καταρχάς, ο κ. Ribeiro e Castro έχει δίκιο όταν επισημαίνει την παράγραφο 15 όπου αναφέρεται ότι οι υποθέσεις interna corporis του Ευρωπαϊκού Κοινοβουλίου δεν παραπέμπονται ενώπιον του Δικαστηρίου.
Η πρόταση αυτή είναι προφανές ότι παραβιάζει ένα θεμελιώδες δικαίωμα κάθε πολίτη, και επομένως και των βουλευτών, το δικαίωμα δικαστικής προσφυγής.
Γενικότερα όμως, πιστεύω ότι η έκθεση αυτή παραβιάζει μία ολόκληρη σειρά διαφορετικών δικαιωμάτων, αρχής γενομένης από τα δικαιώματα των μικρών και μεσαίων κρατών τα οποία, ήδη από την πρώτη στιγμή της Συνθήκης της Ρώμης, αποτελούν αναπόσπαστο τμήμα των θεσμικών μας οργάνων και γίνονται απολύτως σεβαστά από τα τελευταία.
Ευχαριστώ, κύριε Berthu.
Ο κ. Δημητρακόπουλος και ο κ. Leinen, οι δύο εισηγητές, επιθυμούν να παρέμβουν εναντίον αυτής της αίτησης.
Κυρία Πρόεδρε, αγαπητοί συνάδελφοι, με όλο τον σεβασμό που τρέφω για τη γνώμη των συναδέλφων οι οποίοι μίλησαν πριν από μένα, θεωρώ πολύ σκληρό και άδικο να θεωρηθεί μη παραδεκτή η έκθεσή μας εξαιτίας της παραγράφου 15.
Κάποιοι άλλοι συνάδελφοι έχουν καταθέσει τροπολογίες για να καταψηφιστεί η παράγραφος 15, και μπορεί κανείς να είναι σύμφωνος με αυτές τις τροπολογίες.
Το να είναι ή να μην είναι κανείς σύμφωνος με μια παράγραφο μιας έκθεσης είναι δίκαιο και δημοκρατικό, και γι' αυτό βρισκόμαστε εδώ.
Αλλά το να ζητάμε, εξαιτίας μιας παραγράφου, να θεωρηθεί μια έκθεση μη παραδεκτή, κατά τη γνώμη μου δεν είναι σωστό.
Ζητώ να καταψηφίσουμε το θέμα διαδικασίας που εγείρεται.
Οφείλουμε να εξετάσουμε και να ψηφίσουμε την έκθεση κατά τη διάρκεια αυτής της περιόδου συνόδου, διότι το ζητούμενο δεν είναι μια ψήφος υπέρ των δύο εισηγητών αλλά μια ψήφος υπέρ της γνωμοδότησης του Ευρωπαϊκού Κοινοβουλίου.
Κυρία Πρόεδρε, με χαροποιεί ιδιαίτερα το γεγονός ότι ειδικά η Ομάδα Ένωση για την Ευρώπη των Εθνών είναι εκείνη που υπερασπίζεται και ζητά περισσότερα θεμελιώδη δικαιώματα και περισσότερη δημοκρατία στην επικράτεια της Ευρωπαϊκής Ένωσης.
Χαίρομαι γι' αυτό, καθότι σηματοδοτεί μεγάλη πρόοδο.
Ωστόσο, είμαι ταυτόχρονα της γνώμης ότι εν προκειμένω τα βαρύγδουπα λόγια που χρησιμοποιούν οι συνάδελφοι δεν έχουν εδώ καμία θέση.
Στα κράτη μέλη της ΕΕ έχουν καλλιεργηθεί εντελώς διαφορετικοί τρόποι αντιμετώπισης προβλημάτων.
Σε μερικά κράτη επιτρέπεται στο κοινοβούλιο να ρυθμίζει από μόνο του τις υποθέσεις interna corporis και οι υποθέσεις αυτές δεν παραπέμπονται στο δικαστήριο.
Σε άλλα κράτη υπάρχουν διαφορετικές ρυθμίσεις.
Έχουμε στην πρόταση ψηφίσματος το σημείο αριθ.15.
Ο συνάδελφος Δημητρακόπουλος ανέφερε ήδη ότι στο συγκεκριμένο σημείο έχουν κατατεθεί σχετικές τροπολογίες.
Η Ομάδα Ένωση για την Ευρώπη των Εθνών έχει τη δυνατότητα να το καταψηφίσει.
Κατόπιν θα δούμε αν το σημείο θα συμπεριληφθεί ή θα αφαιρεθεί από το ψήφισμα.
Θεωρώ όμως ότι συνολικά χρησιμοποιήθηκαν πολύ σοβαρές εκφράσεις που δεν είχαν εδώ καμία θέση.
Υποστηρίζω και εγώ ότι θα πρέπει να απορρίψουμε την πρόταση αυτή.
Κυρία Πρόεδρε, θεωρώ ότι δεν μπορούμε να ψηφίσουμε για την εν λόγω πρόταση, επειδή η Συνθήκη του Αμστερνταμ προβλέπει ρητά ότι θα ρυθμιστούν εκ νέου οι σχέσεις των θεσμικών οργάνων μεταξύ τους καθώς και οι διαδικασίες.
Ως εκ τούτου, η παρούσα έκθεση υλοποιεί τη Συνθήκη του Αμστερνταμ.
Δεν μπορεί κανείς να ψηφίζει για νομικά λανθασμένες προτάσεις, μπορεί μόνο να τις απορρίπτει!
(Γέλια και χειροκροτήματα)
Αν θεωρείτε ότι το μόνο που μπορείτε να κάνετε είναι να την απορρίψετε, θα έχετε την ευκαιρία να το πράξετε.
Ξεκινώ την ψηφοφορία με ονομαστική κλήση σχετικά με την πρόταση επί της διαδικασίας που κατατέθηκε από την Ομάδα Ευρώπη των Εθνών.
(Το Σώμα απορρίπτει την πρόταση επί της διαδικασίας)
Κυρία Πρόεδρε, κύριε Υπουργέ, κύριε Υφυπουργέ, κύριε Επίτροπε, κυρίες και κύριοι συνάδελφοι, είμαστε μπροστά σε μια πραγματικά πολύ σημαντική στιγμή σε ό,τι αφορά την πορεία της Ευρωπαϊκής Ένωσης.
Η Ευρωπαϊκή Ένωση καλείται σήμερα, μέσα από τις διαδικασίες της Διακυβερνητικής Διάσκεψης, να αντιμετωπίσει τις μεγάλες προκλήσεις που περικλείονται στο πέρασμα από τον 20ο στον 21ο αιώνα, προκλήσεις που όλοι γνωρίζουμε, που είναι σημαντικές, που επηρεάζουν καθημερινά την πορεία της Ευρωπαϊκής Ένωσης, προκλήσεις που, πέρα και πάνω από όλα, θέτουν ένα θεμελιώδες ζήτημα: πόσο έτοιμοι είμαστε σαν θεσμός, σαν Ευρωπαϊκή Ένωση, να τις αντιμετωπίσουμε;
Η Διακυβερνητική Διάσκεψη προσπαθεί να απαντήσει ακριβώς στο ερώτημα αυτό.
Είναι κοινός τόπος ότι η Ευρωπαϊκή Ένωση, όπως λειτουργεί σήμερα, ενόψει όλων αυτών των προκλήσεων χρειάζεται οπωσδήποτε ορισμένες αλλαγές, αλλαγές οι οποίες θα έχουν σαν σημαντικό στόχο την παραπέρα πορεία της Ευρωπαϊκής Ένωσης, στη βάση των όσων όλοι έχουμε ως τώρα αποδεχθεί.
Η σημασία της έκθεσης που έχετε σήμερα ενώπιόν σας βρίσκεται στα εξής σημεία.
Το πρώτο σημείο είναι η κατοχύρωση για μια ακόμη φορά της θεσμικής φύσης της Ευρωπαϊκής Ένωσης.
Επαναλαμβάνουμε και επιμένουμε: η Ευρωπαϊκή Ένωση είναι ταυτόχρονα μια Ένωση κρατών και μια Ένωση λαών.
Και είναι ακριβώς η παραδοχή αυτής της αρχής που οδήγησε την Ευρωπαϊκή Ένωση στις επιτυχίες στις οποίες μπορούμε να αναφερθούμε και όλοι βεβαίως κατά καιρούς αναφερόμαστε.
Το δεύτερο σημείο είναι η επαναβεβαίωση και η κατοχύρωση μιας άλλης σημαντικής αρχής, της αρχής της ισορροπίας των δυνάμεων, μιας αρχής που αφορά ακριβώς τον ρόλο και τη σχέση των συμμετεχόντων στην Ευρωπαϊκή Ένωση, μιας αρχής που εκφράζεται με τον τρόπο που εκφράζονται όλα τα κράτη μέλη σε όλα - επαναλαμβάνω σε όλα - τα θεσμικά όργανα της Ευρωπαϊκής Ένωσης.
Και όπως γνωρίζετε, κυρία Πρόεδρε και αγαπητοί συνάδελφοι, η Ευρωπαϊκή Ένωση έφθασε ως σήμερα, πέτυχε τα όσα πέτυχε, ακριβώς γιατί λειτουργούσε και λειτουργεί στη βάση μιας ισορροπίας δυνάμεων που είχε συμφωνηθεί και ήταν κοινά αποδεκτή.
Η τρίτη βασική αρχή που κατοχυρώνεται στην έκθεση είναι ακριβώς η πρόταση για μια γενική - τονίζω τη λέξη γενική - αναθεώρηση του συνόλου των θεσμικών οργάνων που απαρτίζουν την Ευρωπαϊκή Ένωση.
Ίσως για ορισμένους αυτό να είναι μια παρακινδυνευμένη πρόταση.
Όμως, οφείλω να τονίσω ότι είναι αναγκαία και απαραίτητη, ιδιαίτερα μάλιστα αφού όλοι συμφωνούμε ότι, πέρα και πάνω από όλα, η σημερινή επανεξέταση του τρόπου λειτουργίας της Ευρωπαϊκής Ένωσης συνδέεται ευθέως με την μεγάλη πρόκληση που συνιστά η διεύρυνση της Ευρωπαϊκής Ένωσης.
Και είναι πάρα πολύ φυσικό, όταν ήδη σε μια Ευρώπη των 15 χωρών μελών διαπιστώνουμε και συμφωνούμε όλοι ότι υπάρχουν κάποιες δυσλειτουργίες που πρέπει να διορθωθούν, πόσο μάλλον θα πρέπει να γίνει αυτό όταν θα μιλούμε για μια Ευρωπαϊκή Ένωση των 18, των 20, των 25 και των 27.
Το τέταρτο στοιχείο είναι ορισμένες νέες προτάσεις, παρά το γεγονός ότι τα θέματα στα οποία αυτές αναφέρονται είχαν πάντοτε συζητηθεί.
Αναφέρομαι πολύ συγκεκριμένα στην ενισχυμένη συνεργασία.
Η ενισχυμένη συνεργασία, τουλάχιστον όπως εμείς την βλέπουμε, πρέπει να έχει δύο στοιχεία.
Το πρώτο, ότι πρέπει να αποτελεί κίνητρο και όχι εμπόδιο ­τονίζω το και όχι εμπόδιο­, πρέπει να αποτελεί κίνητρο για όλες τις χώρες μέλη για παραπέρα συμμετοχή, σε βάθος, στις ευρωπαϊκές διαδικασίες.
Το δεύτερο, ότι πρέπει να έχει υπερανεπτυγμένο το στοιχείο της δημοκρατικής αντίληψης, πράγμα που σημαίνει ότι όσες χώρες ή όποια χώρα για κάποιο λόγο επιθυμεί, τουλάχιστον σε πρώτη φάση, να μη συμμετάσχει, αυτό να μην θεωρείται ούτε ως αποκλεισμός ούτε ως περιοριστικό στοιχείο της παρουσίας των χωρών αυτών στην Ευρωπαϊκή Ένωση.
Έχουμε κάνει πάρα πολλά βήματα και οπωσδήποτε έχουμε δύο παραδείγματα ενισχυμένης συνεργασίας.
Η Συνθήκη του Σένγκεν και η ίδια η Οικονομική και Νομισματική Ένωση.
Εγώ θα ήθελα να δω την ενισχυμένη συνεργασία και στα θέματα της εξωτερικής πολιτικής και σε άλλα.
Και για να είμαι σαφής, η ενισχυμένη συνεργασία είναι κοινοτική διαδικασία και πρέπει και τα θέματα της εξωτερικής πολιτικής και της κοινής πολιτικής αμύνης να βρίσκονται μέσα στην κοινοτική διαδικασία, διότι έτσι υπάρχουν μηχανισμοί ελέγχου.
Τελειώνω, θέλοντας να εκφράσω τις ευχαριστίες μου στην πορτογαλική Προεδρία και ιδιαίτερα στον κ. Da Costa για τη συνεργασία που είχαμε, στον Επίτροπο κ. Barnier, σε σας και όλους τους συναδέλφους και, βεβαίως, στον συνεισηγητή μου κ. Leinen, με τον οποίο εργαστήκαμε σκληρά αλλά πολύ καλά, όπως επίσης και στα μέλη της Γραμματείας του Κοινοβουλίου που μας βοήθησαν και στους διερμηνείς οι οποίοι πάρα πολλές φορές υπερέβησαν τα ωράρια για να μπορούν να γίνουν οι δύσκολες διαπραγματεύσεις που όλοι αντιλαμβάνεσθε.
Κυρία Πρόεδρε, κύριε Eπίτροπε, κύριε Υπουργέ, οι κυβερνήσεις αποφάσισαν στο Ελσίνκι τον διπλασιασμό του αριθμού των κρατών μελών.
Θεωρώ ότι τούτο είναι και το πλαίσιο στο οποίο πρέπει να ειδωθεί η μεταρρύθμιση που ζητούμε σήμερα, προκειμένου να μπορέσει η Ευρωπαϊκή Ένωση να επιδείξει αντοχή στις προκλήσεις της διεύρυνσης.
Ο διπλασιασμός του αριθμού των κρατών μελών απαιτεί μια σε βάθος μεταρρύθμιση των δομών στα πεδία εργασίας της Ευρωπαϊκής Ένωσης και στις διαδικασίες λήψης αποφάσεων, ώστε το όλο εγχείρημα να μην καταστεί ανίκανο να λειτουργήσει.
Το καθοριστικό σημείο είναι η μετάβαση από τη λήψη αποφάσεων βάσει ομοφωνίας στη λήψη αποφάσεων με πλειοψηφία.
Τούτο αποτελεί και το σημαντικότερο σημείο βάσει του οποίου πρέπει να κριθεί η επιτυχία ή η αποτυχία της Διακυβερνητικής Διάσκεψης.
Είναι απόλυτα σαφές ότι με 27 κράτη μέλη θα είναι πλέον σχεδόν αδύνατον να λαμβάνονται αποφάσεις ομόφωνα.
Είτε θα είναι υπερβολικά μακρά η διάρκεια της διαδικασίας, είτε θα λαμβάνονται αποφάσεις με βάση τον ελάχιστο κοινό παρονομαστή.
Τούτο δεν ωφελεί ούτε τους πολίτες μας αλλά ούτε τα κράτη μέλη.
Κατά συνέπεια ζητάμε να ισχύσει κατά κανόνα η αρχή της ειδικής πλειοψηφίας, η δε αρχή της ομοφωνίας να αποτελεί εξαίρεση.
Ωστόσο, παρακολουθώ με μεγάλη ανησυχία τις εξελίξεις της Διακυβερνητικής Διάσκεψης.
Αυτό που αντιλαμβάνεται κανείς είναι ότι δεν υπάρχει ούτε ένα σημείο για το οποίο να έχει επιτευχθεί σύγκλιση των απόψεων των κυβερνήσεων όσον αφορά τη μετάβαση στη λήψη αποφάσεων με ειδική πλειοψηφία.
Νομίζω ότι εδώ αποδεικνύεται και πάλι πως η αυτή η μέθοδος της διακυβερνητικής διάσκεψης δεν είναι η καλύτερη δυνατή, καθότι είναι μακρύς ο χρόνος αναμονής μέχρις ότου αρχίσουν πραγματικά οι διαπραγματεύσεις και όλοι παραμένουν καθηλωμένοι στα σημεία εκκίνησης.
Ο συνάδελφός μου Δημητρακόπουλος έθιξε το θέμα της ρήτρας ευελιξίας.
Θεωρώ ότι αποτελεί μια επίσης σημαντική αρχή σε μια διευρυμένη Ένωση.
Δεν θα είναι δυνατόν να προχωρήσουν και τα 27 κράτη μέλη με την ίδια ταχύτητα προς την ολοκλήρωση.
Για τον λόγο αυτό προέχει η ενισχυμένη ολοκλήρωση μερικών κρατών μελών - όπως το ονομάζουμε αυτό - εάν θέλουμε η ευρωπαϊκή ολοκλήρωση να διεξαχθεί εντός και όχι εκτός του πλαισίου της Ευρωπαϊκής Ένωσης.
Υπενθυμίζω ότι μετά το Ελσίνκι έχει αναβιώσει η συζήτηση σχετικά με τον σκληρό πυρήνα ή αντίστοιχα τον ομοσπονδιακό πυρήνα, επειδή μερικοί φοβούνται ότι η ολοκλήρωση αυτή είναι αδύνατη εντός του πλαισίου της Ευρωπαϊκής Ένωσης.
Αναρωτιέμαι ποιο μήνυμα θα πρέπει να άραγε να στείλει η ΔΔ στους πολίτες μας.
Θεωρώ ότι οι πολίτες μας πρέπει να γνωρίζουν ότι η Ένωση θα γίνει πιο δημοκρατική, πιο διαφανής και θα πλησιάσει περισσότερο τον πολίτη.
Τούτο σημαίνει ότι θα πρέπει να καλυφθεί το υπάρχον δημοκρατικό έλλειμμα.
Το Κοινοβούλιο πρέπει να αποκτήσει δικαίωμα συναπόφασης σε όλα τα ζητήματα όπου στο Συμβούλιο λαμβάνονται αποφάσεις με πλειοψηφία.
Θέλουμε επίσης να βελτιώσουμε τις δυνατότητες άσκησης ελέγχου στην Επιτροπή.
Υποβάλαμε επίσης προτάσεις να μπορεί ο Πρόεδρος της Επιτροπής να θέτει ζήτημα εμπιστοσύνης ενώπιον του Κοινοβουλίου και ότι εάν παραστεί η ανάγκη να έχουμε τη δυνατότητα να διατυπώσουμε με απλούστερο τρόπο την πρόταση δυσπιστία μας προς την Επιτροπή.
Σε μια Ευρώπη των πολιτών - το επαναλαμβάνω για ακόμη μια φορά - ανήκει και ο Χάρτης Θεμελιωδών Δικαιωμάτων για την επικράτεια της Ευρωπαϊκής Ένωσης.
Ζητούμε ο Χάρτης αυτός να ενσωματωθεί στη Συνθήκη μέχρι το τέλος του τρέχοντος έτους.
Θέλω επίσης να επισημάνω ότι και η απόδοση ευρωπαϊκού χαρακτήρα στην πολιτική συζήτηση έχει προχωρήσει επίσης σημαντικά.
Επιθυμούμε την καθιέρωση ενός καθεστώτος για τα ευρωπαϊκά κόμματα.
Η πολιτική πρέπει να διεξάγεται στο επίπεδο της Ευρωπαϊκής Ένωσης και όχι μόνο σε εθνικό επίπεδο.
Πολλοί από μας, θεωρούν ότι σε αυτό θα μπορούσαν να συμβάλει και η κατάρτιση ευρωπαϊκών ψηφοδελτίων στις μελλοντικές ευρωεκλογές, έτσι ώστε οι συζητήσεις, ιδίως κατά τη διάρκεια των ευρωεκλογών, να μην περιορίζονται σε διαξιφισμούς μεταξύ κυβέρνησης και αντιπολίτευσης, αλλά να καταστούν ευρωπαϊκού επιπέδου συζητήσεις προκειμένου να τεθούν στο προσκήνιο τα θέματα που μας απασχολούν στην ήπειρό μας.
Η μεταρρύθμιση των Συνθηκών θα πρέπει να κατορθώσει ταυτόχρονα δύο πράγματα: μεγαλύτερη αποτελεσματικότητα και περισσότερη δημοκρατία.
Αν επιτευχθεί αυτό στη συνθήκη της Νίκαιας, πιστεύω ότι θα έχουμε εξασφαλίσει καλές προϋποθέσεις για την επίτευξη σταθερότητας σε μια διευρυμένη Ένωση και την αποδοχή της από την πλευρά των πολιτών.
(Χειροκροτήματα)
Κυρία Πρόεδρε, συνάδελφοι, επιτρέψτε μου να κάνω αρχικά μερικές παρατηρήσεις σχετικά με την εξωτερική πολιτική.
Επιθυμώ να ενθαρρύνω την πορτογαλική Προεδρία του Συμβουλίου, η οποία διεξήγαγε μέχρι τώρα τις διαπραγματεύσεις για τη Διακυβερνητική με πολύ φαντασία και σεβασμό του Ευρωπαϊκού Κοινοβουλίου, να υποστηρίξει τη διεύρυνση των αρμοδιοτήτων του Κοινοβουλίου ιδίως στον τομέα της ΚΕΠΠΑ καθώς και στον τομέα των θεμελιωδών δικαιωμάτων και να μεριμνήσει για τη λήψη των απαιτούμενων αποφάσεων στη Feira, εφόσον γνωρίζουμε τι χρειάζεται να γίνει, έχοντας ως γνώμονα την εφαρμογή των αποφάσεων του Ελσίνκι και της Κολωνίας στον τομέα της ΚΕΠΠΑ.
Εν προκειμένω θα πρέπει πράγματι να επιτύχουμε εναρμόνιση μεταξύ του πρώτου και του δεύτερου πυλώνα και μια σε μεγαλύτερο βαθμό ένταξη του δεύτερου πυλώνα στον πρώτο, δηλαδή με άλλα λόγια θα πρέπει να επιτύχουμε ένα στενότερο συντονισμό μεταξύ στρατιωτικής και μη στρατιωτικής διαχείρισης κρίσεων.
Η Συνθήκη του Αμστερνταμ δρομολόγησε την ευρύτερη ενσωμάτωση της Δυτικοευρωπαϊκής Ένωσης στη Συνθήκη και τη μεταβίβαση του ρόλου της στην ΕΕ κατά την εκτέλεση των αποστολών Petersberg.
Θεωρώ αναγκαίο να δοθεί στο Ευρωπαϊκό Κοινοβούλιο η δυνατότητα να ασκήσει τους εν προκειμένω απαραίτητους κοινοβουλευτικούς ελέγχους, ώστε να υπάρξει και εδώ μια ισορροπημένη σχέση μεταξύ των θεσμικών οργάνων.
Μιλάω για ελέγχους όχι για συναπόφαση, εξαιρουμένου του τομέα του προϋπολογισμού, επειδή αυτό είναι πολύ σημαντικό προκειμένου να καταστεί σαφές ότι η εξωτερική πολιτική και πολιτική ασφάλειας είναι φυσικά κυρίως υπόθεση της εκτελεστικής εξουσίας.
Θα πρέπει επίσης να προβούμε σε σκέψεις όσον αφορά το άρθρο 5, το οποίο, κατά τη δική μου άποψη και σύμφωνα με την άποψη της επιτροπής, θα πρέπει να προσαρτηθεί ως πρωτόκολλο στη Συνθήκη, έτσι ώστε κάθε κράτος μέλος να έχει τη δυνατότητα να αποφασίζει ελεύθερα και ανεξάρτητα σχετικά με την προσχώρησή του.
Πιστεύω ότι κατά αυτόν τον τρόπο θα είμαστε μακροπρόθεσμα σε θέση να πραγματοποιήσουμε μιαν Ευρωπαϊκή Ένωση, στην οποία δεν θα υπάρχουν διαφορές στην ποιότητα της ασφάλειας που χαίρουν τα κράτη μέλη, πράγμα που κατά τη γνώμημου δεν μπορεί μακροπρόθεσμα να γίνει αποδεκτό ενόψει των συμφερόντων που συγκεντρώνονται εδώ.
Η Ευρωπαϊκή Ένωση δεν είναι κράτος, αλλά στα πεδία αρμοδιοτήτων της λειτουργεί ως ομοσπονδιακό κράτος.
Ως εκ τούτου θα πρέπει η σχέση μεταξύ των θεσμικών οργάνων να ρυθμιστεί παρόμοια όπως και στα ομοσπονδιακά κράτη και να υπάρξει ισορροπία μεταξύ των μεγάλων και των μικρών κρατών μελών.
Τούτο αποτελεί ασφαλώς ένα από τα δυσκολότερα καθήκοντα της επικείμενης Διακυβερνητικής Διάσκεψης.
Μπορώ εύκολα να φανταστώ - και αυτή είναι και η άποψη της Ομάδας μου- ότι μπορεί κανείς να εργαστεί αποτελεσματικά και με μια Επιτροπή όπου θα εκπροσωπούνται όλα τα κράτη μέλη, εάν ο Πρόεδρος της Επιτροπής έχει τη δυνατότητα να δομήσει αποτελεσματικά μιαν τέτοια Επιτροπή, δηλαδή εάν δημιουργηθούν εδώ τέτοιες προϋποθέσεις μέσω της ενίσχυσης της θέσης του Προέδρου της Επιτροπής.
Εάν είναι δεδομένο ότι τα μικρότερα κράτη μέλη θα λαμβάνονται κατά αυτόν τον τρόπο υπόψη, θα πρέπει ταυτόχρονα να είμαστε σε θέση, σύμφωνα με την αρχή one man one vote, να δημιουργήσουμε μια ισχυρότερη βάση νομιμομοποίησης για τα μεγαλύτερα κράτη και να δρομολογήσουμε στη βάση αυτή ένα διαφορετικό σύστημα αναλογικής κατανομής των εδρών στο Ευρωπαϊκό Κοινοβούλιο, παρέχοντας ορισμένες διασφαλίσεις για τον ελάχιστο αριθμό εδρών ανά κράτος μέλος, και τέλος θα πρέπει να ρυθμιστεί αντίστοιχα το ζήτημα αυτό στο Συμβούλιο.
Για την επιτυχία της Διακυβερνητικής Διάσκεψης έχει όμως αποφασιστική σημασία να επιτευχθεί η ικανότητα για διεύρυνση μέσω της επέκτασης της διαδικασίας λήψης αποφάσεων με ειδική πλειοψηφία.
Επομένως πρέπει να καταστεί σαφές ότι με εξαίρεση τα ζητήματα συνταγματικού χαρακτήρα, για όλα τα υπόλοιπα ζητήματα οι αποφάσεις θα λαμβάνονται με ειδική πλειοψηφία.
Στα σχέδια της πορτογαλικής Προεδρίας και της Επιτροπής προβλέπεται ένας έξυπνος τρόπος λήψης αποφάσεων, ότι δηλαδή π.χ. στους τομείς της κοινωνικής και φορολογικής πολιτικής γίνονται σαφείς διαφοροποιήσεις μεταξύ των περιπτώσεων όπου σύμφωνα με τις ευρωπαϊκές ρυθμίσεις θα λαμβάνονται αποφάσεις με ειδική πλειοψηφία, επειδή το απαιτεί η εσωτερική αγορά, και των περιπτώσεων όπου απαιτείται ομοφωνία και θα παραμένουν στην αρμοδιότητα των εθνικών κρατών.
Και με αυτό έχουμε ήδη στραφεί στον κατάλογο των αρμοδιοτήτων που κατά την άποψή μου συνιστά ένα ακόμα καθήκον.
Στην Ευρωπαϊκή Ένωση θα πρέπει να καταστεί σαφέστερο ποιος είναι υπεύθυνος για ποιο ζήτημα και πότε.
Όταν θα είναι πια σαφώς δεδομένη αυτή η κατανομή αρμοδιοτήτων, τότε θα αποκτήσουμε μεγαλύτερη διαφάνεια αλλά θα είναι και μεγαλύτερη η προθυμία των πολιτών να ακολουθήσουν αυτήν την Ευρωπαϊκή Ένωση.
Θεωρώ ότι οφείλουμε να επιδείξουμε φιλοδοξία στο ζήτημα αυτό στο πλαίσιο της Διακυβερνητικής Διάσκεψης και θεωρώ πολύ σημαντικές τις προτάσεις να χωρισθεί η Συνθήκη σε δύο μέρη καθώς και τις προτάσεις να καταστούν σαφείς οι διαφορές αυτές.
Σημαντική θεωρώ επίσης να υπάρξει επιτέλους διαφάνεια και δημοσιότητα των εργασιών του Συμβουλίου, όταν αυτό ενεργεί ως νομοθέτης, και για τον λόγο αυτό θα πρέπει να προχωρήσουμε στον διαχωρισμό μεταξύ του νομοθετικού και του εκτελεστικού ρόλου του Συμβουλίου.
Αυτό ανήκει επίσης στο συγκεκριμένο πλαίσιο.
Όσον αφορά τη στενότερη συνεργασία, αυτή θα είναι απαραίτητη σε μια διευρυμένη Κοινότητα ιδίως σε συνάρτηση με την εξωτερική πολιτική και την πολιτική ασφάλειας.
Θέλω ωστόσο να διευκρινίσω τα όρια.
Τα όρια βρίσκονται στα σημεία που διακυβεύεται ο ενιαίος χαρακτήρας της έννομης τάξης και των θεσμικών οργάνων.
Ως εκ τούτου δεν θα πρέπει να υπερβάλουμε όσον αφορά τη στενότερη συνεργασία.
Δεν πρέπει αυτή να αποτελέσει άλλοθι για να μην επεκταθεί επαρκώς η διαδικασία λήψης αποφάσεων με ειδική πλειοψηφία.
Πιστεύω ότι και στην προκείμενη περίπτωση υπάρχουν ορισμένοι κανόνες που οφείλουμε να τηρήσουμε.
Η Ευρωπαϊκή Ένωση είναι μια κοινότητα αξιών.
Για τον λόγο αυτό μπορούμε να ελπίζουμε ότι η Σύνοδος για την κατάρτιση του Χάρτη, υπό τη διεύθυνση του Roman Herzog, θα μας υποβάλει έναν κατάλογο θεμελιωδών δικαιωμάτων τον οποίο θα μπορέσουμε να ενσωματώσουμε στη Συνθήκη προσδίδοντάς του έτσι δεσμευτικό χαρακτήρα.
Στη βάση αυτή ελπίζουμε επίσης ότι θα είμαστε σε θέση να προσδιορίζουμε τις αξίες μας κατά τρόπο που να καθιστά αδύνατες ορισμένες τέτοιου είδους συζητήσεις, όπως εκείνες που είχαμε στο παρελθόν, εφόσον θα έχουμε στα χέρια μας σαφείς νομικές προϋποθέσεις.
Εάν το κατορθώσουμε αυτό, θα έχουμε σημειώσει γενικά σημαντικές προόδους και θα έχουμε δημιουργήσει τους όρους για τη διεύρυνση της Ευρωπαϊκής Ένωσης.
(Χειροκροτήματα)
Κυρία Πρόεδρε, ως συντάκτρια της γνωμοδότησης της Επιτροπής Ελέγχου του Προϋπολογισμού επιθυμώ να επεξηγήσω τα δύο σημεία της γνωμοδότησης που καταθέσαμε για να συμπεριληφθούν στην έκθεση.
Αρχικά όμως επιθυμώ να απευθύνω τις θερμές ευχαριστίες μου στους δύο εισηγητές για την καταπληκτική τους εργασία.
Θερμές ευχαριστίες επίσης και στο κύριο Επίτροπο Barnier για το ανοικτό πνεύμα που επέδειξε.
Ευχαριστίες επίσης και στον συνάδελφο Vitorino, ιδίως για το σημείο στο οποίο θα αναφερθώ τώρα.
Πρόκειται αφενός για το ζήτημα της απαλλαγής που είναι εν προκειμένω πολύ επίκαιρο.
Η Συνθήκη ΕΕ προβλέπει σαφέστατα ότι το Ευρωπαϊκό Κοινοβούλιο χορηγεί στην Επιτροπή απαλλαγή για την εκτέλεση του προϋπολογισμού.
Στην πραγματικότητα όμως εκτελούμε δύο πράξεις, αφενός την πολιτική αξιολόγηση στην απόφαση της απαλλαγής και αφετέρου για το κλείσιμο των λογαριασμών.
Πρόκειται ωστόσο για το εξής: η πολιτική αξιολόγηση κατά την πρώτη πράξη μπορεί να καταλήξει σε χορήγηση, αναβολή ή άρνηση χορήγησης της απαλλαγής.
Αυτό δεν χρειάζεται να θίγει οπωσδήποτε τη δεύτερη πράξη, ο οποία μπορεί παρ' όλ' αυτά να ολοκληρωθεί, ακόμα και αν δεν χορηγηθεί απαλλαγή.
Τούτο παρουσιάζει το πλεονέκτημα ότι το υπόλοιπο από το κλείσιμο των λογαριασμών μπορεί να μεταφερθεί στο επόμενο έτος.
Αυτό θα πρέπει να κατοχυρωθεί στη Συνθήκη, δεδομένου ότι υπάρχει ήδη στον Κανονισμό και αποτελεί, όπως είπαμε, ήδη πραγματικότητα.
Παράλληλα τούτου επιθυμούμε να λαμβάνουμε πληροφορίες άμεσα από τα κράτη μέλη ώστε να μπορούμε να αξιολογούμε καλύτερα την εκτέλεση του προϋπολογισμού.
Το δεύτερο σημείο αφορά τη δημιουργία του θεσμού του ευρωπαίου εισαγγελέα.
Ήδη εδώ και χρόνια καταβάλλουμε προσπάθειες για την καλύτερη προστασία των οικονομικών συμφερόντων της Κοινότητας.
Τούτο θα γίνεται τώρα και σύμφωνα με το πνεύμα του ποινικού δικαίου σε όλη την επικράτεια της Ένωσης με την πολύ ανοικτή και σαφή συνεργασία με τα κράτη μέλη.
Με την αύξηση της διασυνοριακής εγκληματικότητας εις βάρος του προϋπολογισμού της ΕΕ η σημερινή συνεργασία μεταξύ αστυνομικών και δικαστικών αρχών των κρατών μελών δεν επαρκεί.
Επομένως χρειαζόμαστε εν προκειμένω συντονισμό σε ευρωπαϊκό επίπεδο, χωρίς να περιορίζονται οι δικονομικές αρμοδιότητες των εθνικών δικαστηρίων.
Είμαι ευγνώμων που η ιδέα αυτή έχει τύχει πολύ θετικής αντιμετώπισης σε μερικά κράτη μέλη αλλά ιδίως στην Επιτροπή.
Κυρία Πρόεδρε, δεν θα σας παραξενέψει που σε ό,τι αφορά αυτή την εξαιρετικά ενδιαφέρουσα έκθεση, για την οποία συγχαίρω τους δύο εισηγητές, μιλώ για δικαιώματα και ελευθερίες των πολιτών και για δικαιοσύνη.
Κατά την άποψη της εν λόγω επιτροπής, θεωρούμε σημαντική την οικοδόμηση αυτού του χώρου δικαιοσύνης και κατά συνέπεια είναι αναγκαία η μεταρρύθμιση του Ευρωπαϊκού Δικαστηρίου.
Για να πραγματοποιηθεί η μεταρρύθμιση του Ευρωπαϊκού Δικαστηρίου θα πρέπει να τροποποιηθεί η Συνθήκη, ώστε το καθεστώς και ο κανονισμός του Ευρωπαϊκού Δικαστηρίου και του Πρωτοδικείου να καταστούν λειτουργικά.
Με ομοφωνία δεν καθίστανται λειτουργικά.
Το πρώτο αίτημα είναι λοιπόν να θεσπιστεί η ειδική πλειοψηφία με τη σύμφωνη γνώμη του Ευρωπαϊκού Κοινοβουλίου.
Επίσης, σε σχέση με το Δικαστήριο, το Κοινοβούλιο ζητεί να συμμετέχει στη διαδικασία επιλογής των δικαστών, όπως συμβαίνει ήδη με τις θέσεις που καταλαμβάνονται στα Συνταγματικά Δικαστήρια των κρατών μας.
Από την άλλη, και πια στο επίπεδο των δικαιωμάτων και ελευθεριών, ζητούμε την πλήρη προσφυγή με στόχο να μπορούν οι πολίτες να ελέγχουν την εγκυρότητα των κοινοτικών πράξεων νομοθετικού περιεχομένου σε περίπτωση παραβίασης των θεμελιωδών δικαιωμάτων, πράγμα που δεν μπορούν να πράξουν σήμερα.
Θέλουμε μεταρρύθμιση των άρθρων 230 και 300 της Συνθήκης ώστε το Κοινοβούλιο να είναι σε ισότιμη θέση, σε ό,τι αφορά τις προσφυγές, με την Επιτροπή και το Συμβούλιο.
Θέλουμε τέλος, κυρία Πρόεδρε, να αναθεωρηθεί η Συνθήκη προκειμένου το Κοινοβούλιο, στον χώρο του τρίτου πυλώνα, να έχει επίσης πλήρη πρόσβαση στη δικαιοσύνη μέσω της προσφυγής επ' ακυρώσει σε περίπτωση μη συμβατών κανονισμών ή πράξεων.
Κυρία Πρόεδρε, αξιότιμοι συνάδελφοι, ως συντάκτης της γνωμοδότησης της Επιτροπής Οικονομικής και Νομισματικής Πολιτικής, επιθυμώ να υποβάλω τρία αιτήματα για τη Διακυβερνητική Διάσκεψη, το οποία συνδέονται ωστόσο με το ίδιο ζήτημα.
Οδεύουμε σήμερα προς μια Κοινότητα με κοινό νόμισμα και με κοινή νομισματική πολιτική η οποία διαμορφώνεται ουσιαστικά από την Ευρωπαϊκή Κεντρική Τράπεζα.
Εξακολουθούμε όμως να έχουμε 15 διαφορετικές οικονομικές πολιτικές στα κράτη μέλη της Ευρωπαϊκή Ένωσης.
Το εγχείρημα αυτό μπορεί να επιτύχει μακροπρόθεσμα μόνο εάν οι εν λόγω οικονομικές πολιτικές διαμορφώνονται βάσει κοινών αρχών.
Ως εκ τούτου, το πρώτο αίτημα είναι ότι θα πρέπει να ενσωματωθεί στη Συνθήκη ως καθοδηγητική εικόνα για την οικονομική μας πολιτική η κοινωνική οικονομία της αγοράς, η οποία συνδέει το ανθρώπινο στοιχείο με την αγορά.
Το δεύτερο αίτημα αφορά το ότι θα πρέπει να δοθεί τυπικότερη μορφή στο δικαίωμα συναπόφασης του Ευρωπαϊκού Κοινοβουλίου κατά τη διαμόρφωση των κατευθυντήριων γραμμών της οικονομικής πολιτικής για την οποία θα μιλήσουμε ήδη σήμερα στο Κοινοβούλιο.
Και συγκεκριμένα, η Επιτροπή θα πρέπει αντί μιας σύστασης να μας υποβάλει μια επίσημη πρόταση επί της οποίας θα μπορούμε πραγματικά να προχωρήσουμε σε διαβουλεύσεις με όλη τη σημασία της λέξης.
Το τρίτο αίτημα αφορά την πολιτική ανταγωνισμού.
Η πολιτική ανταγωνισμού αποτελεί αφενός το κλειδί για μια κοινωνική οικονομία της αγοράς και αφετέρου το ισχυρότερο μέσο της οικονομικής πολιτικής το οποίο διαθέτει η Ευρωπαϊκή Ένωση.
Στο σημείο αυτό λαμβάνονται πολυάριθμες επιμέρους αποφάσεις και τούτο ανήκει σαφέστατα στα καθήκοντα της Επιτροπής.
Όμως κάθε φορά που θα συντάσσονται γενικοί κανόνες, κάθε φορά που θα επεξεργάζονται από κοινού οδηγίες η Επιτροπή και το Συμβούλιο των Υπουργών, θα πρέπει στο μέλλον να συμμετέχει στη διαδικασία συναπόφασης και το Ευρωπαϊκό Κοινοβούλιο.
Τούτο αποτελεί και την προϋπόθεση προκειμένου, όπως εξάλλου το επιθυμούμε, να καταστεί το Κοινοβούλιο και στην πραγματικότητα εκείνο το ευρωπαϊκό φόρουμ, όπου η ευρωπαϊκή οικονομική πολιτική όχι μόνο συζητείται δημόσια αλλά και συνδιαμορφώνεται.
Κυρία Πρόεδρε, αγαπητοί συνάδελφοι, το Δικαστήριο πρέπει να είναι καλά εφοδιασμένο ώστε να μπορέσει να αντεπεξέλθει στον συνεχώς αυξανόμενο αριθμό διαφορών και στις συνεχώς διευρυνόμενες αρμοδιότητές του.
Το Δικαστήριο θα πρέπει να μπορεί να συγκεντρωθεί στα πραγματικά νομικά ζητήματα και την διαφύλαξη των δικαιωμάτων των υπηκόων της ΕΕ.
Το Δευτεροβάθμιο Δικαστήριο θα πρέπει να προσαρμοστεί καλύτερα σε αυτό και θα πρέπει επίσης και οι δύο δικαιοδοσίες να μπορούν πάλι να αποφασίζουν αυτόνομα για την δομή τους και τις διαδικασίες τους.
Η σωστή και έγκαιρη απονομή της δικαιοσύνης αποτελεί ένα ουσιαστικό τμήμα του κράτους δικαίου.
Εδώ πρέπει επίσης να ανατιμηθεί ο ρόλος του Ευρωπαϊκού Κοινοβουλίου ως αυτόνομου νομοθετικού οργάνου και ως αυτόνομου ευρωπαϊκού θεσμικού οργάνου.
Αυτά είναι με λίγα λόγια τα κίνητρα που κρύβονται πίσω από την εισήγηση της Επιτροπής Νομικών Θεμάτων.
Ως εισηγητής με χαρά μου διαπίστωσα ότι η Επιτροπή Συνταγματικών Υποθέσεων συμφωνεί στην κύρια έκθεσή της κατά το μεγαλύτερο μέρος.
Δυστυχώς λόγω έλλειψης χρόνου δεν μπορώ να υπεισέλθω σε λεπτομέρειες.
Για να συμβιβάσω όμως την έκθεση της Επιτροπής συνταγματικών υποθέσεων όσο το δυνατό περισσότερο με την γνωμοδότηση της Επιτροπής νομικών θεμάτων, κατέθεσα στην συνεδρίαση της ολομέλειας τέσσερις ακόμη τροπολογίες.
Μερικές τις έχω συναντήσει στις γνωμοδοτήσεις των άλλων επιτροπών και συνεπώς θεωρώ ότι οι τροπολογίες αυτές αξίζουν και πιθανόν να λάβουν την υποστήριξη ολόκληρου του Κοινοβουλίου.
Κλείνω εδώ αυτή την σύντομη έκθεση που σκοπό έχει να δείξει την όχι ασήμαντη συνδρομή σε αυτό που πιθανόν θα αποτελέσει η τελευταία Διακυβερνητική Διάσκεψη προ της μεγαλύτερης, πιο ιστορικής αλλά και πιο επικίνδυνης διεύρυνσης από την γένεση της παρούσας διαδικασίας Ευρωπαϊκής ολοκλήρωσης.
Για τον λόγο αυτό πρέπει να αρπάξουμε αυτή την ευκαιρία και με τα δύο χέρια, για να προετοιμάσουμε πλήρως την Ευρωπαϊκή Ένωση σε όλα τα θεσμικά της όργανα και σε όλους τους τομείς ώστε να αντιμετωπίσει με επιτυχία όλες τις προκλήσεις του 21ου αιώνα.
Κυρία Πρόεδρε, οι συνθήκες υπό τις οποίες ομιλώ στην Ολομέλεια αποτελούν χαρακτηριστικό παράδειγμα του δημοσιονομικού προβλήματος.
Μόλις ήλθα τρέχοντας από μια σύσκεψη που βάσει της Συνθήκης δεν υφίσταται.
Συμμετέχω εξ ονόματος του Κοινοβουλίου στον τριμερή διάλογο για τον προϋπολογισμό προκειμένου να καθοριστούν οι δημοσιονομικοί προσανατολισμοί.
Αυτό ακριβώς είναι το θέμα που θέσαμε εξ ονόματος της Επιτροπής Προϋπολογισμών.
Είναι η προσαρμογή της Συνθήκης, ειδικότερα του άρθρου 272, στην πραγματική κατάσταση.
Εφαρμόζουμε εδώ και δώδεκα χρόνια πρακτικές βάσει χρονοδιαγράμματος που καθορίστηκε σύμφωνα με τις διοργανικές συμφωνίες.
Τις ανανεώσαμε τρεις φορές και θεωρούμε πως έφτασε η στιγμή να συμπεριληφθούν στη Συνθήκη οι βασικές αρχές, προκειμένου να μην αντιμετωπίζουμε καταστάσεις αμφίβολης νομιμότητας, όπως είναι η περίπτωση της σύσκεψης που μόλις ανέφερα.
Συγκεκριμένα, πρέπει να απλοποιήσουμε τη διαδικασία προκειμένου να εμποδίσουμε την εμπλοκή της δημοσιονομικής διαδικασίας.
Τη μέρα που θα υπάρχουν 25 μέλη, η σημερινή διαδικασία δεν θα μπορεί να λειτουργήσει.
Θα πρέπει να την απλοποιήσουμε σεβόμενοι τις υφιστάμενες ισορροπίες εξουσιών.
Μια τελευταία λέξη, κυρία Πρόεδρε.
Θεωρούμε επίσης πως το Κοινοβούλιο, ως όργανο όπου εναποτίθεται η δημοκρατική νομιμοποίηση, θα πρέπει να συμμετάσχει πλήρως στη λήψη των αποφάσεων για τους ιδίους πόρους.
Κυρία Πρόεδρε, συνάδελφοι, ως εισηγητής εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας θέλω παρακαλώ να συγχαρώ και τους δύο εισηγητές για την έκθεσή τους και να τους ευχαριστήσω επίσης για την ωραία συνεργασία.
Θα ήθελα παρακαλώ να συζητήσω δύο σημεία.
Καταρχήν, η επιτροπή μου θεωρεί ότι στον τομέα της εμπορικής πολιτικής, πρέπει να γίνει πολύ ισχυρότερη η αρμοδιότητα της Ευρωπαϊκής Κοινότητας και συνεπώς και η εντολή για την διεξαγωγή διαπραγματεύσεων της Ευρωπαϊκής Επιτροπής, καθώς επίσης και ο ρόλος του Κοινοβουλίου.
Πρώτον με την εφαρμογή της συναπόφασης για την κοινή εμπορική πολιτική.
Δεύτερον, με την διαδικασία της σύμφωνης γνώμης για όλες τις εξωτερικές συμφωνίες.
Τρίτον, έναν μεγαλύτερο ρόλο για το Κοινοβούλιο όσον αφορά στην έγκριση και την παρακολούθηση των διαπραγματεύσεων στον τομέα του εμπορίου.
Τώρα το δεύτερο σημείο, που αφορά την ενέργεια.
Η Επιτροπή έχει καταλήξει ότι μέχρι στιγμής λείπει μια κοινή Ευρωπαϊκή εμπορική πολιτική.
Δεν έχει κανονιστεί τίποτα με σαφήνεια για τους συνταγματικούς μηχανισμούς προσδιορισμού μιας κοινής ενεργειακής πολιτικής, πόσο μάλλον για την συνεργασία για την εγγύηση της παροχής ενέργειας ή όσον αφορά σε περιβαλλοντικά θέματα της ενεργειακής πολιτικής.
Πρέπει εν όψει της αειφόρου ανάπτυξης να περιληφθεί στην Συνθήκη ένα νέο κεφάλαιο για την ενεργειακή πολιτική, που θα περιλαμβάνει τα σχετικά τμήματα των Συνθηκών ΕΚΑΧ και EURATOM.
Πρέπει εξάλλου να βελτιωθούν καταλλήλως οι αρμοδιότητες του Ευρωπαϊκού Κοινοβουλίου.
Αυτό σημαίνει ότι πρέπει να ισχύει και για την Συνθήκη EURATOM η διαδικασία συναπόφασης.
Αυτό πρέπει ειδικότερα να ισχύει για την θέσπιση των ελαχίστων προτύπων ασφάλειας για τον σχεδιασμό, την κατασκευή και την εκμετάλλευση των πυρηνικών αντιδραστήρων στην Ένωση.
Μέχρι τώρα τα κράτη μέλη έχουν το καθένα τα δικά τους τεχνικά πρότυπα και προδιαγραφές.
Εν όψει της προσχώρησης των νέων κρατών μελών από την Κεντρική και Ανατολική Ευρώπη, είναι ουσιώδους σημασίας να θεσπίσουμε ενιαία Ευρωπαϊκά πρότυπα ασφαλείας για τους πυρηνικούς αντιδραστήρες.
Δυστυχώς αυτή η πρόταση μου δεν υιοθετήθηκε στην παρούσα έκθεση.
Σας συνιστώ λοιπόν ειλικρινά να ψηφίσετε υπέρ της τροπολογίας 60 την οποία έχω καταθέσει εκ μέρους της ομάδας μου, έτσι ώστε να μεταβούμε σε ενιαία πρότυπα ασφάλειας για τους πυρηνικούς αντιδραστήρες.
Το αξίζουν οι πολίτες μας.
Κύριε Πρόεδρε, θα ήθελα να συγχαρώ ειλικρινά τους εισηγητές για την έκθεσή τους.
Αυτό το κάνω γενικά, αλλά ιδιαίτερα γιατί πιστεύω πράγματι πώς σε αυτή την αρκετά συνοπτική τους έκθεση, την οποία πιστεύω ότι θα υιοθετήσει η παρούσα συνεδρίαση με μεγάλη πλειοψηφία, κατάφεραν να προωθήσουν τα σημεία τα οποία εμείς εκφράσαμε στην γνωμοδότησή μας, αν και όχι πάντα κατά γράμμα.
Είναι πολύ σημαντική η αναφορά της κοινωνικής οικονομίας της αγοράς.
Περί αυτού μίλησε και ο κύριος von Wogau.
Αυτό μας παρέχει ένα είδος πλαισίου για την εσωτερική πολιτική το οποίο το έχουμε ανάγκη και κάνει περιττές ένα σωρό συζητήσεις.
Πιστεύω ότι υπάρχει μεγάλος βαθμός ικανοποίησης.
Το δεύτερο μεγάλης σημασίας σημείο είναι η νομική προσωπικότητα της Ένωσης.
Έχει διατυπωθεί έτσι εδώ, σαν να έχει να κάνει μόνο με την εξωτερική πολιτική, έχει όμως επίσης πολύ μεγάλη σημασία και για την εσωτερική πολιτική.
Τότε θα γίνει δυνατό να επικυρώσουμε ένα αριθμό συμβάσεων, όπως για παράδειγμα οι συμβάσεις της ΔΟΕ και ορισμένες συμβάσεις του ΟΗΕ που αφορούν σε κοινωνικά θέματα και αυτό θα συνεισφέρει στην νομική αποσαφήνιση των ζητημάτων αυτού του είδους.
Υπάρχουν όμως δύο σημεία που δεν τα βρήκα.
Το ένα από αυτά είναι το ζήτημα του άρθρου 137, παράγραφος 6, το οποίο κατά την γνώμη μου πρέπει να ξεκαθαριστεί.
Υπάρχουν και κάποιες τροποποιήσεις για αυτό.
Πιστεύω πως μπορούν να προστεθούν έστω και εκ των υστέρων.
Τέλος, το ζήτημα της φορολογικής πολιτικής.
Για το θέμα αυτό βασικά αναφέρονται ελάχιστα στην εισήγηση.
Η φορολογική πολιτική, στην οποία ανήκει και η πολιτική κοινωνικής ασφάλειας, είναι όντως μεγάλης σημασίας, όχι μόνο για τα κράτη μέλη αλλά και η Επιτροπή έχει δώσει απολύ μεγάλη προσοχή σε αυτή και έχει αφιερώσει και πάρα πολύ προβληματισμό.
Βασικά θεωρώ ότι είναι κρίμα που μιλάτε τόσο λίγο για το θέμα αυτό.
Ίσως πρόκειται για κάτι που θα γίνει στο μέλλον.
Υπονοείται μεν στη εισήγηση, αλλά νομίζω πώς υπό μια έννοια αποτελεί μια χαμένη ευκαιρία το γεγονός ότι δεν ετέθη τώρα για συζήτηση.
Κατά τα λοιπά δεν μειώνει την μεγάλη εκτίμηση που τρέφουμε για την εισήγηση αυτή.
Επιτροπής Γεωργίας και Ανάπτυξης της Υπαίθρου.
(DE) Κυρία Πρόεδρε, αγαπητοί συνάδελφοι, ως συντάκτης της γνωμοδότησης της Επιτροπής Γεωργίας και Ανάπτυξης της Υπαίθρου επιθυμώ να σας εκθέσω το κεντρικό αίτημα της επιτροπής μας.
Πρόκειται για την πλήρη ένταξη της γεωργικής πολιτικής στη διαδικασία συναπόφασης, πράγμα που δεν έχει γίνει ακόμα.
Η Συνθήκη του Αμστερνταμ οδήγησε σε ενίσχυση των δικαιωμάτων του Ευρωπαϊκού Κοινοβουλίου, μεταξύ άλλων μέσω της σημαντικής επέκτασης της διαδικασίας συναπόφασης σε διάφορα πεδία της πολιτικής.
Στον τομέα της γεωργίας, όμως, η διαδικασία της συναπόφασης έχει καθιερωθεί βάσει του άρθρου 152 μόνο σε τομείς που αφορούν την πολιτική για την υγεία και τη δημόσια υγεία.
Ο κύριος πυρήνας της εξακολουθεί να εξαιρείται από την εν λόγω διαδικασία και αυτό δεν το θεωρούμε δικαιολογημένο.
Η κοινή γεωργική πολιτική αποτελεί τον πλέον κοινοτικοποιημένο τομέα πολιτικής τόσο από άποψη παλαιότητας όσο και από την άποψη της ευρύτητάς του.
Επειδή πρόκειται για έναν σημαντικό προϋπολογισμό και συγκεκριμένα για το ήμισυ του κοινοτικού προϋπολογισμού, είναι επειγόντως αναγκαίο να μπορέσει το Ευρωπαϊκό Κοινοβούλιο να εκμεταλλευτεί πλήρως όλες τις αρμοδιότητές του στον τομέα άσκησης ελέγχου και στον νομοθετικό τομέα.
Σε συνάρτηση με αυτά πρέπει να επισημανθεί ότι το αίτημα αυτό δεν έχει ανταγωνιστικό χαρακτήρα ως προς τα εθνικά κοινοβούλια.
Στον τομέα της γεωργικής πολιτικής δεν είναι πλέον ούτε τα εθνικά κοινοβούλια αρμόδια να λαμβάνουν αποφάσεις.
Πρόκειται για μια πολιτική η οποία αποφασίζεται καθαρά από την εκτελεστική εξουσία - δηλαδή από το Συμβούλιο - μέσω νομοθετικών πράξεων.
Ως εκ τούτου το ζητούμενο δεν είναι εδώ μια αντιπαράθεση του Ευρωπαϊκού Κοινοβουλίου με τα εθνικά κοινοβούλια, αλλά να τεθεί γενικά η πολιτική αυτή υπό τον έλεγχο του Κοινοβουλίου.
Καλώ όλους τους συναδέλφους να ασκήσουν επιρροή στις εκάστοτε κυβερνήσεις τους ώστε στη Διακυβερνητική Διάσκεψη να επιτευχθεί η ένταξη της γεωργικής πολιτικής στη διαδικασία συναπόφασης.
Ευχαριστώ τους εκπροσώπους του Ευρωπαϊκού Κοινοβουλίου στη Διακυβερνητική Διάσκεψη οι οποίοι υποστηρίζουν εκεί το αίτημά μας με μεγάλη έμφαση!
(Χειροκροτήματα)
Κυρία Πρόεδρε, κύριε Επίτροπε, στο ζήτημα της συναπόφασης θέλω να σας ανοίξω και πάλι την όρεξη για ψάρια.
Η πολιτική για την αλιεία ανήκει στις πολιτικές που συμβάλλουν ουσιαστικά στην υλοποίηση της κοινής εσωτερικής αγοράς.
Ενισχύει την οικονομική και κοινωνική συνοχή.
Με ποιο τρόπο;
Λοιπόν, στην Ευρώπη εξακολουθούν να απασχολούνται άμεσα περισσότερα από 250.000 άτομα στον τομέα αυτό, αρχίζοντας από την αλιεία και φτάνοντας στην μεταποίηση και τη διάθεση στην αγορά.
Σύμφωνα με νεώτερες έρευνες το κάθε ευρώ που επενδύεται στον συγκεκριμένο τομέα αποδίδει το τριπλάσιό του.
Περίπου 60.000 από τους απασχολούμενους στον τομέα της αλιείας εξαρτώνται από τις διεθνείς αλιευτικές συμφωνίες, δεδομένου ότι τα ψάρια ως είδος διατροφής χαρακτηρίζονται βέβαια από άκρα κινητικότητα και - ειρήσθω εν παρόδω - είναι επιπλέον εξαιρετικά σημαντικοί προμηθευτές πρωτεΐνης.
Είναι δικό μας καθήκον να το σηματοδοτήσουμε αυτό στους σημερινούς πολιτικούς και να διασφαλίσουμε το μέλλον της αλιείας.
Αναλογισθείτε λοιπόν το μήνυμα για τις εξαρτώμενες ευρωπαϊκές περιφέρειες, ιδιαίτερα όσον αφορά την επικείμενη μεταρρύθμιση της αλιείας το 2002.
Θα πρέπει να μεριμνήσουμε κυρίως για την προστασία και τη διατήρηση των αλιευτικών πόρων, γεγονός που θα έχει κοινωνικές, οικονομικές και οικολογικές συνέπειες.
Βλέπετε, η αλιεία δεν είναι ένα μεμονωμένο πεδίο δράσης αλλά έχει επιπτώσεις και σε άλλους τομείς όπως η ανάπτυξη, το περιβάλλον και οι εξωτερικές σχέσεις.
Ως αυτόνομη κοινοτική πολιτική στη Συνθήκη της Ένωσης, η αλιεία θα συνενώσει αποτελεσματικά όλες αυτές τις πτυχές, δεδομένου ότι αυτό είναι και το ζητούμενο, δηλαδή η διοικητική και νομοθετική ανεξαρτησία της αλιείας σε σχέση π.χ. με την γεωργία.
Από αυτήν την πολιτική ευθύνη ουσιαστικά προκύπτει αυτονόητα το αίτημα για την ευρύτερη δυνατή εφαρμογή της διαδικασίας συναπόφασης στον τομέα της αλιείας.
Πέραν τούτου είναι προφανώς προς όφελος της σύσφιξης των νομοθετικών διαδικασιών, εάν βρίσκονται σε αρμονία μεταξύ τους η λήψη αποφάσεων στο Συμβούλιο με ειδική πλειοψηφία και το δικαίωμα συναπόφασης του Κοινοβουλίου.
Αγαπητοί διαπραγματευτές, είναι ευπρόσδεκτη η κάθε είδους υποστήριξη κατά τη διάρκεια της Διακυβερνητικής!
(Χειροκροτήματα)
Κυρία Πρόεδρε, οι προτάσεις της Επιτροπής Γυναικών για την Διακυβερνητική αποσκοπούν στην ενίσχυση της δημοκρατίας και της αποτελεσματικότητας.
Είναι γεγονός ότι η Συνθήκη του Αμστερνταμ αποτέλεσε μεγάλο βήμα προόδου για τα δικαιώματα των γυναικών, αφού διασφαλίζει μια στέρεη βάση για μια αποτελεσματική πολιτική ισότητας, αλλά δυστυχώς δεν πηγαίνει πέρα από τον επαγγελματικό τομέα.
Για αυτό προτείνουμε να εισαχθεί στη Συνθήκη μια ενιαία και συνεκτική νομική βάση για την ισότητα των φύλων, που θα περιλαμβάνει όλους τους τομείς πολιτικής.
Δηλώνουμε ότι η ισόρροπη συμμετοχή γυναικών και ανδρών στην λήψη αποφάσεων σε όλα τα επίπεδα είναι προαπαιτούμενο της δημοκρατίας και της κοινωνικής δικαιοσύνης και γιααυτό ζητούμε την τροποποίηση των σχετικών άρθρων των Συνθηκών προκειμένου να λαμβάνεται υπόψη αυτή η αρχή στη σύνθεση της Επιτροπής, του Ευρωπαϊκού Κοινοβουλίου, του Δικαστηρίου, του Πρωτοδικείου, του Ελεγκτικού Συνεδρίου, της Οικονομικής και Κοινωνικής Επιτροπής και της Επιτροπής των Περιφερειών.
Ακόμη, τονίζουμε την ανάγκη να υπάρξει στενή σύνδεση μεταξύ της Διακυβερνητικής και της διαδικασίας εκπόνησης του Χάρτη Θεμελιωδών Δικαιωμάτων, ώστε στο πλαίσιο συνταγματοποίησης της Ένωσης να συμπεριληφθεί στο κοινοτικό δίκαιο το θεμελιώδες δικαίωμα στην ισότητα γυναικών και ανδρών.
Πέραν, λοιπόν, της απαραίτητης ισορροπίας και συνοχής που πρέπει να διασφαλιστεί ανάμεσα στις μεγάλες και τις μικρές χώρες της Ένωσης, ανάμεσα στις περισσότερο και λιγότερο ανεπτυγμένες περιοχές και ομάδες πληθυσμού, είναι αναγκαίο να ληφθεί υπόψη και η ισορροπία των φύλων στον σχεδιασμό του μέλλοντος της Ευρωπαϊκής Ένωσης και στη λήψη των αποφάσεων.
Κυρία Πρόεδρε, κυρίες και κύριοι βουλευτές, η Διακυβερνητική Διάσκεψη εξελίχθηκε μέσω εντατικών εργασιών και αυτήν την φορά με την ενισχυμένη συμμετοχή του Ευρωπαϊκού Κοινοβουλίου μέσω της κυρίας Προέδρου και άλλων δύο αντιπροσώπων, καθώς επίσης μέσω ενός πολύ εντατικού διαλόγου μεταξύ της Προεδρίας και της Επιτροπής Συνταγματικών Υποθέσεων αυτού του Κοινοβουλίου, και χάρη στη άμεση ενημέρωση και τη συζήτηση στην Ολομέλεια του Ευρωπαϊκού Κοινοβουλίου που δεν είχε καμία σχέση με το παρελθόν και ήταν πολύ ενθαρρυντικός ως προς τα μελλοντικά αποτελέσματα της ΔΚΔ.
Μέχρι στιγμής έχουν διεξαχθεί πέντε μεγάλες διεξοδικές συνεδριάσεις από την ομάδα προετοιμασίας και τρεις συνεδριάσεις της ΔΚΔ αυτής καθαυτής.
Προβλέπονται επίσης όλες οι εκδηλώσεις του χρονοδιαγράμματος έως το τέλος του εξαμήνου, τόσο για την ίδια τη Διακυβερνητική όσο και για την ομάδα προπαρασκευής, καθώς επίσης και η κατάρτιση μιας έκθεσης η οποία θα υποβληθεί στο Ευρωπαϊκό Συμβούλιο της Feira και την οποία η Προεδρία δεν θεωρεί απλή ακαδημαϊκή έκθεση, αλλά επίσης μια έκθεση προτάσεων, μια έκθεση που θα επιτρέψει στην επόμενη Προεδρία, τη γαλλική Προεδρία, να συνεχίσει αυτές τις εργασίες και να καταλήξει σε μια απόφαση στο τέλος του χρόνου.
Το σημείο που εξετάσαμε στην τελευταία Διακυβερνητική Διάσκεψη ήταν το ζήτημα της επέκτασης της ψηφοφορίας μέσω ειδικής πλειοψηφίας.
Τα κράτη μέλη επέδειξαν ένα ανοιχτό πνεύμα παρότι ακόμη πολλά από αυτά δεν έχουν λάβει οριστική απόφαση σχετικά.
Επιπλέον, μπορούμε σε μια πρώτη φάση να αναφέρουμε κάποιες διατάξεις σχετικά με τις οποίες τα κράτη μέλη έχουν τηρήσει αρνητική στάση, λαμβάνοντας υπόψη ότι αυτές θα πρέπει να υποβληθούν σε ομοφωνία.
Οι συζητήσεις σχετικά με αυτά τα θέματα έχουν δείξει ότι στην πραγματικότητα υπάρχουν ακόμη πολλές επιφυλάξεις, παρότι αυτές μπορούν να υπερνικηθούν κατά την πορεία της ΔΚΔ.
Οι προκαταρκτικές εργασίες που έχουν διεξαχθεί μέχρι στιγμής αφορούσαν επίσης θέματα σχετικά με το Ευρωπαϊκό Κοινοβούλιο, τα δικαστήρια, την Επιτροπή των Περιφερειών και την Οικονομική και Κοινωνική Επιτροπή.
Όσον αφορά τη διαδικασία λήψης αποφάσεων του Ευρωπαϊκού Κοινοβουλίου, συμφωνείται από πάρα πολλούς ότι δεν πρέπει να προβούμε σε κάποια αναθεώρηση της Συνθήκης που να οδηγεί στην αλλαγή της υφιστάμενης θεσμικής ισορροπίας.
Όσον αφορά το πλαίσιο εφαρμογής της συναπόφασης, παρατηρείται κάποια σχετική αποδοχή ως προς τη διεύρυνση της διαδικασίας της συναπόφασης σε όλες τις περιπτώσεις ανάληψης νομοθετικών δράσεων μέσω ειδικής πλειοψηφίας, χωρίς ωστόσο να δημιουργείται κάποιος συστηματικός συσχετισμός.
Όσον αφορά το Ευρωπαϊκό Δικαστήριο και το Πρωτοδικείο, δημιουργήθηκε μια ομάδα φίλων της Προεδρίας επιφορτισμένη να εξετάσει τις πιθανές τροποποιήσεις της Συνθήκης όσον αφορά τις δύο αυτές δικαστικές αρχές.
Έχει επίσης αρχίσει η εξέταση των πιθανών τροποποιήσεων της Συνθήκης όσον αφορά το Ελεγκτικό Συνέδριο, την Οικονομική και Κοινωνική Επιτροπή καθώς και την Επιτροπή των Περιφερειών.
Πολλοί θεώρησαν ότι οι αλλαγές θα πρέπει να γίνουν μόνο στον βαθμό που κρίνονται άκρως απαραίτητες για την εξασφάλιση της αποτελεσματικής λειτουργίας της Ένωσης μετά από τη διεύρυνση.
Εξετάστηκαν επίσης τα θέματα τα οποία ενδέχεται να εγγραφούν στη διάταξη εργασιών της ΔΔ, κατόπιν πρότασης της Προεδρίας.
Υπενθυμίζεται ότι τα συμπεράσματα του Συμβουλίου του Ελσίνκι προβλέπουν την υποβολή έκθεσης από την Προεδρία προς το Ευρωπαϊκό Συμβούλιο και θα μπορεί σε αυτήν την έκθεση να προτείνει την εγγραφή νέων θεμάτων στη διάταξη εργασιών της ΔΔ.
Όσον αφορά την ασφάλεια και την άμυνα καθώς και τον Χάρτη Θεμελιωδών Δικαιωμάτων, η Προεδρία επιφυλάσσει το δικαίωμα να προτείνει κατά την εξέλιξη των εργασιών, στο Ευρωπαϊκό Συμβούλιο της Feira, που θα διεξαχθεί τον Ιούνιο, τη συμπερίληψη στη διάταξη εργασιών της Διακυβερνητικής κάποιων ενδεχόμενων προσαρμογών ή προσθηκών στις συνθήκες που θα κριθούν απαραίτητες σε αυτούς τους τομείς.
Κατά την εξέταση άλλων θεμάτων τα οποία ενδέχεται να εγγραφούν στη διάταξη εργασιών της Διακυβερνητικής Διάσκεψης, διεξήχθη μια πρώτη συζήτηση βάσει ενός καταλόγου που κατήρτισε η Προεδρία.
Το επιχείρημα που χρησιμοποιήθηκε όσον αφορά την προσεκτική αντιμετώπιση της συμπερίληψης νέων θεμάτων στη διάταξη εργασιών ήταν ο κίνδυνος η τεχνική περιπλοκότητα αυτής της συζήτησης να οδηγήσει σε μια καθυστέρηση πέρα από την προκαθορισμένη προθεσμία για την ολοκλήρωση των εργασιών της Διακυβερνητικής, που είναι ο Δεκέμβριος του τρέχοντος έτους.
Σχετικά με το θέμα του μεγέθους και της σύστασης της Επιτροπής υπάρχει συμφωνία σχετικά με το γεγονός ότι η Επιτροπή που θα προκύψει από αυτή τη Διακυβερνητική Διάσκεψη θα πρέπει να είναι ισχυρή, ανεξάρτητη και νόμιμη, και θα πρέπει να διατηρήσει τον συλλογικό της χαρακτήρα.
Ωστόσο, παρατηρείται μια ασυμφωνία μεταξύ αφενός των μικρομεσαίων κρατών μελών που υπερασπίζουν μια Επιτροπή αποτελούμενη από ένα ισότιμο μέλος από κάθε κράτος μέλος, και αφετέρου των μεγάλων κρατών μελών που υποστηρίζουν έναν προκαθορισμένο αριθμό επιτρόπων ανεξάρτητα από τον αριθμό των κρατών μελών.
Το μέγεθος του Σώματος των Επιτρόπων αποτελεί το κύριο σημείο διαφωνίας μεταξύ των αντιπροσωπειών και επηρεάζει την υπόλοιπη συζήτηση σχετικά με την Επιτροπή σε τέτοιο βαθμό, ώστε κάποιοι να κάνουν έναν άμεσο συσχετισμό μεταξύ αυτού του σημείου και των θέσεών τους όσον αφορά τη σύσταση, εσωτερική οργάνωση και διάρθρωση του θεσμικού αυτού οργάνου.
Όσον αφορά την μεμονωμένη ευθύνη των επιτρόπων, παρατηρείται μια γενική υποστήριξη της διατήρησης της δέσμευσης που κάθε επίτροπος έχει αναλάβει να παραιτείται αν το ζητήσει ο Πρόεδρος της Επιτροπής, δημιουργώντας έτσι έναν διαχωρισμό των αντιπροσωπειών μεταξύ αυτών που σκοπεύουν να διατηρήσουν τον ανεπίσημο χαρακτήρα της δέσμευσης αυτής και εκείνων που θέλουν αυτή η δέσμευση να επισημοποιηθεί μέσα από τη Συνθήκη.
Σχετικά με τη συλλογική ευθύνη της Επιτροπής ως σώμα, εκδηλώνονται κάποιοι δισταγμοί σχετικά με την αποδοχή των αλλαγών του υφιστάμενου θεσμικού πλαισίου, εφόσον θεωρείται ότι ο έλεγχος που ασκεί το Ευρωπαϊκό Κοινοβούλιο επαρκεί.
Η ιδέα του Ευρωπαϊκού Κοινοβουλίου σχετικά με την πιθανότητα να του ζητήσει η Ευρωπαϊκή Επιτροπή ψήφο εμπιστοσύνης έτυχε θετικής αντιμετώπισης.
Σχετικά με το θέμα της στάθμισης των ψήφων, έχει εκδηλωθεί στο Συμβούλιο συμφωνία σχετικά με το γεγονός ότι το κριτήριο το οποίο θα πρέπει να αποτελέσει τη βάση για τις ψηφοφορίες με ειδική πλειοψηφία στο Συμβούλιο θα πρέπει να είναι συνδυασμός δύο στοιχείων, που αποτελούν τα θεμέλια της Ένωσης: του πληθυσμού και της ύπαρξης κυρίαρχων κρατών.
Όντως η Ένωση είναι μια ένωση τόσο λαών όσο και κρατών.
Όσον αφορά τους συγκεκριμένους μηχανισμούς που θα πρέπει να θεσπισθούν για το μελλοντικό σύστημα, υπάρχει ακόμη ένας διαχωρισμός μεταξύ αυτών που υποστηρίζουν διπλή πλειοψηφία και εκείνων που προτιμούν μια απλή εκ νέου στάθμιση.
Ένα συνηθισμένο επιχείρημα είναι το γεγονός ότι η μεταρρύθμιση θα πρέπει να γίνει αποδεκτή στα μάτια της κοινής γνώμης και να κυρωθεί από τα εθνικά κοινοβούλια, κάτι που απασχολεί όλα τα κράτη μέλη, μικρά ή μεγάλα, όχι μόνο λόγω της ανάγκης να καταστεί δυνατή η διεύρυνση και η τήρηση του χρονοδιαγράμματός της, αφού κυρωθεί η νέα Συνθήκη, αλλά επίσης λόγω του αισθήματος ότι αυτές οι μεταρρυθμίσεις δεν θα πρέπει να οδηγήσουν σε μια κρίση στην Ευρώπη, καθώς επίσης ότι οι εν λόγω μεταρρυθμίσεις θα πρέπει να παρουσιαστούν στην κοινή γνώμη των χωρών της Κεντρικής και Ανατολικής Ευρώπης, που είναι οι υποψήφιες χώρες για τη διεύρυνση, ούτως ώστε να μην δημιουργηθεί η εντύπωση ότι αυτές γίνονται βιαστικά, και ότι δεν έχουν ως στόχο την βελτιστοποίηση της Ευρωπαϊκής Ένωσης, αλλά να εμποδίσουν τα νέα κράτη μέλη από το να έχουν πρόσβαση στο σύστημα λήψης αποφάσεων της Ευρωπαϊκής Ένωσης.
Σχετικά με τις ενισχυμένες συνεργασίες, συζητήθηκε σε μια ανεπίσημη συζήτηση η ανάγκη ή το συμφέρον που υπάρχει να συζητηθεί το εν λόγω θέμα στη Διακυβερνητική Διάσκεψη, όπου και οι απόψεις διίσταντο, τόσο όσον αφορά την πιθανότητα να συζητηθεί το θέμα όσο και το πλαίσιο και τη φύση των πιθανών αλλαγών, και στην επόμενη ανεπίσημη συνεδρίαση της ομάδας των εκπροσώπων που θα διεξαχθεί στις 14 και 15 του τρέχοντος μήνα στη Sintra της Πορτογαλίας θα συζητηθεί συγκεκριμένα αυτό το θέμα.
Η αντιμετώπιση του εν λόγω θέματος δεν είναι εύκολη δεδομένου ότι δεν υπάρχουν παραδείγματα.
Δεν υπάρχουν ούτε συγκεκριμένα παραδείγματα δεδομένου ότι η Συνθήκη του Αμστερνταμ επιτρέπει ήδη τις ενισχυμένες συνεργασίες και μέχρι σήμερα κανένα κράτος μέλος δεν έχει κάνει χρήση αυτού του μέσου, αλλά ούτε και θεωρητικά παραδείγματα τα οποία ποτέ δεν χρησιμοποιούνται από τους συζητητές, συνεπώς πρόκειται για ένα πολύ συνηθισμένο αλλά και άκρως αφηρημένο θέμα.
Περνώντας τώρα λίγο περισσότερο στην ουσία της συζήτησης και όσον αφορά την εισαγωγή των ενισχυμένων συνεργασιών στον δεύτερο πυλώνα, κατά τη διάρκεια μιας ανεπίσημης συζήτησης διαπιστώθηκε, ότι η θέση της μειοψηφίας είναι ότι αυτή δεν είναι απαραίτητη για την κοινή εξωτερική πολιτική και πολιτική ασφαλείας, ωστόσο έγινε δεκτό ότι μπορεί να ληφθεί υπόψη η πιθανότητα χρήσης της στον τομέα της ασφάλειας και της άμυνας.
Δηλαδή, αν προχωρήσει η εισαγωγή των ενισχυμένων συνεργασιών στον δεύτερο πυλώνα, τότε θα πρέπει να βρεθεί ένας συγκεκριμένος τρόπος υλοποίησής τους στον τομέα αυτόν, ο οποίος δεν θα μπορεί να μιμηθεί τον πρώτο πυλώνα λόγω της ανομοιότητας στη λειτουργία των δύο αυτών πυλώνων.
Όσον αφορά την ευελιξία του ήδη υφιστάμενου προτύπου την οποία συγκεκριμένα η Επιτροπή υποστηρίζει, παρατηρήθηκε ένα ανοιχτό πνεύμα ως προς την εξάλειψη της προσφυγής στο Ευρωπαϊκό Συμβούλιο κατά την εκκίνηση των ενισχυμένων συνεργασιών, ενώ το όριο των οκτώ κρατών μελών αμφισβητείται από εκείνους που υποστηρίζουν την αλλαγή της προϋπόθεσης για τη συμμετοχή της πλειοψηφίας των κρατών μελών.
Όπως μπορείτε να διαπιστώσετε κυρίες και κύριοι βουλευτές, η πορτογαλική Προεδρία συνεχίζει να καταβάλλει κάθε προσπάθεια, προκειμένου να προχωρήσουν οι εργασίες για την επίτευξη μιας γενικής και ισορροπημένης συμφωνίας, η οποία να είναι επίσης αποδεκτή από όλους στο πλαίσιο του προβλεπόμενου χρονοδιαγράμματος.
Υπήρξε στενή συνεργασία με την Επιτροπή και το Ευρωπαϊκό Κοινοβούλιο, και με το τελευταίο η συνεργασία αυτή διεξήχθη τόσο μέσω της συμμετοχής της κυρίας Προέδρου και δύο επιλεγμένων βουλευτών, όσο και μέσω της συνεχούς ενημέρωσης της Επιτροπής Θεσμικών Θεμάτων και της Ολομέλειας αυτού του Κοινοβουλίου, κάτι που επιτρέπει την εξασφάλιση των εργασιών θεσμικών μεταρρυθμίσεων με μεγαλύτερη συμμετοχή του Ευρωπαϊκού Κοινοβουλίου από ότι στην περασμένη αναθεώρηση της Συνθήκης, και αυτό αποτελεί καλό οιωνό για την επιτυχία των εργασιών μας.
Κυρία Πρόεδρε, κύριε Πρόεδρε του Συμβουλίου Gama, κύριε Επίτροπε Barnier, αγαπητοί συνάδελφοι, αρχικά θέλω εξ ονόματος της Ομάδας μας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών να απευθύνω τις εγκάρδιες ευχαριστίες μας στον Γιώργο Δημητρακόπουλο και στον Jo Leinen και να εκφράσω την εκτίμησή μας για την εργασία τους στην παρούσα έκθεση την οποία θεωρούμε καλή.
Είναι πολύ σημαντικό και το επισημαίνω, δίνοντάς του μεγάλη έμφαση, να λαμβάνουμε εδώ στο Κοινοβούλιο αποφάσεις για τα θεμελιώδη ζητήματα της Ευρώπης που θα μπορούν να απολαμβάνουν την υποστήριξη της ευρύτερης δυνατής πλειοψηφίας του Ευρωπαϊκού Κοινοβουλίου.
Παρά τις αντιμαχίες και παρά τις συζητήσεις που ενδεχομένως να διεξαγάγουμε σε άλλες περιπτώσεις, καθότι και τα δυο είναι αναγκαία και στις σχέσεις μεταξύ των πολιτικών ομάδων, χρειαζόμαστε την ευρύτερη δυνατή συναίνεση, όταν πρόκειται για τη μελλοντική εξέλιξη της Ευρωπαϊκής Ένωσης και των ευρωπαϊκών θεσμικών οργάνων.
Κύριε Πρόεδρε του Συμβουλίου, εσείς καθώς και ο Γάλλος Πρόεδρος του Συμβουλίου που θα σας διαδεχθεί φέρετε μεγάλη ευθύνη, δεδομένου ότι το αποτέλεσμα της Διακυβερνητικής Διάσκεψης θα έχει ιστορική σημασία τόσο από τη θετική όσο και από την αρνητική του πλευρά.
Εάν το αποτέλεσμα της Διακυβερνητικής είναι θετικό, πράγμα στο οποίο πρέπει να στοχεύουμε, τότε η ΔΔ θα αλλάξει το πρόσωπο της Ευρωπαϊκής Ένωσης με την έννοια ότι θα υπάρξει μεγαλύτερη διαφάνεια, περισσότερη δημοκρατία και η Ευρωπαϊκή Ένωση θα βρίσκεται πιο κοντά στους πολίτες της.
Είναι κάτι που χρειαζόμαστε.
Εάν όμως η Διακυβερνητική δεν οδηγήσει στο απαραίτητο, ευρύτατο και επιδιωκόμενο αποτέλεσμα, αυτό θα είναι τραγικό για την παρούσα Ευρωπαϊκή Ένωση, επειδή δεν θα μπορέσει να διευρυνθεί.
Θα ήταν βέβαια πολύ κακό, εάν στις αρχές αυτού του αιώνα έκλειναν οι πύλες της Ευρωπαϊκής Ένωσης για τα κράτη της Κεντρικής Ευρώπης που αποτίναξαν από πάνω τους τα δεσμά του κομμουνισμού, εάν δηλαδή η Ευρωπαϊκή Ένωση δεν ήταν ανοικτή για τις χώρες που βρίσκονται στο κέντρο την Ευρώπης.
Για τον λόγο αυτό πρέπει να καταβάλουμε κάθε προσπάθεια, ώστε η Διακυβερνητική να στεφθεί με επιτυχία.
Θέλουμε μια ισχυρή, δημοκρατική Ευρωπαϊκή Ένωση ικανή να δράσει και το λέμε αυτό μόλις μερικές εβδομάδες πριν από την πεντηκοστή επέτειο της 9ης Μαΐου 1950, όταν ο Robert Schuman πρότεινε τη συγκρότηση κοινότητας για την ανάπτυξη της Ευρώπης.
Ήδη στο σημείο 1 αναπτύσσονται τα κριτήρια με τα οποία θα κριθεί η Διακυβερνητική - η ισορροπία μεταξύ των θεσμικών οργάνων, η διπλή νομιμοποίηση της Ένωσης ως ένωσης λαών και ως ένωσης κρατών και - κάτι που είναι ιδιαίτερα σημαντικό - η ισορροπία μεταξύ των μεγάλων και μικρών κρατών μελών της Ευρωπαϊκής Ένωσης.
Το καθοριστικό κριτήριο, και το αναφέρατε ήδη, κύριε Πρόεδρε του Συμβουλίου, είναι η λήψη αποφάσεων στο Συμβούλιο με ειδική πλειοψηφία.
Αυτός είναι ο ουσιαστικός πυρήνας και πρέπει να επιτύχουμε την επιβολή αυτής της αρχής της διπλής πλειοψηφίας, δηλαδή της πλειοψηφίας στο Συμβούλιο και της πλειοψηφίας του συνολικού πληθυσμού της Ευρωπαϊκής Ένωσης.
Θα πρέπει ασφαλώς να συζητήσουμε ως προς τις λεπτομέρειες πώς θα υλοποιηθεί αυτό, αλλά αυτή η αρχή της διπλής πλειοψηφίας είναι κατ' αρχήν σωστή.
Εάν δεν επιτευχθεί η δραστική διεύρυνση της διαδικασίας λήψης αποφάσεων με ειδική πλειοψηφία και η αποδοχή της ως το βασικό σύστημα λήψης αποφάσεων τότε η διακυβερνητική θα έχει αποτύχει, αλλά δεν πρέπει να αποτύχει, καθότι επίκειται η διεύρυνση της Ευρωπαϊκής Ένωσης.
Όσον αφορά την Επιτροπή, θεωρώ ότι τα μικρά κράτη έχουν δικαίωμα να συνεχίσουν και στο μέλλον να εκπροσωπούνται στο τραπέζι των διαπραγματεύσεων της Ευρωπαϊκής Επιτροπής, επειδή θεωρείται ότι είναι επιβεβλημένο να συμμετέχει κανείς στις Βρυξέλλες.
Το κατανοώ και θα πρέπει να εξασφαλισθεί το δικαίωμα αυτό.
Επομένως θα πρέπει να ενισχυθεί η θέση του Προέδρου της Επιτροπής.
Θέλουμε και σήμερα και στο μέλλον έναν ισχυρό Πρόεδρο και μια ισχυρή Επιτροπή.
Αυτό το επισημαίνουμε ιδίως απέναντι σε εκείνους μου ενδεχομένως να μην θέλουν να βλέπουν τη Επιτροπή ως ισχυρή δύναμη για την ολοκλήρωση της Ευρώπης.
Πρέπει να ενισχύσουμε τη θέση του Προέδρου ο οποίος θα πρέπει να έχει επίσης το δικαίωμα να απολύει ένα μέλος της Επιτροπής στη περίπτωση που αυτό δεν εκπληρώνει τις υποχρεώσεις του.
Φυσικά, το Ευρωπαϊκό Κοινοβούλιο θα πρέπει να είναι ο καθοριστικός παράγοντας όσον αφορά τη δημοκρατία και να συναποφασίζει στα νομοθετικά ζητήματα της Ευρωπαϊκής Ένωσης.
Δεν θέλουμε να έχουμε στην Ευρωπαϊκή Ένωση λιγότερη δημοκρατία απ' ό,τι υπάρχει σε εθνικό επίπεδο.
Επιτρέψτε μου να επισημάνω μια τελευταία πτυχή: το Ευρωπαϊκό Δικαστήριο.
Πρόκειται για μια σημαντικότατη πτυχή της ΕΕ και χαιρετίζω ρητά το γεγονός ότι οι δύο εισηγητές το ανέφεραν.
Είμαστε μια κοινότητα δικαίου και δεν μας επιτρέπεται να θέτουμε την Ευρωπαϊκή Ένωση και τα θεσμικά της όργανα στην υπηρεσία του πολιτικού καιροσκοπισμού.
Κατά συνέπεια οφείλουμε να εξοπλίσουμε το Ευρωπαϊκό Δικαστήριο, ως το υπεύθυνο νομικό όργανο για την εκδίκαση διαφορών και συγκρούσεων, κατά τρόπο ώστε να είναι ικανό να δρα και να λαμβάνει αποφάσεις σε χρονικά διαστήματα αντίστοιχα των περιστάσεων.
Τέλος, θα ήθελα να σας παρακαλέσω, κύριε Πρόεδρε του Συμβουλίου να ενημερώνουμε - ίσως μαζί με την Επιτροπή, με τον Επίτροπο Barnier - τις υποψήφιες χώρες της Κεντρικής και Ανατολικής Ευρώπης και φυσικά επίσης και τη Μάλτα και την Κύπρο για την πρόοδο που σημειώνεται και για τη συζήτηση στη Διακυβερνητική.
Οι υποψήφιες χώρες έχουν δικαιολογημένο ενδιαφέρον να γνωρίζουν την αντίστοιχη συζήτηση στις διαβουλεύσεις της Διακυβερνητικής και προς ποια κατεύθυνση θα πρέπει να προετοιμάζονται.
Πιστεύω ότι πρέπει να λάβουμε υπόψη αυτό το δικαιολογημένο ενδιαφέρον των υποψήφιων χωρών, διατηρώντας με αυτές έναν ευρύ διάλογο, δεδομένου ότι έχουμε μαζί τους ένα κοινό μέλλον στην Ευρωπαϊκή Ένωση του 21ου αιώνα.
Με αυτό το πνεύμα, κύριε Πρόεδρε του Συμβουλίου, σας εύχομαι καλή επιτυχία στις εργασίες σας κατά τη Διακυβερνητική Διάσκεψη, για τις οποίες και σας ευχαριστώ πολύ.
(Χειροκροτήματα)
Κύριε Πρόεδρε, με την υπό συζήτηση έκθεση Δημητρακόπουλου-Leinen, το Ευρωπαϊκό Κοινοβούλιο δηλώνει το μεγάλο του όραμα για την μελλοντική Ευρωπαϊκή Ένωση.
Η στιγμή είναι πράγματι ιστορική, όπως τονίστηκε.
Οι συμπολίτες μας περιμένουν να πληροφορηθούν τί θα ζητήσουμε από την Διακυβερνητική για το μέλλον αυτό.
Θεσμικές προτάσεις σε ειδικά θέματα χωρίς προηγούμενη αποσαφήνιση της βασικής φιλοσοφίας της αυριανής Ένωσης των 27 δεν πείθουν.
Σωστά λοιπόν το σχέδιο ψηφίσματος καθορίζει, με τρεις αρχές, αυτή την βασική αντίληψη.
Η Ευρωπαίκή Ένωση, σύμφωνα με το σχέδιο, πρώτον, είναι και Ένωση λαών και Ένωση κρατών.
Για αυτό και οι πολίτες της έχουν και ευρωπαϊκή και εθνική υπόσταση.
Δεύτερον, στηρίζεται σε μια θεσμική ισορροπία μεγάλων και μικρών κρατών.
Αυτό δεν πρέπει να μείνει στα χαρτιά.
Τρίτον, πρέπει να καταστεί αποτελεσματικότερη η Ένωση στην λειτουργία της, για να μπορέσει να υποδεχθεί τη μεγάλη διεύρυνση.
Οι παραπάνω φιλοσοφικές αρχές, στις οποίες μένει πιστό το σχέδιο ψηφίσματος, δεν αποτελούν μεταφυσικές επινοήσεις του Ευρωπαϊκού Κοινοβουλίου, αλλά προκύπτουν από την ιστορία και από την πολιτική πραγματικότητα που ονομάζεται χώρος Ευρώπης.
Όσοι το αγνοούν, χτίζουν την Ευρώπη στην άμμο.
Η Διακυβερνητική του 2000 γίνεται για να καταστήσει την Ένωση τόσο αποτελεσματική όσο το απαιτεί η μεγάλη διεύρυνση που αποφασίστηκε.
Το Κοινοβούλιο έχει, στη διαδικασία αυτή, μέγιστη ευθύνη.
Για αυτό και η έγκριση της διεύρυνσης από πλευράς Κοινοβουλίου δεν μπορεί παρά να εξαρτηθεί από την επάρκεια των θεσμικών μεταβολών που θα αποφασιστούν.
Αυτό δεν συνιστά απειλή, συνιστά δήλωση ευθύνης.
Όλες οι πλευρές καλόπιστα επιχειρούν, με τροπολογίες, να αποκτήσει η λειτουργία της Ευρωπαϊκής Ένωσης περισσότερη αποτελεσματικότητα.
Αρκεί όμως οι διαδικασίες να απλουστευθούν και να συντομευθούν για να χαρακτηρισθούν ως αποτελεσματικές.
Αλλο είναι η αποτελεσματικότητα μιας αστυνομικής υπηρεσίας, που πράγματι αξιώνει και απλότητα και ταχύτητα, και άλλο η αποτελεσματικότητα των θεμελιωδών θεσμών μιας δημοκρατικής έννομης τάξης.
Η αποτελεσματικότητα των δημοκρατικών θεσμών, δεν μετριέται ούτε κυρίως με το χρονόμετρο, ούτε με τον αριθμό των αποφάσεων που παράγονται.
Μετριέται με το βαθμό νομιμοποίησης που γεννά.
Η διπλή νομιμοποίηση της Ευρωπαϊκής Ένωσης από τον ευρωπαίο αλλά και από τον εθνικό πολίτη, από τους λαούς αλλά και από τα κράτη, καθιστά την Ευρωπαϊκή Ένωση από την φύση της θεσμικά σύνθετη.
Για αυτό και η απλούστευση και η συντόμευση των διαδικασιών έχει ως όριο την πληρότητα του σύνθετου συστήματος της διπλής νομιμοποίησης.
Αυτά ας έχουμε αύριο υπόψη, όταν ψηφίζουμε τροπολογίες και κείμενο.
Κύριε Πρόεδρε, στους κόλπους των Ομάδων μας στο Κοινοβούλιο, καθώς και στους κόλπους της ίδιας της ΔΚΔ παλεύουμε ακόμη με τα προβλήματα που δεν μπόρεσαν να τιθασευθούν κατά τη διαδικασία θέσπισης της Συνθήκης του Αμστερνταμ.
Τα ζητήματα αυτά είναι περίπλοκα, διότι αποκαλύπτουν τόσο την υπερβολική υπεροψία των μικρών κρατών όσο και τη μεγαλομανία των μεγάλων κρατών.
Τα εν λόγω ζητήματα μπορούν να επιλυθούν μόνο με την ύπαρξη μεγαλύτερης εμπιστοσύνης μεταξύ των εταίρων - της εμπιστοσύνης αυτής που αποτελεί τον θεμελιώδη συνδετικό κρίκο των επιτυχημένων ομοσπονδιακών συμφωνιών.
Αυτή η εμπιστοσύνη είναι ακριβώς το χαρακτηριστικό που χρειαζόμαστε, προκειμένου να μπορέσουμε να διασφαλίσουμε την επιτυχή προσχώρηση των νέων κρατών μελών.
Είναι γεγονός - και κάποιος πρέπει να το πει - ότι εάν η ΔΚΔ αποτύχει να επιλύσει τα εκκρεμή ζητήματα της Συνθήκης του Αμστερνταμ, τότε θα πρέπει να αναβληθεί η διεύρυνση.
Η Ομάδα των Φιλελευθέρων υποστηρίζει τις προσπάθειες της Προεδρίας και της Επιτροπής για να δημιουργηθεί η επιπρόσθετη εμπιστοσύνη που απαιτείται.
Υποστηρίζουμε την κύρια ώθηση της προκειμένης έκθεσης.
Υποστηρίζουμε ιδιαίτερα τα στοιχεία εκείνα που διευρύνουν την ικανότητα της Ευρωπαϊκής Ένωσης να δρα σε παγκόσμια ζητήματα, εκείνα που ενισχύουν το καθεστώς και την εικόνα του πολίτη, συμπεριλαμβανομένου του Χάρτη, και εκείνα που προϋποθέτουν την περαιτέρω πολιτική μεταρρύθμιση προς όφελος μιας ισχυρής εκτελεστικής εξουσίας και μιας ώριμης κοινοβουλευτικής δημοκρατίας.
Από αυτή την άποψη, ο διαχωρισμός των Συνθηκών είναι ζωτικής σημασίας.
Το ίδιο ισχύει για τη διατήρηση της ομοφωνίας στο Συμβούλιο αποκλειστικά για τα πιο σοβαρά ζητήματα.
Οι Φιλελεύθεροι όλων των χωρών υποστηρίζουν τους υπουργούς που θα προσυπογράψουν την ανάπτυξη μιας ευρωπαϊκής κοινοβουλευτικής δημοκρατίας.
Θα είμαστε όμως αυστηροί κριτές εκείνων που προκρίνουν το στενό ατομικό συμφέρον και διακυβεύουν την προσχώρηση των νέων κρατών μελών.
Κύριε Πρόεδρε, το Ευρωπαϊκό Κοινοβούλιο δεν συμμετέχει στις διαπραγματεύσεις της Διακυβερνητικής Διάσκεψης.
Έχει ένα δευτερεύοντα ρόλο, όπως όλοι εκείνοι που δεν ανήκουν σε εθνικές κυβερνήσεις.
Η Ομάδα των Πρασίνων / Ευρωπαϊκή Ελεύθερη Συμμαχία υποστήριζε πάντα ότι η διακυβερνητική μέθοδος, που αποκλείει τους εκλεγμένους και απαγορεύει τη δημόσια συζήτηση, αποτελεί ένα σοβαρότατο περιορισμό για τη μεταρρύθμιση των Συνθηκών και μια βαριά υποθήκη για την επιτυχία της.
Το σημείο εκκίνησης για τη δική μας αξιολόγηση ως προς την έκθεση αυτή είναι, συνεπώς, ότι αυτή τίθεται σε ένα μη ικανοποιητικό πλαίσιο, στο οποίο οι προτεραιότητές μας - αυτές που αφορούν μια δημοκρατία που θα είναι ανοιχτή και θα λειτουργεί σωστά, ικανή να επανακατευθύνει με οικολογικά βιώσιμο τρόπο την οικονομική ανάπτυξη, να διασφαλίζει το σεβασμό και την ενίσχυση των δικαιωμάτων των πολιτών και των κατοίκων και, κυρίως, να υποδέχεται με σύντομες διαδικασίες νέα μέλη - δεν είναι οι ίδιες με αυτές των κυβερνήσεων που διαπραγματεύονται, καθώς οι κυβερνήσεις έχουν έναν και μοναδικό στόχο: να συνάψουν, στη Νίκαια, μια ομόφωνη συμφωνία, όποια και αν είναι αυτή, προσπαθώντας επίσης να αποφύγουν τη δημιουργία μιας ακόμα περίεργης πόλης, όπως ήταν το Μάαστριχτ.
Αν και το Κοινοβούλιο δε διαπραγματεύεται, έχει παρ' όλα αυτά το καθήκον να υποδείξει την οδό, να προσδιορίσει σαφείς επιλογές για το μέλλον, χωρίς να υποκρίνεται ότι βρίσκεται στο τραπέζι των διαπραγματεύσεων ή ότι εξαρτάται από τις πιέσεις των κυβερνήσεων ή από τεχνητές αντιπαραθέσεις, όπως εκείνη που αφορά τη σύγκρουση μεταξύ των μικρών και των μεγάλων χωρών.
Η παρούσα έκθεση επιτυγχάνει αυτόν τον στόχο μονάχα κατά το ήμισυ, και για το λόγο αυτό η τελική αξιολόγηση της ομάδας μας σχετικά με αυτή δε θα είναι ομόφωνη.
Παρότι λοιπόν η τελική ψήφος δε πρόκειται να είναι κατά κανένα τρόπο ενωτική, θα είναι αντίθετα ενωτική η κρίση όσον αφορά τα υπέρ και τα κατά αυτού του ψηφίσματος.
Συμφωνούμε ιδιαίτερα με ορισμένα προεξέχοντα σημεία, που πολλές κυβερνήσεις αντίθετα δε συμμερίζονται: τη συστηματική, και όχι ανάλογα με την περίπτωση, επέκταση της ψηφοφορίας κατά πλειοψηφία στο Συμβούλιο, τη συναπόφαση, την ενεργητική επίκληση στην ανάγκη να δοθεί δεσμευτική ισχύς στο Χάρτη των Θεμελιωδών Δικαιωμάτων και να διευρυνθούν, πέρα από την οικονομική σφαίρα, οι δυνατότητες προσφυγής στο Δικαστήριο, οι διατάξεις σχετικά με την ενισχυμένη συνεργασία και άλλα.
Είμαστε αντίθετα πολύ επικριτικοί ως προς τον περιορισμό του θέματος της σύνθεσης σε μια απλή τεχνική διαδικασία διαχωρισμού των συνθηκών σε δύο μέρη, που - εκτός των άλλων - είναι πολύ δύσκολο να τα ξεχωρίσει κανείς.
Δεν είναι αυτή η, ριζικά διαφορετική από τις σκοτεινές διαπραγματεύσεις των διπλωματών, συνταγματική διαδικασία, που εμείς θεωρούμε απαραίτητη ώστε να δώσουμε στη διαδικασία ολοκλήρωσης την ώθηση εκείνη, που είναι ικανή να παροτρύνει τους πολίτες να κινητοποιηθούν για μια καλύτερη Ευρώπη.
Θεωρούμε, επιπλέον, αδικαιολόγητα τιμωρητική για τις περιοχές και τις κατευθύνσεις που είναι διαφορετικές από εκείνες των σοσιαλιστών και των συντηρητικών, την επίμονη διατήρηση του ορίου του αριθμού των βουλευτών στους 700, ακόμα και μετά τη διεύρυνση σε 20 κράτη.
Ελπίζουμε, ως προς αυτό, ότι η τροπολογία μας θα βρει σύμφωνο το Σώμα.
Σχετικά με κάποια άλλα ζητήματα η θέση της ομάδας παρουσιάζει διαφορές: διπλή πλειοψηφία, ενισχυμένη συνεργασία, αριθμός Επιτρόπων, πολιτική ασφάλειας.
Όσον αφορά συγκεκριμένα τον αριθμό των Επιτρόπων θα υποστηρίξουμε την ισορροπημένη θέση που περιέχεται στις τροπολογίες εκείνες που στοχεύουν, από τη μια πλευρά, στη διασφάλιση μιας κατάλληλης εκπροσώπησης των κρατών μελών και, από την άλλη, στην αποδοτικότητα της Επιτροπής.
Εν κατακλείδι, αυτή η έκθεση θα μπορούσε να αποτελέσει ένα χρήσιμο μέσο για να βοηθήσει τους δύο εκπροσώπους μας στο, συχνά πολύ εξοντωτικό, έργο που επιτελούν καθημερινά στα πλαίσια της Διακυβερνητικής Διάσκεψης όπου οι αποφάσεις λαμβάνονται από άλλους.
Στους πολίτες μας, όμως, θα φανεί σχεδόν το ίδιο ασαφής με μια κυβερνητική εγκύκλιο.
Το κυριότερο είναι ότι η έκθεση αυτή χάνει το στοίχημα του να αποτελέσει, όπως η συνθήκη του Spinelli το 1984, ένα ορόσημο, μια ξεκάθαρη και χωρίς διφορούμενα υπόδειξη του πού θέλουμε να φτάσουμε, μαζί με όποιον θα το θελήσει.
Κύριε Πρόεδρε, η Ομάδα μας θέλει να ευχαριστήσει τους εισηγητές, τους κυρίους Δημητρακόπουλο και Leiden, για τη σημαντική εργασία που πραγματοποίησαν.
Οφείλω επίσης να σας πω ότι η Ομάδα μου έχει διαφορετικές απόψεις - είναι φυσικό - με βάση τις διαφορετικές εθνικές εμπειρίες.
Λέω εδώ ό,τι είπα και στην Ομάδα: το θέμα της συζήτησης δεν είναι ναι στον ομοσπονδιακό χαρακτήρα, ή όχι στον ομοσπονδιακό χαρακτήρα.
Είναι η πορεία της ευρωπαϊκής οικοδόμησης τη στιγμή της διεύρυνσης.
Είναι η επίτευξη του να μην υπάρχει μόνο η Ευρώπη των κρατών και η Ευρώπη των λαών, αλλά κατεξοχήν η Ευρώπη των πολιτών.
Πρέπει να δημιουργηθεί ένα πλήρως δημοκρατικό θεσμικό πλαίσιο.
Γνωρίζουμε ότι υπάρχει δημοκρατικό έλλειμμα, σημαντικό δημοκρατικό έλλειμμα.
Και αυτή τη στιγμή, ιδού η πρόκληση που αντιμετωπίζουμε με τη διεύρυνση: η επίτευξη - όπως είπαν οι εισηγητές - περισσότερης αποτελεσματικότητας και περισσότερης δημοκρατίας.
Δεν μπορούμε να περάσουμε στο τέλος της Διακυβερνητικής Διάσκεψης την ίδια απογοήτευση που περάσαμε στο Αμστερνταμ.
Δεν μπορούμε να κατασκευάσουμε ένα δεύτερο Αμστερνταμ.
Πρέπει να συντάξουμε μια Συνθήκη που να χρησιμεύσει για μια γνήσια ευρωπαϊκή οικοδόμηση, στο πλαίσιο της οποίας οι άνω των 400 εκατομμυρίων Ευρωπαίοι να μπορούμε να μοιραζόμαστε την οικονομική ευημερία, την κοινωνική διάσταση και τον δημοκρατικό βίο.
Ιδού η μεγάλη πρόκληση για τα ευρωπαϊκά θεσμικά όργανα και για την ευρωπαϊκή πολιτική.
Με βάση την οπτική μου για την ευρωπαϊκή οικοδόμηση, συμφωνώ εν γένει με τις βασικές γραμμές που εισηγείται η έκθεση που μελετάμε σήμερα.
Είναι φυσικά αναγκαίο να δώσουμε στην Επιτροπή τις εξουσίες που πρέπει να έχει και να την καταστήσουμε υπόλογη στο κοινοβουλευτικό όργανο.
Πρόκειται ακριβώς για αυτό το πράγμα, προκειμένου να υπάρξει σαφής προσδιορισμός των διαφορετικών δημοκρατικών εξουσιών στον χώρο των ευρωπαϊκών αρμοδιοτήτων, να γνωρίζουμε ποιος λαμβάνει τις αποφάσεις και σε ποιον λογοδοτεί.
Το Κοινοβούλιο, κύριε Πρόεδρε, δεν τηρεί μια συντεχνιακή στάση.
Απαιτεί τα ελάχιστα για ένα ενήλικο Κοινοβούλιο που οφείλει να ζητήσει ευθύνες από την Επιτροπή, αλλά και που οφείλει να συμμετάσχει ενεργά στην ευρωπαϊκή οικοδόμηση εξ ονόματος των ευρωπαίων πολιτών.
Εξ ονόματος δε των ευρωπαίων πολιτών πρέπει να ζητήσουμε σήμερα όχι μόνο να διευθετηθεί το θέμα της λήψης των αποφάσεων, αλλά και να ενσωματωθεί ο Χάρτης των Θεμελιωδών Δικαιωμάτων στη Συνθήκη.
Ο δε Χάρτης των Θεμελιωδών Δικαιωμάτων να διασφαλίζει τη δυνατότητα απαίτησης της τήρησης αυτών των δικαιωμάτων ενώπιον των ευρωπαϊκών δικαστηρίων.
Αυτή είναι η θέση που μπορούμε να εισηγηθούμε στην ομάδα ζητώντας περισσότερη αποτελεσματικότητα.
Κύριε Πρόεδρε, οι προτάσεις του Ευρωπαϊκού Κοινοβουλίου για τη Διακυβερνητική Διάσκεψη, όπως παρουσιάζονται στην έκθεση Δημητρακόπουλου - Leinen, εμπεριέχουν, κατά τη γνώμη μας, μια αντίφαση.
Αυτό που επείγει σήμερα, την παραμονή της διεύρυνσης, δεν είναι να εμβαθύνουμε με ολοένα και μεγαλύτερη ταχύτητα την ολοκλήρωση των σημερινών μελών της Ένωσης.
Δεν είναι να ανασύρουμε για μια ακόμα φορά τις παλιές φεντεραλιστικές συνταγές του Ευρωπαϊκού Κινήματος.
Δεν είναι να προτείνουμε εκ νέου το υπέρ-κράτος με το σύνταγμά του, τους ομοιόμορφους κανόνες του, και τις αποφάσεις του με πλειοψηφία.
Όχι, αυτό που επείγει σήμερα, αγαπητοί συνάδελφοι, είναι να επιδείξουμε διαύγεια, να παραδεχτούμε ότι η οικονομική ή η πολιτική ολοκλήρωση δεν μπορεί να προχωρήσει περισσότερο, και να επινοήσουμε νέες μορφές συνεργασίας πολύ περισσότερο ελεύθερες, οι οποίες θα επιτρέψουν σε τριάντα ή περισσότερα κράτη να εργάζονται μαζί με αμοιβαίο σεβασμό.
Δυστυχώς, όπως φαίνεται, οι νέες συζητήσεις που απασχολούν τους καλύτερα πληροφορημένους κύκλους των κοινωνιών μας σταματούν στην είσοδο αυτού του Κοινοβουλίου.
Στον τομέα αυτό, καθώς και σε εκείνον του Χάρτη των Θεμελιωδών Δικαιωμάτων, το Σώμα μας μοιάζει ανίκανο να δώσει νέα κατεύθυνση στη φεντεραλιστική τροχιά που ακολουθεί εδώ και πολλά χρόνια.
Αυτή η στάση οδηγεί σε αδιέξοδο, σε αυτό που ο κ. Τσάτσος απεκάλεσε προ ολίγου, αν κατάλαβα καλά, μια Ευρώπη χτισμένη στην άμμο.
Καταρχάς, η στάση αυτή μάς απομακρύνει από την ιδέα μιας Ευρώπης ένωσης κρατών, ένωσης εθνικών δημοκρατιών, και υποκινεί κινήσεις που δηλώνουν αντίθεση από όλες τις χώρες, μικρές ή μεγάλες, που φοβούνται μήπως βρεθούν στο περιθώριο.
Γενικότερα, η φεντεραλιστική ενόχληση εκφράζει μια επιθυμία περισσότερο ή λιγότερο συνειδητή να υψώσουμε θεσμικά εμπόδια ενάντια στη διεύρυνση που θα θέσει υπό αμφισβήτηση τόσες πολλές παλιές συμπεριφορές.
Οφείλουμε να τηρήσουμε μια πιο θετική στάση.
Πρέπει να ευνοήσουμε τη διεύρυνση, υιοθετώντας μια νέα συνεργασία, περισσότερο διαφοροποιημένη, που θα σέβεται περισσότερο την εθνική κυριαρχία των κρατών, διότι θα είναι νόμιμα θεμελιωμένη πάνω στον συμβιβασμό του Λουξεμβούργου, όπως εξηγώ στη γνώμη της μειοψηφίας που επισυνάπτεται στην έκθεση Δημητρακόπουλου - Leinen.
Κύριε Πρόεδρε, στη Δανία υπάρχει ένας όρος που αποκαλείται "άδειασμα εταιρείας".
Αξιοι δικηγόροι και λογιστές καταδικάζονται αγεληδόν διότι συνέβαλαν στο να χάσει η εταιρία το ενεργητικό της, αφήνοντάς την τελικά με φορολογικά χρέη.
Τιμωρούνται επειδή άδειασαν την εταιρία.
Η Διακυβερνητική Διάσκεψη στοχεύει στο να χάσουν τα συντάγματά μας το ενεργητικό τους με τελικό αποτέλεσμα να έχουν δημοκρατικό χρέος στους εκλογείς, εντούτοις αυτό το άδειασμα του συντάγματος δεν τιμωρείται.
Το ενεργητικό των συνταγμάτων μας συνίσταται στο δικαίωμα των εκλογέων να έχουν φωνή και να εκλέγουν αντιπροσώπους οι οποίοι μπορούν να ψηφίζουν νόμους για εμάς.
Εάν δεν είμαστε ικανοποιημένοι με τους νόμους μπορούμε να εκλέξουμε άλλους αντιπροσώπους και να αποκτήσουμε νέους νόμους.
Αυτή είναι η καρδιά της δημοκρατίας.
Όμως η καρδιά της δημοκρατίας παθαίνει συγκοπή από όσους επιδίδονται σε άδειασμα του συντάγματος.
Αφαιρούν τη νομοθετική εξουσία από τα 15 εκλεγμένα κοινοβούλιά μας και τη μεταβιβάζουν σε υπαλλήλους και υπουργούς, τη μεταβιβάζουν από τους εκλογείς και τους λαϊκά εκλεγμένους στην εκτελεστική εξουσία, από τις ανοιχτές συνεδριάσεις στις κλειστές πόρτες των Βρυξελλών.
Η εκλογική εξουσία αφαιρείται από τα συντάγματά μας, αλλά δεν μεταβιβάζεται στο Ευρωπαϊκό Κοινοβούλιο.
Εμείς που καθόμαστε εδώ είμαστε βοηθητικοί.
Η εξουσία έγκειται στην Επιτροπή και το Συμβούλιο Υπουργών.
Η ΕΕ δεν είναι κοινοβουλευτική δημοκρατία, και τα εθνικά κοινοβούλια εκτοπίζονται ακόμη περισσότερο.
Γι' αυτό υπάρχουν κάποια μέλη αυτής της συνέλευσης που επεξεργαστήκαμε 19 προτάσεις για μια δημοκρατική μεταρρύθμιση της ΕΕ.
Αποκαλούμε την πρωτοβουλία SOS Δημοκρατία.
SOS διότι έχει επείγοντα χαρακτήρα, δημοκρατία διότι είναι ο πυρήνας το προβλήματος.
Δεν έχουμε δημοκρατία στην ΕΕ σήμερα.
Θα θέλαμε να την έχουμε αύριο.
Έχουμε διαφορετικές απόψεις ως προς τη μορφή που πρέπει να έχουν οι νόμοι.
Έχουμε τη στήριξη των κομμουνιστών αλλά και των συντηρητικών, διαφωνούμε σε πολλά, αλλά συμφωνούμε σύσσωμα ότι οι διαφωνίες μας πρέπει να αποφασίζονται σε δημοκρατικά κοινοβούλια.
Οι εκλογείς των χωρών μας πρέπει πάντοτε να έχουν την τελευταία κουβέντα.
Απορρίπτουμε κάθε προσπάθεια να χάσουν τα συντάγματά μας το δημοκρατικό τους περιεχόμενο και καλούμε το κοινό να εμπλακεί στις διαπραγματεύσεις για τη συνθήκη της Νίκαιας προτού είναι πολύ αργά.
Λάβετε κι εσείς μέρος στη SOS Δημοκρατία, κύριε Πρόεδρε.
Κύριε Πρόεδρε, συγκλονισμένος για την εκ των προτέρων καταδίκη της Αυστρίας από τα 14 κράτη μέλη, μια καταδίκη που εξακολουθεί να υφίσταται, θα περιοριστώ εν προκειμένω στο ζήτημα της ενισχυμένης συνεργασίας με τα πολλά ονόματα.
Μετά από το ψήφισμα για τη Συνθήκη του Αμστερνταμ έχει αλλάξει ουσιαστικά η αξιολόγηση της κατάστασης.
Θυμάμαι πολύ καλά πόσον καιρό είχαν διαρκέσει τότε οι συζητήσεις στην τότε Επιτροπή Θεσμικών Θεμάτων για το θέμα αυτό.
Το αποτέλεσμα ήταν οι συνάδελφοι Mιndez de Vigo και Τσάτσος, τους οποίους εκτιμώ πάρα πολύ, να τονίσουν στην έκθεσή τους για τη Συνθήκη του Αμστερνταμ τους κινδύνους που ενέχει μια ανάπτυξη με διαφορετικούς ρυθμούς στα κράτη μέλη και να χαιρετίσουν το γεγονός ότι με την τελική μορφή της Συνθήκης οι κίνδυνοι αυτοί είχαν περιοριστεί σε ένα ανεκτό επίπεδο.
Σήμερα, οι κύριοι Δημητρακόπουλος και Leinen, θεωρούν ότι η στενότερη συνεργασία πρέπει να αποτελέσει κίνητρο για την πρόοδο της Ένωσης, και ότι θα πρέπει μάλιστα να της αφιερωθεί ειδικό κεφάλαιο στη Συνθήκη.
Τούτο αποτελεί εξέλιξη που προκαλεί κατάπληξη κατά την άποψή μου, καθότι αφορά μιαν ιδέα που κάποτε θεωρείτο ο υπ' αριθμόν ένα κίνδυνος για τη διαδικασία της ενοποίησης.
Η Ευρώπη των διαφορετικών ταχυτήτων καθιερώθηκε πλέον ως μέθοδος.
Για την αντιμετώπιση της διεύρυνσης θεωρείται δυνητική λύση η συγκρότηση μιας εμπροσθοφυλακής που θα απαρτίζεται από το ένα τρίτο των κρατών μελών.
Τούτο όμως δεν σημαίνει τίποτε άλλο παρά μόνον ότι εκείνα τα κράτη που δεν θέλουν να συμμετάσχουν σε αυτήν την εμπροσθοφυλακή έχουν ως μοναδική τους επιλογή είτε να μην συμμετάσχουν καθόλου, είτε να συμμετάσχουν αργότερα σε ένα σύστημα που αρχικά δεν θεωρούσαν εύλογο.
Μια κατά τέτοιο τρόπο διαφοροποιημένη ολοκλήρωση δεν μπορεί βέβαια να αποτελέσει εγγύηση για μια συνεκτική και σταθερή ανάπτυξη της Ένωσης.
Είμαι, αντίθετα, πεπεισμένος ότι το σχέδιο αυτό μάλλον θέτει σε κίνδυνο τους στόχους της Ένωσης αντί να συμβάλει στη βελτίωση των δομών της όσον αφορά τις διαδικασίες λήψης αποφάσεων.
Τουλάχιστον αυτή ήταν η άποψη των αρχιτεκτόνων της Ευρωπαϊκής Ένωσης το 1996.
Κύριε Πρόεδρε, κυρίες και κύριοι συνάδελφοι, κύριε Προεδρεύων του Συμβουλίου, κύριε Επίτροπε, μιλώ ως συντάκτης γνωμοδότησης της Επιτροπής Περιφερειακής Πολιτικής, Μεταφορών και Τουρισμού του Ευρωπαϊκού Κοινοβουλίου.
Κατανοώ τη βαρύτητα που έχουν οι θεσμικές μεταρρυθμίσεις, θα ήθελα όμως επίσης να επισημάνω τη γνώμη της Επιτροπής Περιφερειακής Πολιτικής, Μεταφορών και Τουρισμού αναφορικά με τα θέματα που συζητούμε σήμερα ενόψει της Διακυβερνητικής Διάσκεψης.
Θέλουμε να διεκδικήσουμε τρία πράγματα.
Κατ' αρχάς, την ενεργό αναγνώριση της συμβολής, του πρωταγωνιστικού ρόλου και της συμμετοχής των περιφερειών στη διαδικασία της ευρωπαϊκής οικοδόμησης που ξεκίνησε πριν από 50 χρόνια.
Δεύτερο, τη σημασία των μεταφορών.
Για τον λόγο αυτό θέλουμε ένα διευρυμένο άρθρο 70, όπως επίσης τη συμπλήρωσή του με μια διάταξη σχετική με τη δημιουργία ενός ενιαίου ευρωπαϊκού οργανισμού ελέγχου της εναέριας κυκλοφορίας.
Και τέλος, το ρόλο του τουρισμού, τόσο για την οικονομία, όσο και για την απασχόληση.
Αποδεχόμαστε κατά συνέπεια - τουλάχιστον εγώ προσωπικά - την τροπολογία 168 που κατέθεσε ο πρόεδρος της Επιτροπής Περιφερειακής Πολιτικής σχετικά με αυτό το θέμα.
Κύριε Πρόεδρε, κύριοι υπουργοί, κυρίες και κύριοι βουλευτές, αφού άκουσα προσεκτικά καθέναν από τους εισηγητές, καθέναν από τους εκπροσώπους των επιτροπών και τον Πορτογάλο υπουργό κ. Gama, και πριν να ακούσω με την ίδια προσοχή, κατά τη συνέχεια αυτής της συζήτησης, καθέναν από τους ομιλητές που πρόκειται να πουν τη γνώμη τους, θα ήθελα να σας παραθέσω την άποψη της Επιτροπής η οποία, όπως γνωρίζετε και σύμφωνα με τη δέσμευση που έχω αναλάβει από την αρχή, συμμετέχει ενεργά, στο πλευρό των δικών σας αντιπροσώπων και των αντιπροσώπων των κρατών μελών, σε αυτές τις διαπραγματεύσεις.
Θα μου επιτρέψετε, κυρίες και κύριοι βουλευτές, να πω αυτό που σκέπτομαι, δηλαδή σε ποιο βαθμό εκτιμώ την πολύ υψηλή ποιότητα της έκθεσης που παρουσίασαν οι δύο εισηγητές σας, ο Γεώργιος Δημητρακόπουλος και ο Jo Leinen, τη στιγμή που εσείς συζητάτε σχετικά με αυτήν.
Η παρούσα έκθεση είναι σαφής και εξαντλεί το θέμα.
Η Επιτροπή Συνταγματικών Υποθέσεων παρουσιάζει με αυτόν τον τρόπο μια θέση που δείχνει αποφασιστικότητα και θα ήθελα να εκφράσω τα συγχαρητήριά μου για το έργο της καθώς και για το έργο του προέδρου της, του προέδρου Napolitano.
Η έκθεση μού εμπνέει δύο παρατηρήσεις, κυρίες και κύριοι.
Η πρώτη παρατήρηση είναι ότι παρατηρώ αντικειμενικά ότι οι θέσεις της επιτροπής σας, που θα γίνουν πιθανότατα θέσεις του Σώματός σας όταν θα αποφανθείτε, πλησιάζουν πολύ εκείνες της Επιτροπής σε πολλά ζητήματα.
Το Κοινοβούλιο, όπως και η Επιτροπή, έχει συνειδητοποιήσει το μέγεθος της πρόκλησης την οποία αντιμετωπίζει η Ένωση με την προοπτική της άνευ προηγουμένου αύξησης του αριθμού των κρατών μελών τα οποία, ταυτόχρονα, έχουν πιο έντονη διαφοροποίηση.
Το Σώμα σας έχει επίγνωση του ότι η μεταρρύθμιση των θεσμικών οργάνων είναι απαραίτητη και ότι πρέπει να γίνει με σοβαρότητα, φροντίζοντας να ξεπεράσουμε, όταν χρειάζεται, τα βραχυπρόθεσμα εθνικά συμφέροντα και να παρουσιάσουμε στους πολίτες μια Συνθήκη αρκετά ουσιαστική ώστε να πάρουν θέση υπέρ αυτής.
Αυτά, κυρίες και κύριοι, διακυβεύονται σε αυτές τις διαπραγματεύσεις που πρέπει να φέρουμε εις αίσιο πέρας στο τέλος του χρόνου, στο Ευρωπαϊκό Συμβούλιο της Νίκαιας.
Λέω "να φέρουμε εις αίσιο πέρας" και όχι "να φέρουμε εις πέρας" .
Γιατί άλλο φέρω εις αίσιο πέρας και άλλο φέρω απλώς εις πέρας.
Και αυτό πρέπει να γίνει στη Νίκαια.
Αυτές οι αλλαγές, κυρίες και κύριοι, είναι απαραίτητες για να επιτύxει η διεύρυνση.
Είναι επίσης απαραίτητες, κατά τη γνώμη μου, ήδη από σήμερα, γιατί, από πολλές απόψεις, η σημερινή θεσμική οργάνωση έχει φτάσει στα όριά της.
Αναφέρομαι, παραδείγματος χάρη, στον φόρτο εργασίας του Ευρωπαϊκού Δικαστηρίου και στο μπλοκάρισμα που παρατηρούμε σε ορισμένους τομείς εξαιτίας του ότι απαιτείται ομοφωνία στο Συμβούλιο.
Όσον αφορά το σύστημα λήψης αποφάσεων του Συμβουλίου, όσον αφορά τη σύνθεση και τη λειτουργία της Επιτροπής, το Σώμα σας έχει διεξαγάγει διαλογισμό εις βάθος.
Γνωρίζετε καλά, από τις 26 Ιανουαρίου, τις θέσεις που έχει εκφράσει η Επιτροπή.
Παραδείγματος χάρη, για την ίδια την Επιτροπή, προτείναμε - το λέω για να καταστήσω σαφή τα πράγματα - να έχει κάθε χώρα έναν Επίτροπο.
Αλλά προτείναμε επίσης δύο επιλογές πάνω σε αυτό.
Είτε να έχουν όλες οι χώρες έναν υπήκοό τους εντός του Σώματος της Επιτροπής ταυτόχρονα είτε όχι όλες οι χώρες ταυτόχρονα.
Ωστόσο, στις δύο επιλογές που ανέφερα μόλις τώρα εν τάχει, πρέπει να παρατηρήσατε ότι τα κράτη θα αντιπροσωπεύονται με τρόπο ισότιμο, κάτι που δεν συμβαίνει σήμερα εντός της Επιτροπής.
Αυτό που ήταν κατά τη γνώμη μας σημαντικό, τόσο σε αυτό το θέμα όσο και σε άλλα, πέρα από τις ουσιαστικές κατευθύνσεις, είναι να ξεκινήσει η συζήτηση, είναι να διαθέσουμε χρόνο για να αναλογιστούμε τα πλεονεκτήματα και τα μειονεκτήματα των διαφόρων επιλογών, τον χρόνο να παίξουμε ρόλο κριτή ανάμεσα στα βραχυπρόθεσμα αντανακλαστικά, που θα ήταν να αλλάξουμε όσο λιγότερα γίνεται, και στις μακροπρόθεσμες ανάγκες, που συνίστανται στο να δώσουμε μια νέα ώθηση στα θεσμικά μας όργανα.
Και οι διαπραγματεύσεις πάνω σε αυτά τα θέματα μόλις αρχίζουν.
Όποιες και αν είναι οι λύσεις που θα υιοθετηθούν τελικά, χάρη στις συζητήσεις σας, καθώς και στις δικές μας, η Διακυβερνητική Διάσκεψη θα αποφασίσει με μεγαλύτερη υπευθυνότητα και διαύγεια.
Όσον αφορά την ειδική πλειοψηφία, παρατηρώ μεγάλη σύγκλιση απόψεων.
Αυτή η ειδική πλειοψηφία πρέπει να γίνει γενικός κανόνας για τη λήψη αποφάσεων στο Συμβούλιο, σε συνδυασμό με τη διαδικασία συναπόφασης για όλα τα ζητήματα που έχουν να κάνουν με τον νομοθετικό τομέα.
Η ίδια η Επιτροπή δεν πρότεινε κάτι διαφορετικό και σύστησε μια μέθοδο για να επιτύχουμε αυτά τα αποτελέσματα με τον προσδιορισμό των κατηγοριών αποφάσεων, όπου η διατήρηση της ομοφωνίας είναι απαραίτητη ή κατανοητή.
Γνωρίζουμε πολύ καλά ότι ορισμένα από τα ζητήματα αυτά είναι δύσκολα για κάποια κράτη μέλη.
Και μόνο στο παράδειγμα της φορολογίας, γνωρίζουμε τις επιφυλάξεις που υπάρχουν.
Αυτό που πρέπει να κάνει η Επιτροπή, αυτό που πρέπει να κάνει το Ευρωπαϊκό Κοινοβούλιο, είναι ακριβώς να ξεπεράσουν αυτές τις επιφυλάξεις και να θέσουν στον εαυτό τους με ειλικρίνεια, εντιμότητα και πέρα από τις ιδεολογίες, το ερώτημα της συνοχής και της αποτελεσματικότητας της εσωτερικής αγοράς.
Αυτό θελήσαμε να κάνουμε με τη συμπληρωματική συμβολή μας, περιγράφοντας το νέο πεδίο της ειδικής πλειοψηφίας σε ορισμένους τομείς της φορολογίας, σε ορισμένους τομείς της κοινωνικής προστασίας που συνδέονται με την ομαλή λειτουργία της εσωτερικής αγοράς.
Όσον αφορά τα άλλα θέματα, κυρίες και κύριοι βουλευτές, όσον αφορά τη σύνθεση του Ευρωπαϊκού Κοινοβουλίου, τις στενότερες συνεργασίες, τη δημιουργία μιας νέας θέσης ευρωπαίου εισαγγελέα, που υπενθύμισε η κ. Theato, με προορισμό την καλύτερη καταπολέμηση των κρουσμάτων απάτης εις βάρος του κοινοτικού προϋπολογισμού, όσον αφορά το Ευρωπαϊκό Δικαστήριο, το Πρωτοδικείο, όσον αφορά άλλα ζητήματα, οι θέσεις μας συγκλίνουν, και το γεγονός αυτό δεν αποτελεί έκπληξη για μένα γιατί ανέκαθεν οι σκέψεις της Επιτροπής και του Ευρωπαϊκού Κοινοβουλίου πάνω στα ζητήματα αυτά ήταν πολύ κοντινές και εμπνευσμένες από την ίδια μέριμνα για το γενικότερο συμφέρον της Ευρώπης· θα συνεχίσουμε μέχρι το τέλος αυτών των διαπραγματεύσεων.
Η δεύτερη σκέψη μου έχει να κάνει με την ενεργό συμμετοχή του Κοινοβουλίου σας, που είναι απαραίτητη για να επιτύχουμε.
Αυτή η προνομιακή προοπτική, που είναι εκείνη του Ευρωπαϊκού Κοινοβουλίου, με κάνει να υπογραμμίζω πόσο, πράγματι, είναι απαραίτητη η συμμετοχή σας.
Είναι απαραίτητη η συμμετοχή του θεσμικού σας οργάνου, του καθενός από εσάς, καταρχάς στις διαπραγματεύσεις - οι αντιπρόσωποί σας στις διαπραγματευτικές ομάδες, ο Elmar Brok και ο καθηγητής Τσάτσος το γνωρίζουν καλά και η συμμετοχή τους, πολλές φορές, επιτρέπει να επανέλθουν οι συζητήσεις στη σωστή προοπτική.
Έπειτα κατά τις συζητήσεις των υπουργών - και χάρηκα πολύ για τις πρόσφατες ανταλλαγές που έλαβαν χώρα προχθές στο Λουξεμβούργο με την ώθηση του Προέδρου, του υπουργού Gama, με την Πρόεδρό σας, την Nicole Fontaine.
Ωστόσο, θα ήθελα να σταθώ επίσης, πέρα από τα επίσημα και τα θεσμικά φόρα συζητήσεων, στο επεξηγηματικό έργο και στον διάλογο που πρέπει να διεξαγάγουμε με τα εθνικά κοινοβούλια και με τους πολίτες σε κάθε μία από τις χώρες της Ένωσης και με τις υποψήφιες χώρες.
Κυρίες και κύριοι βουλευτές, θα ήθελα, ολοκληρώνοντας, να σταθώ σε τρία συγκεκριμένα σημεία, αφού ωστόσο υπενθυμίσω ή επισημάνω ότι σήμερα, τη στιγμή που μιλάμε, ορισμένα ερωτηματικά σχετικά με το σωστό εύρος της ημερήσιας διάταξης αυτών των διαπραγματεύσεων τα έχουμε κατά κάποιον τρόπο αφήσει πίσω μας σε μεγάλο βαθμό.
Και κατά τη γνώμη μου αυτό είναι θετικό.
Λέγοντας αυτό, θα ήθελα να συγχαρώ την πορτογαλική Προεδρία και ιδιαίτερα τον Jame Gama και τον Franciscos Sextas da Costa επειδή επέλεξαν μια οδό ρεαλιστική και αντικειμενική, όσο το δυνατόν αντικειμενική, μια οδό που συνίσταται στο να ξεκινάμε από τις ανάγκες και τα όρια του σημερινού συστήματος και να προτείνουμε λύσεις, πράγμα που μάλλον αποδεικνύει ότι μπορούμε να εργαστούμε μα βάση την εντολή του Ελσίνκι, αρκεί να υπάρχει σήμερα μια πολιτική θέληση εκ μέρους της Προεδρίας να δώσει ώθηση στη θέληση της αυριανής γαλλικής Προεδρίας.
Παράλληλα με αυτή την ημερήσια διάταξη που είναι πυκνή και δύσκολη σε λογικά πλαίσια, υπάρχουν κάποια θέματα που προς το παρόν δεν εξετάζονται, και λυπόμαστε για το γεγονός αυτό.
Σύντομα όμως θα έρθει η στιγμή όπου θα πρέπει να ληφθεί απόφαση και θα ήθελα, πράγματι, να υποβάλλω κάποια στοιχεία προβληματισμού, πάνω σε τρία ζητήματα, εξ ονόματος της Επιτροπής.
Το πρώτο ζήτημα αφορά την ευρωπαϊκή άμυνα.
Μετά το Συμβούλιο της Κολωνίας και κυρίως μετά το Ελσίνκι, οι απαραίτητες δομές τίθενται σε εφαρμογή, προσωρινά, στη γενική γραμματεία του Συμβουλίου.
Όπως προέβλεπε η Συνθήκη του Αμστερνταμ, η Ένωση αυτή τη στιγμή είναι σε θέση να εκπληρώνει τα καθήκοντα και τις αποστολές Petersberg, δηλαδή ανθρωπιστικής φύσεως αποστολές και αποστολές διάσωσης, διατήρησης της ειρήνης, διαχείρισης κρίσεων και, εάν χρειαστεί, επιχειρήσεις αποκατάστασης της ειρήνης.
Αυτή τη στιγμή γίνονται διάφορες σκέψεις πάνω στις σχέσεις της Ευρωπαϊκής Ένωσης και του ΝΑΤΟ.
Οι υπουργοί άμυνας των Δεκαπέντε συναντήθηκαν στις 28 Φεβρουαρίου.
Έχουμε τα πρώτα έγγραφα εργασίας πάνω στη μη στρατιωτική διαχείριση κρίσεων.
Επομένως, μπορεί κανείς να μιλά για πρόοδο και οπωσδήποτε για μια πολιτική βούληση να προχωρήσουμε.
Σχετικά με αυτά τα ζητήματα, ο συνάδελφος και φίλος μου Chris Patten θα μπορούσε να επιβεβαιώσει αυτήν την εκτίμηση.
Στη Feira, δηλαδή σε λίγες εβδομάδες, το Ευρωπαϊκό Συμβούλιο θα πρέπει να εκτιμήσει κατά πόσον είναι ενδεδειγμένη μια τροποποίηση της Συνθήκης προκειμένου να αναπτύξουμε τους προσανατολισμούς του Ευρωπαϊκού Συμβουλίου του Ελσίνκι.
Η δική μας ομάδα αντιπροσώπων δεν έχει θίξει ακόμα αυτά τα ζητήματα, θα ήθελα όμως να μοιραστώ μαζί σας κάποιες σκέψεις.
Κυρίες και κύριοι βουλευτές, μετά τα θέματα της δικαιοσύνης και της αστυνομίας, τα ζητήματα της ασφάλειας και της άμυνας είναι, χωρίς αμφιβολία, η τελευταία μεγάλη κοινή πολιτική που πρέπει να εφαρμόσουμε.
Η σημερινή Συνθήκη, όπως τροποποιήθηκε στο Αμστερνταμ, επιτρέπει να επιτευχθεί σημαντική πρόοδος.
Αυτό παρατηρούμε σήμερα.
Ωστόσο, μπορούν να ρυθμιστούν όλα τα ζητήματα στο πλαίσιο της σημερινής Συνθήκης και μόνο;
Ας μην εξετάσουμε, σήμερα, τα ζητήματα που συνδέονται με την εξέλιξη της Συνθήκης ΔΕΕ και με τη δέσμευση για κοινή άμυνα που περιέχει η τελευταία, ή τα ζητήματα που συνδέονται με τα διαφορετικά καθεστώτα των κρατών μελών της Ένωσης απέναντι στο ΝΑΤΟ και τη ΔΕΕ.
Για να μιλήσουμε μόνο για τις αποστολές τύπου Petersberg, νομίζω ότι το Ευρωπαϊκό Συμβούλιο δεν έχει ολοκληρώσει τη σκέψη του πάνω στην οργάνωση στο εσωτερικό της Ένωσης μιας πολιτικής εξουσίας η οποία θα δίνει οδηγίες στην ιεραρχική αλυσίδα που σχηματίζεται.
Μπορεί η Διακυβερνητική Διάσκεψη, πριν να ολοκληρώσει τις εργασίες της, να χρειαστεί να θίξει το ερώτημα των δομών και της καταλληλότητας της σημερινής Συνθήκης.
Δεν έχω όλες τις απαντήσεις στο ερώτημα αυτό αλλά νομίζω ότι πρέπει να το θέσουμε και να το κάνουμε αυτό στο πλαίσιο της Διακυβερνητικής Διάσκεψης.
Θα το θεωρούσα πρόωρο να κλείσουμε τον φάκελο αυτόν στη Feira.
Αντίθετα, διατηρώ την ελπίδα, κύριε Πρόεδρε Gama, να μπορέσει η Προεδρία να ενισχύσει ακόμα περισσότερο την πολιτική ώθηση που ασκεί στο ζήτημα της άμυνας.
Το δεύτερο ζήτημα έχει να κάνει με τον Χάρτη των Θεμελιωδών Δικαιωμάτων και με τις δημοκρατικές αξίες της Ένωσης.
Οι εργασίες του φόρουμ διαπραγματεύσεων προχωρούν ομαλά.
Τουλάχιστον αυτό επισημαίνει ο Antonio Vitorino ο οποίος εκπροσωπεί την Επιτροπή στις συζητήσεις αυτές.
Το ενδιαφέρον που προκαλεί αυτό το σχέδιο Χάρτη και η κίνηση που παρατηρείται υπέρ της ενσωμάτωσής του στη Συνθήκη επιβεβαιώνουν αυτό που αντιλαμβάνομαι ως ανάγκη για επιβεβαίωση, συνεχώς και κάθε φορά, των θεμελιωδών αξιών της Ένωσης, την ανάγκη να ορίσουμε, μια για πάντα, τις αρχές που ενώνουν όλους τους ευρωπαίους πολίτες.
Από αυτή ακριβώς την ίδια απαίτηση είναι εμπνευσμένη και η έκθεση του Σώματός σας, όπως την κατήρτισαν οι συνάδελφοί σας Duff και Voggenhuber.
Οι αρχές αυτές - θα μπορούσε να πει κανείς - είναι αυτονόητες.
Ωστόσο, όπως γνωρίζουμε, είναι απαραίτητο να επιβεβαιώνουμε ενίοτε πράγματα προφανή, για όλα τα σημερινά κράτη μέλη και για όλα εκείνα που θέλουν να ενωθούν μαζί μας, γιατί η δημοκρατία και ο σεβασμός των δικαιωμάτων των πολιτών δεν αποκτώνται ποτέ οριστικά, γιατί πρέπει συνεχώς να τα κατακτούμε και συνεχώς να τα υπερασπιζόμαστε.
Το θεσμικό σας όργανο έχει προβληματιστεί γι' αυτά τα ζητήμτα, καθώς και για τις ισχύουσες διατάξεις της Συνθήκης που προβλέπουν κυρώσεις σε περίπτωση παραβίασης των θεμελιωδών αρχών της Ένωσης.
Η Επιτροπή, κυρίες και κύριοι, είναι έτοιμη για τη συζήτηση αυτή, η οποία είναι κατά τη γνώμη μου απαραίτητη, αν φροντίσουμε να την απαλλάξουμε από οποιαδήποτε πολεμική.
Τρίτο και τελευταίο ζήτημα: η αναδιοργάνωση των Συνθηκών.
Η έκθεση που μας έχει υποβληθεί αναφέρει την συνταγματικοποίηση των Συνθηκών, κάτι που ενίοτε αποκαλούμε με μεγαλύτερη μετριοπάθεια αναδιοργάνωση των Συνθηκών.
Πρόκειται για μια λέξη που αποτελεί ζήτημα ορολογίας.
Θα ήθελα να πω λίγα λόγια σχετικά.
Η Επιτροπή - το γνωρίζετε - έχει αναθέσει στο Ινστιτούτο Robert Schuman της Φλωρεντίας μελέτη σκοπιμότητας σχετικά με τον διαχωρισμό των Συνθηκών στις ουσιαστικές διατάξεις αφενός και στις διατάξεις εφαρμογής αφετέρου.
Οι σχετικές εργασίες προχωρούν ομαλά.
Ελπίζω, κυρίες και κύριοι, να είμαι σύντομα σε θέση να σας παρουσιάσω τα αποτελέσματά τους.
Όμως όπως και το βουνό μεγαλώνει όταν το πλησιάζουμε, όπως λέμε, θα ήθελα να σας επισημάνω την τεχνική και νομική δυσκολία αυτής της διαδικασίας.
Οι Συνθήκες δεν είναι σκοπίμως περίπλοκες, από κάποια βούληση να αποθαρρύνονται οι αναγνώστες, είναι περίπλοκες γιατί η καταγραφή της κοινής βούλησης έξι, εννέα, δέκα, δώδεκα ή δεκαπέντε κρατών μελών, με προσπάθειες σαράντα χρόνων, δεν είναι μια μονοδιάστατη διαδικασία, ούτε είναι πάντα τόσο λογική και απλή όπως θα μπορούσαμε να φανταστούμε εκ των υστέρων, εκτός και αν ξεκινούσαμε από το μηδέν.
Ποιος όμως θα πρότεινε σοβαρά κάτι τέτοιο;
Πρέπει να ξεκινήσουμε από τα ήδη υπάρχοντα.
Να αναζητήσουμε το βέλτιστο παραμένοντας στο πεδίο του εφικτού.
Στη συνέχεια, αν αυτή η αναδιοργάνωση είναι δυνατή και πειστική - κάτι που προσωπικά πιστεύω - τότε θα πρέπει να εξετάσουμε τις διαδικασίες τροποποίησης των κειμένων αυτών που θα έχουν εκ νέου αναδιαρθρωθεί.
Η Επιτροπή όμως θέλει να κάνει ένα βήμα κάθε φορά και αυτή τη στιγμή θέλουμε να παραμείνουμε σε αυτή τη πραγματιστική και λεπτομερή εργασία αναδιοργάνωσης της οποίας τα αποτελέσματα ελπίζω να είμαι σε θέση να παρουσιάσω τον Μάιο.
Κύριε Πρόεδρε, κυρίες και κύριοι βουλευτές, σας ξαναλέω ολοκληρώνοντας ότι εγώ προσωπικά και ο Πρόεδρος Romano Prodi είμαστε διατεθειμένοι να επεκτείνουμε και να εντείνουμε τις ανταλλαγές αυτές, ούτως ώστε μαζί με το Συμβούλιο να επιτύχουμε από κοινού μια πραγματική μεταρρύθμιση στο τέλος αυτού του χρόνου.
Καθώς θα προχωρούν οι εργασίες της Διακυβερνητικής, πιστεύω ότι η κοινή μας δράση, ο συντονισμός μας θα είναι ακόμα περισσότερο απαραίτητα.
(Χειροκροτήματα)
- (NL) Κύριε Πρόεδρε, πρώτα απ' όλα να εκφράσω την εκτίμηση μου για την εξαιρετική δουλειά του συναδέλφου Δημητρακόπουλου και του συναδέλφου Leinen.
Πιστεύω πως πρόκειται για μια από τις καλύτερες εκθέσεις που έχουν εμφανιστεί μέχρι τώρα στο πλαίσιο των Διακυβερνητικών Επιτροπών των προηγουμένων ετών.
Το λέω αυτό ως πρώην εισηγήτρια της Συνθήκης του Μάαστριχ.
Το Μάαστριχ άλλωστε, κυρία Frassoni, δεν είναι κάποια παράξενη πόλη, είναι μια πολύ ενδιαφέρουσα πόλη στην οποία συναντώνται ο ολλανδικός-φλαμανδικός, ο γερμανικός και ο γαλλικός πολιτισμός.
Για καθίστε κάποια φορά σε ένα υπαίθριο τραπεζάκι, και θα το αντιληφθείτε.
Κυρία Frassoni θα σας το πω και στα ιταλικά αυτό.
Κύριε Πρόεδρε, είναι βέβαια κρίμα που υποβλήθηκαν τόσες πολλές τροπολογίες, γιατί αυτό ενέχει τον κίνδυνο να επηρεαστεί η ποιότητα και η ισορροπία της έκθεσης.
Οι μεγάλες ομάδες θα έπρεπε λοιπόν να περιοριστούν κατά την ψηφοφορία στις απολύτως απαραίτητες τροποποιήσεις, αυτός μου φαίνεται ο καλύτερος τρόπος διατήρησης της καλής δουλειάς των εισηγητών.
Όσον αφορά την Ομάδα μας, θα πρέπει το ψήφισμα όντως να τροποποιηθεί σε μερικά σημεία.
Δεν συμφωνούμε για παράδειγμα με την πρόταση του ψηφίσματος για περιορισμό του αριθμού των επιτρόπων σε 20 και εφαρμογή ενός συστήματος περιτροπής για τα μικρότερα κράτη.
Ένας Επίτροπος για κάθε κράτος μέλος μας φαίνεται πολύ καλύτερη λύση.
Για την πίστη των πολιτών στην Ευρωπαϊκή Επιτροπή είναι πολύ σημαντικό κάθε κράτος μέλος να διαθέτει έναν βουλευτή στην Επιτροπή.
Και από την ομάδα μας λοιπόν έχουν υποβληθεί τροποποιήσεις επ' αυτού.
Μετά είναι ο αριθμός των μελών του ΕΚ.
Στο ψήφισμα γίνεται αναφορά στην πιθανότητα των ευρωπαϊκών ψηφοδελτίων.
Πρόκειται για καλή ιδέα, αλλά όταν επιθυμούμε το 10% των Ευρωπαίων βουλευτών να είναι στο ευρωπαϊκό ψηφοδέλτιο, δεν μπορεί φυσικά αυτό να οδηγήσει σε παραπάνω βουλευτές στο Κοινοβούλιο, πέραν των 700 που έχουν συμφωνηθεί.
Να διατηρήσουμε λοιπόν, με ή χωρίς την Ευρωπαϊκή λίστα, ένα ανώτατο όριο των 700 βουλευτών.
Το Κοινοβούλιο είναι ήδη πολύ μεγάλο, τα κτίρια είναι ήδη πλήρη και θα πρέπει να διατηρηθεί η λειτουργικότητα.
Το τρίτο σημείο αφορά στην υπόθεση της ομοφωνίας.
Θεωρούμε ότι σε μια διευρυμένη Ένωση δεν μπορεί η λήψη αποφάσεων να μπλοκάρεται στο διηνεκές λόγω ενός διευρυμένου δικαιώματος βέτο.
Η ομοφωνία πρέπει λοιπόν να περιοριστεί στα απολύτως απαραίτητα, και αυτά είναι οι συνταγματικές υποθέσεις, όπως η απασχόληση στρατιωτικών δυνάμεων και θέματα που έχουν να κάνουν με την εδαφική ακεραιότητα.
Όλες οι άλλες αποφάσεις πρέπει να υπόκεινται στην ειδική πλειοψηφία με βάρος ψήφου όπως έχει οριστεί και, πράγμα πολύ σημαντικό, νομοθετικές συναρμοδιότητες του Κοινοβουλίου.
Ευχαριστούμε επίσης την Επιτροπή για την βοήθεια αυτή.
Επίσης ακόμη το τελευταίο σημείο, και αυτό είναι ο Χάρτης των Δικαιωμάτων του Πολίτη.
Η ομάδα μας θεωρεί ότι είναι απολύτως απαραίτητο να περιληφθεί στην Συνθήκη.
Γίνεται επεξεργασία σε αυτή την πρόταση και ελπίζουμε ειλικρινά ότι θα μπορέσει να παραδοθεί ένα κείμενο, το οποίο θα μπορεί να γίνει από όλους αποδεκτό στην Συνθήκη.
Πρόκειται για ένα πολύ σημαντικό σημείο για τους πολίτες της Ευρώπης.
Κύριε Πρόεδρε, θα ήθελα πριν απ' όλα να εκφράσω, εξ ονόματος της Ομάδας του Κόμματος των Ευρωπαίων Σοσιαλιστών, την υποστήριξή μου στην έκθεση Δημητρακόπουλου/ Leinen, καθώς και να ευχαριστήσω την πορτογαλική Προεδρία για τη θετική στάση που τήρησε σε σχέση με τη συμμετοχή του Κοινοβουλίου στη Διακυβερνητική Διάσκεψη.
Αυτή η έκθεση είναι αποφασιστικής σημασίας και για αυτό πιστεύω πως πρέπει να την υποστηρίξουμε σήμερα κατά πλειοψηφία στο Κοινοβούλιο, διότι είναι ευκαιρία για μια ανοικτή συζήτηση, μια συζήτηση διαφωτιστική και έντονη, γύρω από τα μεγάλα θέματα που παραμένουν εκκρεμή στην Ευρώπη.
Πρόκειται για μια συζήτηση που διεξάγεται μεταξύ πολιτικών οικογενειών και υπηκόων διαφόρων κρατών μελών.
Και ας μου επιτρέψει ο κ. Πρόεδρος να κάνω μια διόρθωση: εδώ δεν υπάρχουν μεγάλες και μικρές χώρες.
Εδώ είμαστε όλοι μικροί διότι στο παρελθόν εκείνο που έκαναν οι χώρες που θεωρούνταν μεγάλες στην Ευρώπη ήταν να προσπαθούν να επιβάλουν την ηγεμονία τους δια της βίας.
Εδώ είμαστε όλοι ανάμεσα σε χώρες που είναι μικρές, κυρίως ενόψει της πρόκλησης της παγκοσμιοποίησης.
Πιστεύω ότι αυτό θα έπρεπε να αποτελεί σημαντικό στοιχείο της συμβίωσής μας.
Στη συζήτηση που διεξάγεται στο Ευρωπαϊκό Κοινοβούλιο παίζουν ρόλο πολιτικές οικογένειες, πολίτες διαφόρων κρατών, ποικίλα συμφέροντα και προκαταλήψεις και αυτό επιτρέπει να αντιλαμβανόμαστε πότε αγγίζουμε ένα ευαίσθητο θέμα και πότε οφείλουμε να προσέχουμε σε σχέση με τα όσα πράττουμε.
Κατά συνέπεια, πρόκειται για μια σημαντική συζήτηση και για μια υιοθέτηση θέσης που πιστεύω πως το Συμβούλιο πρέπει να λάβει υπόψη.
Δεύτερον, κύριε Προεδρεύων του Συμβουλίου, κύριε Επίτροπε, πιστεύω ότι οφείλουμε επίσης να επιχειρήσουμε να προσδώσουμε μια διάσταση οράματος και ιδεών σε αυτή τη συζήτηση.
Ανέκαθεν εναντιωνόμουν στην αντίληψη ότι πρέπει να ασχοληθούμε με τα "παραλειπόμενα" του Αμστερνταμ.
Τα υπόλοιπα πετιούνται στα σκουπίδια.
Εδώ πρόκειται για πρόδηλες και βασικές προκλήσεις, που αναφέρονται και συνδέονται στο σύνολό τους με τη σύνθεση της Επιτροπής, τις εξουσίες του Προέδρου, τη διαβάθμιση ανάμεσα στα κράτη και με πολύ σημαντικά ζητήματα όπως οι ενισχυμένες συνεργασίες, η ψήφος κατά πλειοψηφία και με ένα θέμα άκρως αποφασιστικής σημασίας, τον Χάρτη των Θεμελιωδών Δικαιωμάτων.
Και το λέω ιδιαίτερα μετά την κρίση που βιώσαμε σε ένα κράτος μέλος με την παρουσία ενός κόμματος του οποίου οι θεμελιώδεις αξίες αντίκεινται στην κοινότητα αξιών που υπερασπιζόμαστε.
Και μια τελευταία σκέψη: ο Επίτροπος Barnier ανέφερε ότι προτού τελειώσουμε τη Διάσκεψη πρέπει να επιλύσουμε ορισμένα προβλήματα σε σχέση με τη διοικητική ιεραρχία.
Πιστεύω, κύριε Πρόεδρε, ότι σε σχέση με την προβολή στην κοινή γνώμη αυτών που πράττουμε πρέπει να επιβεβαιώσουμε με σαφήνεια τις αρχές της δημοκρατίας και της διαφάνειας και επίσης τη διοικητική ιεραρχία.
Δεν είναι δυνατόν, ενώ συζητούμε για αυτά, να υπάρχει ένα είδος τέρατος του Λοχ Νές που επανέρχεται κάθε μήνα στον Τύπο.
Καταλαβαίνω τους δημοσιογράφους, δεν είναι όμως δυνατόν κάποιοι ανώνυμοι υπάλληλοι, που είναι αποτυχημένοι μανδαρίνοι παρά εκπρόσωποι, που μοιάζουν πραιτοριανοί, και που δεν διστάζουν να προβαίνουν σε ανώνυμες δηλώσεις στον Τύπο, να προκαλούν κρίσεις.
Εδώ ο μοναδικός κίνδυνος που υπάρχει σε μια δημοκρατία είναι ο κίνδυνος στις εκλογές.
Είναι ο κίνδυνος που διέτρεξε ο υπουργός Gama, ο Επίτροπος Barnier, και που διατρέξαμε όλοι εμείς.
Παρά ταύτα, βρισκόμαστε στα κουτσομπολίστικα μέρη των Βρυξελλών, δημιουργώντας μια πραγματικότητα και κάποια κέντρα εξουσίας που δεν ανταποκρίνονται στις αρχές της δημοκρατίας και της διαφάνειας, αρχές που ακριβώς οφείλουμε να ενδυναμώσουμε σε αυτή την Διακυβερνητική Διάσκεψη.
Πιστεύω πως είναι σημαντικό όλα τα θεσμικά όργανα να αντιμετωπίσουμε αυτό το θέμα με υπευθυνότητα.
Αλλιώς, δεν θα πετύχουμε μια Διακυβερνητική Διάσκεψη που να διασφαλίζει επιτυχώς το μέλλον της Ένωσης.
(Χειροκροτήματα)
Κύριε Πρόεδρε, η ΕΕ βρίσκεται ενώπιον τεράστιων προκλήσεων.
Σε ένα διάστημα μερικών, μόνο, ετών η Ένωση θα διευρυνθεί και θα έχει τον διπλάσιο, σχεδόν, αριθμό μελών.
Θα τεθεί σε κυκλοφορία το ευρώ.
Θα αποκτήσουμε μια πολιτική ασφάλειας άξια του ονόματός της, θα υλοποιηθούν διοικητικές μεταρρυθμίσεις και, ελπίζουμε ότι θα ξανακερδίσουμε ένα μέρος της χαμένης εμπιστοσύνης των πολιτών όσον αφορά το ευρωπαϊκό εγχείρημα.
Η Διακυβερνητική Διάσκεψη θα προετοιμάσει την ΕΕ για αυτές τις αλλαγές.
Μας προσφέρει μια δυνατότητα να προσαρμόσουμε το έργο μας στα νέα κράτη μέλη και στα νέα εργασιακά καθήκοντα.
Το ζητούμενο είναι να βρεθεί μια ισορροπία μεταξύ δημοκρατίας και αποτελεσματικότητας από τη μία και της διατήρησης της ιστορικής ισορροπίας μεταξύ μικρών και μεγάλων χωρών από την άλλη.
Αυτά είναι τα ζητήματα που εξακολουθούν να υφίστανται μετά τη σύναψη της Συνθήκης του Αμστερνταμ.
Είναι σημαντικό, σ' αυτές τις συζητήσεις, να μη χαθούμε σε τεχνικές λεπτομέρειες και να ξεχάσουμε τελείως τους στόχους, δηλαδή, περισσότερη διαφάνεια, αποτελεσματικότητα και σαφήνεια στην ΕΕ.
Απαιτούνται θυσίες από όλους μας για να επιτευχθούν αυτοί οι στόχοι.
Δυστυχώς, φαίνεται ότι οι κυβερνήσεις έχουν ξεχάσει αυτούς τους στόχους.
Η Διακυβερνητική Διάσκεψη κάνει περιορισμένα, μόνο, βήματα προόδου, κάτι που δεν αποτελεί σφάλμα της πορτογαλικής Προεδρίας.
Κατά πάσα πιθανότητα, θα γίνει αυτό που συνήθως γίνεται, δηλαδή, τελευταία στιγμή την τελευταία ημέρα θα οδηγηθούμε σε έναν συμβιβασμό με τον οποίο κανείς δεν είναι στην ουσία ικανοποιημένος.
Ήδη γίνεται λόγος για την επόμενη διακυβερνητική διάσκεψη, η οποία θα αντιμετωπίσει τότε τα μεγάλα ζητήματα.
Τα έχουμε ακούσει και άλλες φορές.
Αρχίζουμε να έχουμε πληθωρισμό μισοτελειωμένων διακυβερνητικών διασκέψεων.
Οι προσδοκίες των πολιτών είναι πολύ μεγαλύτερες και ο χρόνος που έχουμε είναι πολύ λίγος.
Γι' αυτό, πρέπει να αρπάξουμε τώρα την ευκαιρία.
Η ΕΕ πρέπει να αλλάξει έτσι όπως εμείς οι φιλελεύθεροι ζητάμε, δηλαδή, προς την κατεύθυνση της διαφάνειας, της επίβλεψης, της απαίτησης σαφέστερης ανάληψης ευθύνης, της σαφέστερης κατανομής των αρμοδιοτήτων και ενός ενιαίου συντάγματος.
Η ΕΕ πρέπει, απλούστατα, να γίνει περισσότερο φιλελεύθερη.
Στην έκθεση περιλαμβάνονται πολλές από τις δικές μας προτάσεις τροπολογίας και εγώ τις στηρίζω πλην λίγων εξαιρέσεων.
Η ΕΕ βρίσκεται ενώπιον συναρπαστικών και ιστορικών προκλήσεων, οι οποίες πρέπει να μας εμπνεύσουν όλους να ριχτούμε στη δουλειά.
Μπορούμε να δημιουργήσουμε κάτι μοναδικό, δηλαδή, μια δημοκρατική, ανταγωνιστική και ειρηνική συνεργασία η οποία θα εκτείνεται σε ολόκληρη την ήπειρο.
Όμως, αυτή η εξέλιξη φαίνεται ότι αντί να γεννήσει ελπίδες και ενθουσιασμό, αντιθέτως, προκαλεί άγχος στις κυβερνήσεις.
Αναρωτιέται κανείς πού πήγαν η πολιτική ηγεσία και τα οράματα.
Κύριε Πρόεδρε, θέλω να εκφράσω στους εισηγητές Δημητρακόπουλο και Leinen την εκτίμησή μου.
Θα ήθελα να τους διαβεβαιώσω ότι ο σκεπτικισμός μου και το ότι ενδεχομένως θα ψηφίσω κατά της έκθεσης δεν απευθύνονται σε αυτούς αλλά στο Σώμα που δεν διαθέτει τη δύναμη να αντιπαραθέσει στο Ευρωπαϊκό Συμβούλιο μια δική του εικόνα για το μέλλον της ευρωπαϊκής ολοκλήρωσης.
Από την άποψη της πολιτικής δύναμης ή υπό το φως σκέψεων συνταγματικού χαρακτήρα είναι σαφές αυτό που επιθυμεί το Συμβούλιο.
Θέλει μιαν Ευρώπη με εκτελεστική εξουσία υπό την ηγεσία των εθνικών κυβερνήσεων, μιαν Ευρώπη παζάρι των εθνικών συμφερόντων.
Θέλει να προβάλει τη συνεργασία των κυβερνήσεων ως το βασικό πρότυπο για την ευρωπαϊκή ολοκλήρωση.
Το Ευρωπαϊκό Συμβούλιο θέλει μιαν Ευρώπη υπό την ηγεσία λιγοστών κρατών, μιαν Ευρώπη που να θυμίζει το διοικητήριο της Γαλλικής Επανάστασης, μια πολιτική ισορροπιών μεταξύ των κρατών της Κεντρικής Ευρώπης σύμφωνα με το πρότυπο του 19ου αιώνα.
Το Συμβούλιο δεν βλέπει το δημοκρατικό έλλειμμα, αυτό που βλέπει είναι η έλλειψη αποτελεσματικότητας.
Η κατανομή των εξουσιών, η δημοσιότητα της νομοθεσίας, ο κοινοβουλευτισμός, ο απεριόριστος νομικός έλεγχος από το Ευρωπαϊκό Δικαστήριο, δεσμευτικά θεμελιώδη δικαιώματα, η ενίσχυση των πρωταρχικών ευρωπαϊκών θεσμικών οργάνων - Επιτροπής, Κοινοβουλίου, Ευρωπαϊκού Δικαστηρίου - όλα αυτά δεν αποτελούν δικά του μελήματα.
Απέναντι σε αυτή τη στάση του Συμβουλίου θα πρέπει να αναζητηθούν τα καθήκοντα του Κοινοβουλίου και να αντιπαρατεθεί ένα όραμα.
Το Κοινοβούλιο πρέπει να έχει το θάρρος να γίνει ο αντίπαλος του Συμβουλίου, όταν καθορίζεται το μέλλον της ευρωπαϊκής ολοκλήρωσης.
Πρόκειται για το τεράστιο εγχείρημα της επανεφεύρεσης της δημοκρατίας στον υπερεθνικό χώρο, για το εγχείρημα - και τούτο αποτελεί ή θα έπρεπε να αποτελεί καθήκον του Κοινοβουλίου - να καταστεί η ευρωπαϊκή ενοποίηση res publica αλλά απέχουμε πολύ από αυτό.
Όταν ζητάτε τη συνταγματική διαδικασία, αλλά αρκείστε με μια διαίρεση των συνθηκών σε δύο μέρη, τότε η διαδικασία αυτή έχει ήδη τελειώσει.
Όταν, χωρίς να ασκήσετε καμία κριτική αποδεχόσαστε το ότι το Συμβούλιο όχι μόνο αντιλαμβάνεται τον εαυτό του ως νόμιμο εκπρόσωπο των κρατών αλλά διεκδικεί επιπλέον μέσω της διπλής πλειοψηφίας την εκπροσώπηση των λαών και με αυτό τον τρόπο αφαιρεί από το Κοινοβούλιο τη νομιμοποίησή του, τότε απέχουμε πολύ από ·
(Ο Πρόεδρος διακόπτει τον ομιλητή)
Κύριε Πρόεδρε, αν υλοποιηθούν οι τροποποιήσεις της Συνθήκης, οι οποίες προτείνονται σ' αυτό το ψήφισμα που συζητάμε, τότε, η Ευρωπαϊκή Ένωση θα έκανε ένα καθοριστικό βήμα προς τη μετατροπή της σε ένα ομοσπονδιακό κράτος· ένα ομοσπονδιακό κράτος όπου όλα τα εθνικά κοινοβούλια θα χάσουν τον έλεγχο όλων, σχεδόν, των ουσιωδών πολιτικών τομέων.
Η πρόταση περιέχει, πέραν του υπέρμετρου πολλαπλασιασμού των υπερεθνικών μορφών λήψης αποφάσεων, πολλές ποιοτικές αλλαγές που κινούνται στο πνεύμα της ομοσπονδοποίησης όπου εντάσσεται και η πρόταση για την κατάργηση του εθνικού δικαιώματος αρνησικυρίας κατά τη διαδικασία τροποποίησης μεγάλων τμημάτων της παρούσης Συνθήκης.
Εδώ εντάσσεται επίσης και το αίτημα για μια ενιαία εκλογική περιφέρεια στις εκλογές για το Ευρωπαϊκό Κοινοβούλιο.
Είμαι πεπεισμένος ότι αυτή η μετατροπή της ΕΕ σε ένα ομοσπονδιακό κράτος είναι, από όλες τις απόψεις, ένα αδιέξοδο.
Το μεγάλο πρόβλημα της ΕΕ σήμερα δεν είναι η έλλειψη συγκεντρωτικής εξουσίας, αλλά, η έλλειψη ουσιαστικής δημοκρατίας.
Αντί περισσότερης υπερεθνικότητας, η Ένωση χρειάζεται μια δημοκρατική μεταρρύθμιση, η οποία θα συνεπάγεται τη δραματική μείωση της πολιτικής εξουσίας της Επιτροπής, της δημοσιοποίησης της νομοθετικής διαδικασίας στο Συμβούλιο και ότι τα εθνικά Κοινοβούλια θα αποκτήσουν ουσιαστική επιρροή.
Με τις τροποποιήσεις της Συνθήκης που προτείνονται στο ψήφισμα, η ΕΕ θα μεταβληθεί σε μια Ένωση στην οποία θα κυριαρχούσαν πλήρως τα μεγάλα κράτη μέλη.
Με τη θέσπιση ενός συστήματος διπλών πλειοψηφιών στο Συμβούλιο Υπουργών, η δύναμη των μεγάλων χωρών θα αυξηθεί δραματικά.
Επίσης, η δύναμή τους θα αυξηθεί εφόσον θα αυξηθεί η εκπροσώπησή τους στο Ευρωπαϊκό Κοινοβούλιο.
Σε μια διευρυμένη με επιπλέον δώδεκα κράτη ΕΕ και όπου στο Κοινοβούλιο θα κατανέμονται εφτακόσιες έδρες, όπως προτείνεται στο ψήφισμα, η Σουηδία θα λάβει δεκατρείς έδρες, η Φινλανδία εφτά και η Ιρλανδία πέντε, κάτι που συνεπάγεται ότι σημαντικές πολιτικές δυνάμεις σε πολλά κράτη μέλη δεν θα εκπροσωπούνται σε επίπεδο ΕΕ, κάτι που μας δίνει ακόμη μια εικόνα του ισχνού δημοκρατικού ερείσματος που θα είχε ένα τέτοιο Κοινοβούλιο.
Σε σύγκριση με άλλα ομοσπονδιακά κράτη, το "κράτος της ΕΕ" θα γίνει, μ' αυτό το μοντέλο, ασυνήθιστα συγκεντρωτικό όπου η προστασία των μικρών κρατών μελών θα ήταν ισχνή.
Μπορεί να συγκρίνει κανείς με τις ΗΠΑ, όπου στη μία Βουλή, στο σύστημα με τις δύο Βουλές, η εκπροσώπηση είναι αναλογική, ενώ στην άλλη Βουλή είναι ισότιμη για όλες τις πολιτείες.
Αντίθετα, στην ΕΕ, σύμφωνα με την πρόταση που συζητάμε τώρα, θα κυριαρχούσαν και στις δύο Βουλές οι μεγάλες χώρες.
Για όποιον θέλει να αλλάξει κάτι στη Νομισματική Ένωση, την ΟΝΕ, η δυνατότητα να το κάνει αυτό είναι τώρα που αλλάζει η Συνθήκη.
Πολλοί εξ αριστερών υπέρμαχοι της ΟΝΕ έχουν επιχειρηματολογήσει υπέρ της ανάγκης τροποποίησης της νομισματικής ένωσης ώστε να τεθεί υπό δημοκρατικό έλεγχο η Κεντρική Τράπεζα και για να μην είναι νομισματικοί, μόνο, οι στόχοι της οικονομικής πολιτικής.
Είναι περίεργο το γεγονός ότι αυτοί οι ίδιοι σιωπούν εντελώς τώρα και μόνο η Συνομοσπονδιακή Ομάδα της Ευρωπαϊκής Ενωτικής Αριστεράς / Αριστερά των Πρασίνων των Βορείων Χωρών προτάσσει τώρα το αίτημα του εκδημοκρατισμού της Νομισματικής Ένωσης.
Όπως, ίσως, έχετε αντιληφθεί θα καταψηφίσω αυτό το ψήφισμα ·
(Ο Πρόεδρος διακόπτει τον ομιλητή)
Κύριε Πρόεδρε, υποστηρίζω τη διεύρυνση της Ευρωπαϊκής Ένωσης, επειδή γνωρίζω ότι θα σταθεροποιήσει τις νέες δημοκρατίες της Ανατολικής και Κεντρικής Ευρώπης.
Γνωρίζω ότι θα αυξήσει επίσης το μέγεθος της Ευρωπαϊκής Ένωσης ως εμπορικής ομάδας, γεγονός που, εν ευθέτω χρόνω, θα διασφαλίσει ότι η Ένωση θα καταστεί περισσότερο ανταγωνιστική ως οικονομική οντότητα.
Γνωρίζω ότι θα πρέπει να πραγματοποιηθεί μια μεταρρύθμιση στο εσωτερικό των υφιστάμενων ευρωπαϊκών θεσμικών οργάνων.
Εντούτοις, οποιεσδήποτε αλλαγές πραγματοποιηθούν στις εσωτερικές διαδικασίες λήψης αποφάσεων πρέπει να είναι ισορροπημένες και δίκαιες.
Δεν επιθυμούμε να δούμε μια Ευρωπαϊκή Ένωση δύο ταχυτήτων, όπου τα μεγαλύτερα κράτη μέλη θα επιβάλλουν τον ρυθμό εις βάρος των μικροτέρων κρατών μελών.
Για παράδειγμα, η έκθεση την οποία συζητούμε σήμερα προτείνει ένα σύστημα περιτροπής για τη σύνθεση της Ευρωπαϊκής Επιτροπής.
Αυτό σημαίνει ότι θα υποβιβασθεί το αυτονόητο δικαίωμα των μικροτέρων κρατών μελών για τον διορισμό ενός Επιτρόπου.
Δεν θεωρώ ότι αυτή είναι μια ιδιαίτερα λογική πρόταση.
Τα 380 εκατομμύρια των πολιτών της Ένωσης έχουν κάποιους δεσμούς με την Επιτροπή.
Αναμφίβολα, από την οπτική γωνία της Ιρλανδίας, οι Ιρλανδοί αναγνωρίζουν τη σημασία της Επιτροπής ως θεσμικού οργάνου στο πλαίσιο της Ευρωπαϊκής Ένωσης.
Η Επιτροπή είναι ακόμη το θεσμικό όργανο που ελέγχει τις λειτουργίες της πολιτικής ανταγωνισμού, της Κοινής Γεωργικής Πολιτικής, της Κοινής Αλιευτικής Πολιτικής και της κοινής πολιτικής μεταφορών.
Η Ένωση πρέπει να προσεγγίσει τους πολίτες της.
Θα πρέπει επίσης να ενθυμούμαστε ότι ορισμένα κράτη μέλη, συμπεριλαμβανομένης της χώρας μου, πρέπει να διεξαγάγουν δημοψήφισμα για οποιεσδήποτε τροποποιήσεις στη Συνθήκη, οι οποίες θα προκύψουν από την προσεχή ΔΚΔ.
Η απώλεια του αυτονόητου δικαιώματος του διορισμού ενός Επιτρόπου είναι σίγουρα μια πρόταση που πολύ δύσκολα, εάν δεν απορριφθεί, θα γίνει αποδεκτή από το ιρλανδικό εκλογικό σώμα σε αυτό το δημοψήφισμα.
Θα ήθελα τώρα να επιστρέψω στο ζήτημα επέκτασης της ειδικής πλειοψηφίας στο πλαίσιο του συστήματος ψηφοφορίας του Ευρωπαϊκού Συμβουλίου.
Το Συμβούλιο εκπροσωπεί τα συμφέροντα των κυβερνήσεων των 15 κρατών μελών στο θεσμικό πλαίσιο της Ένωσης, και, επί του παρόντος, βάσει των υφιστάμενων Συνθηκών της ΕΕ, απαιτείται ομοφωνία των 15 κρατών μελών για οποιεσδήποτε αλλαγές επιδιωχθούν εντός της Ένωσης στο φορολογικό ζήτημα.
Η έκθεση που συζητούμε σήμερα επιδιώκει την επέκταση της ψηφοφορίας με ειδική πλειοψηφία για όλες τις νομοθετικές δραστηριότητες, εκτός από εκείνες που έχουν συνταγματικό χαρακτήρα.
Θεωρώ ότι τα κράτη μέλη θα πρέπει να διατηρήσουν σε εθνικό επίπεδο το δικαίωμα αρνησικυρίας στα φορολογικά ζητήματα.
Το ιρλανδικό σύστημα φορολόγησης είναι καινοτόμο από πολλές απόψεις και έχει συμβάλει στους τωρινούς ρυθμούς ανάπτυξής μας.
Δεν θεωρώ ότι η επέκταση της ψηφοφορίας με ειδική πλειοψηφία στα φορολογικά ζητήματα σε επίπεδο Ευρωπαϊκού Συμβουλίου συνιστά μια ιδιαίτερα ευπρόσδεκτη εξέλιξη.
Κύριε Πρόεδρε, μια βιβλική παραβολή λέει στον αναγνώστη να χτίζει το σπίτι του σε έναν βράχο.
Ένα σπίτι χτισμένο στην άμμο, δεν έχει άλλωστε γερά θεμέλια.
Το μήνυμα αυτής της παραβολής υπονοεί το υπόβαθρο της πίστης.
Και όμως έπρεπε να σκεφτώ αυτήν την παραβολή κατά την συζήτηση της Διακυβερνητικής Επιτροπής.
Οι συνεχιζόμενες προσπάθειες της πολιτικής ενοποίησης της Ευρώπη, μοιάζουν να έχουν χτιστεί σε αργή άμμο.
Οι πολίτες της Ευρώπης άλλωστε δεν νοιώθουν Ευρωπαίοι και αυτό δεν πρόκειται να αλλάξει γρήγορα.
Κι όμως, στην συζήτηση για το μέλλον της Ευρωπαϊκής Ένωσης αναφέρονται έννοιες όπως ευρωπαϊκή ιθαγένεια.
Κάτι τέτοιο δεν υπάρχει καθόλου και συνεπώς πρόκειται για αργή άμμο!
Στην συζήτηση της Διακυβερνητικής Διάσκεψης παραμένει εκτός θεώρησης ο τελικός στόχος της ευρωπαϊκής συνεργασίας, το ίδιο και στην παρούσα εισήγηση.
Τι θέλουμε να επιτύχουμε ως Ευρωπαϊκή Ένωση;
Είμαι περίεργος για την άποψη του Συμβουλίου και της Επιτροπής επ' αυτού.
Aν πράγματι υπάρχει ένα μελετημένο όραμα για τα θεμέλια της ευρωπαϊκής συνεργασίας, ο ευρωπαϊκός οίκος είναι σταθερότερος και μπορεί να αντέξει την κακοκαιρία.
Συμμερίζομαι την μειοψηφούσα άποψη του βουλευτή Berthu της της Ομάδας UEN όπως έχει περιληφθεί σε αυτή την έκθεση.
Σε αυτήν βρίσκουμε πράγματι ένα γερό θεμέλιο για την Ένωση, για την ακρίβεια το γεγονός ότι αποτελεί μια συνεργασία ανεξάρτητων κρατών, στα οποία την κύρια νομιμότητα διαθέτουν οι εθνικές δημοκρατίες.
Κατά την διεύρυνση πρέπει να είναι κεντρικό σημείο τα προς ένταξη κράτη μέλη να μπορούν να γίνουν πλήρη μέλη της Ένωσης.
Η "υποβάθμιση" των προς ένταξη κρατών σε μέλη δεύτερης διαλογής δεν είναι δίκαια και έχει ανεπιθύμητες πολιτικές συνέπειες.
Αντί της ιδέας των πολλαπλών ταχυτήτων, υποστηρίζω την άποψη να διεξάγουμε σε Ευρωπαϊκό επίπεδο μόνο τα βασικά καθήκοντα, δηλαδή σε χώρους διασυνοριακής πολιτικής.
Ένα άλλο ειδικό σημείο αφορά την Ευρωπαϊκή Επιτροπή.
Αυτό το επίσημο συλλογικό όργανο δεν πρέπει στο μέλλον να έχει περισσότερα αλλά ούτε λιγότερα από 20 μέλη.
Ενδεχομένως μπορούν κάποιοι συνδυασμοί κρατών να διαθέτουν έναν Ευρωπαίο Επίτροπο εκ περιτροπής.
Στηρίζω τη γραμμή της συναπόφασης του Ευρωπαϊκού Κοινοβουλίου σε όλες τις περιπτώσεις στις οποίες το Συμβούλιο αποφασίζει με ειδική πλειοψηφία.
Αυτό βέβαια θα πρέπει να συνοδεύεται με έναν εις βάθος έλεγχο των εθνικών κοινοβουλίων των "ιδίων" υπουργών του Συμβουλίου.
Κύριε Πρόεδρε, επίσης συγκλονισμένος για την εκ των προτέρων καταδίκη της Αυστρίας από τα 14 κράτη μέλη, καταδίκη που εξακολουθεί να υφίσταται, θα αναφερθώ στη γνωμοδότηση της Επιτροπής Πολιτισμού, Νεότητας, Παιδείας, Μέσων Ενημέρωσης και Αθλητισμού η οποία παραπέμπει σε μερικούς πολύ σημαντικούς τομείς.
Η ποικιλομορφία της πολιτισμικής παράδοσης στην Ευρώπη δεν αποτελεί μόνο ένα πολύχρωμο μωσαϊκό καλλιτεχνικών εκδηλώσεων αλλά ταυτόχρονα και έκφραση της πολιτισμικής, θρησκευτικής καθώς και της εθνικής πολυμορφίας, του συναισθήματος ότι ανήκει κανείς κάπου, ότι έχει πατρίδα.
Στις συζητήσεις του Κοινοβουλίου ο πολιτισμός θεωρήθηκε στο παρελθόν συχνά μόνο ως πηγή της τέχνης.
Σημαίνει ωστόσο πολύ περισσότερα πράγματα και δεν μπορεί να διαχωριστεί από την ταυτότητα και την αυτοσυνείδηση μιας μειονότητας, άρα ούτε από τα δικαιώματα των ομάδων αυτών τα οποία πρέπει να αποτελούν αντικείμενο σεβασμού.
Οι περισσότερες μειονότητες του ευρωπαϊκού χώρου αυτοπροσδιορίζονται μέσω της πολιτισμικής τους παράδοσης και θα είναι δυνατόν να τους παρασχεθεί η αντίστοιχη προστασία μόνο, εάν καταστήσουμε δυνατή την ένταξή τους στην κοινωνία της πλειονότητας, σεβόμενοι ταυτόχρονα τις δικές τους παραδόσεις.
Για να αναγνωρίσουμε και να κατανοήσουμε τις παραδόσεις αυτές πρέπει να κάνουμε κάτι περισσότερο από την καταγραφή των διαφορών ως καθαρά λαογραφικά χαρακτηριστικά ή ως κατάλογο των διακρίσεων εις βάρος τους.
Όταν σήμερα μιλάμε τόσο συχνά για τους κινδύνους που ενέχει η παραβίαση των δικαιωμάτων των μειονοτήτων, δεν πρέπει να παραγνωρίζουμε ότι αυτή εκφράζεται πολύ συχνά και με πολιτισμικές διακρίσεις.
Η συζήτηση σχετικά με τα ανθρώπινα δικαιώματα, την ξενοφοβία και τον ρατσισμό, ιδίως ενόψει της διαδικασίας διεύρυνσης δεν μπορεί να παρακάμψει το ότι πρέπει να δοθεί ένας νέος ορισμός του όρου πολιτισμός ή μάλλον να διευρυνθεί ο όρος αυτός.
Ειδάλλως η κατάληξη θα είναι να επαναλαμβάνονται συνεχώς οι ίδιες κενές περιεχομένου λέξεις που σχεδόν κανένας δεν καταλαβαίνει πια σήμερα τι σημαίνουν.
H Σύνοδος για την κατάρτιση του Χάρτη Θεμελιωδών Δικαιωμάτων θα πρέπει να τα λάβει αυτά υπόψη στις εργασίες της.
Ο ορισμός και η εκ νέου επεξεργασία του όρου πολιτισμός μιας μειονότητας θα πρέπει να προσδώσουν νέες διαστάσεις στην τόσο σημαντική βάση σχηματισμού ταυτότητας και ο τομέας του πολιτισμού εντός της ΕΕ θα πρέπει να πάψει πια να θεωρείται μόνο συμπληρωματική διακόσμηση των κατά τα άλλα τόσο σημαντικών ευθυνών.
(Χειροκροτήματα)
Κύριε Πρόεδρε, κύριε Επίτροπε, αντιμετωπίζουμε μια ουσιαστική δυσκολία στο εγχείρημα που λαμβάνουμε μέρος: να διατηρήσουμε την ισορροπία μεταξύ της διεύρυνσης της ΕΕ και της μεταρρύθμισης των θεσμικών οργάνων ώστε να καταστήσουμε εφικτή την εν λόγω διεύρυνση.
Οι Συντηρητικοί βρετανοί βουλευτές του ΕΚ δεν μπορούν να αποδεχθούν την έκθεση, βάσει του μακροσκελούς καταλόγου συμπληρωματικών θεμάτων που δεν βρίσκονται στην ημερήσια διάταξη της ΔΚΔ.
Μας προκαλούν ανησυχία οι προτάσεις για την καθιέρωση ενός συνταγματικού χαρακτήρα της Ένωσης, οι προτάσεις για την ενσωμάτωση του Χάρτη των Θεμελιωδών Δικαιωμάτων στη Συνθήκη, η σταδιακή άμβλυνση της διάκρισης μεταξύ του πρώτου και δεύτερου πυλώνα, η πρόταση ότι το Συμβούλιο θα πρέπει να υιοθετήσει με ειδική πλειοψηφία τις γενικές κατευθύνσεις για τις πολιτικές που αφορούν τον οικονομικό τομέα, την απασχόληση και την κοινωνική σύγκλιση.
Αυτά είναι μόνο μερικά παραδείγματα των πολύπλοκων και αμφιλεγόμενων ζητημάτων που εγείρονται.
Υπερφορτώνουμε τον κατάλογο των επιθυμιών μας για τη ΔΚΔ.
Ο μεγάλος κίνδυνος, εάν εγγράφονταν όλα αυτά τα επιπλέον θέματα στην ημερήσια διάταξη, είναι ότι αναπόφευκτα θα χάσουμε την προθεσμία του Δεκεμβρίου 2000 για την ολοκλήρωσή της.
Ποιο θα είναι όμως το αποτέλεσμα για υποψήφιες χώρες, όπως η Πολωνία και η Ουγγαρία, των οποίων οι αρχηγοί των κυβερνήσεων έχουν εκφράσει ήδη την ανησυχία τους για το χρονοδιάγραμμα;
Θεωρούμε ότι η ΔΚΔ πρέπει να επικεντρωθεί στις ουσιαστικές θεσμικές μεταρρυθμίσεις.
Πρέπει να διασφαλίσει ότι θα τηρηθεί η προθεσμία ώστε να καταστεί εφικτή η συμπερίληψη στο πρώτο κύμα διεύρυνσης των χωρών της Κεντρικής και Ανατολικής Ευρώπης μέχρι το 2004 και να συνεχίσει οποιεσδήποτε περαιτέρω αναγκαίες μεταρρυθμίσεις με την πλήρη συμμετοχή των νέων εταίρων μας.
Εάν η ΕΕ καθυστερήσει υπερβολικά τη διεύρυνση, θα είναι ενδεχομένως πολύ πιο δύσκολη, ή αδύνατη, η προσχώρηση ορισμένων υποψηφίων χωρών εντός του προβλεπόμενου χρονοδιαγράμματος.
Ο Προεδρεύων του Συμβουλίου εξέφρασε ορισμένες από αυτές τις ανησυχίες στην ομιλία του.
Ο Επίτροπος Barnier δήλωσε κατά την ομιλία του ότι ο σκοπός είναι να έχουν επιτυχία οι μεταρρυθμίσεις και όχι να ολοκληρωθούν οπωσδήποτε.
Ορισμένοι δηλώνουν ότι αυτή είναι η τελευταία ευκαιρία για μεταρρυθμίσεις.
Θεωρώ ότι αυτός ο συλλογισμός αδικεί εν μέρει τις εκπληκτικές μεταρρυθμίσεις που έχουν πραγματοποιήσει πολλές από τις υποψήφιες χώρες τα τελευταία 9-10 χρόνια, από τότε δηλαδή που ήταν μέλη του Συμφώνου της Βαρσοβίας ή προηγουμένως τμήμα της Σοβιετικής Ένωσης.
Προτεραιότητά μας είναι η διεύρυνση.
Δεν θα πρέπει να συγχέουμε ή να αντιστρέφουμε τις προτεραιότητές μας.
Kύριε Πρόεδρε, η Ομάδα μου χαιρετίζει αυτή την έκθεση.
Στέλνει ένα σαφές μήνυμα στη ΔΚΔ να είναι φιλόδοξη, να σκέπτεται μακροπρόθεσμα και όχι βραχυπρόθεσμα, να σκεφθεί πώς μια Ένωση με τον διπλάσιο σχεδόν αριθμό κρατών μελών από τον τωρινό μπορεί όντως να λειτουργήσει αποτελεσματικά και να αδράξει αυτή την ευκαιρία για να τροποποιήσει τις Συνθήκες, διότι οι μελλοντικές ΔΚΔ με τη συμμετοχή σχεδόν 30 κρατών θα έχουν ακόμη μεγαλύτερη δυσκολία από ό,τι τώρα να συμφωνήσουν για τις μεταρρυθμίσεις.
Η έκθεση παρουσιάζει φιλόδοξες προτάσεις, όπως θα ανέμενε κανείς από το Ευρωπαϊκό Κοινοβούλιο.
Εάν τροποποιηθούν με τις τροπολογίες της Ομάδας μου, θα αποτελούν μια πολύ ισορροπημένη δέσμη προτάσεων, πολύ ισορροπημένη κυρίως σε ό,τι αφορά το λεπτό ζήτημα της ισορροπίας μεταξύ των μεγάλων και μικροτέρων κρατών μελών.
Σε ό,τι αφορά φερ' ειπείν το μέγεθος της Επιτροπής, οι μέθοδοι που πιθανώς θα εγκριθούν αύριο θα παραπέμπουν είτε σε έναν Επίτροπο ανά κράτος μέλος είτε σε έναν μικρότερο αριθμό, έναν καθορισμένο αριθμό Επιτρόπων.
Η Επιτροπή δεν μπορεί να συνεχίσει να διευρύνεται απεριόριστα.
Στη δεύτερη περίπτωση θα υπάρξει ένα σύστημα περιτροπής, έτσι ώστε κάθε κράτος μέλος, μεγάλο ή μικρό, θα έχει ίσες ευκαιρίες να δει κάποιον υπήκοό του στο Σώμα των Επιτρόπων.
Ως προς το ζήτημα του μεγέθους του Ευρωπαϊκού Κοινοβουλίου, έχουμε επίσης βρει ένα σημείο ισορροπίας, με βάση έναν ελάχιστο αριθμό βουλευτών για κάθε κράτος μέλος.
Βεβαίως, κάθε κράτος θα πρέπει να κάνει μια θυσία μετά τη διεύρυνση, αλλά ένας ελάχιστος αριθμός θα είναι εγγυημένος, με μια φθίνουσα αναλογικότητα εφεξής.
Συνεπώς, η έκθεση είναι ισορροπημένη και θεωρώ ότι μπορούμε να την επιδοκιμάσουμε.
Είναι φιλόδοξη.
Ορισμένοι δηλώνουν: "η ΔΚΔ δεν θα συμφωνήσει ποτέ για το τάδε ή το δείνα σημείο".
Ωστόσο, εμείς δεν βρισκόμαστε στο Ευρωπαϊκό Κοινοβούλιο για να προσπαθούμε να μαντέψουμε το αποτέλεσμα της ΔΚΔ.
Προσπαθούμε να την ενθαρρύνουμε να προχωρήσει προς μια συγκεκριμένη κατεύθυνση, προς μια πιο φιλόδοξη κατεύθυνση και να διασφαλίσουμε ότι θα έχουμε πράγματι μια Ένωση ικανή να λειτουργεί αποτελεσματικά όταν θα διευρυνθούμε σε σχεδόν 30 κράτη.
Αυτό είναι ουσιαστικό για το μέλλον μας.
Ευχαριστώ, κύριε Πρόεδρε.
Η ΔΚΔ καλείται να συμβιβάσει τη διεύρυνση και την εμβάθυνση.
Πρέπει κυρίως να επανεξετάσουμε τη διοργανική ισορροπία, την αντιπροσώπευση εντός της Επιτροπής και των άλλων θεσμικών οργάνων, τη στάθμιση των ψήφων και των τομέων που υπόκεινται στην ψηφοφορία με ειδική πλειοψηφία.
Η ψηφοφορία με ομοφωνία πρέπει να εφαρμόζεται στις αποφάσεις συνταγματικού χαρακτήρα και θεμελιώδους φύσεως.
Η στενότερη συνεργασία πρέπει να επιτρέψει να διαχειριστούμε την ποικιλομορφία και να αποφύγουμε την καθήλωση, χωρίς να θέσουμε υπό αμφισβήτηση τη θεμελιώδη διάρθρωση της Ένωσης.
Η έκθεση των συναδέλφων μας, τους οποίους θα ήθελα να συγχαρώ, γνώρισε σημαντικές βελτιώσεις στην πορεία των συζητήσεων.
Ωστόσο, η μεταρρύθμιση που σκιαγραφείται δεν παύει να γίνεται κυρίως εις βάρος των μικρών κρατών μελών.
Αυτό ισχύει ιδιαίτερα για τις διατάξεις σχετικά με τη σύνθεση και τη λειτουργία των θεσμικών οργάνων.
Ένα Κοινοβούλιο όπου το κατώτατο όριο των τεσσάρων εδρών ανά κράτος μέλος, πράγμα που δεν επιτρέπει μια ισόρροπη αντιπροσώπευση των πολιτικών δυνάμεων, είναι απαράδεκτο.
Ένα Συμβούλιο, στο εσωτερικό του οποίου οι κανόνες περί ειδικής πλειοψηφίας πρέπει εκ νέου να εξισορροπηθούν και ο προτεινόμενος τρόπος λειτουργίας του οποίου θα καταλήξει αναπόφευκτα στο μπλοκάρισμα και στην έλλειψη συνέπειας.
Μια Επιτροπή, για την οποία ο κανόνας πρέπει να είναι ένα μέλος ανά κράτος μέλος.
Τέλος, επιτρέψτε μου να αναφερθώ στο ζήτημα της έδρας για να απευθύνω έκκληση να σεβαστούμε τον λόγο που έχουμε δώσει.
Εξακολουθώ να εκπλήσσομαι που το Κοινοβούλιό μας, που θεωρεί τον εαυτό του πρωταθλητή στη δέσμευση για σεβασμό των δικαιωμάτων των μειονοτήτων όταν πρόκειται για τους άλλους, περιφρονεί αυτήν την προσέγγιση όταν πρέπει να αποφασίσει τη θεσμική αρχιτεκτονική του ίδιου του του οίκου.
Κύριε Πρόεδρε, εμείς από την πλευρά μας χαιρετίζουμε τη διεύρυνση της Ευρώπης και θα συμμετάσχουμε στη συζήτηση για τον τρόπο προετοιμασίας της.
Το Σκωτικό Εθνικό Κόμμα, το οποίο εκπροσωπώ, δεσμεύεται στη γραπτή διακήρυξή του και στη γενική πολιτική του απέναντι στην ιδέα της Ευρώπης ως συνομοσπονδίας λαών, χωρών και περιφερειών, και όχι ως αφεαυτού κυρίαρχης ομοσπονδιακής ένωσης.
Το στοιχείο αυτό είναι κοινό μεταξύ ημών και των κομμάτων της Ευρωπαϊκής Ελεύθερης Συμμαχίας και θα το λάβουμε υπόψη στον τρόπο που θα ψηφίσουμε.
Θέλω να επισύρω την προσοχή ειδικά στην τροπολογία αριθ.
138, στην αλληλεπίδρασή της με την παράγραφο 32 της έκθεσης Δημητρακόπουλου-Leinen.
Σε ό,τι αφορά την πρότασή της για πανευρωπαϊκά ψηφοδέλτια υποψηφίων, εμείς στη Σκωτία - σε ένα μικρό έθνος στο εσωτερικό ενός μεγάλου κράτους μέλους - ανησυχούμε σοβαρά για την έμπρακτη εξαφάνιση της Σκωτίας ως διακριτής οντότητας εντός της Ένωσης.
Το ίδιο θα συμβεί και με τη Χώρα των Βάσκων, τη Φλάνδρα, τη Γαλικία, την Ανδαλουσία και την Ουαλία.
Η προοπτική μείωσης των βουλευτών μας στο Ευρωπαϊκό Κοινοβούλιο, σε συνδυασμό με την έλευση των νέων κρατών μελών που είναι μικρότερα σε πληθυσμό από τη Σκωτία ή την Ουαλία, και τα οποία θα αντιπροσωπεύονται πλήρως σε όλα τα θεσμικά όργανα της Ένωσης, θα αυξήσει ασφαλώς την πίεση και την αφοσίωση του λαού μας στην ιδέα της ανεξαρτησίας μας σε αυτή τη μεγάλη ευρωπαϊκή συνομοσπονδία.
Δεδομένου ότι έφθασε η Ώρα των Ψηφοφοριών, η συζήτηση διακόπτεται σε αυτό το σημείο· θα επαναληφθεί στις 15.00.
ΨΗΦΟΦΟΡIΕΣ
(Ο Πρόεδρος κηρύσσει εγκριθείσα την κοινή θέση)
Απλοποιημένη διαδικασία χωρίς έκθεση:
Πρόταση οδηγίας του Ευρωπαϊκού Κοινοβουλίου και του Συμβουλίου περί τροποποίησης της οδηγίας 95/50/ΕΚ του Συμβουλίου σχετικά με την καθιέρωση ενιαίων διαδικασιών στον τομέα του ελέγχου των οδικών μεταφορών επικινδύνων εμπορευμάτων (COM(00)0106 - C5-0129/2000 - 2000/0044(COD)) (Επιτροπή Περιφερειακής Πολιτικής, Μεταφορών και Τουρισμού)
(Το Σώμα εγκρίνει την πρόταση της Επιτροπής)
Πρόταση απόφασης του Ευρωπαϊκού Κοινοβουλίου, του Συμβουλίου, της Επιτροπής, του Δικαστηρίου, του Ελεγκτικού Συνεδρίου, της Οικονομικής και Κοινωνικής Επιτροπής και της Επιτροπής των Περιφερειών, σχετικά με την οργάνωση και τη λειτουργία της Υπηρεσίας Επισήμων Εκδόσεων των Ευρωπαϊκών Κοινοτήτων (ΕΚ, ΕΚΑΧ, Ευρατόμ) (C5-0080/2000 - 2000/2043(ACI)) (Επιτροπή Πολιτισμού, Νεότητας, Παιδείας, Μέσων Ενημέρωσης και Αθλητισμού)
(Το Σώμα εγκρίνει την πρόταση της Επιτροπής)
Σύσταση για τη δεύτερη ανάγνωση (Α5-0071/2000), εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την κοινή θέση του Συμβουλίου εν όψει της έγκρισης οδηγίας του Ευρωπαϊκού Κοινοβουλίου και του Συμβουλίου που αφορά τα μέτρα που πρέπει να ληφθούν κατά των εκπομπών ρυπογόνων αερίων και σωματιδίων από κινητήρες προοριζόμενους για την πρόωση γεωργικών ή δασικών ελκυστήρων και για την τροποποίηση της οδηγίας 74/150/ΕΟΚ του Συμβουλίου (10323/1/1999 - C5-0225/1999 - 1998/0247 (COD) (εισηγητής: ο κ. Fitzsimons)
(Ο Πρόεδρος κηρύσσει εγκριθείσα την κοινή θέση)
Έκθεση (Α5-0102/2000) του κ. Lehne, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την πρωτοβουλία της Δημοκρατίας της Φινλανδίας για την έκδοση απόφασης του Συμβουλίου περί ρυθμίσεων για τη συνεργασία μεταξύ των μονάδων χρηματοοικονομικών πληροφοριών των κρατών μελών όσον αφορά την ανταλλαγή πληροφοριών (11636/1999 - C5-0330/1999 - 1999/0824(CNS))
(Το Σώμα εγκρίνει το ψήφισμα νομοθετικού περιεχομένου)
Σύσταση για τη δεύτερη ανάγνωση (Α5-0083/2000), εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την κοινή θέση του Συμβουλίου εν όψει της έγκρισης οδηγίας του Ευρωπαϊκού Κοινοβουλίου και του Συμβουλίου που αφορά τη σκόπιμη ελευθέρωση γενετικώς τροποποιημένων οργανισμών στο περιβάλλον και την κατάργηση της οδηγίας 90/220/ΕΟΚ του Συμβουλίου (11216/1/1999 - C5-0012/2000 - 1998/0072(COD)) (εισηγητής: ο κ. Bowe)
Wallstrφm, Επιτροπή.
(ΕΝ) Kύριε Πρόεδρε, όπως διευκρίνισα κατά τη χθεσινή συζήτηση, η Επιτροπή μπορεί να αποδεχθεί πλήρως τις τροπολογίες αριθ.
9, 17, 19, 29 και 47.
Η Επιτροπή μπορεί επίσης να αποδεχθεί καταρχήν τις τροπολογίες αριθ.
1-4, 8, 11, 24, 35-38, 46, 48, 49 και 52, στο μέτρο που αποσαφηνίζουν την πρόθεση της Επιτροπής να καθιερώσει ένα αποτελεσματικό, διαφανές και ισορροπημένο ρυθμιστικό πλαίσιο για τους γενετικά τροποποιημένους οργανισμούς.
Ορισμένες από αυτές τις τροπολογίες χρειάζεται μόνο να ευθυγραμμισθούν με τη νομική διατύπωση του κειμένου της οδηγίας και με το συνολικό νομοθετικό πλαίσιο.
Σε ό,τι αφορά άλλες τροπολογίες, όπως π.χ. αυτές που αφορούν τα γονίδια σήμανσης που εκφράζουν αντοχή στα αντιβιοτικά, η αρχή τους είναι πολιτικά αποδεκτή, αλλά το προτεινόμενο κείμενο ως έχει δεν φαίνεται να είναι το ενδεδειγμένο.
Η Επιτροπή δεν μπορεί να αποδεχθεί τις τροπολογίες αριθ.
5 έως 7, 10, 12-16, 18, 20-23, 25-28, 30-34, 39-45, 50 και 51.
Σε ό,τι αφορά πιο συγκεκριμένα τις τροπολογίες αριθ.
22, 23 και 25, η Επιτροπή δεν μπορεί να τις αποδεχθεί ως έχουν, ωστόσο είναι πρόθυμη να εξετάσει πώς μπορούν να ληφθούν δεόντως υπόψη οι ανησυχίες που εκφράζουν.
Κύριε Πρόεδρε, θέλω να απευθύνω μια ερώτηση στην Επιτροπή για να καταστεί στους συναδέλφους σαφές για ποιο πράγμα ψηφίζουμε.
Έχω μπροστά μου την κοινή θέση του Συμβουλίου της 9ης Δεκεμβρίου 1999.
Στο έγγραφο που μας υποβάλλει το Συμβούλιο διαβάζουμε ότι αυτή η κοινή θέση έγινε ομόφωνα αποδεκτή.
Αν θυμάμαι καλά, τον Δεκέμβριο του 1999 είχαμε ακόμα τη φινλανδική Προεδρία και μια υπουργό Περιβάλλοντος που ανήκε στο κόμμα των Πρασίνων.
Η πολιτική ένωση έγινε τον Ιούνιο του 1999 υπό γερμανική Προεδρία και επίσης με Πράσινο υπουργό Περιβάλλοντος.
Έχω όμως μπερδευτεί λίγο, μια και οι Πράσινοι εδώ στο Σώμα ισχυρίζονται ότι η κοινή θέση είναι τόσο χαλαρή που πρέπει οπωσδήποτε να προστεθούν πολύ αυστηρότερα μέτρα.
Για τον λόγο αυτό ήθελα να ρωτήσω εάν θα ψηφίσουμε πραγματικά για εκείνη την κοινή θέση για την οποία συμφώνησαν όλοι οι Πράσινοι υπουργοί Περιβάλλοντος, ή αν πρόκειται για κάποιο λάθος.
(Γέλια, χειροκροτήματα)
Ευχαριστώ, αγαπητέ συνάδελφε.
Υπενθυμίζω ότι η συζήτηση έχει λήξει αλλά παρ' όλα αυτά δίνω το λόγο στην Επιτροπή αν επιθυμεί να προβεί σε κάποια συμπληρωματική διευκρίνιση.
Αυτή είναι ακριβώς η κοινή θέση.
Κύριε Πρόεδρε, αφού μας ρωτά ο κ. Liese θα δεχθώ να του απαντήσω.
Η Ομάδα των Πρασίνων δεν εξαρτάται από τις θέσεις των Πρασίνων υπουργών που εκπροσωπούνται στο Συμβούλιο Υπουργών Περιβάλλοντος.
Έχουμε τη δυνατότητα ελεύθερης επιλογής.
Αλλωστε θα ευχόμουν να ισχύει το ίδιο και για όλες τις πολιτικές παρατάξεις που βρίσκονται εδώ.
Αλλά η παρέμβασή μου είχε να κάνει ακριβώς με την ψηφοφορία επί της εν λόγω τροπολογίας, της τροπολογίας αριθ.
37.
Είναι κατά τη γνώμη μου πάρα πολύ λογικό να ψηφίσουμε πρώτα επί της τροπολογίας αριθ.
11, πριν από την τροπολογία αριθ.
37, διότι η τροπολογία αριθ.
11 προχωρά περισσότερο από την τροπολογία αριθ.
37.
Προτείνει μια ολική απαγόρευση των γονιδίων τα οποία εκφράζουν αντοχή στα αντιβιοτικά, πράγμα που δεν ισχύει για την τροπολογία αριθ.
37, εφόσον αφορά μόνον το τμήμα Γ της οδηγίας.
Πιστεύω επομένως ότι είναι λογικό να ψηφίσουμε επί της τροπολογίας που απομακρύνεται περισσότερο από την αρχική θέση.
Κύριε Lannoye, ο εισηγητής εξέτασε αυτό το ζήτημα εχθές με τις αρμόδιες υπηρεσίες.
Φαίνεται ότι δεν ακολουθεί τον δικό σας τρόπο σκέψης.
Πράγματι, έχει τη γνώμη ότι τα στοιχεία που εισάγει η τροπολογία αριθ.
11 είναι τέτοια ώστε η τροπολογία να πρέπει να ψηφιστεί με διαφορετική σειρά από αυτήν που προτείνετε εσείς.
Δεν μπορώ παρά να εκφράσω τη λύπη μου γι' αυτό.
Μετά την ψηφοφορία επί των τροπολογιών 38 και 49:
Πρόεδρος.
Διακόπτουμε τώρα τις ψηφοφορίες και θα συνεχίσουμε μετά την πανηγυρική συνεδρίαση.
(Η συνεδρίαση, διακοπείσα στις 12.00 για τη διεξαγωγή της πανηγυρικής συνεδριάσεως, επαναλαμβάνεται στις 12.35)
Κύριε Πρόεδρε, καταλαβαίνω πολύ καλά ότι η επίσκεψη ενός υψηλού εκπρόσωπου ενός κράτους αποτελεί τιμή για μας.
Σας παρακαλώ παρ' όλα αυτά να θίξετε στην επόμενη συνεδρίαση του Προεδρείου κατά πόσο είναι εύλογο να διακόπτεται μια ψηφοφορία για την οποία απαιτείται ειδική πλειοψηφία και υπάρχουν ακόμα προς ψήφιση επτά ή οκτώ τροπολογίες.
Σας παρακαλώ να το θίξετε αυτό στο Προεδρείο.
(Χειροκροτήματα)
Θα υποβάλω το ερώτημά σας πολύ ευχαρίστως, κυρία Roth-Behrendt, πιστέψτε με όμως, ήμουν δεσμευμένος από επιτακτικούς λόγους ανεξάρτητους της θελήσεώς μου.
Κύριε Πρόεδρε, ακριβώς πριν από την πανηγυρική συνεδρίαση διακόψατε πολύ ξαφνικά αυτή την ψηφοφορία.
Με εξέπληξε αρκετά, και είμαι σίγουρος ότι το ίδιο συνέβη και σε πολλούς άλλους βουλευτές του Κοινοβουλίου, οι οποίοι κατά τη διάρκεια της πανηγυρικής συνεδρίασης εξέφρασαν την έκπληξή τους για τον τρόπο με τον οποίο διεκόπη η ψηφοφορία.
Μόλις διαπιστώσαμε ότι η πρώτη ψηφοφορία μετά την πανηγυρική συνεδρίαση απέτυχε να εξασφαλίσει την ειδική πλειοψηφία για λίγες μόνο ψήφους.
Δεν αποδεικνύει αυτό εκείνο για το οποίο μιλάμε και την παρατήρηση που έκανε η κυρία Roth-Behrendt;
Όταν έχουμε ψηφοφορίες με ειδική πλειοψηφία δεν πρέπει να διακόπτονται επ' ουδενί από την πανηγυρική συνεδρίαση.
Έλειπαν οκτώ ψήφοι.
Μπορώ να σας διαβεβαιώσω, βάσει της εμπειρίας μου, ότι θα μπορούσαν να είχαν συμπληρωθεί έπειτα από τρία λεπτά.
Είναι γελοίο να προβαίνουμε τώρα σε ψηφοφορίες με ειδική πλειοψηφία, όταν δεν δίνεται στους βουλευτές ένα λογικό χρονικό περιθώριο για να επιστρέψουν στο Σώμα.
Ελπίζω να μπορέσετε να αντιμετωπίσετε αυτό το ζήτημα, κύριε Πρόεδρε.
(Χειροκροτήματα)
Κατανοώ απολύτως την άποψή σας, κύριε εισηγητά.
Για να είμαι απόλυτα ειλικρινής, συμφωνώ μαζί σας.
Αλλά ήμουν δεσμευμένος από υποχρεώσεις σχετικές με το πρωτόκολλο που, για μια ακόμα φορά, δυστυχώς υπερισχύουν έναντι των εργασιών μας.
Πέρα από αυτό, είναι αλήθεια ότι η παρατήρησή σας είναι πάρα πολύ λογική και πιστεύω ότι το Προεδρείο πρέπει να τη λάβει υπόψη στο έπακρο.
Κύριε Πρόεδρε, θα ήθελα να σας υποβάλω μια ερώτηση σχετικά με τη μέθοδο.
Έχω την εντύπωση ότι, συνήθως, όταν επαναλαμβάνεται η συνεδρίαση και όταν επαναλαμβάνεται η ψηφοφορία μετά από μια πανηγυρική συνεδρίαση, έχουμε κάποιους κώδωνες που ειδοποιούν τους συναδέλφους μας για το γεγονός ότι επαναλαμβάνεται η συνεδρίαση και επαναλαμβάνεται η ψηφοφορία.
Δεν άκουσα να ηχούν αυτοί οι κώδωνες και θα ήθελα να σας ζητήσω να μου επιβεβαιώσετε τη μέθοδο που ακολουθείται ως προς αυτό το ζήτημα, διότι αυτό φαίνεται ότι έβλαψε την έκφραση της ψήφου του Σώματός μας.
Οι κώδωνες, αγαπητή κυρία, ηχούν συνήθως όταν έχει διακοπεί η συνεδρίαση και για να καλέσουν τους βουλευτές.
Κάποιοι βουλευτές είχαν φύγει από το αμφιθέατρο, κάποιοι άλλοι είχαν μείνει.
Είχα αναγγείλει ότι η ψηφοφορία θα επαναλαμβανόταν αμέσως μετά.
Αναγραφόταν στα συνοπτικά πρακτικά και στην ημερήσια διάταξη.
Έχω να κάνω επίσης, αγαπητή κυρία, και με αστάθμητους παράγοντες.
Σας διαβεβαιώνω ότι όλες οι παρατηρήσεις σας θα διαβιβαστούν στο Προεδρείο.
Είστε κι εσείς η ίδια μέλος του Προεδρείου.
Πιστεύω ότι, από κοινού, θα κάνουμε τα πάντα για να εξελιχθούν οι κανόνες προς το καλύτερο.
(Ανάμικτες αντιδράσεις)
Κύριε Πρόεδρε, αν το πρόβλημα είναι ότι για να ηχήσουν τα κουδούνια πρέπει να επαναλαμβάνεται η συνεδρίαση, τότε είναι πολύ απλό.
Προτείνω στον ασκούντα την προεδρία της συνεδρίασης να κάνει μια διακοπή της συνεδρίασης διάρκειας δύο λεπτών.
Γιατί είναι απαράδεκτο ·
(Διαμαρτυρίες)
· για λόγους που έχουν να κάνουν μόνο και μόνο με το πρωτόκολλο ο αριθμός των παρόντων βουλευτών στην αίθουσα να έχει μειωθεί κατά 60 περίπου, πράγμα που καθιστά εξαιρετικά δύσκολη την έγκριση τροπολογιών που θα έχουν επιπτώσεις στην υγεία των Ευρωπαίων καταναλωτών για ολόκληρες γενιές.
(Χειροκροτήματα)
Γι' άλλη μια φορά, αγαπητέ συνάδελφε, δεν μπορώ να κάνω τίποτα άλλο παρά να διαπιστώσω την κατάσταση, να εκφράσω τη λύπη μου όπως κι εσείς και να σας προτείνω να συνεχίσουμε επιτέλους τη διεξαγωγή των ψηφοφοριών μας.
(Χειροκροτήματα)
(Ο Πρόεδρος κηρύσσει εγκριθείσα την κοινή θέση όπως τροποποιήθηκε)
Έκθεση (Α5-0088/2000) του κ. Παπαγιαννάκη, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την πρόταση κανονισμού του Ευρωπαϊκού Κοινοβουλίου και του Συμβουλίου που αφορά τη θέσπιση συστήματος αναγνώρισης και καταγραφής των βοοειδών και τη σήμανση του βοείου κρέατος και των προϊόντων με βάση το βόειο κρέας, και την κατάργηση του κανονισμού (ΕΚ) αριθ.
820/97 του Συμβουλίου (COM(1999) 487 - C5-0240/1999 - 1999/0204(COD))
(Το Σώμα εγκρίνει το ψήφισμα νομοθετικού περιεχομένου)
Kοινή πρόταση ψηφίσματος σχετικά με τη Σύνοδο Κορυφής της Λισσαβόνας
(Το Σώμα απορρίπτει την πρόταση ψηφίσματος)Πρόταση ψηφίσματος (Β5-0320/2000) των βουλευτών Suominen και άλλων, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, σχετικά με τα αποτελέσματα του έκτακτου Ευρωπαϊκού Συμβουλίου της 23ης και 24ης Μαρτίου 2000 στη Λισσαβόνα
(Το Σώμα απορρίπτει την πρόταση ψηφίσματος)Πρόταση ψηφίσματος (B5-0322/2000) των βουλευτών Cox και Jensen, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, σχετικά με τα αποτελέσματα του έκτακτου Ευρωπαϊκού Συμβουλίου της 23ης και 24ης Μαρτίου 2000 στη Λισσαβόνα
(Το Σώμα απορρίπτει την πρόταση ψηφίσματος)Πρόταση ψηφίσματος (Β5-0328/2000) των βουλευτών Le Pen και άλλων, εξ ονόματος της Ομάδας Τεχνικού Συντονισμού των Ανεξαρτήτων Βουλευτών, σχετικά με το Ευρωπαϊκό Συμβούλιο της Λισσαβόνας
(Το Σώμα απορρίπτει την πρόταση ψηφίσματος)Πρόταση ψηφίσματος (Β5-0329/2000) του βουλευτού Berniι, εξ ονόματος της Ομάδας για την Ευρώπη της Δημοκρατίας και της Διαφοράς, σχετικά με το έκτακτο Ευρωπαϊκό Συμβούλιο της 23ης και 24ης Μαρτίου με θέμα "απασχόληση, οικονομικές μεταρρυθμίσεις και κοινωνική συνοχή: προς μια Ευρώπη της καινοτομίας και της γνώσης"
(Το Σώμα απορρίπτει την πρόταση ψηφίσματος)Πρόταση ψηφίσματος (Β5-0331/2000) των βουλευτών Figueiredo και άλλων, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς / Αριστερά των Πρασίνων των Βορείων Χωρών, σχετικά με τα αποτελέσματα του έκτακτου Ευρωπαϊκού Συμβουλίου της Λισσαβόνας της 23ης και 24ης Μαρτίου
(Το Σώμα απορρίπτει την πρόταση ψηφίσματος)Πρόταση ψηφίσματος (Β5-0333/2000) των βουλευτών Queirσ και άλλων, εξ ονόματος της Ομάδας Ένωση για την Ευρώπη των Εθνών, σχετικά με τα αποτελέσματα του Ευρωπαϊκού Συμβουλίου της 23ης και 24ης Μαρτίου 2000
(Το Σώμα απορρίπτει την πρόταση ψηφίσματος)Πρόταση ψηφίσματος (Β5-0335/2000) των βουλευτών Flautre και άλλων, εξ ονόματος της Ομάδας των Πρασίνων / Ευρωπαϊκή Ελεύθερη Συμμαχία, σχετικά με τα αποτελέσματα του Ευρωπαϊκού Συμβουλίου της Λισσαβόνας της 23ης και 24ης Μαρτίου 2000: συμπεράσματα της Προεδρίας
(Το Σώμα απορρίπτει την πρόταση ψηφίσματος)Πρόταση ψηφίσματος (Β5-0338/2000) του βουλευτού Goebbels, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με τη σύνοδο του Ευρωπαϊκού Συμβουλίου (Λισσαβόνα, 23 και 24 Μαρτίου 2000)
(Το Σώμα απορρίπτει την πρόταση ψηφίσματος)
Κοινή πρόταση ψηφίσματος σχετικά με τη Διάσκεψη Κορυφής Αφρικής / Ευρώπης
Πριν από την ψηφοφορία
Κύριε Πρόεδρε, ένα λάθος παρείσφρησε σε αυτό το κοινό ψήφισμα για τη Διάσκεψη Κορυφής Ευρωπαϊκής Ένωσης - Αφρικής, στις παραγράφους 15, 17 και 18.
Στην παράγραφο 15, αντί να αναφέρει "ο ΟΑΕ" πρέπει να αναφέρει "τα αφρικανικά κράτη" .
Στην παράγραφο 17, αντί του "ο ΟΑΕ" πρέπει να αναφέρει "η Αφρική" .
Και στην παράγραφο 18 πρέπει η φράση "μέλη του ΟΑΕ" να αντικατασταθεί από το "Αφρικανοί" .
(Το Σώμα συμφωνεί να ληφθεί υπόψη η προφορική τροπολογία)
(Το Σώμα εγκρίνει το ψήφισμα)
ΑΙΤΙΟΛΟΓΗΣΕΙΣ ΨΗΦΟΥ - Ψήφισμα σχετικά με την αρχή της προσθετικότητας
Κύριε Πρόεδρε, θα ήθελα να προβώ στην ακόλουθη αιτιολόγηση της ψήφου μου αναφορικά με τη συζήτηση για την προσθετικότητα.
Θα ήθελα να υπογραμμίσω ιδιαίτερα το σημείο της πρότασης ψηφίσματος που αναφέρει πως το Κοινοβούλιο επιδοκιμάζει πλήρως τη δήλωση της Επιτροπής ότι το πνεύμα της προσθετικότητας, καθώς και το γράμμα του νόμου αντιπροσωπεύει θεμελιώδη παράγοντα, και ότι είναι ζωτικής σημασίας να διασφαλισθεί πως τα προγράμματα θα έχουν τον μέγιστο αντίκτυπο στους απλούς πολίτες.
Υπό αυτό το πρίσμα, είναι απολύτως απαράδεκτο η υφιστάμενη πολιτική να επιτρέπει στα κράτη μέλη, έπειτα από την υποβολή των περιφερειακών σχεδίων να ανακατανέμουν στο εσωτερικό τους τις πιστώσεις, και παρόλα αυτά να συμμορφώνονται τυπικά με την αρχή της προσθετικότητας, ενώ περιφρονούν το πνεύμα της.
Αυτό το ζήτημα χρήζει επείγουσας αναθεώρησης από την Επιτροπή.
Έπειτα από τη συζήτηση - στην πραγματικότητα χθες - έλαβα μια πολύ ευγενική και χρήσιμη επιστολή από τον κ. Barnier, η οποία δείχνει ότι η Επιτροπή προσεγγίζει την άποψή μας επί του θέματος.
Είμαι πολύ χαρούμενος γι' αυτό.
Θα ήθελα να συγχαρώ τη συνάδελφό μου, κυρία Evans, που οργάνωσε αυτή τη θαυμάσια συζήτηση και πέτυχε σήμερα αυτό το υπέροχο αποτέλεσμα.
Κύριε Πρόεδρε, είμαι ικανοποιημένη που το Κοινοβούλιο ενέκρινε αυτό το ψήφισμα, αναγνωρίζοντας το πρόβλημα που υπάρχει με την προσθετικότητα.
Προσωπικά, εκπροσωπώ την Ουαλία, η οποία, εξαιτίας των πρακτικών της κυβέρνησης του Ηνωμένου Βασιλείου, δεν έχει λάβει, κι ούτε θα λάβει, τα κονδύλια που σκοπεύει να δαπανήσει η ΕΕ για την καταπολέμηση της φτώχειας πέραν των συνηθισμένων κυβερνητικών δαπανών, ακόμη και με την υπαγωγή της στο καθεστώς του Στόχου 1 για την τρέχουσα περίοδο του προγράμματος.
Όπως δήλωσε ο Επίτροπος Barnier, είναι εξίσου σημαντική η συμμόρφωση με το πνεύμα της προσθετικότητας όπως και με το γράμμα του νόμου.
Ο Επίτροπος επιδοκίμασε επίσης τη δήλωση του Επιτρόπου Liikanen, ότι στο μέλλον η Επιτροπή θα πρέπει να είναι ιδιαίτερα προσεκτική σχετικά με τα ποσά των δαπανών που παρουσιάζουν τα κράτη μέλη, όταν υπάρχουν στοιχεία για μειωμένες δαπάνες σε μια δεδομένη περιοχή ή περιοχές.
Ευελπιστώ τώρα ότι τα κράτη μέλη θα συμμορφωθούν με τις επιθυμίες του Κοινοβουλίου και της Επιτροπής σε αυτό το θέμα, ώστε να διασφαλισθεί ότι δεν θα υπονομεύεται η αποτελεσματική στοχοθέτηση των διαρθρωτικών ταμείων στις φτωχότερες περιφέρειες.
Η αντιπροσωπεία του Ευρωπαϊκού Κοινοβουλευτικού Εργατικού Κόμματος (ΕΡLP) υπερψήφισε το συμβιβαστικό ψήφισμα για την προσθετικότητα, διότι θεωρούμε ότι η αρχή της προσθετικότητας είναι ένας από τους πιο θεμελιώδεις πυλώνες για τις μεταρρυθμίσεις των διαρθρωτικών ταμείων, για τις οποίες ήμουν η εισηγήτρια του Κοινοβουλίου.
Ωστόσο, θεωρώ ότι τμήματα αυτού του ψηφίσματος, αντί να αποσαφηνίζουν τους κανόνες, μόνο σύγχυση θα προκαλέσουν στο γενικό κοινό και πιο συγκεκριμένα στους χρηματοδοτούμενους φορείς.
Η παράγραφος Α εξακολουθεί να συγχέει την αρχή της προσθετικότητας με την ξεχωριστή, αλλά εξίσου σημαντική αρχή της συγχρηματοδότησης.
Η παράγραφος Ζ είναι ανακριβής.
Δεν υπάρχει ρυθμιστική απαίτηση για τον έλεγχο της προσθετικότητας σε ετήσια βάση, αλλά όπως δηλώνεται στον κανονισμό, η απλούστευση προϋποθέτει τρεις ελέγχους για την προσθετικότητα κατά τη διάρκεια της προγραμματικής περιόδου.
Είναι άτοπο οι βουλευτές να προσπαθούν με αυτό το ψήφισμα να ξαναγράψουν κανονισμούς τους οποίους εγκρίναμε ομόφωνα στο Ευρωπαϊκό Κοινοβούλιο και οι οποίοι θα υποβληθούν σε αναθεώρηση το 2006.
Περισσότερο απογοητευτικά είναι τα απροκάλυπτα κομματικά πολιτικά παιχνίδια στα οποία επιδόθηκαν οι βρετανοί βουλευτές κ. Davies, κ. Bradbourn και κυρία Evans με αυτό το ψήφισμα.
Αυτό δεν πρόκειται να υπηρετήσει τα βέλτιστα συμφέροντα των φτωχότερων κοινοτήτων μας, με τη σκόπιμη παραπληροφόρηση και χειραγώγηση αυτής της συζήτησης για στενό κομματικό πολιτικό όφελος.
Ο πραγματικός μας στόχος πρέπει να είναι ο σχεδιασμός και η παροχή της υποστήριξής μας για την επιτυχή εφαρμογή αυτών των πιστώσεων ώστε να βελτιωθούν οι προοπτικές της ζωής των ανθρώπων στις φτωχότερες περιφέρειές μας.
Το κόμμα μου δεσμεύεται απέναντι σε αυτόν τον στόχο και θα εργασθεί με τα άλλα κόμματα με εποικοδομητικό και θετικό τρόπο για να τον επιτύχει.
Γεωργικές στατιστικές για την περίοδο 1999-2003
Κύριε Πρόεδρε, σίγουρα είναι σημαντικό, και μάλιστα απαραίτητο, να ασχοληθεί η Ευρωπαϊκή Ένωση και με τον τομέα των στατιστικών.
Συχνά, όμως, αυτή η ενασχόληση προκαλεί σοβαρότατες ζημιές σε ορισμένα κράτη της Ένωσής μας, όπως συνέβη με την πολιτική των ποσοστώσεων γάλατος που, σε πολλές περιοχές της Ευρώπης, είχαν πολύ αρνητικές επιπτώσεις.
Πιστεύω ότι πρέπει να επαγρυπνούμε ώστε αυτές οι στατιστικές να γίνονται, και να γίνονται καλά, αλλά κυρίως θα ήθελα να εκμεταλλευτώ την ευκαιρία και με αφορμή αυτήν την αιτιολόγηση ψήφου σχετικά με τις στατιστικές, να καλέσω το Κοινοβούλιό μας, την Επιτροπή και το Συμβούλιο να αποφύγουν αυτό που συμβαίνει συχνά - ως συνέπεια της εφαρμογής των στατιστικών στις ποσοστώσεις γάλατος και στα γεωργικά προϊόντα, για παράδειγμα, εξαιτίας των οποίων τόσα μπορούν και τόσα δεν μπορούν να παραχθούν - τη σπατάλη δηλαδή πόρων που πραγματοποιείται με την καταστροφή των διατροφικών προϊόντων που υπερβαίνουν την προκαθορισμένη ποσότητα.
Έλεγχος των οδικών μεταφορών επικινδύνων εμπορευμάτων
Κύριε Πρόεδρε, ψήφισα υπέρ αυτής της απόφασης γιατί είναι προφανές ότι πρέπει να υπάρχει συνεχής ρύθμιση της δραστηριότητας μεταφοράς επικίνδυνων εμπορευμάτων.
Πρέπει να γίνει ότι είναι δυνατό ώστε ο αριθμός των προοριζόμενων για τη μεταφορά επικίνδυνων εμπορευμάτων οχημάτων, που διατρέχει τους δρόμους της Ευρώπης, να είναι ο μικρότερος.
Πιστεύω ότι θα έπρεπε να προτιμήσουμε τη σιδηροδρομική μεταφορά, τη θαλάσσια μεταφορά και την αεροπορική μεταφορά και, κυρίως, να στηρίξουμε τη χρησιμοποίηση ηλικιωμένων ατόμων ως οδηγούς των οχημάτων, καθώς και στις δραστηριότητες μεταφοράς επικίνδυνων εμπορευμάτων.
Οι νέοι, λόγω της μικρής τους εμπειρίας, υπόκεινται σίγουρα σε μεγαλύτερους κινδύνους συγκριτικά με τους ηλικιωμένους.
Η εμπειρία των εργαζομένων που έχουν εξασκήσει αυτή τη δραστηριότητα για πολύ καιρό θα έπρεπε να προτιμάται, και θα έπρεπε κατά συνέπεια να ενισχυθεί η ένταξη ηλικιωμένων εργαζομένων σε όλες τις ιδιαιτέρως επικίνδυνες δραστηριότητες.
Σύσταση για τη δεύτερη ανάγνωση Bowe (A5-0083/2000)
Κύριε Πρόεδρε, το αποτέλεσμα της ψηφοφορίας ήταν πολύ απογοητευτικό για μας.
Θεωρώ ντροπή που το Ευρωπαϊκό Κοινοβούλιο κάμφθηκε σε αποφασιστικής σημασίας σημεία υπό την πίεση του λόμπι της βιομηχανίας της βιοτεχνολογίας.
Ήταν μαζική η εκστρατεία των τελευταίων εβδομάδων, αλλά θα ευχόμουν να επεδείκνυε το Κοινοβούλιο την υπευθυνότητα που είχε επιδείξει κατά την πρώτη ανάγνωση.
Θα αρχίσω με το σημείο που αφορά την ευθύνη.
Είναι δίχως άλλο γελοίο, να γίνεται μόνο στο πλαίσιο μιας αιτιολογικής σκέψης έκκληση στην Επιτροπή να υποβάλει μέχρι το 2001 μια οδηγία περί περιβαλλοντικής ευθύνης.
Γνωρίζουμε πολύ καλά ότι η Λευκή Βίβλος δεν πρόβλεπε καμία ασφάλιση αστικής ευθύνης και ότι αφορούσε μόνο περιοχές του δικτύου Natura-2000.
Η βιομηχανία ισχυρίζεται μεν ότι τα προϊόντα της βιοτεχνολογίας είναι ακίνδυνα, ότι δεν περιέχουν κινδύνους, αλλά εγώ δεν μπορώ να καταλάβω γιατί εδώ λύγισε η πλειοψηφία των βουλευτών και επέτρεψε στη βιομηχανία να εξακολουθεί να ξεφεύγει και να μην αναλαμβάνει ευθύνες.
Το δεύτερο σημείο αφορά τα αντιβιοτικά.
Ένα τόσο πλαδαρό αίτημα δεν ανταποκρίνεται καθόλου στα συμφέροντα των καταναλωτών.
Όλοι οι επιστήμονες προειδοποιούν ότι οι παθογόνοι οργανισμοί που προσβάλλουν ανθρώπους και ζώα γίνονται όλο και πιο ανθεκτικοί και ζητούν την άμεση απομάκρυνση από ΓΤΟ με γονίδια που εκφράζουν αντοχή σε αντιβιοτικά.
Το Κοινοβούλιο το ανέβαλε και πάλι, και πάλι δεν έδωσε σημασία σε αυτά τα μεγάλα προβλήματα - είναι ντροπή!
Το ίδιο ισχύει και για το σημείο που αφορά τη γενετική ρύπανση.
Είναι βέβαια γελοίο το αίτημα να λαμβάνεται απλά υπόψη το συγκεκριμένο πρόβλημα, καθότι αυτό ακριβώς προβλέπει η αξιολόγηση περιβαλλοντικού κινδύνου.
Το αρχικό αίτημα του Κοινοβουλίου ζητούσε να υποχρεωθούν τα κράτη μέλη και η Επιτροπή να λάβουν μέτρα.
Το Κοινοβούλιο λύγισε και σε αυτό το σημείο.
Θεωρώ ότι η σημερινή είναι μια μαύρη ημέρα για την προστασία των καταναλωτών και το μόνο που μπορώ να ελπίζω είναι ότι η ψηφοφορία αυτή θα αποβεί αρνητική για τη βιομηχανία.
Ελπίζω ότι οι καταναλωτές θα συνεχίσουν να δείχνουν κόκκινη κάρτα στα τρόφιμα που παράγονται με τη βοήθεια της βιοτεχνολογίας, δεδομένου ότι είναι απαράδεκτο το ότι επιτρέψαμε στη βιομηχανία να ξεφύγει από την ανάληψη ευθυνών.
Κύριε Πρόεδρε, πιστεύω ότι δεν πρέπει να ωρυόμαστε και τόσο πολύ και ότι, όσον αφορά τους γενετικά τροποποιημένους οργανισμούς, δεν πρέπει να παρεμποδίσουμε με έναν υπερβολικό αριθμό κανονιστικών ρυθμίσεων την επιστήμη, από τη στιγμή μάλιστα που κανένας και ποτέ δεν κατάφερε να περιορίσει.
Έμαθα ότι βαδίζουμε προς την ανακάλυψη του γονιδίου που επιμηκύνει τη ζωή μας, τη ζωή των ανθρώπων, και έχω μια μικρή ανησυχία ότι πρόκειται να τεθούν πάρα πολλοί περιορισμοί στις επιστημονικές έρευνες και στη χρησιμοποίηση των γενετικά τροποποιημένων οργανισμών.
Δεν θα ήθελα σε λίγο καιρό, όταν θα έχει ανακαλυφθεί αυτό το γονίδιο, να αποφασίσει το Κοινοβούλιο να μη θέσει σε κυκλοφορία τους γενετικά τροποποιημένους οργανισμούς, εμάς τους ίδιους δηλαδή, που θα μπορούσαμε ίσως τελικά να ζήσουμε περισσότερο και με καλύτερη υγεία.
Για το λόγο αυτό, για το συμφέρον των ηλικιωμένων, θα προτιμούσα να υπάρχουν λιγότερες κανονιστικές ρυθμίσεις για τους ΓΤΟ.
Κύριε Πρόεδρε, θα ήθελα να προβώ σε μια προφορική αιτιολόγηση ψήφου διότι, αυτό που συνέβη πριν από λίγο, για μια ακόμα φορά, είναι μάλλον ατυχές για το Κοινοβούλιό μας.
Πράγματι, καταναλωτές, οργανώσεις, όλα τα άτομα που ανησυχούν για το περιβάλλον, για την υγεία, για τους κινδύνους που καραδοκούν από τους ΓΤΟ που είναι διασκορπισμένοι στο περιβάλλον, ανέμεναν ένα ισχυρό μήνυμα από το Ευρωπαϊκό Κοινοβούλιο.
Για μια ακόμα φορά σκύψαμε απλούστατα το κεφάλι μπροστά στις ομάδες πίεσης των οπαδών των ΓΤΟ, υπό το πρόσχημα ότι η επιστήμη θα βοηθήσει τον κόσμο να ζει καλύτερα.
Γνωρίζουμε πολύ καλά ότι δεν υπάρχει σήμερα καμία τοξικολογική μελέτη για την αξιολόγηση των επιπτώσεων της ελευθέρωσης ΓΤΟ στο περιβάλλον.
Επομένως δεν μπορούμε παρά να εκφράσουμε τη λύπη μας για το γεγονός ότι οι τροπολογίες που προχωρούσαν πολύ περισσότερο, που επέτρεπαν ακριβώς να κάνουμε προβλέψεις ως προς τις συνέπειες των ΓΤΟ στη φύση, δεν υιοθετήθηκαν.
Επομένως, θα ήθελα να καταγγείλω σε αυτό το σημείο, κύριε Πρόεδρε, τον κατά κάποιο τρόπο συμβιβασμό που έλαβε χώρα ανάμεσα στις μεγάλες πολιτικές ομάδες, έναντι αυτού που περίμεναν από εμάς οι καταναλωτές και οι ενώσεις, καθώς και όλες εκείνες και όλοι εκείνοι που εμπιστεύθηκαν το Ευρωπαϊκό Κοινοβούλιο και που περιμένουν ισχυρές θέσεις από τους βουλευτές μας.
Το Ευρωπαϊκό Κοινοβούλιο θα ψηφίσει στις 12 Απριλίου για την έγκριση μια νέας οδηγίας αναφορικά με τη σκόπιμη ελευθέρωση γενετικώς τροποποιημένων οργανισμών (ΓΤΟ).
Διακυβεύονται μείζονα ζητήματα στο εν λόγω θέμα.
Έχει έρθει η στιγμή όσοι εμπλέκονται στη σκόπιμη ελευθέρωση γενετικώς τροποποιημένων οργανισμών στο περιβάλλον να καταστούν νομικά υπεύθυνοι για τις βλάβες στην ανθρώπινη υγεία και στο περιβάλλον.
Θα πρέπει να φέρουν την ευθύνη για οποιαδήποτε βλάβη προκληθεί από τέτοιες ελευθερώσεις και θα πρέπει να απαιτηθεί από αυτούς να προβούν σε ασφάλιση αστικής ευθύνης, όπως κάθε οδηγός πρέπει να κάνει ασφάλιση αστικής ευθύνης για την περίπτωση που σκοτώσει ή τραυματίσει κάποιον άλλον άνθρωπο.
Διατυπώθηκε το επιχείρημα ότι αυτό το ζήτημα πρέπει αντίθετα να καλυφθεί από οριζόντια νομοθεσία.
Αξίζει ωστόσο να σημειώσουμε ότι ακούμε αυτό το επιχείρημα από την εποχή των συζητήσεων για την οδηγία 90/220/ΕΟΚ που πρωτοξεκίνησαν το 1989.
Τότε, η Επιτροπή υποσχέθηκε ότι η αστική ευθύνη για τις περιβαλλοντικές βλάβες που θα προκαλέσουν οι ΓΤΟ θα καλυπτόταν από οριζόντια νομοθεσία.
Ωστόσο, περιμένουμε περισσότερα από 10 χρόνια τώρα για να εκπληρωθεί αυτή η υπόσχεση.
Πρέπει να εγκρίνουμε μια άμεση και κατηγορηματική απαγόρευση της χρήσης γονιδίων αντοχής στα αντιβιοτικά.
Πολλοί επιστήμονες και οργανισμοί, όπως το Ινστιτούτο Pasteur και ο Βρετανικός Ιατρικός Σύλλογος, ζήτησαν να απαγορευθεί η χρήση γονιδίων σήμανσης που εκφράζουν αντοχή στα αντιβιοτικά, τα οποία δεν επιτελούν κάποια σχετική λειτουργία στα φυτά και επομένως είναι εντελώς περιττά.
Στην κοινή θέση, τα γονίδια αντοχής στα αντιβιοτικά απλώς "θα εξαλειφθούν σταδιακά" στο μέλλον, και μόνο εάν "ενδέχεται να έχουν αρνητικές επιπτώσεις για την ανθρώπινη υγεία και το περιβάλλον".
Αυτό σημαίνει ότι τα ανθεκτικά στα αντιβιοτικά προϊόντα που έχουν ήδη εγκριθεί θα παραμείνουν.
Υπάρχουν πολλές διαθέσιμες λιγότερο επιβλαβείς μορφές γονιδίων σήμανσης, και εμπίπτει στην κοινοτική πολιτική να απαγορεύσει κάθε περιττή χρήση αντιβιοτικών εάν υπάρχει κίνδυνος για την υγεία των ανθρώπων ή των ζώων.
Η οδηγία θα πρέπει να λάβει σαφή θέση και να επιμείνει ότι η χρήση αυτών των γονιδίων σήμανσης σταματά τώρα.
Ο κλάδος της φαρμακοβιομηχανίας επιθυμεί πλήρη εξαίρεση από το πεδίο εφαρμογής της οδηγίας.
Η Επιτροπή Περιβάλλοντος ενέκρινε δύο αντιφατικές τροπολογίες, μία για πλήρη εξαίρεση και μία η οποία καθιστά αυστηρότερη την πολιτική της κοινής θέσης για υπό όρους εξαίρεση με όλες τις συνήθεις διατάξεις περί περιβαλλοντικού κινδύνου.
Είναι απαράδεκτο να μπορέσει να επιτραπεί η εξαίρεση του εν λόγω κλάδου, εκτός εάν ισχύσουν οι διατάξεις περί περιβαλλοντικού κινδύνου.
Η ψήφιση σε δεύτερη ανάγνωση των τροπολογιών πάνω στο σχέδιο οδηγίας σχετικά με τις διαδικασίες έγκρισης γενετικά τροποποιημένων οργανισμών (ΓΤΟ), όπως διεξήχθη πριν από λίγο, μοιάζει εξαιρετικά απογοητευτική.
Βεβαίως, γνωρίζουμε ήδη από την πρώτη ανάγνωση ότι η αρχή μιας απαγόρευσης των ΓΤΟ ή τουλάχιστον μιας αναστολής με προορισμό να καταστεί δυνατή η διεξαγωγή περισσότερο διεξοδικών μελετών απορρίφθηκε.
Αλλά θα μπορούσαμε να περιμένουμε τουλάχιστον από το Ευρωπαϊκό Κοινοβούλιο να αποφασίσει τώρα την θέσπιση σοβαρών μηχανισμών προστασίας υπέρ των καταναλωτών.
Όμως τίποτα τέτοιο δεν έγινε.
Σχετικά με τρία σημαντικότατα σημεία, το Ευρωπαϊκό Κοινοβούλιο παραδέχτηκε την ήττα του, πριν από λίγο, σε συνθήκες που κατά τη γνώμη μου ήταν επονείδιστες:
όσον αφορά την απαγόρευση της ελευθέρωσης ΓΤΟ που περιέχουν γονίδια τα οποία εκφράζουν αντοχή στα αντιβιοτικά: οι τροπολογίες αριθ, 11 και 37, που ζητούσαν αυτοί οι ΓΤΟ να μην ελευθερώνονται στο περιβάλλον, απορρίφθηκαν.
Αντί γι' αυτές, ψηφίστηκε μια τροπολογία η οποία ζητά απλούστατα να δοθεί ιδιαίτερη προσοχή στο πρόβλημα αυτό προκειμένου να εντοπιστούν και να εξαλειφθούν προοδευτικά μέχρι το 2005 τα γονίδια που εκφράζουν αντοχή στα αντιβιοτικά που περιέχονται στους ΓΤΟ και που μπορεί να έχουν αρνητικές επιπτώσεις στην ανθρώπινη υγεία και το περιβάλλον·
όσον αφορά τον κίνδυνο ακούσιας μεταφοράς γονιδίων σε άλλους οργανισμούς: η τροπολογία αριθ.
12, η οποία ζητούσε να λαμβάνονται μέτρα για να εμποδίζονται τέτοιου είδους ακούσιες μεταφορές, δεν έγινε δεκτή.
Αντί γι' αυτήν, ψηφίστηκε η τροπολογία αριθ.
38 η οποία είναι πολύ πιο ασαφής και ζητά απλούστατα να γίνει μια προσπάθεια αξιολόγησης των διαφορετικών κινδύνων που θα μπορούσαν να ενέχουν αυτές οι μεταφορές·
όσον αφορά την ευθύνη και την υποχρεωτική ασφάλιση των προσώπων που πραγματοποιούν σκόπιμες ελευθερώσεις ΓΤΟ: προς μεγάλη μας αγανάκτηση, απορρίφθηκε η τροπολογία αριθ.
33, η οποία ζητούσε οι νομικώς υπεύθυνοι για τις ελευθερώσεις ΓΤΟ να φέρουν την απόλυτη αστική ευθύνη για οιεσδήποτε ζημίες προκαλούνται στην υγεία του ανθρώπου ή στο περιβάλλον, και απαιτούσε να συνάπτουν ασφάλιση αστικής ευθύνης με ποσό ικανό να καλύπτει όλες τις ζημίες που είναι πιθανό να προκύψουν.
Αντί γι' αυτήν, ψηφίστηκαν τροπολογίες πολύ πιο αδύναμες, που εκφράζουν την επιθυμία να θεσπιστεί, στο μέλλον, μια γενική νομοθεσία σε θέματα περιβαλλοντικής ευθύνης και ζητούν από την Επιτροπή να υποβάλει πρόταση που θα εξετάζει τον αντίκτυπο της βιοτεχνολογίας σε όλους τους τομείς που εμπίπτουν στο πεδίο αρμοδιοτήτων της Ευρωπαϊκής Ένωσης.
Δυστυχώς, γνωρίζουμε ήδη, από το λευκό βιβλίο που ετοίμασε η Επιτροπή πάνω στο ζήτημα αυτό, ότι δεν είναι ευνοϊκά διακείμενη απέναντι στην υποχρεωτική ασφάλιση στον τομέα αυτόν.
Μας κάνει να αγανακτούμε ιδιαίτερα η απόρριψη της τροπολογίας αριθ.
33, διότι, αν θέλουμε να επιτρέψουμε την διάθεση στην αγορά προϊόντων που περιέχουν ΓΤΟ, θα έπρεπε τουλάχιστον εκείνοι που τα πωλούν να δεχτούν να αναλάβουν τις ευθύνες τους.
Οι ομάδες πίεσης του κλάδου της βιοτεχνολογίας μάς εξηγούν ταυτόχρονα ότι δεν υπάρχει κίνδυνος και ότι η υποχρεωτική ασφάλιση είναι αδύνατη διότι ο κίνδυνος δεν μπορεί να ασφαλιστεί.
Θα έπρεπε να ξέρουμε.
Διότι δεν έχω δει ποτέ ασφαλιστή να αρνείται να εγγυηθεί για έναν κίνδυνο που δεν υπάρχει.
Μια από τις σκοτεινές όψεις αυτής της υπόθεσης είναι ότι η γαλλική κυβέρνηση, στην οποία, απ' ότι άκουσα την τελευταία φορά, συμμετέχουν και οικολόγοι, είχε εκφράσει επισήμως την επιφύλαξή της για αυτήν την τροπολογία αριθ.
33.
Για μια ακόμα φορά, οι ομάδες πίεσης του κλάδου της βιοτεχνολογίας έκαναν καλά τη δουλειά τους σε όλα τα επίπεδα, αθέατες από τους πολίτες.
Θα ήθελα να συγχαρώ θερμά τον κ. Bowe για την έκθεσή του σχετικά με τη σκόπιμη ελευθέρωση ΓΤΟ στο περιβάλλον.
Αυτό το θέμα, που προκαλεί πολλές συζητήσεις, είναι επίκαιρο, εφόσον εχθές τέθησαν σε ισχύ δύο κανονισμοί της Ευρωπαϊκής Ένωσης που επιβάλλουν στους παρασκευαστές να επισημαίνουν τα "τρόφιμα και συστατικά τροφίμων" που περιέχουν πάνω από 1% ΓΤΟ καθώς και τις "γενετικά τροποποιημένες πρόσθετες και αρωματικές ύλες" χωρίς να προσδιορίζεται κατώτατο όριο.
Ως καταναλωτής, είμαι πολύ ευχαριστημένος από αυτήν την υποχρεωτική σήμανση που θα μας επιτρέψει να κάνουμε τις επιλογές μας έχοντας πλήρη επίγνωση, αν και θα ήθελα πιο αυστηρούς κανόνες οι οποίοι θα επέβαλαν μια σαφέστατη αναφορά στο πάνω μέρος της συσκευασίας!
Αυτό το πρώτο βήμα, ωστόσο, είναι θετικό εφόσον έκανε πολλές μεγάλες επιχειρήσεις να μην περιλάβουν ΓΤΟ στα προϊόντα τους.
Για να επανέλθουμε στο θέμα που μας απασχολεί σήμερα, πρόκειται για μια πρόταση αναθεώρησης της οδηγίας 90/220/ΕΟΚ, η οποία καλύπτει ταυτόχρονα τη σκόπιμη ελευθέρωση ΓΤΟ για πειραματικούς σκοπούς και τη σκόπιμη ελευθέρωση με στόχο τη διάθεση προϊόντων στην αγορά.
Δεδομένης της προόδου της επιστημονικής έρευνας σε αυτόν τον τομέα, είναι απαραίτητο όπως φαίνεται να διευκρινίσουμε το πεδίο εφαρμογής αυτής της νομοθεσίας για να προσφέρουμε τη δέουσα προστασία στην υγεία των καταναλωτών αλλά και το περιβάλλον.
Οι προτάσεις της Επιτροπής Περιβάλλοντος επιτρέπουν τη θέσπιση ενός αυστηρού και διαφανούς πλαισίου και έτσι ανταποκρίνονται απολύτως στις ανησυχίες των καταναλωτών.
Οι τρεις κύριες τροπολογίες που υποστηρίζω έχουν ως στόχο:
την πρόληψη οποιασδήποτε ακούσιας μόλυνσης των αγρών λόγω της διασταυρωτής επικονίασης μεταξύ καλλιεργειών με ΓΤΟ και καλλιεργειών χωρίς ΓΤΟ.
Για τον σκοπό αυτό, είναι απαραίτητο να επιβάλουμε είτε την τήρηση ελάχιστων αποστάσεων ανάμεσα στους αγρούς όπου καλλιεργούνται ΓΤΟ και στους αγρούς όπου γίνονται παραδοσιακές καλλιέργειες, είτε την υποχρέωση να περιορίζονται οι καλλιέργειες ΓΤΟ σε ειδικά θερμοκήπια αναλόγως του κινδύνου γενετικής μόλυνσης που ενέχουν·
την αποφυγή οποιουδήποτε κινδύνου ανάπτυξης αντοχής στα αντιβιοτικά με τη μεταφορά, από το ένα είδος στο άλλο, του γονιδίου που εκφράζει αντοχή.
Πρέπει επομένως να απαγορεύσουμε την ελευθέρωση όλων των ΓΤΟ που περιέχουν κάποιο γονίδιο που εκφράζει αντοχή στα αντιβιοτικά·
την επιβολή αυστηρού καθεστώτος αστικής ευθύνης για τους παραγωγούς.
Όπως και ο εισηγητής, εξακολουθώ να είμαι πεπεισμένος ότι οι νομικώς υπεύθυνοι για την ελευθέρωση ΓΤΟ στο περιβάλλον είναι εκείνοι που πρέπει να φέρουν την πλήρη αστική ευθύνη για οποιοδήποτε πλήγμα στην ανθρώπινη υγεία ή το περιβάλλον.
Αυτή η αρχή της ευθύνης σε συνδυασμό με εκείνη της ανιχνευσιμότητας των ΓΤΟ και κυρίως με την αρχή της πρόληψης θα επιτρέψει να περιοριστούν στο μέγιστο οι κίνδυνοι!
Οι αβεβαιότητες που εξακολουθούν να υπάρχουν σε αυτόν τον τομέα μάς επιβάλλουν να είμαστε όσο το δυνατόν περισσότερο προσεκτικοί!
Ολοκληρώνοντας, θα επαναλάβω και θα επιμείνω στο γεγονός ότι πρέπει να ακούμε τις προσδοκίες των ευρωπαίων πολιτών!
Η κοινή γνώμη μας, όμως, εξέφρασε επανειλημμένως τις επιφυλάξεις της απέναντι στην ανάπτυξη των "τροφίμων Φρανκενστάιν" και την προσήλωσή της σε μια υγειινή και φυσική διατροφή.
Επομένως, πρέπει να γίνουμε οι εκφραστές αυτής της θέλησης να διατηρήσουμε μια ποιοτική διατροφή στην Ευρωπαϊκή Ένωση!
Είναι θετικό ότι η κοινή θέση του Συμβουλίου ήδη περιλαμβάνει μέρος των αλλαγών που ενέκρινε το Ευρωπαϊκό Κοινοβούλιο.
Χρειάζεται, ωστόσο, όπως προτείνει ο εισηγητής, να επιμείνουμε στη συμπερίληψη προτάσεων που έχουν εγκριθεί κατά την πρώτη ανάγνωση αλλά τις οποίες το Συμβούλιο δεν συμπεριέλαβε.
Έπειτα από την έγκριση του πρωτοκόλλου το οποίο εγκρίθηκε στο Μόντρεαλ τον Ιανουάριο του 2000 σχετικά με την βιοασφάλεια, είναι σημαντικό να προχωρήσουμε περαιτέρω όσον αφορά την υπεράσπιση των δικαιωμάτων των καταναλωτών και την ανάκτηση της εμπιστοσύνης τους.
Έτσι, υποστηρίζουμε τις προτάσεις που αποσκοπούν στη συμπερίληψη στην οδηγία της απαγόρευσης της απελευθέρωσης των γενετικά τροποποιημένων οργανισμών που περιέχουν γονίδια ανθεκτικά στα αντιβιοτικά, ακόμη και για έρευνα, καθώς επίσης και την απαίτηση της Επιτροπής από τα κράτη μέλη ώστε κανένας γενετικά τροποποιημένος οργανισμός και/ή παράγωγά τους να μην εξέρχεται από την ΕΕ χωρίς προηγούμενη ενημέρωση και συμφωνία της χώρας στην οποία αυτός θα εισαχθεί.
Υποστηρίζουμε επίσης την υπεράσπιση της πλήρους περιβαλλοντικής ευθύνης, γιατί είναι απαράδεκτο να μην υποχρεώνονται οι επιχειρήσεις του τομέα της βιοτεχνολογίας να λαμβάνουν τώρα τα απαραίτητα μέτρα για την υπεράσπιση της ανθρώπινης υγείας και τη μείωση των περιβαλλοντικών κινδύνων.
Τέλος, ας αναφερθεί ότι εφόσον τα κράτη μέλη και η Επιτροπή εγκρίνουν την εκούσια ελευθέρωση κάποιων γενετικά τροποποιημένων οργανισμών θα πρέπει να μεριμνούν ώστε να λαμβάνονται τα απαραίτητα μέτρα, προκειμένου να αποφεύγεται η μεταφορά γονιδίων από αυτούς οργανισμούς σε άλλους που βρίσκονται στο περιβάλλον.
Επιδοκιμάζω την έκθεση του κ. Bowe ως μια ισορροπημένη και μελετημένη προσέγγιση στο σημαντικό θέμα της ελευθέρωσης ΓΤΟ στο περιβάλλον.
Τα τρία βασικά ζητήματα που καλύπτει η έκθεση του κ. Bowe είναι η περιβαλλοντική ευθύνη, τα αντιβιοτικά και η μεταφορά γονιδίων.
Ως προς την περιβαλλοντική ευθύνη, τείνω να συνταχθώ με την άποψη της Επιτροπής, ότι ο καλύτερος τρόπος αντιμετώπισής της είναι μέσω της οριζόντιας νομοθεσίας.
Ως προς τα αντιβιοτικά, θα τασσόμουν υπέρ μια απαγόρευσης χρήσης στους ΓΤΟ γονιδίων που εκφράζουν αντοχή στα αντιβιοτικά.
Σε ό,τι αφορά τη μεταφορά γονιδίων θεωρώ ότι πρέπει να προβλεφθούν μέτρα στη νέα οδηγία, προκειμένου να ελεχθεί η ελευθέρωση ΓΤΟ που μπορεί να διασταυρωθούν με άλλα φυτά.
Μια ισχυρή οδηγία που θα αντιμετωπίζει τις ανησυχίες για τους κινδύνους των ΓΤΟ ως προς το περιβάλλον και την υγεία θα διασφαλίζει επιτυχώς την υλοποίηση των δυνητικών οφελών των ΓΤΟ και την αποφυγή των παγίδων.
Οι συνέπειες των γενετικώς τροποποιημένων οργανισμών, ΓΤΟ, είναι ότι η βιομηχανία και, τελικά, ο ίδιος ο άνθρωπος, στο όνομα της υγείας, της ίασης, της αύξησης της συγκομιδής, των σπόρων που έχουν αναπτύξει αντοχή στα ζιζάνια σπόρων και άλλων πιθανών μελλοντικών επιτυχιών και βελτιώσεων της ζωή του ανθρώπου, αρχίζει μια πορεία προς το άγνωστο.
Κάποια μέρα ίσως αποδειχθεί ότι αυτή η πορεία οδηγούσε κάπου που τελικά ήταν το εντελώς αντίθετο από όλες εκείνες τις υποσχέσεις που δόθηκαν όταν άρχισε αυτή η πορεία.
Θέλω, σήμερα, να διατυπώσω αυτήν την προειδοποίηση.
Η Ευρωπαϊκή Ένωση χρειάζεται μια νέα και αυστηρότερη κανονιστική ρύθμιση, σε σχέση με τις πρώτες και ακόμη ισχύουσες οδηγίες, από το 1991, που αφορούν τους γενετικά τροποποιημένους οργανισμούς.
Η πρόταση της Επιτροπής τελεί υπό επεξεργασία από το 1998.
Θα ήταν σφάλμα να υπάρξουν νέες καθυστερήσεις.
Ως σουηδός χριστιανοδημοκράτης βουλευτής του Ευρωπαϊκού Κοινοβουλίου θέλω να δηλώσω ότι δεν πρέπει, επ' ουδενί, να κατευθύνει η βιομηχανία των ΓΤΟ και τα οικονομικά συμφέροντα το νομοθετικό και το κανονιστικό πλαίσιο.
Οι εκπρόσωποί τους έχουν επανειλημμένα δηλώσει ότι η Ευρώπη "έμεινε πίσω" σε σύγκριση με τη βιομηχανία των γενετικά τροποποιημένων οργανισμών των ΗΠΑ και της Κίνας κυρίως, ότι η βιομηχανία των γενετικά τροποποιημένων οργανισμών δεν μπορεί "να αναπτυχθεί" εξίσου "απρόσκοπτα" στην Ευρώπη, ότι "χάνονται" η εδραίωση στην αγορά νέων επιχειρήσεων και νέες θέσεις εργασίας στα δεκαπέντε κράτη μέλη της ΕΕ.
Αντιθέτως, τις πολιτικές μας τοποθετήσεις πρέπει να καθοδηγεί η διαχειριστική υπευθυνότητα και όχι η επέμβαση στον γενετικό κώδικα.
Καθήκον μας είναι να αφήσουμε στις επόμενες γενεές τη γη και το περιβάλλον σε όσο το δυνατόν καλύτερη κατάσταση.
Πρέπει να μπορούμε να δείξουμε ότι η ανθρωπότητα έχει, με γνώμονα τη διαχειριστική υπευθυνότητα και την αρχή της προφύλαξης, τη βούληση να αποστασιοποιηθεί από αυτό που μπορεί, βραχυπρόθεσμα, να φαίνεται ως "όφελος" , χάριν υψηλότερων και σημαντικά πιο μακροπρόθεσμων αξιών, όπως η μέριμνα για τη δημιουργία και τη γενετική πολυμορφία.
Σε καθαρά πρακτικό επίπεδο, αυτό συνεπάγεται ένα κανονιστικό πλαίσιο το οποίο θα εγγυάται την ελαχιστοποίηση του κινδύνου διάδοσης των γενετικά τροποποιημένων οργανισμών, το να τεθεί ένας φραγμός στη χρήση του χαρακτήρα αντοχής στα αντιβιοτικά, την αύξηση της ανεξάρτητης έρευνας σχετικά με τους κινδύνους που συνεπάγονται οι γενετικά τροποποιημένοι οργανισμοί, την ευθύνη αποζημίωσης με γνώμονα την αρχή της σαφούς ανάληψης ευθύνης από αυτόν που ελευθερώνει γενετικά τροποποιημένους οργανισμούς με αρνητικές συνέπειες για την υγεία ή το περιβάλλον, τις μακροπρόθεσμες αναλύσεις των επιπτώσεων στο περιβάλλον και των κοινωνικοοικονομικών προβλέψεων της ελευθέρωσης γενετικά τροποποιημένων οργανισμών, τη μόνιμη σήμανση των προϊόντων ΓΤΟ, την τήρηση όλων των εν ισχύ κανονιστικών πλαισίων, όπως π. χ. το πρωτόκολλο για τη βιοασφάλεια, τη διαφάνεια στη διαδικασία υποβολής αίτησης και λήψης αποφάσεων όπου η κοινή γνώμη θα έχει το δικαίωμα να διατυπώσει την άποψή της, καθώς και την ξεχωριστή εξέταση κάθε αίτησης και την μη έγκριση απλοποιημένων διαδικασιών υποβολής αίτησης.
Αυτή η έκθεση, για την οποία το Κοινοβούλιο ψηφίζει σήμερα, είναι σημαντική.
H χρήση των γενετικά τροποποιημένων οργανισμών περιβάλλεται από πολλούς συντελεστές αβεβαιότητας και πρέπει να είμαστε πολύ προσεκτικοί.
Σε κάποια σημαντικά σημεία, το Συμβούλιο ήθελε να εφαρμόσει τη διαδικασία του υπολογισμού των κινδύνων και της αξιολόγησης της χρήσης των γενετικά τροποποιημένων οργανισμών.
Η οδηγία διασφαλίζει το υψηλό επίπεδο προστασίας.
Συμφωνώ με τις προτάσεις τροπολογίας της Επιτροπής Περιβάλλοντος, Δημόσιας Υγείας και Προστασίας των Καταναλωτών σε πολλά σημεία, αλλά, σε κάποια άλλα σημεία έχουμε λόγους να ζητήσουμε να ληφθούν διαφορετικά μέτρα.
Όσον αφορά γονίδια τα οποία έχουν αναπτύξει αντοχή στα αντιβιοτικά, η θέση του Συμβουλίου παρέχει τη δυνατότητα συνέχισης της έρευνας υπό αυστηρές προϋποθέσεις, οι οποίες έχουν ως γνώμονα την περιβαλλοντική μέριμνα και το σεβασμό του καταναλωτή.
Ουδέν μονιμότερον του προσωρινού.
Ως εκ τούτου, θεωρώ ότι είναι πολύ σημαντικό να επιδιώξουμε τη θέσπιση γενικών κανόνων ανάληψης ευθύνης για τις αρνητικές περιβαλλοντικές επιπτώσεις.
Η ξεχωριστή αντιμετώπιση του τομέα των γενετικά τροποποιημένων οργανισμών μπορεί να συνεπάγεται μεγάλες διαφορές, όσον αφορά τους κανονισμούς ανάληψης ευθύνης σε διάφορους τομείς.
Όσον αφορά τη διερεύνηση του κοινωνικοοικονομικού οφέλους και του κόστους της ελευθέρωσης των γενετικά τροποποιημένων οργανισμών, ψήφισα υπέρ της πρότασης τροπολογίας 8, για να διασφαλιστεί η συνέχιση της συζήτησης για τον τρόπο διεξαγωγής αυτής της διερεύνησης.
Θεωρώ, ωστόσο, ότι παρόμοιες έρευνες δεν μπορούν να γίνονται σε ετήσια βάση και, επομένως, να πνίγεται η ΕΕ στις εκθέσεις σχετικά μ' αυτό το θέμα.
Κυρία Πρόεδρε, επιδοκιμάζω ένθερμα τις προσπάθειες του συναδέλφου μου του Εργατικού Κόμματος, David Bowe, για την παρουσίαση μέτρων αναφορικά με τον έλεγχο της ελευθέρωσης ΓΤΟ στο περιβάλλον.
Με μια τέτοια ταχέως μεταβαλλόμενη επιστήμη και με ένα πλήθος ενδεχόμενων άγνωστων επιπτώσεων, είναι σημαντικό να προστατεύσουμε τους πολίτες της Ευρώπης και το περιβάλλον μας.
Οι αυστηροί έλεγχοι των φυτών για την αποφυγή μεταφοράς γονιδίων από τους ΓΤΟ σε άλλα είδη είναι αποφασιστικής σημασίας.
Αυτό θα διασφαλίσει την προστασία των άλλων ειδών.
Προτεραιότητά μας πρέπει να είναι η ασφάλεια και να εξασφαλίσουμε ότι οι ΓΤΟ δεν θα εισαχθούν κρυφά - από την πίσω πόρτα - στην τροφική αλυσίδα.
Επιπλέον, οι αρμόδιοι για την ελευθέρωση των ΓΤΟ θα πρέπει να φέρουν πλήρη οικονομική ευθύνη για οποιαδήποτε βλάβη στην ανθρώπινη υγεία και στο περιβάλλον.
Ο βιομηχανικός κλάδος πρέπει να είναι εκείνος που πληρώνει και αντιμετωπίζει τις συνέπειες των πράξεών του, όχι ο μέσος πολίτης.
Η Ευρώπη πρέπει να υπερασπισθεί τα δικαιώματα των πολιτών και να επιβάλει στον βιομηχανικό κλάδο την ανάληψη της ευθύνης.
Ασφαλώς, η υγεία και η ευημερία των πολιτών μας είναι υψίστης σημασίας.
Τάσσομαι κατά της απελευθέρωσης ΓΤΟ που εκφράζουν αντοχή στα αντιβιοτικά.
Δεν πρέπει να θέσουμε τους πολίτες μας ή τα ζώα μας σε περιττό κίνδυνο.
Οι βουλευτές του ΕΚ του Εργατικού Κόμματος πρωτοστατούν στην προστασία των πολιτών και του περιβάλλοντός μας.
Υποστηρίζουμε με συνέπεια προτάσεις που διασφαλίζουν ότι η χρήση των ΓΤΟ και των προερχόμενων από ΓΤΟ προϊόντων ελέγχονται αυστηρώς εντός της ΕΕ.
Η έκθεση του David Bowe είναι μια ακόμη περαιτέρω απόδειξη ότι η Ευρώπη καθιστά περισσότερο οικολογική τη δράση της και θέτει υπεράνω όλων την ασφάλεια των πολιτών μας.
Έκθεση Παπαγιαννάκη (Α5-0088/2000)
Κύριε Πρόεδρε, ψήφισα υπέρ του κανονισμού σχετικά με τη σήμανση των βοοειδών.
Γνωρίζουμε επιτέλους πού γεννήθηκαν, πού έζησαν και σίγουρα, ακόμα και πώς ονομάζονταν οι διάφορες αγελάδες που φωνάζαμε Καρολίνα και Ασπρούλα.
Αυτό όμως με αναγκάζει να πω ότι θα ήταν καλό και οι χριστιανοί, οι άνθρωποι, καθώς και οι συνταξιούχοι, να πάψουν να θεωρούνται μονάχα αριθμοί.
Θα ήταν καλό να αποτελούν και εκείνοι όχι πλέον φακέλους με υποθέσεις, αλλά κάτι που έχει όνομα, επίθετο και ιστορία.
Πάρα πολύ συχνά οι κυβερνήσεις των δεκαπέντε κρατών μελών μας αντιμετωπίζουν τους πολίτες, και ιδιαίτερα τους ηλικιωμένους και τους συνταξιούχους που ζητούν τις συντάξεις τους, ως αριθμούς, ως άτομα χωρίς ταυτότητα, χωρίς ιστορία, χωρίς ημερομηνία γέννησης.
Ας βάλουμε τις φωτογραφίες των πολιτών μας σε όλα τα έγγραφα με τα οποία η γραφειοκρατία των κρατών μας πλημμυρίζει τα γραφεία μας!
Είναι θετική η δημιουργία ενός συστήματος αναγνώρισης των βοοειδών και σήμανσης των προϊόντων που έχουν ως βάση το βόειο κρέας και η θέση σε ισχύ αυτού του συστήματος το συντομότερο δυνατόν, πριν από τον Σεπτέμβριο του τρέχοντος χρόνου, δεδομένης της διαδικασίας συναπόφασης που θα πρέπει να ακολουθηθεί.
Με αυτό το σύστημα, οι καταναλωτές θα μπορούν να ενημερώνονται σχετικά με την προέλευση του κρέατος που αγοράζουν, έχοντας τη δυνατότητα έτσι να παρακολουθήσουν το ιστορικό του συγκεκριμένου ζώου.
Έτσι, μέσω μεγαλύτερης σχέσης μεταξύ καταναλωτών και προϊόντων, είναι δυνατός ο έγκαιρος εντοπισμός και η αποτελεσματικότερη αποφυγή των ενδεχόμενων κινδύνων για τη δημόσια υγεία.
Επίσης θα πρέπει να ισχύουν παρεμφερείς κανόνες σήμανσης όσον αφορά το βόειο κρέας που εισάγεται από τρίτες χώρες.
Αν δεν είναι διαθέσιμες όλες οι πληροφορίες που απαιτούνται από την κοινοτική νομοθεσία, τότε θα πρέπει αυτά τα προϊόντα να φέρουν σαφή και συγκεκριμένη σήμανση "προέλευσης εκτός της ΕΕ" .
Προς υπεράσπιση των καταναλωτών, προτείνεται επίσης στην έκθεση του Ευρωπαϊκού Κοινοβουλίου να υπόκεινται επίσης στο καθεστώς υποχρεωτικής σήμανσης και οι παραγωγοί ή οργανισμοί που παράγουν και θέτουν στην αγορά βόειο κρέας τεμαχισμένο ή σε κιμά και να μην επωφελούνται των παρεκκλίσεων που προτείνει η Επιτροπή, δεδομένου ότι αυτό θα σήμαινε όντως την άρση της απαίτησης σήμανσης για ένα ποσοστό της τάξης του 30 έως 50% του βόειου κρέατος.
Χαιρετίζω την έκθεση του κ. Παπαγιαννάκη για τις προτάσεις υποχρεωτικού συστήματος αναγνώρισης των βοοειδών και τη σήμανση του βοείου κρέατος και των προϊόντων με βάση το βόειο κρέας σε όλη την ΕΕ.
Ο κύριος σκοπός αυτού του νέου κανονισμού είναι να επιτρέπει στους καταναλωτές να εντοπίζουν την προέλευση του βοείου κρέατος που αγοράζουν μέχρι το ζώο από το οποίο προέρχεται.
Το σύστημα αυτό θα επιτρέψει την έγκαιρη και αποτελεσματική αντιμετώπιση οποιασδήποτε ενδεχόμενης απειλής για την ανθρώπινη υγεία.
Υποστηρίζω την έμφαση που αποδίδει ο εισηγητής στο γεγονός ότι, οι ίδιοι κανόνες πρέπει να εφαρμοσθούν και για το εισαγόμενο βόειο κρέας από τρίτες χώρες και, στις περιπτώσεις όπου δεν είναι διαθέσιμες όλες οι πληροφορίες, αυτό πρέπει να δηλώνεται ρητώς στις αρμόδιες υπηρεσίες.
Ο κ. Παπαγιαννάκης δικαίως επιμένει ότι οι ετικέτες πρέπει να αναφέρουν τα αντιβιοτικά και τις διεγερτικές ορμόνες που έχουν χορηγηθεί και δικαίως αντιτίθεται στην παρέκκλιση από τον κανονισμό για τον κιμά, τα ξακρίδια ή τα τεμάχια βοείου κρέατος.
Εάν εφαρμοσθεί δεόντως, αυτός ο κανονισμός θα συμβάλει πολύ στην ενίσχυση της φήμης, της ποιότητας και της ασφάλειας του βοείου κρέατος της ΕΕ, κι αυτά είναι καλά νέα για τους καταναλωτές και τους παραγωγούς!
Εισαγωγικά, θα ήθελα να υπενθυμίσω ότι, με την οδηγία 79/112, δηλώνεται καθαρά ο στόχος της σήμανσης των τροφίμων: "η πρωταρχική φροντίδα, σε οποιονδήποτε κανόνα σχετικά με τη σήμανση των τροφίμων, θα έπρεπε να είναι η πληροφόρηση και η προστασία του καταναλωτή" .
Οι καταναλωτές έχουν ανάγκη να έχουν εμπιστοσύνη σε αυτό που τρώνε.
Στην προκείμενη περίπτωση, το ζήτημα δεν είναι απλώς ότι θέλουμε να τροποποιήσουμε τις προτιμήσεις μας και τις παραδόσεις μας όσον αφορά τη σοκολάτα, το ζήτημα είναι να αντιμετωπίσουμε με τη δέουσα προσοχή, επιτέλους, τις επιπτώσεις της ασθένειας των "τρελών αγελάδων" .
Μένει έκπληκτος κανείς, μπροστά στη σοβαρότητα των όσων διακυβεύονται, από το γεγονός ότι δεν έχει ακόμα τεθεί σε εφαρμογή, σήμερα, τόσα χρόνια μετά από αυτήν την κρίση, ένα αποτελεσματικό σύστημα εντοπισμού της προέλευσης.
Δεν πρόκειται να επαναλάβουμε όσα ειπώθηκαν στη συζήτηση του Δεκεμβρίου του 1999, αλλά είχαμε προειδοποιήσει την Επιτροπή να ελέγξει σχολαστικά την εφαρμογή αυτού του κανονισμού και εκείνη διέπραξε, και σε αυτό το ζήτημα, ένα σοβαρό πολιτικό σφάλμα.
Ας επανέλθουμε για λίγο στην απαγόρευση εισαγωγής βοείου κρέατος.
Η γαλλική κυβέρνηση, για μια φορά, έδωσε προτεραιότητα στη λογική και τη σύνεση έναντι της ιδεολογίας της ενιαίας αγοράς.
Όταν γνωρίζουμε τις επιλογές που έχουμε στα ευρωπαϊκά ζητήματα, μπορούμε να υπολογίσουμε τι θα της κόστισε αυτό το μέτρο.
Αν η Γαλλία έκανε αυτήν την επιλογή είναι γιατί τα κοινοτικά όργανα εξακολουθούν να μην είναι σε θέση, σήμερα, να διασφαλίσουν έναν ουσιαστικό εντοπισμό της προέλευσης των τροφίμων.
Το σύστημα που έχουμε για την πληροφόρηση και την προστασία των καταναλωτών είναι εντελώς ανεπαρκές: παραδείγματος χάρη, είναι αδύνατον να γνωρίζει ένας πολίτης της Ένωσης αν περιλαμβάνεται βόειο κρέας από τη Βρετανία στη σύνθεση των ραβιολιών που εισάγονται από ένα άλλο κράτος μέλος.
Η κοινή γνώμη των χωρών μας πρέπει να έχει εμπιστοσύνη σε μια Επιτροπή που δεν διασφαλίζει τον υποχρεωτικό εντοπισμό της προέλευσης του βοείου κρέατος αλλά που άρει μια απαγόρευση εισαγωγής;
Δεν δέχομαι ότι η Επιτροπή είναι σε θέση να δίνει μαθήματα στη Γαλλία, αφού η τελευταία γνωρίζει ότι ο αντίκτυπος της εθελοντικής νομοθεσίας που ενέκρινε συνέβαλε αποτελεσματικά στην αποκατάσταση της εμπιστοσύνης των καταναλωτών.
Εξάλλου, εμείς υποστηρίξαμε αυτήν την άποψη με τις τροπολογίες που καταθέσαμε στην Επιτροπή Περιβάλλοντος, Δημόσιας Υγείας και Πολιτικής των Καταναλωτών και στην Επιτροπή Γεωργίας και Ανάπτυξης της Υπαίθρου.
Παρατηρούμε με ικανοποίηση ότι κάποιες από τις τροπολογίες μας έγιναν δεκτές, στην Επιτροπή Γεωργίας και Ανάπτυξης της Υπαίθρου.
Η Επιτροπή Περιβάλλοντος τροποποίησε σε ουσιαστικά σημεία την πρόταση της Επιτροπής.
Είναι πια καιρός να εγκαθιδρύσουμε ένα σύστημα εμπιστοσύνης και διαφάνειας.
Υποστηρίξαμε μια γρήγορη και απαιτητική εφαρμογή του εντοπισμού της προέλευσης κατά τη διάρκεια αυτής της ψηφοφορίας, προκειμένου να διασφαλίσουμε έναν άψογο εντοπισμό της προέλευσης και μια σαφή και διαφανή πληροφόρηση και είμαστε ικανοποιημένοι από τα αποτελέσματα.
Ελπίζουμε ότι η σημερινή ψηφοφορία δεν θα καταλήξει, σε λίγους μήνες, σε νέα σκανδαλώδη αιτήματα παράτασης ή εξαίρεσης.
Επιθυμώ να υποστηρίξω τις προσπάθειες του κ. Παπαγιαννάκη για την επικύρωση προτάσεων που αφορούν ένα υποχρεωτικό σύστημα αναγνώρισης των βοοειδών και τη σήμανση του βοείου κρέατος και των προϊόντων με βάση το βόειο κρέας σε όλη την ΕΕ.
Έπειτα από τον πρόσφατο θόρυβο για τους φόβους της διατροφής, κυρίως από την ασθένεια των τρελών αγελάδων, είναι ζωτικής σημασίας να λάβουμε μέτρα για να διασφαλίσουμε ότι δεν θα ανακύψει ξανά τέτοιου είδους διατροφικός κίνδυνος.
Η επισιτιστική ασφάλεια αποτελεί ύψιστη προτεραιότητα και πρέπει να εργασθούμε σκληρά για να μετριάσουμε τους φόβους των καταναλωτών.
Αυτές οι νέες προτάσεις θα επιτρέψουν στους καταναλωτές να εντοπίζουν την προέλευση του βοείου κρέατος που αγοράζουν μέχρι το ζώο από το οποίο προέρχεται.
Αυτό θα καταστήσει εφικτή την έγκαιρη και αποτελεσματική αντιμετώπιση οποιασδήποτε απειλής για την υγεία.
Από τον Σεπτέμβριο του 2000, η σήμανση του βοείου κρέατος πρέπει να δείχνει το σημείο σφαγής του ζώου και από το 2003 πρέπει να προστεθεί η προέλευση του ζώου, συμπεριλαμβανομένου του τόπου γέννησης, εκτροφής και σφαγής.
Η εμπιστοσύνη του κοινού στην επισιτιστική ασφάλεια κλονίσθηκε σε πολύ μεγάλο βαθμό στο παρελθόν.
Πρέπει βεβαίως να δώσουμε προτεραιότητα στην ασφάλεια, όπως επίσης να ενεργήσουμε προς την κατεύθυνση αποκατάστασης της εμπιστοσύνης του κοινού.
Οι βρετανοί κτηνοτρόφοι ιδιαίτερα αναγνωρίζουν ότι η σαφής σήμανση είναι ο καλύτερος τρόπος για να καθησυχάσουμε τους ανήσυχους καταναλωτές πως το βόειο κρέας που αγοράζουν είναι ασφαλές.
Αυτό το Σώμα πρέπει να πράξει το μέγιστο που μπορεί για να διασφαλίσει ότι η δημόσια υγεία και ασφάλεια θα βρίσκονται ψηλά στην ημερήσια διάταξη.
Η άσκηση πιέσεων για σαφή σήμανση είναι ο μόνος τρόπος για να πείσουμε τους καταναλωτές μας ότι η επισιτιστική ασφάλεια είναι ύψιστη προτεραιότητά μας.
Ευρωπαϊκό Συμβούλιο της Λισσαβόνας
Κύριε Πρόεδρε, παίρνω για τελευταία φορά το λόγο, για μια αιτιολόγηση ψήφου σχετικά με τα αποτελέσματα της Συνόδου Κορυφής της Λισσαβόνας.
Προσωπικά δεν είμαι και πολύ ικανοποιημένος: θα επιθυμούσα μεγαλύτερη αποτελεσματικότητα, μεγαλύτερη αποφασιστικότητα, μεγαλύτερη ενεργητικότητα, μεγαλύτερο κουράγιο από τους δεκαπέντε αρχηγούς των κυβερνήσεών μας.
Θα επιθυμούσα, στον κοινωνικό τομέα, να αποφασιζόταν επιτέλους η δημιουργία της ενιαίας ευρωπαϊκής σύνταξης στην Ένωση.
Οι ευρωπαίοι πολίτες, όταν γερνούν, υφίστανται την κακομεταχείριση όλων των κυβερνήσεων: λένε ότι αυτό γίνεται επειδή ζουν πολύ, ενώ αντίθετα είναι γιατί έχουν πεταχτεί από το παράθυρο οι συνεισφορές τους, τα χρήματά τους.
Οι ευρωπαίοι πολίτες εύχονται και ελπίζουν ότι η Ευρώπη, με τη θέσπιση μιας ενιαίας ευρωπαϊκής σύνταξης, μπορεί να αποδειχθεί ικανότερη, καλύτερη διαχειρίστρια, λιγότερο σπάταλη, λιγότερο πολυέξοδη απ' ότι οι επιμέρους κυβερνήσεις.
γραπτώς.
(FR) Η Σύνοδος Κορυφής της Λισσαβόνας θα έπρεπε να είναι η Σύνοδος Κορυφής της κοινωνικής Ευρώπης.
Αυτό που συνέβη στην πραγματικότητα είναι ότι ένα καινούριο νεοφιλελεύθερο κύμα έσκασε στη Λισσαβόνα για να βάλει την Ευρωπαϊκή Ένωση σε θέση μάχης στον παγκόσμιο οικονομικό πόλεμο.
Μακριά από τα κοινωνικά και δημοκρατικά δικαιώματα, λίγο πιο κοντά στο κοινωνικό πρότυπο των Ηνωμένων Πολιτειών, αυτή η Σύνοδος Κορυφής εκθείασε για μια ακόμα φορά τον νόμο του κέρδους, την ευελιξία του εργατικού δυναμικού, τον ανταγωνισμό προς πάσαν κατεύθυνση, με νέες ιδιωτικοποιήσεις και ελευθερώσεις.
Με λίγα λόγια, όλα θα πρέπει να υπολογίζονται με όρους του χρηματιστηρίου.
Και αυτά έγιναν με τη συνενοχή όλων των κυβερνήσεων της Αριστεράς που ήταν παρούσες στην Λισσαβόνα.
Για να μας κάνει να καταπιούμε το χάπι, η Ευρωπαϊκή Ένωση μάς υπόσχεται σχεδόν καθολική πρόσβαση στο Internet καθώς και μια επαγγελματική κατάρτιση σύμφωνη με την τελευταία λέξη της τεχνολογίας.
Και, το κερασάκι στην τούρτα, μάς δηλώνουν ξεκάθαρα ότι θα υπάρχει πλήρης απασχόληση μέχρι το 2010, δηλαδή δημιουργία 20 έως 30 εκατομμυρίων νέων θέσεων απασχόλησης.
Αυτές οι ωραίες υποσχέσεις δεν σημαίνουν παρά ένα μόνο πράγμα: ότι θα εξαπλωθούν μαζικά η επισφαλής εργασία, οι δουλειές του ποδαριού και οι μισθοί που θα έχουν πάρει την κατιούσα, ενώ θα υπάρχει διαρκώς η απειλή της απόλυσης· και, επιπλέον, ένα σχέδιο άνισης μεταρρύθμισης του συστήματος κοινωνικής προστασίας.
Οι εργοδότες, από την πλευρά τους, λαμβάνουν για μια ακόμα φορά ανέντιμες επιχορηγήσεις.
Νέα οικονομία, ναι, αλλά αυτό που μας σερβίρουν είναι οι παλιές καλές συνταγές.
Οφείλουμε να συγχαρούμε την πορτογαλική Προεδρία για τη σύγκληση μιας Συνόδου Κορυφής, προκειμένου να συμφωνηθούν οι νέοι στρατηγικοί στόχοι της Ένωσης για την αντιμετώπιση της ανεργίας, την οικονομική μεταρρύθμιση και την κοινωνική συνοχή ενόψει της νέας οικονομίας της γνώσης.
Το Συμβούλιο δικαίως δηλώνει ότι η μεταβολή προς μια ψηφιακή οικονομία της γνώσης, με την παρώθηση νέων στόχων και υπηρεσιών, θα αποτελέσει έναν ισχυρό μοχλό ανάπτυξης, ανταγωνιστικότητας και δημιουργίας θέσεων εργασίας.
Επιπλέον, θα μπορέσει να βελτιώσει την ποιότητα ζωής των πολιτών και το περιβάλλον.
Ωστόσο, είναι εξίσου αλήθεια πως χωρίς μια ενεργή παρέμβαση αυτή η μεταβολή θα διευρύνει το χάσμα μεταξύ πλουσίων και φτωχών.
Συνεπώς, πρέπει να επικροτήσουμε το Συμβούλιο, διότι αναγνώρισε τη σημασία της προώθησης της κοινωνικής ενσωμάτωσης, έδωσε έμφαση στον ρόλο της εκπαίδευσης και της κατάρτισης για τη διαβίωση και εργασία στην κοινωνία της γνώσης, επεσήμανε την ανάγκη για περισσότερες και καλύτερες θέσεις εργασίας και διότι δήλωσε ότι η κοινωνική προστασία πρέπει να ενισχύσει τη μετατροπή της οικονομίας της γνώσης.
Όπως αντιλαμβάνομαι, τα συμπεράσματα της Προεδρίας επιβεβαιώνουν τον στόχο, πως κάθε τμήμα της κοινωνίας πρέπει να έχει την ευκαιρία να ωφεληθεί από τη νέα τεχνολογία.
Η Σύνοδος Κορυφής της Λισσαβόνας δημιούργησε τεράστιες προσδοκίες.
Κάποιοι την θεώρησαν ως τη "Σύνοδο Κορυφής της Απασχόλησης" , άλλοι ως τη "Σύνοδο Κορυφής για την Κοινωνία των Καινοτομιών και της Γνώσης" .
Στο τέλος τη θεωρήσαμε κυρίως ως τη "Σύνοδο Κορυφής του Internet" , γιατί σε αυτόν τον τομέα επικεντρώθηκαν - με συγχωρείτε για τον πλεονασμό - κάποιες από τις πολλά υποσχόμενες υποσχέσεις.
Μακάρι να τηρηθούν.
Συμφωνούμε με τις προσδοκίες αλλά θα θέλαμε να μπορούμε να χαρούμε επίσης με τα πρακτικά αποτελέσματα που θα προκύψουν.
Αλλά όσον αφορά το τελευταίο θα το δείξει ο χρόνος.
Ωστόσο, εκφράζουμε τη λύπη μας για κάποια αδύναμα σημεία.
Από την άλλη πλευρά, οι ευρωπαίοι ηγέτες που συναντήθηκαν, στην πλειοψηφία τους σοσιαλιστές, δεν μπόρεσαν να ξεφύγουν από τη ρητορεία των υποσχέσεων σχετικά με αποτελέσματα τα όποια δεν εξαρτώνται από εκείνους, χωρίς να δεσμευτούν για αυτό που πραγματικά εμπίπτει στη σφαίρα των αρμοδιοτήτων τους, δηλαδή τα αποτελεσματικά μέσα για να φτάσουμε εκεί.
Από την άλλη, θα θέλαμε να δοθεί μεγαλύτερη πρακτική έμφαση σε δύο ουσιαστικά σημεία, τη μείωση της φορολογικής πίεσης στους εργαζόμενους και την πραγματική άρση των ρυθμίσεων και απογραφειοκρατικοποίηση, παρέχοντας έτσι κίνητρα για τις επιχειρηματικές πρωτοβουλίες και προωθώντας την ανάπτυξη.
Η ανησυχία για την υπεράσπιση του ευρωπαϊκού κοινωνικού προτύπου είναι βέβαιη, αλλά η υποστήριξη αυτή δεν μπορεί να γίνει κατ' αυτόν τον τρόπο, παρεμποδίζοντας τον οικονομικό δυναμισμό και τέλος την ίδια την πραγματικότητα του κοινωνικού προτύπου με μέλλον και ισότητα.
Αυτή είναι η κατεύθυνση των ψήφων μας και των υποβληθεισών αλλαγών.
.
Η Σύνοδος Κορυφής της Λισσαβόνας, που μόνο κατα ευφημισμό μπορεί να χαρακτηριστεί "Σύνοδος για την απασχόληση" , παρά τις ηχηρές διακηρύξεις που τη συνόδευσαν, το μόνο που κατάφερε είναι να προχωρήσει ένα ακόμη βήμα στην κατεύθυνση μετατροπής της απασχόλησης σε απασχολησιμότητα, επαναπροσδιορισμού της έννοιας "εργαζόμενος" , απορρύθμισης των εργασιακών σχέσεων και δικαιωμάτων, έτσι ώστε να εξυπηρετηθεί με τον καλύτερο, για το μεγάλο κεφάλαιο, τρόπο η περίφημη "Νέα Οικονομία" , δηλαδή η νέα προσωνυμία του παλιού, γνωστού αλλά ακόμη πιο άκρατου και σκληρού οικονομικού και κοινωνικού φιλελευθερισμού.
Κάτω από τον μεγαλεπήβολο τίτλο του "εκσυγχρονισμού του ευρωπαϊκού κοινωνικού μοντέλου με επένδυση στον άνθρωπο" , παρουσιάζονται με τον μεγαλύτερο κυνισμό οι απαιτήσεις του μεγάλου κεφαλαίου για αύξηση της κερδοφορίας του ως μέτρα "στήριξης της απασχόλησης" : Ενίσχυση της ανταγωνιστικότητας των επιχειρήσεων μέσω της μείωσης του κόστους εργασίας, πλήρους απελευθέρωσης και ελαστικοποίησης της αγοράς εργασίας, ενίσχυσης των άτυπων μορφών απασχόλησης, αναθεώρησης των συστημάτων κοινωνικής ασφάλισης και προκλητικής σύνθλιψης του όποιου κράτους πρόνοιας έχει απομείνει ακόμη.
Αυτά δεν είναι "επένδυση στον άνθρωπο" , όπως ισχυρίζεται η Σύνοδος Κορυφής.
Αυτά είναι αλλοτρίωση του ανθρώπου σε όφελος της αγοράς, υποταγή των εργαζομένων στα χρηματοπιστωτικά κριτήρια και απαιτήσεις, υποταγή του κοινωνικού κράτους στους δείκτες και τα κριτήρια ονομαστικής σύγκλισης και της ΟΝΕ.
Αυτό που προωθούν οι κατευθύνσεις οικονομικής και κοινωνικής πολιτικής της Λισσαβόνας, αυτό που προετοιμάζεται στην πράξη για τους εργαζόμενους και "σερβίρεται" πίσω από έναν ψευδεπίγραφο "εκσυγχρονισμό" - προκειμένου να "χρυσωθεί το χάπι" , να παραπλανηθούν οι εργαζόμενοι και να περιοριστούν οι κοινωνικές αντιδράσεις απέναντι στην αντεργατική και αντιλαϊκή οικονομική και κοινωνική πολιτική της ΕΕ - είναι ένα ελάχιστο επίπεδο φτώχειας και όχι ένα ελάχιστο επίπεδο ευημερίας.
Η "Νέα Οικονομία" προετοιμάζει εντατικά τη δημιουργία ενός εκτεταμένου στρώματος "απασχολήσιμων φτωχών" , με πενιχρούς μισθούς, περιορισμένα δικαιώματα ασφάλισης και περίθαλψης, υποχρεωμένων να αλλάζουν εργασία κατά το δοκούν της ασύδοτης αγοράς και των νόμων των άνομων συμφερόντων του πολύ μεγάλου κεφαλαίου.
Η Ε.Ε δεν δείχνει να ενδιαφέρεται για την καταπολέμηση της ανεργίας και την προώθηση και στήριξη σταθερής και πλήρους απασχόλησης.
Αντίθετα, προετοιμάζει, και μάλιστα ταχύρρυθμα, τους εργαζόμενους να ζουν υπό καθεστώς πλήρους και μόνιμης ανασφάλειας.
Αλλωστε, ευθαρσώς δηλώνεται στα συμπεράσματα της Προεδρίας ότι το ζητούμενο είναι η "βελτίωση της απασχολησιμότητας" και στην εξυπηρέτηση αυτής της λογικής οδηγούνται σιδεροδέσμιες και η κοινωνία της πληροφορίας και η εκπαίδευση ως εργαλεία ενίσχυσης της μερικής απασχόλησης, της τηλε-εργασίας, της εργασίας-φασόν.
Η ευημερία προορίζεται για το μεγάλο κεφάλαιο στο οποίο ανοίγεται πεδίον δόξης λαμπρό, αφού, προκειμένου να ικανοποιηθεί η απαίτησή του για "πλήρως λειτουργική εσωτερική αγορά" και μεγαλύτερη ανταγωνιστικότητα έναντι των ΗΠΑ, προωθείται πλήρης μεταφορά των πιέσεων του διεθνούς ανταγωνισμού στην αγορά εργασίας, επίσπευση της φιλελευθεροποίησης και των λεγόμενων "διαρθρωτικών αλλαγών" (ιδιωτικοποιήσεων, απελευθέρωσης αγορών) ζωτικών τομέων όπως η ενέργεια, οι τηλεπικοινωνίες, τα ταχυδρομεία, οι μεταφορές, η ύδρευση κ.α.
Διευκολύνονται ακόμη περισσότερο, αντί να ελεγχθούν, οι αναδιαρθρώσεις, συγχωνεύσεις και μετεγκαταστάσεις επιχειρήσεων που οδηγούν σε δεκάδες χιλιάδες απολύσεις.
Συρρικνώνονται οι δημόσιες και κοινωνικές επενδύσεις, υποσκάπτεται συστηματικά η ισότητα ευκαιριών και η καταπολέμηση κάθε μορφής διακρίσεων που συνδέονται με την πρόσβαση στην απασχόληση και τις εργασιακές σχέσεις, και δίνεται προτεραιότητα σε ό,τι υπηρετεί τον στόχο της "οικονομικής αποδοτικότητας της εργασίας" για το κεφάλαιο, δηλαδή χαμηλοί μισθοί, έλλειψη κοινωνικής προστασίας, ευκαμψία και πρόσκαιρο της εργασίας, σταθερός αποκλεισμός γυναικών, νέων και ατόμων με ειδικές ανάγκες από την αγορά εργασίας.
Τα πάνω από 60 εκατομμύρια άτομα, θύματα της μακροχρόνιας ανεργίας, της μαζικής φτώχειας και του κοινωνικού αποκλεισμού, αλλά και το σύνολο των ευρωπαίων εργαζομένων, δεν μπορούν να φανούν "προσαρμοστικοί" , "αλληλέγγυοι" , "πειθήνιοι" και "συνεργάσιμοι" σε τέτοιες επιλογές.
Θα τους βρείτε μπροστά σας, ανυπόταχτους, ασυμβίβαστους και ανυποχώρητους να αγωνίζονται και να διεκδικούν πλήρη και σταθερή απασχόληση, σύστημα κοινωνικής πολιτικής που να περιλαμβάνει ασφάλιση, υγεία, συνταξιοδότηση, προστασία των ανέργων, πραγματική ισότητα ευκαιριών, εκπαίδευση ποιότητας και ουσιαστική επαγγελματική κατάρτιση.
Στο μόνο που θα μπορούσε να συμφωνήσει κανείς με τις διακηρύξεις της Λισσαβόνας είναι ότι "οι άνθρωποι είναι το πολυτιμότερο κεφάλαιο της Ευρώπης" , μόνο που δεν είναι διατεθειμένοι να "ρευστοποιηθούν" στις διεθνείς κεφαλαιαγορές και να θυσιαστούν για να εξασφαλίσουν στα μονοπώλια διόγκωση των κερδών τους.
Αυτό το κεφάλαιο είναι και θα αποδειχθεί πολύτιμο στον αγώνα για μια Ευρώπη κοινωνική, δημοκρατική, αλληλέγγυα, μια Ευρώπη της ειρήνης, της προόδου, του σοσιαλισμού.
Διάσκεψη Κορυφής Ευρωπαϊκής Ένωσης-Αφρικής (Κάιρο)
Κύριε Πρόεδρε, καταψήφισα την πρόταση ψηφίσματος σχετικά με τη Διάσκεψη Κορυφής ΕΕ - Αφρικής και οι λόγοι για αυτήν την αρνητική μου ψήφο θα μπορούσαν να είναι διάφοροι.
Ένας από αυτούς είναι ότι στα σχετικά συμπεράσματα δεν βρήκα καμία σημαντική αναφορά στο ζήτημα της διαφύλαξης των ανθρωπίνων δικαιωμάτων στην Αφρική, την αύξηση των ανεξάρτητων συστημάτων δικαιοσύνης, και συγκεκριμένα παρατήρησα μια παράλειψη στο σχετικό κείμενο που αφορά τα γεγονότα της περασμένης εβδομάδας στην Αγκόλα, μια ακόμη βάρβαρη επίθεση ενάντια στο δικαίωμα έκφρασης και του τύπου, αξίες που είναι τόσο σημαντικές για την Ευρωπαϊκή Ένωση.
Δύο δημοσιογράφοι και ένθερμοι υποστηρικτές των ανθρωπίνων δικαιωμάτων, οι κύριοι Rafael Marques και Aguiar dos Santos, καταδικάστηκαν από ένα δικαστήριο της Λουάντα σε φυλάκιση και καταβολή προστίμου για το απλό γεγονός ότι σε ένα δημοσιογραφικό άρθρο άσκησαν κριτική στον Πρόεδρο της Αγκόλας, κύριο Josι Eduardo dos Santos.
Σε αυτή την επίθεση κατά των δύο δημοσιογράφων είχαμε την καταπάτηση των στοιχειωδών εγγυήσεων υπεράσπισης που ισχύουν σε οποιοδήποτε κράτος δικαίου, και συγκεκριμένα δια της απομάκρυνσης του δικηγόρου του κυρίου Rafael Marques κατά τη διάρκεια της δίκης, και επειδή δεν τους επετράπη να αποδείξουν το αληθές των γεγονότων με το επιχείρημα που παρουσίασε ο δικαστής, σύμφωνα με το οποίο στην προκείμενη περίπτωση διακυβευόταν το πρόσωπο του Προέδρου της Δημοκρατίας.
Όμως, λαμβάνοντας υπόψη ότι επιβάλλεται μια αντίδραση της διεθνούς κοινότητας και των αρμόδιων Ευρωπαίων πολιτικών ενάντια στο κλίμα μισαλλοδοξίας και συνεχούς καταπάτησης των ανθρωπίνω δικαιωμάτων στην Αγκόλα, δεν μπορώ την πρώτη φορά που συζητούνται στο Ευρωπαϊκό Κοινοβούλιο οι σχέσεις ΕΕ-Αφρικής, να μην εκφράσω την έντονη διαμαρτυρία μου ενάντια σε αυτήν την επίθεση των αρχών της εν λόγω χώρας ενάντια στην ελευθερία της σκέψης.
Τελειώνοντας, και επωφελούμενος της ευκαιρίας που μου δίνεται, ζητώ από το Συμβούλιο και συγκεκριμένα από την Προεδρία του, καθώς και από τον Πρόεδρο του Ευρωπαϊκού Κοινοβουλίου, αφού λάβουν υπόψη τα γεγονότα που περιέγραψα και το γεγονός ότι αυτό το Κοινοβούλιο προσφάτως ενέκρινε ένα ψήφισμα σχετικά με την ελευθερία της έκφρασης και του τύπου στην Αγκόλα καταδικάζοντας τις παραβιάσεις που παρατηρήθηκαν, να χρησιμοποιήσουν όλα τα μέσα που διαθέτουν προκειμένου να πιέσουν τις αρχές της Αγκόλας να επαναφέρουν το κράτος δικαίου, την ελευθερία και την ειρήνη στη χώρα τους, θέτοντας κατ' αυτόν τον τρόπο τέρμα στη δυστυχία ενός λαού που έχει το ίδιο δικαίωμα στην αξιοπρέπεια και την ευτυχία με οποιονδήποτε άλλον λαό.
Στην επίσημη διακήρυξη της πρώτης Διάσκεψης Κορυφής Αφρικής-Ευρώπης, στο Κάιρο, γίνεται αναφορά, στην αρχή, στα εξής, παραθέτω: στους "δεσμούς που υπάρχουν ανάμεσα στην Αφρική και την Ευρώπη" · "εδώ και αιώνες" και οι οποίοι σύμφωνα με αυτό το κείμενο "αναπτύχθηκαν με βάση κοινές αξίες όπως η ενίσχυση της δημοκρατίας" .
Δεδομένου ότι αυτό το παρελθόν των εκατό και πλέον ετών αποτελείται από δουλεία, από σφαγές, από καταναγκαστική εργασία, από λεηλασίες και από αποικιακή κατάκτηση και καταπίεση, και ότι μέσω αυτών οι πλούσιες χώρες της Ευρώπης ήπιαν το αίμα αυτής της ηπείρου, αναρωτιέται κανείς ποιο είναι το πιο χυδαίο: η αλαζονεία των αντιπροσώπων των ιμπεριαλιστικών χωρών ή η δουλοπρέπεια των αρχηγών Κρατών της περιοχής, οι οποίοι δέχτηκαν να συνυπογράψουν μια παρόμοια διακήρυξη, ισχυριζόμενοι ότι το έπραξαν εξ ονόματος των λαών τους.
Εκφράζουμε την αλληλεγγύη μας σε αυτούς τους λαούς της Αφρικής που πλήρωσαν βαρύ φόρο στις άρχουσες τάξεις των χωρών μας και δεν αρκεί καν η παραγραφή ενός χρέους το οποίο το έχουν ήδη ξεπληρώσει σε μεγάλο βαθμό.
Μια πραγματική συνεργασία με την Αφρική θα μπορούσε να ξεκινήσει μόνον αν δίναμε στον πληθυσμό αυτής της ηπείρου αυτά που του κλέψαμε κατά τη διάρκεια ενός ολόκληρου αιώνα αποικιοκρατίας και αυτά που εξακολουθούμε να του κλέβουμε ακόμα και σήμερα.
Μια πραγματικά ισότιμη συνεργασία θα μπορούσε να καθιερωθεί μόνον μεταξύ μιας Ευρώπης και μιας Αφρικής που θα έχουν πάψει να εξαρτώνται από αυτούς τους βιομηχανικούς και τραπεζικούς ομίλους, που πλουτίζουν από την εκμετάλλευση των εργατικών τάξεων των δύο ηπείρων.
Κάτω από αυτές τις συνθήκες, καταψηφίσαμε την κοινή πρόταση ψηφίσματος, στην οποία εκφράζεται ικανοποίηση για τη Διάσκεψη Κορυφής του Καΐρου, αλλά υπερψηφίσαμε τη μοναδική τροπολογία που περιέχει συγκεκριμένες προτάσεις.
Αυτή η Διάσκεψη Κορυφής του Καΐρου αποτελεί την πρώτη συνάντηση σε επίπεδο ολόκληρης της αφρικανικής ηπείρου.
Ωστόσο, η Ευρωπαϊκή Ένωση επιμένει να θέλει να διακρίνει την Αφρική σε Μεσόγειο και σε μαύρη Αφρική.
Σε αυτή τη νεοαποικιακή μεταβατική περίοδο, η Ευρωπαϊκή Ένωση επιχειρεί να επιβάλλει ένα πρότυπο νεοφιλελεύθερων σχέσεων, στο οποίο θα κυριαρχεί η ελευθέρωση και οι διαρθρωτικές προσαρμογές.
Η περίφημη ισότιμη εταιρική σχέση, στην πραγματικότητα, έχει ως μόνο σκοπό να υπενθυμίσει στους Αφρικανούς ότι είναι οφειλέτες σύμφωνα με το διεθνές δίκαιο και ότι πρέπει να παραδοθούν μπροστά στο νεοφιλελεύθερο οπλοστάσιο.
Οι διάφορες συγκρούσεις στην Αφρική συζητήθηκαν αλλά δεν βρίσκουν στήριξη λόγω της αντιπαλότητας μεταξύ των μεγάλων δυτικών δυνάμεων, οι οποίες μοιράζουν μεταξύ τους τις ζώνες επιρροής ή τις αμφισβητούν.
Όσον αφορά το ζήτημα του AIDS, αν και αναγνωρίζεται ότι πρόκειται για ζήτημα επιτακτικής σημασίας, από την άλλη πλευρά η ηθικοπλαστική προσέγγιση, τα μεγάλα λόγια, δεν μπορούν να μας κάνουν να ξεχάσουμε την ψυχρή πραγματικότητα των αριθμών, σύμφωνα με τους οποίους η αναπτυξιακή βοήθεια της Ευρωπαϊκής Ένωσης προς την Αφρική μειώνεται, εξαιτίας του γεγονότος ότι πλέον προτεραιότητα δίδεται στην Ανατολική και Κεντρική Ευρώπη.
Παρά τις κάποιες υποσχέσεις παραγραφής του χρέους που κατάφεραν να αποσπάσουν οι Αφρικανοί από κάποιες χώρες της Ευρωπαϊκής Ένωσης, η Ευρωπαϊκή Ένωση εξακολουθεί να αντιτίθεται στο συνολικό ζήτημα της παραγραφής του χρέους των χωρών του τρίτου κόσμου, ένα χρέος εξαιτίας του οποίου οι λαοί πεινούν καθημερινά.
Μαζί με το φόρουμ της κοινωνίας των πολιτών Αφρικής και Ευρώπης, στο πλαίσιο του οποίου συναντήθηκαν τον Μάρτιο πάνω από 80 ΜΚΟ, δηλώνουμε την αντίθεσή μας προς τα προγράμματα διαρθρωτικών προσαρμογών και εξακολουθούμε να στηρίζουμε τις εκστρατείες παραγραφής του χρέους.
Οι αιτιολογήσεις ψήφου ολοκληρώθηκαν.
(Η συνεδρίαση, διακοπείσα στις 13.25, επαναλαμβάνεται στις 15.00)
Κυρία Πρόεδρε, είχα ζητήσει να μου δοθεί ο λόγος το πρωί γιατί θα ήταν καλύτερα, αλλά εφόσον δεν κατέστη δυνατό, το κάνω τώρα.
Θα ήθελα να εκφράσω τη λύπη μου που σήμερα το πρωί εκφράστηκαν παράπονα από την αυστριακή πλευρά για την πορτογαλική Προεδρία η οποία απουσίασε από την αίθουσα, κάτι που είχε ως συνέπεια την απουσία της στην ψηφοφορία και των δύο ψηφισμάτων σχετικά με θέματα τα οποία παρουσίαζαν ιδιαίτερο ενδιαφέρον για την πορτογαλική Προεδρία, και αναφέρομαι στη Σύνοδο Κορυφής της Λισσαβόνας και στη Διάσκεψη Κορυφής ΕΕ-Αφρική.
Ως Πορτογάλος πολίτης, καθώς και ως βουλευτής του Ευρωπαϊκού Κοινοβουλίου, θα ήθελα να εκφράσω τη λύπη μου που η πορτογαλική Προεδρία συγχέει τις θέσεις που έλαβε ως κυβέρνηση στις διμερείς σχέσεις με την Αυστρία με τις ευθύνες που πρέπει να αναλάβει και τον ρόλο που πρέπει να διαδραματίσει ως Προεδρία του Συμβουλίου.
Και εφόσον όλοι εμείς ήμαστε παρόντες, εκτός από μια πολιτική ομάδα που από κάποιο σημείο και μετά επίσης απουσίασε από την αίθουσα, θα ήθελα να εκφράσω τη λύπη μου που η πορτογαλική Προεδρία επέλεξε μια στάση που συμβαδίζει με μια πολιτική ομάδα που σίγουρα έχει την πιο φρέσκια μνήμη ολοκληρωτισμού σε ολόκληρη την αίθουσα.
Με αφοσίωση και σεβασμό θέλω επίσης να κρίνω τη στάση της κυρίας Προέδρου του Ευρωπαϊκού Κοινοβουλίου.
Τη σέβομαι πάρα πολύ αλλά πιστεύω πως και εκείνη θα πρέπει να μας σέβεται.
Και ειλικρινά πιστεύω πως δεν το έκανε.
Πιστεύω πως η κυρία Πρόεδρος υπερέβη τους κανόνες του πρωτοκόλλου και θα πρέπει να κατανοήσει ότι ως Πρόεδρος του Ευρωπαϊκού Κοινοβουλίου δεν είναι ηγέτης της πλειοψηφίας.
Εκπροσωπεί το θεσμικό αυτό όργανο και σε αυτό το Κοινοβούλιο θα πρέπει να ενεργεί και να μιλά με σεβασμό προς τις διάφορες θέσεις που υπάρχουν σε αυτό το Σώμα.
Δεν είναι ηγέτης της πλειοψηφίας και για αυτόν ακριβώς τον λόγο δεν μπορώ να μην εκφράσω τη διαμαρτυρία μου.
Αγαπητέ συνάδελφε, αυτά που είπατε θα διαβιβασθούν, βεβαίως, τόσο στο Συμβούλιο όσο και στην Πρόεδρο.
ΔΚΔ (συνέχεια)
Η ημερήσια διάταξη προβλέπει τη συνέχεια της συζήτησης της έκθεσης (Α5-0086/2000) των κυρίων Δημητρακόπουλου και Leinen, εξ ονόματος της Επιτροπής Συνταγματικών Υποθέσεων, σχετικά με τις προτάσεις του Ευρωπαϊκού Κοινοβουλίου για τη Διακυβερνητική Διάσκεψη (14094/1999 - C5-0341/1999 - 1999/0825(CNS)).
Κυρία Πρόεδρε, αύριο θα ψηφίσω υπέρ της έκθεσης Δημητρακόπουλου - Leinen.
Πιστεύω ότι η Επιτροπή Συνταγματικών Υποθέσεων έφερε σε πέρας μια καλή εργασία και εξέφρασε μια προοδευτική και θαρραλέα θέση σε ορισμένα θέματα σχετικά με τη μεταρρύθμιση των Συνθηκών.
Αν έπρεπε όμως να εκφράσω τη γνώμη μου σχετικά με τη συνολική πορεία της ευρωπαϊκής υπόθεσης, θα ήθελα να εκφράσω αμηχανία και ανησυχία.
Είναι ανώφελο να κρυβόμαστε πίσω από το δάχτυλό μας: μερικά προφανή γεγονότα αυτών των ημερών, μερικά από τα οποία προκάλεσαν πολύ θόρυβο κατά την πολιτική συζήτηση αυτές ακριβώς τις εβδομάδες, αποδεικνύουν ότι στην πραγματικότητα πολλές από τις αμηχανίες, τα εμπόδια και τους φόβους που εκφράστηκαν, είναι αληθινά.
Από την άποψη αυτή, είναι ενδεικτικό το άρθρο που πριν από λίγες ημέρες οι δύο εμπνευστές του ευρωπαϊκού νομισματικού φιδιού, Schmidt και Giscard d' Estaing, έγραψαν για την εφημερίδα Le Figaro και στο οποίο επαναλαμβάνεται ουσιαστικά μια διαπίστωση, που είχε ήδη γίνει προηγουμένως από τον Delors και επαναλήφθηκε με πολύ ειλικρίνεια και με πολύ ξεκάθαρο τρόπο: χωρίς μια βαθιά μεταρρύθμιση των θεσμικών οργάνων, η Ευρωπαϊκή Κοινότητα θα μετατραπεί σε πολύ γρήγορο χρονικό διάστημα σε μια ζώνη ελεύθερων ανταλλαγών.
Μερικές αποφάσεις που προσωπικά θεωρώ εξαιρετικά υπερβολικές, εάν όχι και απερίσκεπτες, όπως για παράδειγμα την πρόταση για άνοιγμα της Κοινότητας στην Τουρκία - χώρα που σέβομαι και πρέπει να τη σεβόμαστε, παρότι έχει βαθιές διαφορές απέναντι στην Ευρωπαϊκή Κοινότητα που δεν είναι μόνο ιστορικές, πολιτιστικές και πολιτικές, αλλά και αντίληψης για το Κράτος, για να μην αναφερθώ στο πρόβλημα των ανθρωπίνων δικαιωμάτων - μας κάνουν να καταλάβουμε και να προοιωνίσουμε μια οργάνωση που θα έχει όλο και πιο οικονομικό παρά πολιτικό χαρακτήρα.
Η εναλλακτική που προβάλλεται είναι η ακόλουθη: ή οι ιδρυτικές χώρες της Κοινότητας θα ξεκινήσουν μια διαφορετική πορεία, ή είμαστε προορισμένοι, αργά αλλά αμείλικτα, να εγκαταλείψουμε κάθε ελπίδα.
Δεν μπορούμε πλέον ούτε καν να σκεφτόμαστε ένα διαφορετικό Κράτος, είναι η ίδια η ιστορία αυτή που πρέπει να διανύσουμε με διαφορετικό τρόπο.
Η Ευρώπη που εμείς οι ευρωπαϊστές θέλουμε είναι μια Ευρώπη κρατών και δε θα έπρεπε κατά συνέπεια να ανησυχεί όποιον σήμερα, δικαίως, ενδιαφέρεται για την εθνική ταυτότητα.
Κανένας δε θέλει να διαγράψει τα κράτη: πρέπει όμως να προσαρμόσουμε όλες αυτές τις εθνικές πραγματικότητες, που είναι πλέον ανεπαρκείς στις προκλήσεις του σημερινού κόσμου, σε κάτι πολύ μεγαλύτερο.
Θα ήθελα τώρα να αναφερθώ και στη σκληρή επίθεση που έγινε στον Πρόεδρο Prodi όχι μόνο από όργανα του Τύπου αλλά και από πολιτικές πλευρές.
Και στην περίπτωση αυτή είναι ανώφελο να κρυβόμαστε πίσω από το δάχτυλό μας.
Δεν κρίνω τώρα τον Πρόεδρο της Επιτροπής, δεν είναι η στιγμή να τον κρίνω άλλωστε.
Πιστεύω όμως ότι εξαπολύεται μια βαριά επίθεση σε μια γραμμή της Επιτροπής που ήταν προωθημένη και αποτελούσε ένα προοδευτικό άνοιγμα, και παρότι μερικές φορές χαρακτηρίστηκε από υπερβολική αισιοδοξία ήταν σίγουρα προχωρημένη.
Κυρία Πρόεδρε, δεδομένου ότι στη Αίθουσα αυτή απευθύνομαι στον Επίτροπο Barnier, με τον οποίον πολλές φορές είχαμε την ευκαιρία να συναντηθούμε και σε πιο περιορισμένες συνεδριάσεις, είμαι αισιόδοξος όσον αφορά την αυριανή συζήτηση, αλλά απαισιόδοξος όσον αφορά τη μεσοπρόθεσμη και βραχυπρόθεσμη πρόοδο της ευρωπαϊκής πορείας.
Πιστεύω ότι το Κοινοβούλιο θα κληθεί να πραγματοποιήσει θαρραλέες και αποφασιστικές ενέργειες πολύ πιο σημαντικές από ένα ψήφισμα εάν, όπως φοβάμαι, η ατζέντα δε διευρυνθεί και εάν, στο τέλος, η υπερβολική σύνεση οδηγήσει, όπως σήμερα αφήνουν τα πράγματα να διαφανεί, σε μια Διάσκεψη που θα αρκεστεί στην επιφανειακή επιδιόρθωση των Συνθηκών χωρίς να επιτύχει μια εις βάθος τροποποίησή τους.
Κυρία Πρόεδρε, από δημοσιονομικής πλευράς, κάθε μέρα είναι και πιο αναγκαίο να προσαρμόζεται η Συνθήκη στη διαδικασία.
Η ενσωμάτωση των δημοσιονομικών προοπτικών στη Συνθήκη θα είναι κατ' αυτόν τον τρόπο ένα χρηματοοικονομικό μεσοπρόθεσμο σχέδιο που θα συμφωνηθεί μεταξύ Κοινοβουλίου και Συμβουλίου.
Αυτή η ενσωμάτωση θα φέρει πολύ περισσότερη σταθερότητα, καθώς και την ασφάλεια δικαίου για την οποία μιλούσε σήμερα το πρωί ο κ. Colom i Naval, μόνιμος εισηγητής για τις δημοσιονομικές προοπτικές.
Ας θυμόμαστε ότι η διαδικασία των δημοσιονομικών προοπτικών έφερε την ειρήνη και τη δημοσιονομική σταθερότητα στην Ευρωπαϊκή Ένωση.
Παρά ταύτα, αποτελεί διεκδίκηση του Κοινοβουλίου αυτή η ενσωμάτωση των δημοσιονομικών προοπτικών στη Συνθήκη, πέραν της σταθερότητας, να ενσωματώσει την αναγκαία ευελιξία προκειμένου να διευκολυνθεί η αναθεώρηση όταν καταστεί αναγκαίο.
Αλλιώς, διατρέχουμε τον κίνδυνο και το ρίσκο να υπάρξει σύγχυση σε ό,τι αφορά δημοσιονομικές προοπτικές και ετήσιο προϋπολογισμό.
Και αυτή η σύγχυση θα οδηγήσει χρόνο με τον χρόνο σε σύγκρουση.
Σε ό,τι αφορά την ταξινόμηση των δαπανών, που αποτελεί άλλη παλαιά διεκδίκηση του Κοινοβουλίου, είναι ανάγκη να βρούμε το σημείο θεσμικής ισορροπίας που να συνδυάζει τα αιτήματα του Ευρωπαϊκού Κοινοβουλίου για εκχώρηση περισσότερων αρμοδιοτήτων συναπόφασης σε θέματα προϋπολογισμού με τη διαφύλαξη του προνομιακού χαρακτήρα κάποιων συγκεκριμένων δαπανών, που αποτελούν τη βάση της οικονομικής και κοινωνικής συνοχής της Ευρωπαϊκής Ένωσης.
Θέλουμε από πλευράς Ευρωπαϊκού Κοινοβουλίου ο κοινοτικός προϋπολογισμός να χρηματοδοτείται όχι από συνεισφορές των κρατών μελών αλλά από ίδιους πόρους.
Εκεί εδράζεται το μέλλον της φορολογικής και δημοσιονομικής αυτονομίας της Ευρωπαϊκής Ένωσης και εν μέρει και η ίδια της η πολιτική αυτονομία.
Να θυμούμαστε όμως ότι, εάν εκείνο που επιθυμούμε είναι ένα αυτόνομο χρηματοδοτικό σύστημα για την Ένωση, πρέπει παράλληλα να επεξεργαστούμε ένα δίκαιο φορολογικό σύστημα.
Η προοδευτικότητα δεν πρέπει να βασιστεί μόνο στις δαπάνες.
Είτε πριν είτε μετά θα πρέπει να ασχοληθούμε με την απαραίτητη προοδευτικότητα των ιδίων πόρων ως βάση αυτού του δίκαιου φορολογικού συστήματος.
Κυρία Πρόεδρε, συνήθως είμαστε πολύ επικριτικοί απέναντι στην Επιτροπή και στο Συμβούλιο όταν δεν παρίστανται στις συζητήσεις μας.
Ας μου επιτραπεί λοιπόν μια ειρωνική αυτοκριτική προς εμάς τους ίδιους, γιατί οι δύο τουλάχιστον ομιλητές θα έπρεπε να είναι παρόντες τώρα που αντιμετωπίζουμε τη συζήτηση σχετικά με τις εκθέσεις που παρουσίασαν.
Κατανοώ ότι αυτές οι ημέρες είναι πολύ κουραστικές για όλους, αλλά το καθήκον έρχεται πρώτο από όλα τα άλλα.
Ακουσα την παρέμβαση του κυρίου Segni.
Βοηθούμενος προφανώς από την κοινή γλώσσα, κατάλαβα ότι δε μίλησε εξ ονόματος της Ομάδας Ένωση για την Ευρώπη των Εθνών, που έχει εντελώς διαφορετικές ιδέες από αυτές που εκείνος εξέφρασε και εγώ συμμερίζομαι.
Βρισκόμαστε μπροστά σε μια ιστορική ευκαιρία στην οποία υπάρχει μεγάλος κίνδυνος, αλλά και μεγάλες δυνατότητες.
Πρέπει να γνωρίζουμε ότι, σε αυτήν την ιστορική ευκαιρία, μπορούμε να διευρύνουμε μια κοινότητα αξιών και όχι απλώς να διευρύνουμε γεωγραφικά και εδαφικά μια προοδευμένη οικονομία που βελτίωσε τις συνθήκες ζωής των πληθυσμών μας.
Αυτή είναι η πραγματική πρόκληση!
Για το λόγο αυτό η διεύρυνση είναι η ευκαιρία να αλλάξουμε τους κανόνες λειτουργίας μας που πρέπει να στηρίζονται σε μεγαλύτερη διαφάνεια και ασφάλεια απέναντι στα δικαιώματα ιθαγένειας και να έχουν επίσης μια μεγαλύτερη αποτελεσματικότητα στο επίπεδο λήψης αποφάσεων.
Η βασική απαίτηση που εγείρουμε είναι να περιοριστεί η ομοφωνία στα συνταγματικά ζητήματα και να καταλήγουμε σε αποφάσεις με ειδική πλειοψηφία όσον αφορά τις άλλες πτυχές.
Στα ελάχιστα δευτερόλεπτα που μου απομένουν θα ήθελα να αναφερθώ στην παράγραφο 51, που προβλέπει την πιθανότητα να μελετηθεί, μαζί με τα εθνικά κοινοβούλια, η ιδέα μιας διακοινοβουλευτικής διάσκεψης σχετικά με τις μελλοντικές στρατηγικές της Ευρωπαϊκής Ένωσης.
Από την άποψη αυτή είναι σαφές ότι υπάρχει μια ιδιαίτερη ευθύνη του Προέδρου μας καθώς και της γαλλικής Προεδρίας.
Είμαι πεπεισμένος ότι αυτή η ευκαιρία να συναντήσουμε τους εκπροσώπους των εθνικών κοινοβουλίων, είτε των χωρών της Ένωσης είτε των υποψήφιων χωρών, για να συζητήσουμε σχετικά με τις μελλοντικές στρατηγικές και τις συνέπειές τους στη διακυβερνητική διάσκεψη, είναι μια ευκαιρία που δεν πρέπει να χάσουμε.
NL) Κύριε Πρόεδρε, γιατί είναι τόσο μεγάλο το χάσμα μεταξύ του Ευρωπαϊκού Κοινοβουλίου και των ευρωπαϊκών κυβερνήσεων;
Έχουμε στα χέρια μας ένα εξαιρετικό ψήφισμα, το οποίο υποδεικνύει τις πολλές απαραίτητες μεταρρυθμίσεις.
Η λήψη αποφάσεων με πλειοψηφία ως κανόνας και η ενίσχυση της Επιτροπής και του Ευρωπαϊκού Κοινοβουλίου είναι πράγματι απολύτως αναγκαίες για να μπορέσει να λειτουργήσει η διευρυμένη Ένωση.
Η ευέλικτη συνεργασία πρέπει να αναπτυχθεί περισσότερο και κάθε κράτος μέλος πρέπει να διατηρήσει έναν Επίτροπο.
Δυστυχώς οι πολλές καλές προτάσεις του Κοινοβουλίου έρχονται σε αντίθεση με την ετοιμότητα των κυβερνήσεων να διευρύνουν το πρόγραμμα δράσης της Διακυβερνητικής Διάσκεψης και να επιτύχουν συμβιβασμούς.
Αν οι ευρωπαϊκές κυβερνήσεις δεν αλλάξουν έγκαιρα την στάση τους, θα μας έρθει πακέτο από τη Νίκαια μια Συνθήκη που θα εγγυάται την παράλυση της Ένωσης όταν αυτή διευρυνθεί.
Πολλοί Ευρωπαίοι ηγέτες τα προηγούμενα χρόνια υπέδειξαν στους λαούς τους μια Ευρωπαϊκή Ένωση που θα παραγίνει ισχυρή, γραφειοκρατική και θα αφαιρέσει πολλή από την εθνική κυριαρχία.
Έχουν συνεισφέρει σε ένα κλίμα ευρωσκεπτικισμού και έλλειψης συμβιβασμού.
Ταυτοχρόνως οι ίδιοι αυτοί πολιτικοί αποφάσισαν για μια έντονη διεύρυνση και αυτή υποχρεώνει σε μεταρρυθμίσεις τις οποίες ακριβώς πριν τις δήλωναν ως ταμπού.
Έτσι, πολλοί Ευρωπαίοι πολιτικοί φυλακίστηκαν από την ίδια την ρητορική τους.
Αν οι Ευρωπαίοι ηγέτες είναι σύμφωνοι με τις νέες εξελίξεις, τότε πρέπει να έχουν το πολιτικό θάρρος να συμφωνήσουν σε ριζοσπαστικές μεταρρυθμίσεις.
Είμαστε αντιπρόσωποι ενός λαού.
Αν οι κυβερνήσεις θέλουν να μειώσουν το χάσμα με το Κοινοβούλιο αυτό, θα πρέπει τελικά να μπορούν να μειώσουν το χάσμα με τον ίδιο τους το λαό, και τελικά περί αυτού πρόκειται.
Κυρία Πρόεδρε, πέρα από το γράμμα της έκθεσης αυτής, θα ήθελα να επισημάνω κάποιους αριθμούς.
Αριθμός πρώτος: 700.
Το να περιορίζεται στους 700 ο αριθμός των βουλευτών του Ευρωπαϊκού Κοινοβουλίου δεν θα ήταν ανησυχητικό αν το γεγονός αυτό δεν έβλαπτε την αντιπροσωπευτικότητα του Κοινοβουλίου μας.
Βάζοντας τις μικρές χώρες στο περιθώριο και δίνοντας παράλληλα τη δυνατότητα στις πιο μεγάλες χώρες να εφαρμόζουν υψηλά κατώτατα εκλογικά όρια, ολόκληρα τμήματα της ευρωπαϊκής κοινωνίας δεν θα μπορούν πλέον να εκπροσωπούνται σε αυτό το αμφιθέατρο εξαιτίας μιας απεχθούς εκλογικής μηχανικής.
Πρέπει να επιβεβαιώσουμε την πρωταρχική και απόλυτη αποστολή του Κοινοβουλίου μας, να εκπροσωπεί τον λαό και τους λαούς της Ευρώπης σε όλες τους τις διαφοροποιήσεις.
Αριθμός δεύτερος: δύο τρίτα.
Δύο τρίτα των ψήφων, αυτή είναι η απαραίτητη πλειοψηφία για να υποβάλει πρόταση δυσπιστίας το Κοινοβούλιό μας στην Επιτροπή.
Αυτό το τόσο υψηλό όριο των δύο τρίτων είναι μία λυπηρή αλλά και πρωτοφανής περίπτωση.
Πράγματι, ποια ευρωπαϊκή κυβέρνηση μπορεί να υπερηφανεύεται ότι βρίσκεται κατ' αυτόν τον τρόπο, εν πλήρει ατιμωρησία, προφυλαγμένη από έναν ουσιαστικό κοινοβουλευτικό έλεγχο;
Πρέπει να θεσπίσουμε μια κάποια συμμετρία.
Αν αρκεί μια απλή πλειοψηφία για να εγκαταστήσει στα καθήκοντά της την Επιτροπή, τότε η ίδια πλειοψηφία πρέπει να είναι σε θέση να αποσύρει την εμπιστοσύνη της.
Αυτό που έκαναν οι αντιπρόσωποι των λαών, έχουν την εξουσία να το αναιρέσουν.
Αυτός ο κανόνας ισχύει παντού, αυτός πρέπει να ισχύει και σε μας.
Αριθμός τρίτος και τελευταίος: 2009.
Η έκθεση προτείνει την χρονολογία 2009 για την εκλογή βουλευτών του Ευρωπαϊκού Κοινοβουλίου σε υπερεθνικά ψηφοδέλτια.
Εδώ, το ένα από τα δύο ισχύει, αγαπητοί συνάδελφοι: ή το Κοινοβούλιό μας θεωρεί ότι αυτό το μέτρο δεν είναι καλό και επομένως πρέπει να πούμε όχι - ακόμα και το 2009 - ή αναγνωρίζει, όπως κάνουν οι Πράσινοι, ότι είναι απαραίτητα αυτά τα ψηφοδέλτια προκειμένου να δημιουργηθούν πραγματικές ιδεολογικές οικογένειες στην Ευρώπη, και επομένως επιτρέπει αυτή τη σημαντική πολιτική συζήτηση ήδη από τις εκλογές του 2004.
Διαφορετικά θα μας λείπει ταυτόχρονα η διαύγεια και η φιλοδοξία.
Εξάλλου, η διαύγεια και η φιλοδοξία, όπως φαίνεται, λείπουν από αυτήν την έκθεση, η οποία, αν και δεν είναι κακή, δεν είναι στο ύψος των προκλήσεων.
Η Ευρωπαϊκή Ένωση αλλάζοντας μέγεθος θα αλλάξει και χαρακτήρα.
Η ήπειρός μας πρέπει επομένως να μεταρρυθμίσει τους κανόνες της και όχι απλώς να τους καλλωπίσει.
Αυτή η δειλή ΔΚΔ του 2000 δεν μπορεί με κανέναν τρόπο να είναι μια κατάληξη, αλλά το πρώτο βήμα προς ένα σύνταγμα.
Κυρία Πρόεδρε, αγαπητοί συνάδελφοι, ας πάρουμε τα πράγματα από την αρχή.
Γιατί διαφέρει η Ευρωπαϊκή Ένωση;
Μέσα στους αιώνες είχαμε διάφορες απόπειρες επιβολής ενός κράτους σε άλλα.
Επίσης ανάλογα με τις εποχές και τα εκάστοτε συμφέροντα διέφεραν και οι ιδέες, αλλά το σύστημα ήταν το ίδιο.
Εξουσία των μεν, υποδούλωση των δε.
Ζήσαμε πολλούς αιώνες πολέμων, και πολλές φορές ο απολογισμός αυτών των πολέμων ήταν καταστροφές και ερείπια.
Πολλές φορές χρειάστηκε να ξεκινήσουμε από την αρχή.
Από τον τελευταίο πόλεμο η Ευρώπη ξεκίνησε την πραγμάτωση αυτού του κοινού μας στόχου.
Αλλά που έγκειται η διαφορά;
Σε όλα.
Πρόκειται για ένα σύστημα που βασίζεται στην αμοιβαία ελευθερία όλων, αντί για την κυριαρχία κάποιων.
Πρόκειται για ένα πλαίσιο που έχει συμφωνηθεί μεταξύ των εθνών, και όχι ένα πλαίσιο που έχουν επιβάλλει τα έθνη.
Εκεί έγκειται η διαφορά.
Πρόκειται για μια μόνιμη σύμβαση μεταξύ ελευθέρων και κυρίαρχων κρατών, υπό ίσους όρους.
Δεν ήταν οι διάφορες πλειοψηφίες, ήταν οι όροι της σύμβασης, σταθερή, ήταν να είμαστε όλοι μειοψηφίες.
Εκεί έγκειται το μυστικό της απαράμιλλης ειρήνης και προόδου των οποίων χαίρουμε.
Επί ποιας βάσης;
Αφενός επί ενός κοινού πολιτισμού ανθρωπίνων δικαιωμάτων και δημοκρατίας, κράτους δικαίου και αγοράς, αφετέρου επί του αμοιβαίου και αυστηρού σεβασμού και την μη καταπάτηση των άλλων κρατών μελών.
Με τι μέσα;
Με έναν κανόνα, την ομοφωνία, ή την ευρεία σύγκλιση, και έναν ουσιαστικό κανόνα, συγκεκριμένες πολιτικές προσέγγισης, την προώθηση της οικονομικής και κοινωνικής συνοχής.
Και με ποιο τίμημα;
Την υπομονή, που αποτελεί ένα ευτελές τίμημα για τα τόσο σπουδαία αποτελέσματα.
Χρειάζεται να έχουμε υπομονή οι μεν με τους δε, υπομονή στο χρόνο προκειμένου να μπορέσει η Ευρώπη να συνεχίσει έτσι.
Χρειάζεται κυρίως να μην υποκύπτουμε στον παλιό πειρασμό της επιβολής μας στους άλλους, και να αθετούμε τους ίσους όρους της σύμβασης για όλους.
Αυτό ποτέ δεν μας οδήγησε στην Ένωση.
Το να εκτιμούμε την ιδέα της ένωσης στην Ευρώπη σημαίνει να αντιλαμβανόμαστε την πραγματικότητα των γεγονότων, και όχι να επιβάλλουμε μια ψευδή φαντασίωση.
Δεν έχουμε το δικαίωμα να παραβιάζουμε τους κανόνες του παιχνιδιού που με επιτυχία μας οδήγησαν εδώ που βρισκόμαστε σήμερα.
Κατά την άποψή μου, τα ψηφίσματα αποτελούν μια επικίνδυνη αντιευρωπαϊκή απόκλιση, που διαταράσσει πλήρως την ισορροπία.
Για τη χώρα μου, την Πορτογαλία, καθώς και για άλλες μικρομεσαίες χώρες, αυτό θα ήταν καταστροφικό.
Για την Ευρώπη γενικότερα αυτό θα σήμαινε μια κρίση ή σχίσμα.
Δεν μπορεί να υπάρχει μια Ευρώπη όπου οι λίγοι διοικούν τους πολλούς.
Δεν μπορεί να υπάρχει μια Ευρώπη που εξοργίζεται αλλά δεν ακούει.
Δεν μπορεί να υπάρχει μια Ευρώπη που αποσκοπεί στην αντικατάσταση μιας Συνθήκης μεταξύ των κρατών με ένα σύνταγμα επί των κρατών.
Θέλουμε μια Ευρώπη ελεύθερη, όχι μια Ευρώπη καταπιεσμένη.
Θα ήθελα να πω μια τελευταία κουβέντα σχετικά με την διεθνική ιδέα των ευρωπαϊκών κομμάτων.
Ιδού η μαρτυρία μου, εγώ είμαι συντηρητικός χριστιανοδημοκράτης.
Το πολιτικό μου κόμμα, το CDP-PP, υπήρξε ιδρυτής του ΕΛΚ.
Πριν από κάποια χρόνια μας έδιωξαν από το ΕΛΚ.
Γιατί;
Γιατί υποστηρίζαμε ένα δημοψήφισμα σχετικά με τη Συνθήκη του Μάαστριχτ.
Τώρα κάποιοι παλιοί συνάδελφοι από την Αυστρία, από την Χριστιανοδημοκρατική Ένωση αντιμετωπίζουν δυσκολίες.
Γιατί;
Λόγω κάποιων εκλογών στη χώρα τους.
Τι τρομακτική ιδέα περί δημοκρατίας είναι αυτή!
Πρέπει να προσέχουμε, ο φεντεραλισμός τυφλώνει τόσο πολύ που σε φτάνει στο σημείο να καταστρέφεις με τα ίδια σου τα χέρια αυτό που δημιουργείς με τα λόγια σου.
Γιατί;
Επειδή δημιουργεί απληστία για εξουσία και αφήνει έξω την ιδέα της εταιρικής σχέσης.
Δεν μπορούμε να ακολουθήσουμε αυτόν τον δρόμο.
Κυρία Πρόεδρε, αξιότιμοι κυρίες και κύριοι, αποφασιστική σημασία έχει για μένα, και πιστεύω για τους περισσότερους συναδέλφους, εάν στο τέλος της Διακυβερνητικής θα υποβληθεί ένα σχέδιο που θα δημιουργεί τις προϋποθέσεις για την εδραίωση της δικής μας βάσης και για την ένταξη άλλων 12 κρατών.
Παρακολουθώντας την τρέχουσα συζήτηση και την αντίσταση του Συμβουλίου κατά τους περασμένους μήνες να προχωρήσει περισσότερο από τα επονομαζόμενα τρία υπόλοιπα του Αμστερνταμ, θεωρώ υποκρισία να διεξάγονται παράλληλα και διαπραγματεύσεις με τις υποψήφιες χώρες.
Η σημερινή δήλωση του Πρόεδρου του Συμβουλίου Gama με έκανε να αισθάνομαι μεγαλύτερη αισιοδοξία, αλλά ακόμα δεν μπορώ να διακρίνω την πολιτική βούληση των υπόλοιπων κρατών μελών.
Στόχος μας πρέπει να είναι να δώσουμε στους εκπροσώπους του Κοινοβουλίου στη Διακυβερνητική σαφή εντολή για τις διαπραγματεύσεις η οποία θα αποτελέσει για μας το κριτήριο για τη στάθμιση των αποτελεσμάτων της ΔΔ.
Από τη δική μου σκοπιά, τα ουσιαστικά σημεία είναι μια σαφής υπόδειξη για την αναλογική σύνθεση του μελλοντικού Ευρωπαϊκού Κοινοβουλίου με ανώτατο όριο 700 μέλη.
Η επέκταση της διαδικασίας λήψης αποφάσεων στο Συμβούλιο με ειδική πλειοψηφία πρέπει να συνεπάγεται την παράλληλη διαδικασία συναπόφασης του Ευρωπαϊκού Κοινοβουλίου.
Το Συμβούλιο πρέπει να συνεδριάζει δημοσίως, όταν εκτελεί τα νομοθετικά του καθήκοντα.
Χρειαζόμαστε το ταχύτερο δυνατό μια σαφή οριοθέτηση μεταξύ των αρμοδιοτήτων σε εθνικό και σε ευρωπαϊκό επίπεδο.
Με λυπεί βαθύτατα η κρίση εντός του Συμβουλίου για την οποία ευθύνεται το ίδιο το Συμβούλιο.
Θα ήθελα να ρωτήσω το Συμβούλιο με ποιο περίτεχνο τρόπο θα κατορθώσει χωρίς νομική βάση να μπορεί να αποκλείει κάποιο κράτος μέλος από τις συνεδριάσεις του, ενώ από την άλλη πλευρά θα χρειάζεται την ψήφο του εν λόγω κράτους για την ομόφωνη λήψη αποφάσεων στο Συμβούλιο σε περιπτώσεις τροποποίησης των Συνθηκών.
Αδυνατώ να συμφωνήσω με το αίτημα στο σημείο 29 της έκθεσης να δημιουργηθούν ευκολότερες προϋποθέσεις για τον αποκλεισμό ενός κράτους μέλους.
Κατά την αυριανή ψηφοφορία για το παρόν ψήφισμα, η ψήφος μου θα εξαρτηθεί από τα αποτελέσματα των ψηφοφοριών στα σημεία αυτά.
Αξιότιμη κυρία Πρόεδρε, η ΔΚΔ πρέπει να προετοιμάσει τη μεταρρύθμιση της ΕΕ έτσι, ώστε να μπορέσουμε να πραγματοποιήσουμε την προκειμένη διεύρυνση στο σύνολό της.
Από τη σκοπιά της διεύρυνσης το σημαντικότερο στοιχείο στην έκθεση Δημητρακόπουλου - Leinen είναι η αύξηση της ευελιξίας.
Μόνο η εσωτερική διαφοροποίηση της ΕΕ μπορεί να δημιουργήσει τις προϋποθέσεις για τη μεγάλη διεύρυνσή της.
Είναι σημαντικό που στην έκθεση προτείνεται η διευκόλυνση της στενότερης συνεργασίας.
Η Ομάδα των Φιλελευθέρων έχει προτείνει η αρχή της ευελιξίας να πραγματοποιηθεί επίσης με τη μορφή μιας ευρύτερης συνεργασίας, η οποία θα προσφερόταν στις χώρες εκείνες οι οποίες είτε δεν μπορούν είτε δεν επιθυμούν να αποδεχθούν το κοινοτικό κεκτημένο στο σύνολό του.
Αυτό θα διευκόλυνε και θα επιτάχυνε την διεύρυνση της Ένωσης.
Η Ομάδα των Φιλελευθέρων επισημαίνει στην τροπολογία της ότι, η ευελιξία ενδέχεται να οδηγήσει σε μια ευρύτερη ομόκεντρη Ένωση, στην οποία θα υπάρχει ένας πυρήνας ομοσπονδιακών κρατών και ένας εξωτερικός κύκλος λιγότερο συνενωμένων κρατών.
Στο παρόν στάδιο, δεν χρειάζεται να λάβουμε λεπτομερή θέση για το πώς θα πρέπει να διαφοροποιηθεί η Ένωση.
Επί του παρόντος, αρκεί να δημιουργήσουμε το θεσμικό πλαίσιο εντός του οποίου να μπορέσει να πραγματοποιηθεί στην πράξη τόσο η εμβάθυνση όσο και η διεύρυνση της Ένωσης.
Ελπίζω να εγκριθεί η τροπολογία αριθ.
154 της Ομάδας των Φιλελευθέρων που αφορά την αύξηση της ευελιξίας.
Κυρία Πρόεδρε, η Ευρωπαϊκή Ένωση αρχίζει την απαραίτητη διαδικασία της διεύρυνσης με δεκατρία νέα κράτη μέλη χωρίς να δίνει έναν ορισμό της Ένωσης και ακόμη χωρίς να γνωρίζει τις διαστάσεις της μελλοντικής της επικράτειας, βρισκόμενη έτσι σε μια κατάσταση αβεβαιότητας, που μπορεί να οδηγήσει στη διάλυση του πολιτικού της χαρακτήρα, καταλήγοντας να είναι μονίμως η Ένωση των κυβερνήσεων των κρατών μελών της χωρίς να διαθέτει τα προβλεπόμενα μέσα για την επίλυση των εσωτερικών προβλημάτων της κοινωνικής συνοχής και της εδαφικής ισορροπίας και προκειμένου να σταθεί απέναντι στον υπόλοιπο κόσμο με όλη την πολιτική και οικονομική της βαρύτητα.
Ως βουλευτής του έθνους των Γαλικίων και Ευρωπαίος πολίτης, θα ήθελα να εκφράσω τη διαφωνία μου σχετικά με τη συγκεκριμένη νομοθετική πρωτοβουλία της Επιτροπής, μια διαφωνία που δεν αφορά τόσο τα εμπλεκόμενα σε αυτήν ζητήματα, αλλά τις ουσιαστικές ελλείψεις που υφίστανται και που αυτό το Κοινοβούλιο έχει ακόμη χρόνο στη διάθεσή του για να καλύψει.
Πως θα μπορούσε αυτό το Κοινοβούλιο, το οποίο εκπροσωπεί όλους τους πολίτες, να απαγορεύει στον ίδιο του τον εαυτό την πλήρη νομοθετική πρωτοβουλία;
Πως είναι δυνατόν, στο ίδιο πλαίσιο, να μην αποδεχόμαστε ότι ο Πρόεδρος της Επιτροπής θα πρέπει να επιλέγεται από τις κυρίες και τους κυρίους βουλευτές;
Γιατί δεν αναγνωρίζεται από την Ένωση η άσκηση των αρμοδιοτήτων των εθνικοτήτων των ομόσπονδων κρατών και των αυτονόμων κοινοτήτων;
Πως είναι δυνατόν να αρνούμαστε τη θέσπιση μιας ευρωπαϊκής πολιτικής για την απασχόληση συνδεδεμένης με την πολιτική περί διαρθρωτικών ταμείων;
Αρκούν αυτά τα ερωτήματα, κυρία Πρόεδρε, για να επισημάνουν κάποιες από τις σοβαρές ελλείψεις που παρουσιάζει η νομοθετική πρόταση σχετικά με τη μεταρρύθμιση των Συνθηκών.
Κύριε Πρόεδρε, η διεύρυνση προς Ανατολάς αποτελεί το κατεξοχήν θέμα του μέλλοντος για την ΕΕ.
Οι σουηδοί χριστιανοδημοκράτες θεωρούν ότι το Ευρωπαϊκό Κοινοβούλιο πρέπει να τροποποιήσει κάποια σημεία της πρότασης που τώρα εγκρίθηκε από την Επιτροπή Συνταγματικών Υποθέσεων στα οποία επικεντρώνομαι τώρα και είναι τα εξής.
1) Ένας Επίτροπος ανά κράτος μέλος.
Αυτό αφορά τη νομιμότητα της Επιτροπής, το λαϊκό έρεισμα και το μέλλον.
Αν δεν υπάρχει, μελλοντικά, ένας Επίτροπος ανά κράτος μέλος, τότε, το Συμβούλιο Υπουργών μπορεί να αναλάβει το ρόλο που έχει σήμερα η Επιτροπή.
2) Έξι βουλευτές του Ευρωπαϊκού Κοινοβουλίου ανά κράτος μέλος, κάτι που αντικατοπτρίζει την πολιτική πολυμορφία και το πολιτικό φάσμα κάθε κράτους μέλους.
Αυτό είναι ιδιαίτερα σημαντικό σε μια φάση όπου θα ενταχθούν στην Ευρωπαϊκή Ένωση χώρες όπως η Εσθονία, η Λετονία και η Λιθουανία, καθώς επίσης και η Σλοβενία, τα οποία προηγουμένως ήταν, παρά τη θέλησή τους, μέλη της Σοβιετικής Ένωσης και της Γιουγκοσλαβίας αντίστοιχα.
3) Δεν θα υπάρχουν πανευρωπαϊκά ψηφοδέλτια.
Η απόσταση σε σχέση με τους ψηφοφόρους θα είναι πολύ μεγάλη.
4) Μια περισσότερο ευέλικτη στάση ως προς τον μέγιστο αριθμό των επτακοσίων βουλευτών του Ευρωπαϊκού Κοινοβουλίου.
5) Τα κόμματα που δραστηριοποιούνται σε ευρωπαϊκό επίπεδο δεν θα χρηματοδοτούνται με κοινοτικούς πόρους.
Πρόκειται για μία εσφαλμένη χρήση των κονδυλίων και δημιουργεί μεγάλα περιθώρια αυθαιρεσίας.
Μπορεί να υπάρξει κατάχρηση της χρηματοδότησης των κομμάτων.
Στη σημερινή Ευρώπη αυτό είναι κάτι που το γνωρίζουμε πλέον.
6) Σε ό,τι αφορά την ειδική πλειοψηφία στο Ευρωπαϊκό Συμβούλιο, που αναφέρεται στο άρθρο 8.1 του ψηφίσματος, αυτή θα πρέπει να είναι πλειοψηφία δύο τρίτων και όχι απλή πλειοψηφία.
7) Ο αποκλεισμός ενός κράτους μέλους πρέπει να αποφασίζεται ομόφωνα, εξαιρουμένου του περί ου ο λόγος κράτους.
Ο αποκλεισμός είναι ένα σοβαρό μέτρο.
8) Η ΕΕ θα πρέπει να συνεχίσει να είναι εξαρτώμενη από τα κράτη μέλη όσον αφορά τη χρηματοδότησή της.
9) Δεν υπάρχει κάποιο κείμενο σχετικά με την αρχή της επικουρικότητας και τη σαφή κατανομή των αρμοδιοτήτων.
Ένα τέτοιο κείμενο είναι απαραίτητο.
Κυρία Πρόεδρε, κύριε εκπρόσωπε του Συμβουλίου, κύριε Επίτροπε, αγαπητοί συνάδελφοι, τι είναι αυτό που διακυβεύεται σε αυτή τη Διακυβερνητική Διάσκεψη;
Προφανώς, πρόκειται πρώτα και πάνω απ' όλα για την ποιότητα της διαδικασίας λήψης αποφάσεων στην Ένωση.
Για τον λόγο αυτό, δίδουμε πολύ μεγάλη σημασία στην επέκταση του πεδίου της ειδικής πλειοψηφίας.
Αν είχαμε τη βεβαιότητα ότι όλα τα ζητήματα, αύριο, θα εγκρίνονται με ειδική πλειοψηφία στην Ευρωπαϊκή Ένωση, τότε δεν θα είχαμε θέσει το ζήτημα των στενότερων συνεργασιών.
Οφείλουμε όμως να επισημάνουμε ότι οπωσδήποτε θα μας χρειαστεί και αυτό το εργαλείο.
Αυτό είπαμε στην πρώτη θέση που εκφράσαμε σε αυτό το Κοινοβούλιο και νομίζω ότι, κατά κάποιο τρόπο, συμβάλλαμε στο να ακουστεί αυτή η μουσική στην κοινότητα των αρχηγών Κρατών και κυβερνήσεων.
Δεν μπορούμε παρά να εκφράσουμε την ικανοποίησή μας για το γεγονός αυτό.
Ωστόσο, θέλω σήμερα να επιστήσω την προσοχή των συναδέλφων, εκείνων που πίσω από αυτήν τη στενότερη συνεργασία βλέπουν τον κίνδυνο ενός υπερβολικά έντονου συντονισμού μεταξύ των μεγάλων κρατών.
Νομίζω ότι το συμφέρον όλων των μελών της Ένωσης είναι σήμερα να μπορεί οποιαδήποτε στενότερη συνεργασία να λαμβάνει χώρα στην Ένωση, με σεβασμό προς το νομικό σύστημα της Ένωσης και τα θεσμικά όργανα της Ένωσης.
Για τον λόγο αυτό, ας επιτρέψουμε να δρομολογούνται στενότερες συνεργασίες όταν ένα τρίτο των κρατών συμμετέχει σε αυτές ή το αφορούν οι εν λόγω συνεργασίες και ας εγκρίνουμε αυτές τις στενότερες συνεργασίες με ειδική πλειοψηφία, με τη σύμφωνη γνώμη αυτού του Κοινοβουλίου.
Το ερώτημα που θα πρέπει να θέσουμε στον εαυτό μας αύριο είναι, βεβαίως, εκείνο του δημοκρατικού ελέγχου αυτών των στενότερων συνεργασιών και το Κοινοβούλιό μας θα πρέπει να παίξει καίριο ρόλο σε αυτό.
Επομένως, καταλαβαίνω ότι, στη Διακυβερνητική Διάσκεψη, τίθενται ερωτήσεις πάνω στα θέματα, και χαίρομαι που με αυτόν τον τρόπο η συζήτηση μπαίνει στην καρδιά του ζητήματος.
Τα θέματα, όμως, θα δείτε ότι θα αποτυπωθούν από άλλες συζητήσεις που θα διεξαγάγετε στα πλαίσια της Διακυβερνητικής Διάσκεψης.
Πριν να ολοκληρώσω, κυρία Πρόεδρε, μια παρατήρηση.
Ένα σήμα συναγερμού σχετικά με την κατάρτιση του Χάρτη των Θεμελιωδών Δικαιωμάτων που θέλουμε να δούμε να ενσωματώνεται στη Συνθήκη.
Η ενσωμάτωση αυτού του Χάρτη έχει πολύ μεγάλη σημασία.
Μια χρονική στιγμή κατά την οποία οι αξίες της Ένωσης ενίοτε ανατρέπονται, μοιάζουν εύθραυστες, αυτός ο Χάρτης έρχεται πάνω στην ώρα, αλλά θα έχει νόημα μόνον εάν ενσωματωθεί στις Συνθήκες με ένα ισχυρό περιεχόμενο στα πλαίσια της εντολής της Κολωνίας, ολόκληρης της εντολής της Κολωνίας, δηλαδή μαζί με τα οικονομικά και κοινωνικά δικαιώματα.
Κυρία Πρόεδρε, αυτή είναι μια περίεργη, δυσάρεστη και σχιζοφρενική έκθεση.
Ορισμένα τμήματά της έχουν εκπονηθεί σαφώς επιδέξια, ως χρήσιμες προτάσεις για τη ΔΚΔ.
Αλλα τμήματα συνιστούν έναν κατάλογο φρούδων ελπίδων και αισιόδοξων επιθυμιών που σίγουρα θα απορριφθούν από τη Διακυβερνητική.
Είναι δύσκολο να εκτιμήσουμε κατά πόσον αυτός ο σχιζοειδής χαρακτήρας της έκθεσης αντανακλά τις θέσεις των δύο εισηγητών.
Εάν αυτό συμβαίνει, είμαι σίγουρος ότι μπορώ να αποδώσω τα καλύτερα τμήματα στο φίλο και συνάδελφό μου κ. Δημητρακόπουλο και τα πιο ασυνήθιστα τμήματα στον κ. Leinen.
Ωστόσο, η πλειοψηφία των συναδέλφων μου του Συντηρητικού Κόμματος ψήφισε υπέρ της απόρριψης της έκθεσης και θα ψηφίσει σύμφωνα με αυτό σε αυτό το Σώμα.
Η αντιπροσωπεία του Συντηρητικού Κόμματος θεωρεί πολλές από τις ιδέες της έκθεσης ως συγκεντρωτικές, συνδικαλιστικές, περιττές και οπισθοδρομικές.
Αντί να εξετάζει νέες, ευέλικτες και ριζοσπαστικές προσεγγίσεις για μια διευρυμένη Ένωση στην παγκόσμια αγορά, το μήνυμα της προκειμένης έκθεσης είναι: συνεχίστε προς το μέλλον ανεξάρτητα από το Μάαστριχτ και το Αμστερνταμ!
Εντούτοις, απορρίπτοντας αυτή την έκθεση, η αντιπροσωπεία του Συντηρητικού Κόμματος δείχνει και αυτή επίσης έναν σχιζοφρενικό χαρακτήρα, εφόσον απορρίπτει κατά συνέπεια την εξαίρετη τροπολογία του κ. Duff για να θεσπισθεί νομικά η επιλογή της μη συμμετοχής των κρατών μελών, και εκείνης του φίλου μου κ. Perry και άλλων, που θα επιτρέψει στο Κοινοβούλιο να ενεργεί με συνέπεια στα λόγια του, εξοικονομώντας τις υπερβολικές δαπάνες που συνεπάγεται ο παραλογισμός αυτών των συνεδριάσεων στο Στρασβούργο.
Αυτή είναι η φύση της δημοκρατίας και των δημοκρατικών αποφάσεων.
Κι αυτές είναι συχνά περίεργες, δυσάρεστες και σχιζοφρενικές, αλλά παρ' όλα αυτά παραμένουν το καλύτερο που έχουμε.
Κυρία Πρόεδρε, η έκθεση που παρουσίασαν οι δύο συνεισηγητές είναι πολύ φιλόδοξη, πολύ μπροστά σε σχέση με την εποχή μας, αλλά παρουσιάζει δύο πολύ σημαντικά μειονεκτήματα, που πρέπει να τα διορθώσει η ψηφοφορία στην Ολομέλεια.
Πρώτον, η γενίκευση της ψηφοφορίας με διπλή ειδική πλειοψηφία δεν είναι πανάκεια για τη μελλοντική ολοκλήρωση της Ευρώπης.
Μια παρόμοια απόλυτη αρχή ενέχει τον κίνδυνο να προκαλέσει αντιδράσεις απόρριψης στην κοινή γνώμη των κρατών μελών και στα εθνικά κοινοβούλια, πάνω στα πιο ευαίσθητα θέματα που είναι στην πραγματικότητα εξαιρέσεις από τον γενικό κανόνα.
Θα ήταν καλύτερα, όπως κάναμε και στο παρελθόν, να αναζητήσουμε έναν συμβιβασμό ο οποίος να μπορεί να γίνει δεκτός απ' όλους.
Είναι ένα ζήτημα νομιμότητας και αποδοχής.
Δεύτερον, οι χώρες μέλη με μεγάλο πληθυσμό κρατούν για τον εαυτό τους τη μερίδα του λέοντος.
Η υποκείμενη αρχή "ένας άνθρωπος-μία ψήφος" είναι απαράδεκτη.
Είναι αντίθετη με το άρθρο 190 της Συνθήκης που λέει ότι ο αριθμός των εκλεγμένων αντιπροσώπων πρέπει να διασφαλίζει μια κατάλληλη εκπροσώπηση των λαών των κρατών που ενώθηκαν στα πλαίσια της Κοινότητας.
Είναι ένα ζήτημα ισότητας και αλληλεγγύης.
Τέλος, η θέση που μας σερβίρουν και μας ξανασερβίρουν, σύμφωνα με την οποία μια Επιτροπή με περισσότερα από 20 μέλη δεν θα μπορούσε να λειτουργήσει, δεν στηρίζεται από κανένα σοβαρό επιχείρημα.
Όσον αφορά πάλι την Επιτροπή, ας αποφύγουμε να αναγάγουμε τον αριθμό σε απόλυτη αρχή.
Αντίθετα, για να χαίρουν ευρείας στήριξης σε όλα τα κράτη μέλη οι αποφάσεις που προτείνονται με πρωτοβουλία της Επιτροπής, είναι απαραίτητο να εκπροσωπούνται σε αυτήν όλα τα κράτη μέλη.
Η σημαντική ψηφοφορία που θα λάβει χώρα αύριο θα επιτρέψει, ελπίζω, στο Ευρωπαϊκό Κοινοβούλιο να θέσει ένα τέρμα σε αυτήν την αμφισημία και να εκφράσει πιο εύστοχες απόψεις.
Μόνο μια πρόταση που θα πλησιάζει περισσότερο την πολιτική πραγματικότητα θα έχει πιθανότητες να ληφθεί υπόψη.
Η ΔΚΔ του 2000 δεν είναι το τέλος της ιστορίας.
Κυρία Πρόεδρε, σε μια χρονική στιγμή κατά την οποία το μέλλον της Ευρωπαϊκής Ένωσης εξαρτάται περισσότερο από ποτέ από την ισορροπία και την καλή λειτουργία των θεσμικών μας οργάνων, θα ήθελα πρώτα απ' όλα να ευχαριστήσω τους δύο εισηγητές, τον Γιώργο Δημητρακόπουλο και τον Jo Leinen, για την ποιότητα της εργασίας τους.
Όλοι είμαστε σύμφωνοι και όλοι επιβεβαιώνουμε σήμερα ότι η έγκριση θεσμικών και πολιτικών μεταρρυθμίσεων πρέπει να αποτελεί απαραίτητη προϋπόθεση για οποιαδήποτε διεύρυνση της Ένωσης.
Αυτή είναι η πρόκληση στην οποία έχουμε καθήκον να ανταποκριθούμε σε μια στιγμή κατά την οποία η αμφιβολία και η έλλειψη πολιτικών προοπτικών φωλιάζει στην καρδιά πολλών συμπολιτών μας.
Η Ευρωπαϊκή Ένωση την οποία οραματίστηκαν, υλοποίησαν και μετά μας κληροδότησαν οι πατέρες και ιδρυτές της οφείλει σήμερα να εξελιχθεί και να μεταμορφωθεί.
Η Ευρώπη βρίσκεται σε ένα σταυροδρόμι.
Είτε θα αρκεστούμε στο να είμαστε, στο μέλλον, απλώς μια ζώνη ελεύθερων συναλλαγών, είτε επιθυμούμε να οικοδομήσουμε μια πολιτική Ευρώπη.
Ας μην γελιόμαστε όμως.
Αν επιλέξουμε να μείνουμε στη μέση του δρόμου, τότε είναι πιθανό να υλοποιηθεί το χειρότερο σενάριο: η Ευρώπη που θα διαθέτει ένα ενιαίο νόμισμα αλλά δεν θα έχει την ιδιότητα μιας πολιτικής δύναμης θα ξαναγίνει ένας απλός γεωγραφικός χώρος όπου θα εξελίσσονται ελεύθερα οι εθνικοί ανταγωνισμοί.
Είναι καιρός να γίνει η Ευρώπη μια δύναμη ικανή να έχει μια πραγματική πολιτική έκφραση, να υποστηρίζει ένα κοινωνικό σχέδιο και να χαράζει μια κοινή εξωτερική πολιτική και πολιτική άμυνας.
Σε εμάς εναπόκειται, στους εκλεγμένους αντιπροσώπους των ευρωπαϊκών λαών, να εργαστούμε για μια πιο αποτελεσματική και πιο δημοκρατική λειτουργία των θεσμικών μας οργάνων.
Η Ευρώπη όμως θα είναι δημοκρατική μόνον αν καθορίζουν οι ίδιοι οι λαοί τις αρχές και τους κανόνες οργάνωσής της.
Χαίρομαι πάρα πολύ που η έκθεση Δημητρακόπουλου λαμβάνει υπόψη αυτή την επιθυμία στο πλαίσιο μιας συνταγματικής διαδικασίας, η οποία αποσκοπεί στην απλούστευση και την αποσαφήνιση των κοινοτικών Συνθηκών.
Νομίζω όμως ότι πρέπει να προχωρήσουμε περισσότερο, μας χρειάζεται ένα σύνταγμα, δηλαδή ένας θεμελιώδης νόμος, προκειμένου να εδραιωθεί η Ευρώπη ως πραγματική δημοκρατική κοινωνία.
Η μεταρρύθμιση των θεσμικών οργάνων δεν είναι επομένως μόνον η προϋπόθεση για τη διεύρυνση, είναι και προϋπόθεση για την επιβίωση της Ευρώπης.
Εκφράζω την ευχή, κύριε Επίτροπε, οι εκπρόσωποι των κρατών μελών να επιχειρήσουν πραγματικές μεταρρυθμίσεις και να υπολογίσουν τις προκλήσεις της Διακυβερνητικής Διάσκεψης, προκειμένου να γίνει αυτός ο αιώνας ο αιώνας της Ευρώπης.
NL) Κυρία Πρόεδρε, ευχαριστώ καταρχήν τους δύο εισηγητές.
Η ολλανδική σοσιαλδημοκρατική αντιπροσωπία είχε ασχοληθεί ιδιαίτερα ενεργά με την Διακυβερνητική Διάσκεψη αρκετά πριν την έναρξη της Διακυβερνητικής Διάσκεψης.
Διεξήγαμε μεγάλες δημόσιες συζητήσεις στην Ολλανδία και κάναμε αρκετές προετοιμασίες.
Η Διακυβερνητική Διάσκεψη πρέπει τελικά να προετοιμάσει την Ένωση για την διεύρυνση και για την διεύρυνση αυτή θα πρέπει τα παρόντα κράτη μέλη να κάνουν θυσίες.
Αλλά οι θυσίες αυτές είναι μικρές, δεδομένης της ιστορικά μοναδικής ευκαιρίας να ενωθεί η Ανατολή και η Δύση σε μια ασφαλή Ευρώπη που θα χαρακτηρίζεται από την ειρήνη.
Επιπλέον θα πρέπει φυσικά να φέρει την Ευρώπη πιο κοντά στους πολίτες, γιατί η απόσταση μεταξύ των Βρυξελλών και των πολιτών μας είναι ακόμη πολύ μεγάλη.
Γι' αυτό θα πρέπει η Διακυβερνητική Διάσκεψη να κλείσει το δημοκρατικό έλλειμμα.
Για τον σκοπό αυτό είναι ουσιώδες να επεκταθεί η λήψη αποφάσεων με πλειοψηφία για όλες τις νομοθετήσεις, εκτός των συνταγματικών υποθέσεων, σε συνδυασμό με την αρμοδιότητα συναπόφασης του Κοινοβουλίου, καθώς επίσης και την γνωστή δικλείδα στην λήψη αποφάσεων του Συμβουλίου.
Η άμβλυνση του δημοκρατικού ελλείμματος και μόνο, δεν είναι αρκετή για να βελτιωθεί η επαφή με τον πολίτη.
Για το λόγο αυτό ειδικότερα βάζουμε τα δυνατά μας για έναν καλύτερο και συνταγματικά θεσμοθετημένο κοινωνικό διάλογο με τις μη κυβερνητικές οργανώσεις, δεδομένου ότι αυτές υποστηρίζουν πολλά από τα συμφέροντα των πολιτών μας.
Η τροπολογία 162 αποτελεί το κατάλληλο χώρο για αυτό.
Ένα επόμενο σημαντικό θέμα για εμάς είναι η διευκόλυνση της ενισχυμένης συνεργασίας.
Είναι σαφές ότι το ουσιαστικό βέτο που υποβόσκει αυτή τη στιγμή στην διαδικασία αυτή πρέπει να εξαφανιστεί.
Η ενισχυμένη συνεργασία μπορεί να αποδειχτεί για την Ένωση μεγάλη εξυπηρέτηση μετά την διεύρυνση, όταν η Ένωση θα έχει εντός των συνόρων της μια ακόμη μεγαλύτερη διαφοροποίηση των κρατών μελών.
Σε ό,τι αφορά εμάς, η έκθεση δεν προχωρά αρκετά ως προς ένα άλλο σημείο, για την ακρίβεια σε σχέση με την προσωπική ευθύνη που πρέπει να αποδίδεται στους επιτρόπους.
Είμαστε απολύτως της άποψης ότι ο επίτροπος ο οποίος χάνει την εμπιστοσύνη του Κοινοβουλίου, θα πρέπει να μπορεί επίσης να προειδοποιείται αυστηρά από το Κοινοβούλιο με απειλή αποπομπής του.
Μια τέτοια διαδικασία κατά την άποψη μας απονέμει περισσότερη δικαιοσύνη σε μια δημοκρατική ισορροπία μεταξύ των θεσμικών οργάνων, απ' ό,τι η διαδικασία Prodi, αλλά το βήμα αυτό δυστυχώς για την πλειοψηφία των συναδέλφων μου μοιάζει να αποτελεί ολόκληρη γέφυρα.
Κυρία Πρόεδρε, όσον αφορά τον Ευρωπαίο μας Επίτροπο, προτιμούμε καλύτερα έναν Επίτροπο ανά κράτος.
Αν πρέπει, εκ περιτροπής για όλες τις χώρες, γιατί ο συμβιβασμός της Σοσιαλιστικής Ομάδας έχει την υποστήριξη μας.
Θεωρούμε τέλος ότι στον συμβιβασμό μας βρίσκεται μια καλή ισορροπία μεταξύ μικρών και μεγάλων κρατών μελών.
Ελπίζουμε ότι αυτό θα λάβει την υποστήριξη σε αυτό το Κοινοβούλιο.
Κυρία Πρόεδρε, προς τα που οδεύει άραγε η Ευρώπη;
Προς ένα ευρωπαϊκό ομοσπονδιακό κράτος με ένα ισχυρό κέντρο και ευρύτατες αρμοδιότητες ή προς την προσεγμένη περαιτέρω ανάπτυξη εκείνου που μέχρι σήμερα αποτελούσε σήμα κατατεθέν και εγγύηση για την επιτυχία της ευρωπαϊκής ολοκλήρωσης, δηλαδή μιας ένωσης των λαών και των κρατών της Ευρώπης;
Σύμφωνα με το κείμενο της Επιτροπής Συνταγματικών Υποθέσεων φαίνεται σαν οι υποστηρικτές του ομοσπονδιακού χαρακτήρα της ΕΕ να είχαν ήδη κατορθώσει να δημιουργήσουν μιαν Επιτροπή, όπου δεν θα εκπροσωπούνται πάντα όλα τα κράτη μέλη, ένα Κοινοβούλιο, όπου ακόμα και οι εκπρόσωποι κρατών μεσαίου μεγέθους δεν θα διαδραματίζουν πια ουσιαστικό ρόλο, και ένα Συμβούλιο που θα στηρίζει τις πλειοψηφίες του βασικά στο 51% του συνολικού πληθυσμού των κρατών μελών.
Ακόμα και για τους ενθουσιώδεις ευρωπαϊστές τούτο θα αποτελούσε διαστρεβλωτική καρικατούρα.
Ελπίζω ότι αύριο θα αποφασίσουμε για ένα διαφορετικό κείμενο.
Για ένα κείμενο ισορροπημένο που θα στοχεύει στην περαιτέρω λειτουργία της ΕΕ η οποία θα καθορίζεται από κοινού, τόσο από τα μεγάλα όσο και από τα μικρά κράτη, και θα εξακολουθεί να σέβεται τις ιδιαιτερότητες των ευρωπαϊκών λαών και κρατών, έτσι ώστε να μην δοκιμαστούν στο έπακρο οι πολίτες πού ήδη σήμερα έχουν όλο και πιο συχνά πρόβλημα να αποδεχθούν το κέντρο των Βρυξελλών.
Ελπίζω ότι το κείμενο της επιτροπής θα τροποποιηθεί και σε ένα δεύτερο σημείο.
Στο σημείο 29 οι Δημητρακόπουλος και Leinen προτείνουν μιαν αναθεώρηση της διαδικασίας αναστολής δικαιωμάτων ενός κράτους σε περιπτώσεις σοβαρών παραβιάσεων της δημοκρατίας και των ανθρωπίνων δικαιωμάτων.
Επιτρέψτε μου εδώ να μιλήσω ξεκάθαρα και να σας πω πώς βλέπουν τη διαδικασία αυτή στην πλειοψηφία τους οι πολίτες στην πατρίδα μου, την Αυστρία.
Αυτόν τον καιρό αντιμετωπίζουν την πικρή εμπειρία, ότι ήδη σήμερα, στο όνομα του πολιτικά ορθού δεν τηρείται το ισχύον κοινοτικό δίκαιο.
Το φαινόμενο αυτό δεν ενισχύει την εμπιστοσύνη στην κεντρική θεμελιώδη αξία της κοινής Ευρώπης.
Μια κοινότητα δικαίου πρέπει να τηρεί τη δική της νομοθεσία.
Δεν ευσταθεί ούτε κατά διάνοια ότι η παρούσα αρνητική αντιμετώπιση της Αυστρίας είναι μόνο διμερής πολιτικής.
Όποιος δυσπιστούσε ακόμα και χρειαζόταν να του επιβεβαιωθεί η κατάσταση αυτή, βεβαιώθηκε σήμερα με την παρέμβαση της Προέδρου του Σώματος.
Γιατί πώς αλλιώς θα πρέπει να καταλάβει κανείς την πρόταση της Nicole Fontaine, ότι ελπίζει πως η Αυστρία θα είναι κάποια ημέρα και πάλι ισότιμο μέλος της Ένωσης;
Τι είμαστε δηλαδή τώρα;
Ας αφήσουμε λοιπόν κατά μέρος τις υποκριτικές διορθώσεις στα άρθρα 6 και 7 της Συνθήκης ΕΕ.
Ας παραμείνουμε στην ισχύουσα νομοθεσία και ας αντιμετωπίσουμε τους Αυστριακούς με τον τρόπο που απαιτεί η Συνθήκη ΕΕ.
Αντί να αποκλείουμε είναι καλύτερο να συνδέουμε.
Κυρία Πρόεδρε, η διεύρυνση είναι σημαντική για τους λαούς της Ευρώπης.
Ως εκ τούτου, πρέπει να βρούμε έναν τρόπο ώστε να ενεργήσουμε από κοινού σε ολόκληρη την Ευρώπη.
Οι ενταξιακές διαπραγματεύσεις είναι εν εξελίξει.
Επομένως, είναι σημαντικό να ολοκληρωθεί η Διακυβερνητική Διάσκεψη πριν το τέλος του έτους.
Στην ΕΕ του μέλλοντος πρέπει να έχουν τη δυνατότητα να επηρεάζουν τόσο τα μεγάλα όσο και τα μικρά κράτη.
Πρέπει να υπάρχει μια ισορροπία, και απαιτείται για να έχουν οι πολίτες μας εμπιστοσύνη στην ευρωπαϊκή συνεργασία.
Γι' αυτόν τον λόγο, έχω την άποψη να υπάρχει, όταν θα γίνει η ρύθμιση της σύνθεσης του Ευρωπαϊκού Κοινοβουλίου, αναλογική κλιμακούμενη μείωση του αριθμού των βουλευτών.
Σ' αυτήν τη διαδικασία θα πρέπει να συμμετέχουν και να συμβάλλουν όλα τα σημερινά κράτη μέλη.
Παράλληλα, πρέπει να διασφαλιστεί ένας ορισμένος αριθμός βουλευτών εντός του πλαισίου των 700 εδρών, που έχουμε θέσει ως ανώτατο όριο, για τα μικρότερα κράτη.
Πρέπει να βρούμε μια μέθοδο κατανομής των ψήφων σε ό,τι αφορά τις ψηφοφορίες του Συμβουλίου, για την οποία δεν θα χρειάζεται επαναδιαπραγμάτευση σε κάθε νέα διεύρυνση.
Γι' αυτόν τον λόγο, πρεσβεύω ένα σύστημα το οποίο θα λαμβάνει υπόψη του τις διαφορές στο μέγεθος των πληθυσμών.
Είναι σημαντικό να έχει κάθε χώρα ένα μέλος στην Επιτροπή.
Οι Επίτροποι εργάζονται για ολόκληρη την Ένωση και είναι σημαντικοί για να επιτευχθεί η συναντίληψη μεταξύ των κρατών μελών.
Επομένως, στη Επιτροπή πρέπει να υπάρχουν γνώσεις και εμπειρίες από όλα τα κράτη μέλη.
Η συνεργασία στα πλαίσια της ΕΕ είναι, πρωτίστως, ένα ευρωπαϊκό εγχείρημα της κοινωνίας των πολιτών και πρέπει να διαχωρίζεται από τη στρατιωτική συνεργασία.
Τα κράτη μέλη έχουν διαφορετικό υπόβαθρο όσον αφορά τις στρατιωτικές συμμαχίες και την ουδετερότητα.
Στην Κολωνία και στο Ελσίνκι έγινε μεγάλη πρόοδος σε ό,τι αφορά την προετοιμασία μας για τους προληπτικούς χειρισμούς των κρίσεων και των συγκρούσεων.
Ως εκ τούτου, είναι σημαντικό να αντικατοπτρίζει η Συνθήκη τη διαφορά μεταξύ πολιτικής και στρατιωτικής συνεργασίας.
Συνεπώς, η δημιουργία μιας ευρωπαϊκής στρατιωτικής συμμαχίας δεν θα πρέπει να γίνει εντός του πλαισίου των θεσμικών οργάνων της ΕΕ, αλλά, μεταξύ κρατών.
Η αμοιβαία δεσμευτική στρατιωτική βοήθεια δεν έχει θέση στη Συνθήκη της ΕΕ.
Κυρία Πρόεδρε, κύριε Επίτροπε, αγαπητοί συνάδελφοι, για εμάς η διεύρυνση είναι το πλέον σημαντικό ευρωπαϊκό θέμα και, τώρα, ενόψει της σουηδικής προεδρίας, βρίσκεται στην υψηλότερη θέση της ημερησίας διάταξης.
Δεν θέλουμε, όμως, να διακοπεί η ευρωπαϊκή συνεργασία και να εκφυλιστεί σε "διαπληκτισμούς" , κάτι που υπάρχει κίνδυνος να συμβεί αν 30 χώρες διαρκώς προβάλουν βέτο.
Μπορούμε να δώσουμε ουσιαστική προτεραιότητα στην ανάπτυξη να μόνο αν παράλληλα υιοθετήσουμε την ειδική πλειοψηφία στους περισσότερους τομείς, εκτός, σε ό,τι αφορά π.χ. τις νέες Συνθήκες.
Επίσης, θα προτιμούσαμε να υπάρξει πλειοψηφική απόφαση σε ότι αφορά το άρθρο 289, διότι, τότε, θα μπορούσε να ρυθμιστεί το θέμα της έδρας και των συνεδριάσεων του Ευρωπαϊκού Κοινοβουλίου χωρίς να σπαταλώνται ανθρώπινοι πόροι και έσοδα προερχόμενα από φόρους.
Οι σουηδοί φορολογούμενοι, οι οποίοι, κατά τα άλλα, πληρώνουν περισσότερα στην Ένωση απ' όσα λαμβάνουν, πραγματικά δεν καταλαβαίνουν πως μπορεί να κάνει κανείς κάτι τόσο εξωφρενικό όπως το να μετακινείται κάθε μήνα μπρος-πίσω με χιλιάδες κιβώτια.
Ίσως ήταν αποτελεσματικότερο αν είχαμε το γραφείο σε ένα πανευρωπαϊκό τροχόσπιτο αντί να σπαταλάμε όλους αυτούς τους ανθρωπομήνες, όπως κάνουμε τώρα σε αεροπορικά ταξίδια.
Σεβόμαστε τα σύμβολα της ειρήνης, ωστόσο, τα δισεκατομμύρια που κοστίζουν οι μετακινήσεις στο Στρασβούργο θα μπορούσαν να διατεθούν επίσης για τους γείτονές μας στην Ανατολική Ευρώπη.
Ίσως αυτοί να χρειάζονται περισσότερο αυτά τα "δισεκατομμύρια της ειρήνης" απ' ότι εμείς.
Τέλος, θέλω να εκφράσω τις ευχαριστίες μου προς τους εισηγητές για την πολύ καλή έκθεση και να εκφράσω την ελπίδα ότι ο κανονισμός σχετικά με τους πολίτες θα αποτελεί τον πρόλογο της νέας Συνθήκης.
Θέλω, επίσης, να τελειώσω εκφράζοντας τις ιδιαίτερες ευχαριστίες μου στον Επίτροπο κ. Barnier, για την παρουσία του κατά τη διάρκεια ολόκληρης της συζήτησης, καθώς επίσης και για το ενεργό ενδιαφέρον του γι' αυτά τα θέματα.
Πραγματικά, δίνει σε εμένα έμπνευση και ελπίδα πολλές φορές, όταν θεωρώ ότι τα κράτη μέλη γκρινιάζουν και έχουν απίθανες θέσεις σε μια πληθώρα θεμάτων, με τα οποία εμείς οι ευρωπαίοι πολίτες έχουμε, όντως, προβλήματα.
Σας ευχαριστώ, Επίτροπε Barnier, για τη συνεισφορά σας η οποία πραγματικά με βοηθάει να δω με αισιοδοξία τη μελλοντική ανάπτυξη της Ευρώπης.
Αξιότιμη κυρία Πρόεδρε, έχουμε μπροστά μας ένα καθήκον που αποτελεί πραγματική πρόκληση.
Πρέπει να βρούμε απαντήσεις στην πρόκληση της διεύρυνσης, ωστόσο και στη σημερινή Ένωση του παρόντος μεγέθους χρειάζονται αναθεωρήσεις στη διαδικασία λήψης αποφάσεων και στους κανόνες του παιχνιδιού.
Πρέπει να εξευρεθεί η ισορροπία μεταξύ της αποτελεσματικότητας, της δημοκρατίας και της ισότητας των κρατών μελών.
Πρωτίστως, πρέπει να μπορέσουμε να αποκαταστήσουμε την εμπιστοσύνη των πολιτών στις λήψεις αποφάσεων της Ευρωπαϊκής Ένωσης.
Αυτό θα συμβεί με την αύξηση της πραγματικής διαφάνειας και την εξέλιξη της διοίκησης κατά τρόπον ώστε να υπηρετεί τους πολίτες.
Η Επιτροπή πρέπει να υποστηριχθεί κατά την πραγματοποίηση των αλλαγών, αλλά και το Συμβούλιο και το Κοινοβούλιο πρέπει να μπορούν από την πλευρά τους να ενισχύσουν με τη λειτουργία τους την εμπιστοσύνη των πολιτών.
Η διευρυμένη αλλά και η σημερινή Ένωση πρέπει να έχει ως κύρια μορφή λήψης αποφάσεων το σύστημα της ειδικής πλειοψηφίας.
Έχουμε παρατηρήσει φερ' ειπείν ότι τα φορολογικά ζητήματα έχουν εξελιχθεί σε εμπόδιο.
Είναι δύσκολο να κατανοήσουμε γιατί δεν θσπίζουμε μια λογική φορολόγηση του κεφαλαίου στην ευρωπαϊκή επικράτεια.
Αυτή τη στιγμή το κεφάλαιο καταφέρνει και τη βγάζει καθαρή.
Όλοι εμείς πρέπει να κάνουμε και να υπερασπισθούμε πολλά στην Ενωμένη Ευρώπη.
Πρέπει να εμμείνουμε στην ευρωπαϊκή αλληλεγγύη για όσο το δυνατόν περισσότερο χρόνο ακόμη και σε ευμετάβλητες συνθήκες.
Δεν μπορώ να αποδεχθώ τον συλλογισμό ότι η ενισχυμένη συνεργασία θα μπορούσε να προχωρήσει μόνο με την ψήφο του ενός τρίτου των κρατών μελών.
Στη συγκεκριμένη περίπτωση χρειάζονται κατά τη γνώμη μου περισσότερα.
Η προετοιμασία των θεμάτων της Επιτροπής θα πρέπει επίσης να είναι όσο το δυνατόν πιο πολύπλευρη, και αυτό αιτιολογείται από το σκεπτικό ότι κάθε κράτος μέλος θα πρέπει να διαθέτει και στο μέλλον τον δικό του Επίτροπο.
Η ισορροπία των μικρών και μεγάλων κρατών πρέπει να διατηρηθεί και στο Συμβούλιο, συνεπώς η διπλή πλειοψηφία δεν μπορεί σε καμία περίπτωση να γίνει αποδεκτή.
Κυρία Πρόεδρε, τα συνταγματικά ζητήματα για τα οποία συζητάμε σήμερα εδώ είναι πολύ αμφιλεγόμενα, πράγμα που αποδεικνύει πολύ καλά η ψηφοφορία που έλαβε χώρα στην επιτροπή.
Πράγματι, δώδεκα μέλη υπερψήφισαν την έκθεση και δώδεκα μέλη δεν την υπερψήφισαν.
Μεταξύ των τελευταίων, οκτώ την καταψήφισαν και τέσσερις απείχαν από την ψηφοφορία.
Δεν είναι λαμπρό αποτέλεσμα.
Για μένα, όμως, είναι καθησυχαστικό το γεγονός ότι τόσοι συνάδελφοι συμφωνούν και αναγνωρίζουν ότι οι προτάσεις που περιέχονται σε 52 παραγράφους και 58 υποπαραγράφους αποτελούν έναν υπερβολικά μακρύ κατάλογο για ψώνια τον οποίο, με την παρούσα κατάσταση, υπάρχει ο κίνδυνος να μην τον πάρουν στα σοβαρά στη Διακυβερνητική Διάσκεψη.
Ωστόσο, δεν με παρηγορεί, όπως τον Ταλλεϋράνδο, η ιδέα πως ό,τι είναι υπερβολικό είναι και ασήμαντο.
Θα ήθελα να διαχωρίσω τη θέση μου από διεκδικήσεις όπως εκείνη η οποία ζητεί να μειωθεί κατά το ένα τρίτο η αντιπροσωπεία της χώρας μου στο Ευρωπαϊκό Κοινοβούλιο.
Γνωρίζω ότι το Μεγάλο Δουκάτο του Λουξεμβούργου έχει περισσότερους βουλευτές ανά κάτοικο εδώ απ' ό,τι οι μεγάλες χώρες, αλλά ο υπολογισμός είναι πρωτόγονος και πρόωρος.
Με έξι βουλευτές, είναι εκ των πραγμάτων αδύνατον να παρακολουθούμε όλες τις κρίσιμες για τη χώρα μας υποθέσεις.
Εξάλλου, δεν θα μπορούμε να συμμετέχουμε σε όλες τις επιτροπές.
Ο καταμερισμός της εργασίας και η εξειδίκευση είναι πιο εύκολο να γίνουν σε μια μεγάλη αντιπροσωπεία: ακόμα και αν μειωνόταν κατά το ένα τρίτο η πιο μεγάλη αντιπροσωπεία, που αριθμεί 99 μέλη, θα μπορούσαν να μοιράζονται μεταξύ τους την εργασία.
Προς το παρόν, αρκεί να προτείνουμε οι έδρες του Ευρωπαϊκού Κοινοβουλίου να κατανέμονται με βάση μια προοδευτικά μειούμενη αναλογικότητα με έναν ελάχιστο αριθμό εδρών ανά κράτος μέλος, δεδομένου ότι πρέπει να τηρείται το άρθρο 190 της Συνθήκης.
Η ιδέα ενός ευρωπαϊκού ψηφοδελτίου είναι πρόωρη αν όχι και παράδοξη.
Δεν είναι δυνατόν μια πλειοψηφία βουλευτών του Ευρωπαϊκού Κοινοβουλίου να αποφασίζει εδώ, ενάντια στους υπόλοιπους, για την έδρα αυτού του Κοινοβουλίου: ο συμβιβασμός του Εδιμβούργου πρέπει να τηρηθεί.
Σε περίπτωση αποφάσεων με ειδική πλειοψηφία στο Συμβούλιο, είναι αδιανόητο να προβλέπεται απλώς μια πλειοψηφία των κρατών μελών.
Χρειάζεται μια πλειοψηφία των δύο τρίτων των κρατών μελών, τέτοια ώστε να εξασφαλίζει ταυτόχρονα ότι μια απλή πλειοψηφία των κρατών μελών αντιπροσωπεύει μια πλειοψηφία του συνολικού πληθυσμού της Ένωσης.
Δεν μπορεί να γίνεται λόγος για περιορισμό του πεδίου εφαρμογής της ψηφοφορίας με ομοφωνία στο Συμβούλιο στις αποφάσεις συνταγματικού χαρακτήρα.
Η ομοφωνία πρέπει να διατηρηθεί και για τα θεμελιώδη ζητήματα όπως οι ίδιοι πόροι, η φορολογία, και άλλα πολλά.
Ελπίζω ότι η ιδέα να μην υπάρχει ένας Επίτροπος για κάθε κράτος μέλος έχει πεθάνει.
Τέλος, αν πρέπει να υπάρχουν στενότερες συνεργασίες, αυτές πρέπει να αφορούν τουλάχιστον το ήμισυ των κρατών μελών, γιατί υπάρχει ο κίνδυνος να καταλήξουμε σε ένα διευθυντήριο.
Υπάρχουν και άλλες ασυναρτησίες σε αυτό το έγγραφο, κυρίως όσον αφορά τον προϋπολογισμό, που ευτυχώς δεν έχουν καμία πιθανότητα να γίνουν δεκτές από το Συμβούλιο και ακόμα λιγότερο να επικυρωθούν από τα εθνικά κοινοβούλια τα οποία σέβονται τον εαυτό τους.
Δεν θα υπερψηφίσω αυτόν τον κατάλογο για ψώνια, εκτός και αν τροποποιηθεί προς την κατεύθυνση που εξήγησα μόλις τώρα.
Κυρία Πρόεδρε, αναρωτιέμαι τι είναι πιο σοβαρό, αυτό που έπραξε το Συμβούλιο εκ νέου με μια διακυβερνητική μέθοδο προκειμένου να αναθεωρήσει τις Συνθήκες και μια ημερήσια διάταξη εξαιρετικά περιορισμένη για αυτή τη Διακυβερνητική Διάσκεψη, λαμβάνοντας υπόψη τις προκλήσεις που έχουμε μπροστά μας, ή η έκθεση που πρόκειται να εγκρίνουμε αύριο στο Σώμα.
Θεωρώ πως η έκθεσή μας είναι πιο σοβαρή.
Είναι εξίσου σοβαρή μια έκθεση που προτείνει ακριβώς αυτά που ζητάμε, που μιλά για τη συνταγματοποίηση της Ευρωπαϊκής Ένωσης, που προτείνει τις ενδεδειγμένες αλλαγές για τα θεσμικά της όργανα, που ζητεί μια διεύρυνση των πολιτικών και που, πάνω απ' όλα, επιχειρεί με τις προτάσεις της να καταστήσει την Ένωση ικανή να αντιμετωπίσει τόσο σημαντικές προκλήσεις, όπως κατ' αρχάς την παγκοσμιοποίηση, και κατά δεύτερο τη νέα οικονομία για την οποία μόλις αναφερθήκαμε στη Λισσαβόνα.
Δεν πιστεύω πως οι προτάσεις που κάνουμε σε αυτή την έκθεση είναι υπερβολικές.
Είναι συνεπείς με αυτό που ανέκαθεν έλεγε το Κοινοβούλιο: περισσότερη δημοκρατία και περισσότερη αποτελεσματικότητα για την Ευρωπαϊκή Ένωση.
Υπ' αυτή την έννοια μάλιστα θεωρώ ότι η προσπάθεια των εισηγητών να συντάξουν το αρχικό σχέδιο και να αναζητήσουν έναν συμβιβασμό στις τροπολογίες μπορεί να αφήσει περιθώρια για μια στάση που θα έπρεπε να ληφθεί υπόψη από το Κοινοβούλιο και τις κυβερνήσεις.
Θέλω να εκφράσω επίσης τα συγχαρητήριά μου, κυρία Πρόεδρε, για την προσπάθεια που καταβάλλει η πορτογαλική προεδρία σε αυτή τη φάση και να ζητήσω από κάποιες κυβερνήσεις - δεν θα τις αναφέρω ονομαστικά - να είναι λίγο πιο ευμενείς απέναντι στην ευρωπαϊκή οικοδόμηση αυτή καθαυτή.
Κυρία Πρόεδρε, η διεύρυνση και οι στρατηγικές συνέπειες, πολιτικές και οικονομικές που θα προκύψουν για την Ευρωπαϊκή Ένωση δεν μπορούν να αποτελούν θέματα ξεχωριστά από τη συζήτηση της κοινής γνώμης ή να αντιμετωπίζονται αποκλειστικά μέσω εθνικού πρίσματος.
Για αυτόν τον λόγο η συζήτηση που έχει σχέση με την παρουσίαση της θέσης του Ευρωπαϊκού Κοινοβουλίου σχετικά με τη Διακυβερνητική Διάσκεψη είναι ουσιαστικής σημασίας προκειμένου να κατανοήσουμε αυτή τη νέα φάση της ευρωπαϊκής οικοδόμησης, ενώ παράλληλα είναι παρακινδυνευμένη και ελκυστική.
Με χαρά μας βλέπουμε σε αυτήν τη συνεισφορά του Ευρωπαϊκού Κοινοβουλίου την επισήμανση του εκδημοκρατισμού, της αποτελεσματικότητας και του μεγαλύτερου ελέγχου των ευρωπαϊκών θεσμικών οργάνων ως κύριες κατευθυντήριες γραμμές ισχύος και αρχές προσανατολισμού, εκεί που είναι περισσότερο έντονες οι αντίστοιχες ελλείψεις, εκεί όπου ο κίνδυνος αποσύνθεσης είναι μεγαλύτερος, ανεξάρτητα από τη σημαντική αύξηση του αριθμού των κρατών μελών.
Αν η πλειοψηφία των προτάσεων αποσκοπούν στο να καταστεί αειφόρος και να ενδυναμωθεί η κοινή πρόοδος και η διαδικασία ένταξης σε αυτό το νέο και περίπλοκο πλαίσιο, και για αυτόν τον λόγο πρέπει να τις επικροτήσουμε, υπάρχουν άλλες, και αναφέρομαι συγκεκριμένα στους ευρωπαϊκούς καταλόγους για το Ευρωπαϊκό Κοινοβούλιο ή για τον κανόνα που διατυπώθηκε για τη λήψη αποφάσεων με ειδική πλειοψηφία ή για τις ενισχυμένες συνεργασίες, για παράδειγμα, όπου θα πρέπει να καταβληθούν προσπάθειες για δικαιότερη ισορροπία μεταξύ των κρατών μελών και μεγαλύτερη συμμόρφωση με την εκπροσώπηση και νομιμότητα των αντίστοιχων οργάνων.
Ευτυχώς, υπάρχει ακόμη η πιθανότητα αύριο, στη συνεδρίαση της Ολομέλειας, να μπορέσουμε να επιφέρουμε βελτιώσεις σε αυτά τα σημεία.
Επίσης, σχετικά με τις χώρες που για πολλά χρόνια ζούσαν υπό αυταρχικά και καταπιεστικά καθεστώτα και που τώρα χτυπούν την πόρτα μας ελκυόμενα από την επιτυχία του κοινού μας αυτού εγχειρήματος, θα πρέπει βέβαια να τους δεχτούμε σε ένα σπίτι τακτοποιημένο και λειτουργικό, αλλά δεν θα πρέπει να υπάρχει καμία αμφιβολία ότι θα πρέπει όλοι να συμβάλουν στην εύρεση καλύτερων λύσεων για όλους, και φυσικά δεν θα πρέπει να υπάρχει αμφιβολία σχετικά με τις ύψιστης σημασίες αξίες της δικαιοσύνης, της δημοκρατίας και της αλληλεγγύης στο εσωτερικού αυτού του οικήματος.
Θα ήθελα να εκφράσω τα ένθερμα συγχαρητήριά μου προς τις κυρίες και τους κύριους εισηγητές για το έργο τους.
Κύριε Προεδρεύοντα του Συμβουλίου, κύριε Επίτροπε Barnier, θα ήθελα να αρχίσω την παρέμβασή μου με το ίδιο ερώτημα που έθεσε ο συνάδελφος, κύριος Carlos Carnero Gonzαlez.
Αναρωτιέμαι γιατί ενώ είμαι πεπεισμένος ευρωπαϊστής, η άποψη μου σε αυτήν τη συζήτηση αποκλίνει από εκείνη πολλών πεπεισμένων ευρωπαϊστών και συγκεκριμένα από εκείνη των εισηγητών.
Και αυτό γιατί η θεμελίωση του ευρωπαϊκού οικοδομήματος στη διπλή νομιμότητα μεταξύ μιας ένωσης των λαών και μιας ένωσης των κρατών, κατά τη γνώμη μου δεν αντανακλάται στο τελικό αποτέλεσμα των προτάσεων αυτής της έκθεσης.
Και για αυτόν τον λόγο τη στιγμή που το Ευρωπαϊκό Κοινοβούλιο θα έπρεπε να επιτύχει μια συμφωνία, η οποία θα μπορούσε να αποτελέσει το σημείο αναφοράς της πολιτικής άποψης κάποιων από των αυριανών αλλαγών, που είναι ουσιαστικής σημασίας για την εξασφάλιση μιας ισορροπίας μεταξύ μικρών και μεγάλων κρατών, δηλαδή μιας ισορροπίας μεταξύ της διπλής νομιμότητας μιας ένωσης λαών και μιας ένωσης κρατών.
Για αυτόν τον λόγο ελπίζουμε να μπορέσουμε αύριο να έχουμε λόγους για να δώσουμε ευνοϊκή ψήφο, συγκεκριμένα να εγκρίνει αυτό το Σώμα κάποιες αλλαγές, έξι ή εφτά, οι οποίες για εμάς είναι απαραίτητες, προκειμένου να αντιμετωπίσουμε αυτό το ζήτημα όχι από την οπτική γωνία του εθνικού εγωισμού, αλλά από την οπτική γωνία της υπεράσπισης της συνεκτικότητας και της αξίας της αλληλεγγύης του ευρωπαϊκού οικοδομήματος.
Το δεύτερο σημείο, κύριε Προεδρεύοντα του Συμβουλίου, αναφέρεται σε εσάς.
Με μεγάλη σύγχυση ακούσαμε τον Υπουργό, κύριο Jaime Gama να μας λέει στην αρχική του παρέμβαση σε ποια κατάσταση βρίσκεται αυτή τη στιγμή το έργο της Διακυβερνητικής Διάσκεψης.
Γνωρίζουμε την αποφασιστικότητα της πορτογαλικής Προεδρίας και θα ήθελα κλείνοντας την παρέμβασή μου να ενθαρρύνω την πορτογαλική Προεδρία να συνεχίσει να θεσπίζει μηχανισμούς, ούτως ώστε τα κράτη μέλη να κατανοήσουν πόσο σημαντικό είναι να υπάρχουν ζητήματα σχετικά με τα οποία λαμβάνονται αποφάσεις δια ειδικής πλειοψηφίας, καθώς επίσης πόσο σημαντικό είναι να υπάρχει ευελιξία στις αποφάσεις της Ευρωπαϊκής Ένωσης.
Αλλά επίσης, κύριε Προεδρεύοντα, θα ήθελα να ενθαρρύνω την πορτογαλική Προεδρία να διευρύνει τη διάταξη εργασιών της ΔΔ, ούτως ώστε να συμπεριλάβει ζητήματα που είναι θεμελιώδη για μας, όπως είναι ο Χάρτης των Θεμελιωδών Δικαιωμάτων.
Ελπίζουμε να μπορέσει ο εν λόγω χάρτης να συμπεριληφθεί στη Συνθήκη γιατι αν συμβεί αυτό τότε όχι μόνο θα κάνουμε μια μεγάλη συνεισφορά στο μέλλον της Ευρωπαϊκής Ένωσης, αλλά επίσης θα την φέρουμε εγγύτερα προς τους πολίτες της σε μια τόσο σημαντική από πολιτικής απόψεως στιγμή, όπως είναι η στιγμή που ζούμε και στην οποία επείγει να επιβεβαιώσουμε για ακόμη μια φορά μια κοινότητα αξιών, η οποία πιστεύω πως θα παγιωθεί μέσω αυτού του Χάρτη Θεμελιωδών Δικαιωμάτων.
Συγχαρητήρια κύριε Προεδρεύοντα του Συμβουλίου.
Κυρία Πρόεδρε, διεξάγουμε μια άκρως ενδιαφέρουσα συζήτηση.
Είμαι ευγνώμων για τα πολλά ερεθίσματα που διατυπώθηκαν σε σχέση με την έκθεση που εκπονήσαμε εγώ και ο συνάδελφός μου Δημητρακόπουλος.
Είναι σαφές ότι η Διακυβερνητική είναι οπωσδήποτε ένα δύσκολο εγχείρημα.
Ταυτόχρονα διακρίνω όμως ότι όλοι καταβάλλουν προσπάθειες να προβούν σε συμβιβασμούς, επειδή πρέπει να προωθήσουμε το έργο της ευρωπαϊκής οικοδόμησης.
Το Κοινοβούλιο πρέπει να αποτελέσει κινητήρια δύναμη.
Δεν μπορούμε να είμαστε συντηρητικότεροι από την Ευρωπαϊκή Επιτροπή και από μερικά κράτη μέλη στα αιτήματά μας.
Δεν είναι δυνατόν!
Ο ρόλος μας είναι εκείνος της κινητήριας δύναμης για την περαιτέρω ευρωπαϊκή ενοποίηση και με αυτό το πνεύμα έχει συνταχθεί η έκθεση του Κοινοβουλίου για την οποία καλούμεθα να ψηφίσουμε αύριο.
Πιστεύω ότι κατορθώσαμε να ανακαλύψουμε την ισορροπία μεταξύ της Ευρώπης των κρατών και της Ευρώπης των πολιτών.
Είμαστε οι εκπρόσωποι των πολιτών, το Κοινοβούλιο εκπροσωπεί τους πολίτες, το Συμβούλιο των Υπουργών εκπροσωπεί τα κράτη.
Η ισορροπία αυτή δεν υπάρχει ακόμα.
Το Κοινοβούλιο έχει αποκλεισθεί από τη λήψη αποφάσεων για μια σειρά σοβαρών ζητημάτων που κανονικά θα έπρεπε να αποφασίζουν τα κοινοβούλια, όπως π.χ. ζητήματα της νομοθεσίας, του προϋπολογισμού, της συναπόφασης κατά τον διορισμό προσώπων σε θεσμικά όργανα.
Ελπίζω ότι αυτή η διακυβερνητική θα εκμεταλλευθεί την ευκαιρία και θα επιφέρει επιτέλους ισορροπία μεταξύ των δύο θεσμικών οργάνων, του Κοινοβουλίου και του Συμβουλίου και θα χορηγήσει στο Κοινοβούλιο περισσότερα δικαιώματα.
Πολύ σημαντική είναι και η ισορροπία μεταξύ μεγάλων και μικρών κρατών με την οποία συντάσσομαι προσωπικά.
Πρόκειται για ένα πολύ ευαίσθητο σημείο, το οποίο θα πρέπει να λάβει κανείς υπόψη και πιστεύω ότι όλοι κατέβαλαν προσπάθειες τις τελευταίες εβδομάδες προκειμένου να βρεθεί η ισορροπία αυτή.
Θα φροντίσουμε τα μικρά και τα μεγάλα κράτη να έχουν ίσα δικαιώματα για την επάνδρωση της Επιτροπής, να παρέχει πλεονεκτήματα στα μικρά κράτη η διπλή πλειοψηφία στο Συμβούλιο, την οποία προτείνουμε.
Στη διευρυμένη Ένωση θα έχουμε πολύ περισσότερα μικρά παρά μεγάλα κράτη.
Όταν χρειάζεται η πλειοψηφία των κρατών, τότε τα μικρά κράτη έχουν ένα μεγάλο πλεονέκτημα, επειδή για τη λήψη απόφασης θα πρέπει να συναινούν πολλά κράτη.
Θεωρώ επίσης ότι κατά την κατανομή των εδρών στο Κοινοβούλιο με τον συντελεστή της αναλογικής μείωσης, προσφέρεται ένα πλεονέκτημα στα μικρά κράτη, ώστε να υπάρξει αντιπροσωπευτικότητα ως προς τους βουλευτές.
Η Ευρωπαϊκή Ένωση δεν είναι μόνο μια οικονομική κοινότητα.
Αποτελούμε και κοινότητα αξιών.
Η Ευρωπαϊκή Ένωση πρέπει να αμυνθεί ενάντια σε δυνάμεις που παραβιάζουν και σφετερίζονται το ευρωπαϊκό πνεύμα.
Γνωρίζουμε τους λαϊκιστές, γνωρίζουμε επίσης και τους εθνικιστές και τους ρατσιστές που υπάρχουν σε πολλά κράτη της Ευρώπης.
Αν αποτελούμε λοιπόν πολιτική Ένωση, πρέπει να διαθέτουμε μέσα για να επιβάλλουμε κυρώσεις και να λαμβάνουμε μέτρα τόσο στο επίπεδο των κομμάτων όσο και στο επίπεδο κυβερνήσεων.
Έχουμε μπροστά μας μια εξαιρετική έκθεση για την οποία μπορούμε να ψηφίσουμε αύριο.
Ευχαριστώ την πορτογαλική Προεδρία για το πνεύμα συνεργασίας που θέλω να επαινέσω απερίφραστα.
Τις ίδιες ευχαριστίες απευθύνω και στην Επιτροπή καθώς και στον Επίτροπο Barnier, που είναι πάντα πολύ δεκτικός και συνεργάζεται μαζί μας.
Ευχαριστώ επίσης και τους συναδέλφους μου στην επιτροπή καθώς και τον συνεισηγητή μου.
Θεωρώ ότι το Κοινοβούλιο θα καταλήξει αύριο σε μια θέση που θα μας προσφέρει εξέχοντα ρόλο στη Διακυβερνητική και θα μπορεί να οδηγήσει και αυτή την ευρωπαϊκή Συνθήκη σε επιτυχία.
Κυρία Πρόεδρε, επιτρέψτε μου να κάνω μια σύντομη παρέμβαση κατά τη λήξη αυτής της συζήτησης και με την άδεια της κυρίας Προέδρου, ούτως ώστε να μπορέσω να απαντήσω σε κάτι που ειπώθηκε εδώ σε ένα διαδικαστικό θέμα κατά την αρχή της συνεδρίασης.
Πιστεύω πως αυτό είναι νόμιμο δικαίωμα του Συμβουλίου.
Πιστεύω πως έγιναν σχόλια σχετικά με την απουσία του Συμβουλίου κατά τη διάρκεια της ομιλίας του προέδρου της Αυστρίας σε αυτό το Κοινοβούλιο.
Θα ήθελα να πω το εξής: κατ' αρχάς και ας είναι σαφές, η Προεδρία του Συμβουλίου δεν υποτίθεται ότι θα έπρεπε να είναι παρούσα τη δεδομένη χρονική στιγμή, ούτε αυτή ήταν η άποψη αυτού του Κοινοβουλίου.
Δεν είχαμε καμία σχετική ένδειξη από την Προεδρία του Κοινοβουλίου.
Επρόκειτο απλά για ένα κοινοβουλευτικό ζήτημα.
Κατά δεύτερον, θα ήθελα να πω πως όσον αφορά θέματα πολιτικής ευθύνης, το Συμβούλιο δεν λαμβάνει μαθήματα πολιτικής ευθύνης και αρνείται να δεχτεί πιέσεις για κάτι που έχει μεγαλύτερη σχέση με τις εσωτερικές κατεργαριές της εσωτερικής πολιτικής της Πορτογαλίας παρά με ουσιαστικά ζητήματα.
Κατά τη γνώμη μου αυτό το Κοινοβούλιο μόλις χρησιμοποιήθηκε ως ένα εδώλιο για πολιτικές προκλήσεις.
Κυρία Πρόεδρε, θέλω να πω πως αυτό δεν το δεχόμαστε.
Έχουμε έναν άριστο και σαφή διαχωρισμό του έργου της πορτογαλικής Προεδρίας από τη λειτουργία των θεσμικών οργάνων και σχετικά με τον ρόλο της Αυστρίας όσον αφορά τα τελευταία.
Πιστεύω πως αυτό υπήρξε σαφές σε αυτό το Κοινοβούλιο μέσα από την παρέμβασή μου κατά τη διάρκεια της συζήτησης που είχαμε κατά την αρχή της εμφάνισης αυτού του ζητήματος.
Εντός της Ευρωπαϊκής Ένωσης έχουμε τηρήσει όλες τις προϋποθέσεις που επιτρέπουν στην Αυστρία να συμμετέχει πλήρως στα θεσμικά όργανα και στη λειτουργία τους.
Συνεπώς, ας μην συγχέουμε τα θέματα και ας μη θελήσουμε για ένα ζήτημα απλής εσωτερικής πολιτικής πρόκλησης, να φέρουμε σε αυτήν τη συζήτηση ζητήματα που δεν έχουν σχέση με το Ευρωπαϊκό Κοινοβούλιο και τα ευρωπαϊκά θεσμικά όργανα.
Κυρία Πρόεδρε, περνώντας τώρα συγκεκριμένα στο ψήφισμα Δημητρακόπουλου-Leinen , θα ήθελα κατ' αρχάς να πω πως τρέφω τον μέγιστο σεβασμό για το έργο των δύο εισηγητών, γιατί πρόκειται για ένα άκρως διεξοδικό έργο, βαθυστόχαστο, το οποίο ενδεχομένως να μην λάβει από το Συμβούλιο την απαιτούμενη συμφωνία, η οποία θα του επιτρέψει να αποτελέσει ένα βήμα προς τα εμπρός όσον αφορά τη διεύρυνση της Ένωσης, ωστόσο πρέπει να πω πως σέβομαι πάρα πολύ το έργο των εισηγητών γιατί αντιστοιχεί σε ένα όραμα της Ευρώπης, ένα όραμα που θα πρέπει να αποτελεί ευρωπαϊκή φιλοδοξία.
Αυτό που αναρωτιέμαι εγώ αλλά και όλοι μας και στο οποίο θα έχουμε ίσως την ευκαιρία να εμβαθύνουμε στα πλαίσια της Διακυβερνητικής Διάσκεψης, είναι αν εντός αυτού του πλαισίου δημιουργηθούν οι συνθήκες ούτως ώστε η φιλοδοξία που εκφράζεται σε αυτήν την έκθεση να μπορέσει όντως να παγιωθεί ιδιαίτερα ως προς τον χρήσιμο χρόνο.
Αυτό βέβαια, αν μπορέσουμε να ολοκληρώσουμε μια Διακυβερνητική Διάσκεψη όπως όλοι θέλουμε ως το τέλος του τρέχοντος χρόνου με αυτόν τον βαθμό φιλοδοξίας όσον αφορά τις μεταρρυθμίσεις.
Αυτό το σημείο είναι πολύ σημαντικό για εμάς.
Αυτό το Κοινοβούλιο θα πρέπει να γνωρίζει κατά την ψηφοφορία της εν λόγω έκθεσης αν το σύνολο των προτάσεων που συμπεριλαμβάνονται σε αυτήν αποτελούν ή μη στοιχείου του απαραίτητου ρεαλισμού σχετικά με αυτό που είναι δυνατόν να υιοθετηθεί έως το τέλος της ΔΔ.
Όπως έλεγα, ανεξάρτητα από την εξαιρετική ποιότητα των προτάσεων και του οράματος που περιέχονται σε αυτήν.
Θα πρέπει συνεπώς να καταλάβουμε πως η Ευρωπαϊκή Ένωση παρότι πάντα διέπεται από κανόνες αποτελεσματικότητας, δημοκρατίας και διαφάνειας, όπως είπε ο βουλευτής κύριος Jacques Poos, έχει πάντα σε εκκρεμότητα το πρόβλημα της συστηματικής αποδοχής όλων των μεταρρυθμίσεων που κάνουμε από την κοινή γνώμη.
Έχουμε να δώσουμε λόγο σε δεκαπέντε κοινοβούλια, δεκαπέντε κοινοβούλια θα πρέπει να κυρώσουν αυτήν τη Διάσκεψη, γιατί αν ένα από αυτά δεν την κυρώσει τότε θα έχουμε μια ευρωπαϊκή κρίση.
Και ελπίζω πως ο κόσμος έχει πλήρη συναίσθηση ότι το έργο που διεξάγουμε στη Διακυβερνητική Διάσκεψη είναι σοβαρό, ρεαλιστικό, υπεύθυνο και δεν θέλουμε να το μετατρέψουμε σε ένα είδος άλογης ενέργειας που ίσως αύριο να έχει αρνητικές επιπτώσεις σε αυτό που βρίσκεται πίσω από αυτήν, δηλαδή την προσδοκία εκσυγχρονισμού της Ένωσης, της μεταρρύθμισής της, ούτως ώστε να είναι σε θέση να ζήσει τη μελλοντική διεύρυνση, μια διεύρυνση χωρίς διαστάσεις στο πλαίσιο της Ευρωπαϊκής Ένωσης.
(Χειροκροτήματα)
Κυρία Πρόεδρε, κυρίες και κύριοι βουλευτές, στο τέλος αυτής της συζήτησης, αφού άκουσα καθεμία και καθέναν από τους βουλευτές με δικαιολογημένη προσοχή πριν από την εξαιρετικά σημαντική ψηφοφορία που θα διεξαγάγετε αύριο σχετικά με αυτές τις διαφορετικές προτάσεις, θα ήθελα να εκφράσω για μια ακόμα φορά τις ευχαριστίες μου στους δύο εισηγητές σας, τον Jo Leinen, που είναι εδώ, και τον κ. Δημητρακόπουλο, για το εξαιρετικά εμπεριστατωμένο και χρήσιμο έργο που επιτέλεσαν στο πνεύμα που επεσήμανα σήμερα το πρωί, στο πνεύμα της μεγαλύτερης δυνατής σύγκλισης απόψεων ανάμεσα στην Επιτροπή και το Ευρωπαϊκό Κοινοβούλιο, προκειμένου να δοθεί σε αυτές τις διαπραγματεύσεις η πολιτική ώθηση που χρειάζονται.
Θα ήθελα επίσης, αναπτύσσοντας τα λόγια του κ. Seixas da Costa, να πω - γιατί αυτό μπορώ να το επιβεβαιώσω - να πω ότι αυτές οι διαπραγματεύσεις που έλαβαν χώρα υπό την πορτογαλική Προεδρία, έγιναν στην πραγματικότητα, όπως είπε πριν από λίγο ο πορτογάλος υπουργός, με πολύ μεγάλο ηγετικό πνεύμα και πνεύμα ρεαλισμού.
Από αυτήν την άποψη, όπως έλπιζα, η πορτογαλική Προεδρία δεν αποδεικνύεται καθόλου μια ενδιάμεση ή μια δευτερεύουσα Προεδρία.
Έχει να διαδραματίσει έναν ρόλο εξαιρετικά σημαντικό, και όντως τον διαδραματίζει, διατρέχοντας το τμήμα της διαδρομής που της αναλογεί πριν να περάσει τη σκυτάλη στη γαλλική Προεδρία.
Και θα ήθελα να ευχαριστήσω το Συμβούλιο από αυτήν την άποψη.
Κυρία Πρόεδρε, κυρίες και κύριοι βουλευτές, θα ήθελα απλώς να διατυπώσω τρεις συλλογισμούς στο τέλος αυτής της συζήτησης.
Πρώτον, πολλές από τις παρεμβάσεις σας είχαν ως θέμα την ισορροπία ανάμεσα σε αυτό που ονομάζουμε μεγάλα κράτη και σε αυτό που ονομάζουμε μικρά κράτη.
Γνωρίζουμε καλά ότι αυτή η ισορροπία είναι ταυτόχρονα απαραίτητη όσο και δύσκολη.
Είναι απαραίτητη γιατί, από το 1957, τα κράτη αναγνωρίζονται ως ίσα, ως κυρίαρχα ίσα, και ταυτόχρονα είναι δύσκολη, γιατί τα κράτη δεν έχουν όλα τον ίδιο πληθυσμό και γιατί, σύμφωνα με τις αρχές της δημοκρατίας, πρέπει, με τον ένα ή τον άλλον τρόπο, να ληφθούν υπόψη οι πολίτες, να ληφθεί υπόψη ο αριθμός τους, που δεν είναι ίσος από τη μια χώρα στην άλλη.
Αυτό που θέλω να πω, κυρίες και κύριοι, είναι ότι η Επιτροπή, σε ό,τι την αφορά, επιδίωξε αυτήν την ισορροπία στις προτάσεις που διατύπωσε στις 26 Ιανουαρίου, και τις οποίες υπερασπίζεται, εβδομάδα με εβδομάδα.
Όπως έκανε και με το ζήτημα της διπλής πλειοψηφίας.
Ιδού ένας τρόπος να επιτευχθεί ισορροπία.
Η ειδική πλειοψηφία να αντιπροσωπεύει κάθε φορά τουλάχιστον την πλειοψηφία των κρατών και το ήμισυ του πληθυσμού.
Προχωρήσαμε μάλιστα και κάπως περισσότερο, σχετικά με ένα ζήτημα που προκαλεί πολλά σχόλια και ενίοτε και ανησυχίες, το ζήτημα της Επιτροπής.
Ξεπεράσαμε την αναζήτηση ισορροπίας και προτείναμε μια λύση που προωθεί την ισότητα, σχετικά με τη σύνθεση της Επιτροπής.
Και επαναλαμβάνω για όσους ανησυχούν ότι δεν είδα να διατυπώνεται καμία πρόταση, σύμφωνα με την οποία κάποιο κράτος μέλος δεν θα έχει έναν Επίτροπο.
Αυτό που προτείναμε, το ξαναλέω, είναι να υπάρχει ένας Επίτροπος ανά κράτος μέλος, αλλά σύμφωνα με δύο επιλογές τις οποίες σας ζητώ να σκεφτείτε καλά και έχουμε χρόνο να σκεφτούμε καλά τις επιπτώσεις αυτών των επιλογών μέχρι το τέλος του χρόνου.
Η πρώτη επιλογή είναι να υπάρχει μόνιμα ένας Επίτροπος ανά κράτος μέλος, να ασκούν τα καθήκοντά τους όλοι ταυτόχρονα, αλλά με μια Επιτροπή που, κάποια μέρα, θα έχει τριάντα ή τριάντα πέντε Επιτρόπους και επομένως αναγκαστικά θα υπάρχει κάποια ιεράρχηση εντός του Σώματος.
Η δεύτερη επιλογή είναι μια Επιτροπή όπου θα υπάρχει ένας Επίτροπος ανά κράτος μέλος, αλλά δεν θα ασκούν όλοι τα καθήκοντά τους ταυτόχρονα, και η οποία, από αυτή την άποψη, θα διατηρούσε περισσότερο τον χαρακτήρα του Σώματος.
Αυτή είναι, κυρίες και κύριοι, η φροντίδα μας, η φροντίδα για ισορροπία μεταξύ μικρών και μεγάλων κρατών.
Από αυτή την άποψη, συμμερίζομαι τις ανησυχίες που εξέφρασαν κάποιοι από εσάς.
Δεύτερη φροντίδα: ο κινητήριος ρόλος του Ευρωπαϊκού Κοινοβουλίου, που υπενθύμισε ο Jo Leinen.
Πιστεύω πραγματικά, όπως είπα σήμερα το πρωί, ότι πρέπει να αφιερώσουμε χρόνο, να αφιερώσετε χρόνο, κυρίες και κύριοι, κατά τη διάρκεια της θητείας σας, για να εξηγήσετε αυτές τις ευρωπαϊκές προκλήσεις, όχι μόνον στις εκλογικές σας περιφέρειες, στις χώρες σας, αλλά και οπουδήποτε άλλού, σε όλους τους πολίτες, όσο πιο συχνά γίνεται.
Πρέπει επίσης να υπάρχουν ευκαιρίες να πείσουμε και να μιλήσουμε με τα εθνικά κοινοβούλια.
Ο πρόεδρος Napolitano πρότεινε την ιδέα μιας διακοινοβουλευτικής διάσκεψης.
Εγώ προσωπικά συμμετείχα, μετά από πρόσκλησή του, σε μια συνάντηση των εθνικών κοινοβουλίων και του Ευρωπαϊκού Κοινοβουλίου την οποία βρήκα πολύ ενδιαφέρουσα, και η Επιτροπή θα είναι έτοιμη να συμμετάσχει σε οποιαδήποτε διαδικασία θα μπορούσε να ενισχύσει αυτόν τον διάλογο και αυτήν την αμοιβαία κατανόηση ανάμεσα στα εθνικά κοινοβούλια, τα οποία θα μας χρειαστούν για την επικύρωση μιας πραγματικής μεταρρύθμισης, και στο Ευρωπαϊκό Κοινοβούλιο.
Τέλος, άκουσα τον υπουργό κ. Poos πριν από λίγο να λέει ότι αυτή η ΔΚΔ του 2000 δεν είναι το τέλος της ιστορίας.
Βεβαίως, γνωρίζουμε ότι η ιστορία δεν θα σταματήσει στο τέλος του 2000 και ότι θα σημειωθούν και άλλες θεσμικές εξελίξεις.
Ωστόσο, κυρίες και κύριοι, θέλω να πω με σθένος και επισημότητα ότι, όσον αφορά κάποια από τα σημαντικά θέματα που εξετάζονται σε αυτές τις διαπραγματεύσεις, δεν θα επανέλθουμε σε αυτά μετά το τέλος του χρόνου: όσον αφορά τη σύνθεση της Επιτροπής, όσον αφορά το πεδίο εφαρμογής της ψηφοφορίας με ειδική πλειοψηφία, όσον αφορά τη σύνθεση του Ελεγκτικού Συνεδρίου, του Δικαστηρίου, όσον αφορά το σύστημα ψηφοφορίας.
Θα ληφθεί οριστική απόφαση πάνω σε αυτά τα ζητήματα στο τέλος του χρόνου με τον έναν ή τον άλλον τρόπο και η απόφαση αυτή θα ισχύει για πολύ καιρό, για πάρα πολύ καιρό.
Πρέπει επομένως να μην βιαζόμαστε και να σκεφτόμαστε καλά αυτό που κάνουμε.
Δεν θα κάνουμε, κυρίες και κύριοι βουλευτές, με 20, 25 ή 30 χώρες αργότερα, αυτό που δεν καταφέραμε να κάνουμε στο Αμστερνταμ και αυτό που δεν θα καταφέρουμε ίσως να κάνουμε, ελλείψει πολιτικής βούλησης, σήμερα, φέτος.
Εύχομαι επομένως, να μπορέσουμε από κοινού, μαζί με το Συμβούλιο, να δώσουμε μια αρκετά ισχυρή πολιτική ώθηση προκειμένου, σε τελική ανάλυση, στο τέλος του χρόνου, να φέρουμε αυτές τις διαπραγματεύσεις εις αίσιο πέρας αντί να τις φέρουμε εις πέρας, και να καταφέρουμε να επιδείξουμε μαζί μια συλλογική πολιτική τόλμη η οποία θα υπερβαίνει το απλό άθροισμα των εθνικών φρονήσεων ή των εθνικών συμφερόντων.
(Χειροκροτήματα)
Ευχαριστώ πολύ, κύριε Επίτροπε.
Η συζήτηση έληξε.
Η ψηφοφορία θα διεξαχθεί αύριο, στις 11.30.
Λιμός στην Αιθιοπία
Η ημερήσια διάταξη προβλέπει τις δηλώσεις του Συμβουλίου και της Επιτροπής σχετικά με τον λιμό στην Αιθιοπία.
Κυρία Πρόεδρε, κυρίες και κύριοι βουλευτές πιστεύω πως όλοι έχουμε στις μνήμες μας τις εικόνες του λιμού στην Αιθιοπία τη δεκαετία του 80, καθώς επίσης τις εικόνες ξηρασίας στην Αφρική τη δεκαετία του 90 η οποία είχε πλήξει περίπου δέκα αφρικανικές χώρες.
Θα πρέπει επίσης να γνωρίζουμε πως τότε μέσω μιας δράσης της διεθνούς κοινότητας που όλοι γνωρίζουμε, η οποία επίσης κινητοποιήθηκε λόγω πτυχών διαμεσολάβησης, κατέστη δυνατή η συγκέντρωση περίπου τεσσάρων τόνων τροφίμων για την υποσιτιζόμενη Αφρική.
Και κατά τη γνώμη μου είναι πολύ σημαντικό να έχουμε επίγνωση του ότι παρά τις κρίσεις που υφίστανται σήμερα, η διεθνής κοινότητα απάντησε αναλαμβάνοντας μια αντικειμενική δράση.
Πιθανώς να μην ήταν αυτή που θα έπρεπε ούτε αυτή που θα θέλαμε είναι, αλλά τουλάχιστον ήταν μια αντικειμενική στάση της διεθνούς κοινότητας.
Και εντός αυτής της διεθνούς κοινότητας, τόσο μεμονωμένα όσο και στην Ευρωπαϊκή Ένωση συνολικά, οι ευρωπαϊκές χώρες έλαβαν μια σημαντική δράση.
Και πιστεύω πως έχει μεγάλη σημασία να το γνωρίζουμε αυτό, τώρα που η κατάσταση στην Αιθιοπία επαναλαμβάνεται ακόμη μια φορά λόγω της ξηρασίας.
Η Ευρωπαϊκή Ένωση δεν είναι διατεθειμένη να αφήσει την κατάσταση να επιδεινωθεί και διατίθεται να χρησιμοποιήσει όλα τα δυνατά μέσα προκειμένου να προσπαθήσει να την απαλύνει.
Αυτήν τη στιγμή χρησιμοποιούμε αποτελεσματικά κάποια μέσα τόσο στην Ευρωπαϊκή Ένωση, όπως προείπα, όσο και μέσω του ρόλου που η Ευρωπαϊκή Ένωση διαδραματίζει από κοινού με τις διεθνείς οργανώσεις.
Και πιστεύουμε πως αυτή η παρέμβαση είναι πολύ σημαντική για την αντιμετώπιση του προβλήματος περίπου 16 εκατομμυρίων ανθρώπων της περιοχής που αυτήν την στιγμή βρίσκονται σε κίνδυνο.
Πιστεύω πως όταν φτάσουμε σε αυτό το σημείο της συζήτησης, ο επίτροπος, κύριος Christopher Patten, θα έχει την ευκαιρία να εξηγήσει τις δράσεις που έχει προγραμματίσει ή διεξάγει ήδη η Επιτροπή.
Οι δράσεις αυτές είναι πολύ σημαντικές και διεξήχθησαν την κατάλληλη στιγμή.
Και οι αποφάσεις που λήφθηκαν, λήφθηκαν την κατάλληλη στιγμή.
Τόσο η Γενική Διεύθυνση Ανάπτυξης όσο και η ECHO έχουν ήδη αποστείλει επαρκείς ποσότητες τροφίμων για να καλύψουν τις αμεσότερες ανάγκες.
Εξάλλου, αυτή τη στιγμή, και συγκεκριμένα σήμερα, βρίσκεται στην Αντίς Αμπέμπα η γενική διευθύντρια του παγκόσμιου επισιτιστικού προγράμματος προκειμένου να συζητήσει με την κυβέρνηση της Αιθιοπίας σχετικά με το συγκεκριμένο ζήτημα, το οποίο αντιμετωπίζει τεχνικά και πρακτικά προβλήματα τα οποία αφορούν τη μεταφορά των τροφίμων.
Και δεν μπορούμε να εξετάσουμε αυτό το ζήτημα ξεχωριστά από την πολιτική και στρατιωτική κατάσταση που υφίσταται στην εν λόγω χώρα.
Θα πρέπει να γνωρίζουμε πως η κατάσταση η οποία ήδη είναι πολύ δραματική λόγω της ξηρασίας, επιδεινώνεται σήμερα ακριβώς επειδή οι πολιτικοστρατιωτικοί παράγοντες δημιουργούν προβλήματα στην κινητοποίηση της βοήθειας.
Και όπως είπα, ιδιαίτερα λόγω του ζητήματος των μέσων μεταφοράς.
Από ότι γνωρίζουμε υπάρχει έλλειψη μέσων μεταφοράς επειδή αυτά χρησιμοποιούνται για σκοπούς άλλους από εκείνους για τους οποίους προορίζονται.
Όπως είπα, η Ευρωπαϊκή Ένωση παρακολούθησε προσεκτικά την κατάσταση αυτή.
Στο προχθεσινό Συμβούλιο Γενικών Υποθέσεων υποβλήθηκε μια έκθεση σχετικά με την κατάσταση που ζει το Κέρας της Αφρικής και συζητήθηκε συγκεκριμένα ένα θέμα σχετικά με την κατάσταση της ανθρωπιστικής βοήθειας.
Ωστόσο, όπως είπα, τα θέματα αυτά δεν βρίσκονται στο επίκεντρο της προσοχής μόνο της Επιτροπής αλλά επίσης του Συμβουλίου.
Εχθές διεξήχθη στις Βρυξέλες μια συνεδρίαση μιας ομάδας εμπειρογνωμόνων προκειμένου ακριβώς να αναλύσουν τους καλύτερους τρόπους αντιμετώπισης αυτής της κατάστασης.
Παρευρέθηκαν μέλη του ECHO, της Γενικής Διεύθυνσης Ανάπτυξης καθώς και των κρατών μελών της Ευρωπαϊκής Ένωσης, ενώ της εν λόγω συνεδρίασης προηγήθηκε συνάντηση με τον πρέσβη της Αιθιοπίας, ούτως ώστε να εξασφαλιστεί ένα αποτελεσματικότερος συντονισμός μεταξύ της βοήθειας και των ενισχύσεων που μπορεί να κινητοποιήσει η Ευρωπαϊκή Ένωση, είτε γενικά είτε σε επίπεδο κρατών μελών.
Κυρία Πρόεδρε, κλείνοντας αυτήν μου την παρέμβαση θα ήθελα να πω πως αυτό το θέμα της κατάστασης στο Κέρας της Αφρικής, τόσο από πολιτικής όσο και από ανθρωπιστικής σκοπιάς βρίσκεται στο επίκεντρο των σκέψεών μας.
Τη Δευτέρα συζητήσαμε στο Συμβούλιο Γενικών Υποθέσεων σχετικά με το εν λόγω θέμα, παρουσία επίσης ειδικού απεσταλμένου του Συμβουλίου ο οποίος προέβη σε μια έκθεση σχετικά με την κατάσταση και τη βαρύτητα του θέματος.
Στο ίδιο αυτό Συμβούλιο Γενικών Υποθέσεων, η Ευρωπαϊκή Ένωση ενέκρινε μια σειρά συστάσεων επιπρόσθετων των πολιτικών δράσεων που έχει αναπτύξει η ίδια, συγκεκριμένα πέρυσι, από το ξέσπασμα της τρομακτικής σύγκρουσης μεταξύ Ερυθραίας και Αιθιοπίας.
Παρακολουθούμε το θέμα.
Δυστυχώς, κάποιες φορές δεν μπορούμε να δράσουμε με την ταχύτητα που θα θέλαμε σε σχέση με τις διάφορες καταστάσεις ανάγκης και τις ελλείψεις των ανθρωπιστικών ενισχύσεων.
Θέλω ωστόσο να πω πως διατηρούμε το βλέμμα μας στραμμένο στην κατάσταση και ελπίζουμε ότι η προσοχή που θα δοθεί σε αυτό το ζήτημα ως αποτέλεσμα της συζήτησης σε αυτό το Κοινοβούλιο θα μπορέσει επίσης να αποτελέσει ένα στοιχείο κινητοποίησης της κοινής γνώμης για ένα τόσο σοβαρό θέμα.
Είμαι ευγνώμων για την ευκαιρία που μου παρέχεται να μιλήσω σε αυτή τη συζήτηση - είμαι ευγνώμων αλλά λυπημένος που είναι αναγκαία μια τέτοια συζήτηση.
Αντικαθιστώ τον συνάδελφό μου Επίτροπο Nielson, ο οποίος θα προτιμούσε να μπορούσε να απαντήσει ο ίδιος.
Προσωπικά, έχω τη δυσάρεστη αίσθηση ότι έχω ξαναδεί - ή μάλλον θα έπρεπε να πω ότι έχω ξανακούσει - αυτή τη σημερινή συζήτηση.
Περισσότερο από μια δεκαετία πριν, από το 1986 ως το 1989, ήμουν υπουργός Ανάπτυξης της χώρας μου.
Γνωρίζω ότι υπάρχουν ορισμένοι αξιότιμοι βουλευτές σε αυτό το Σώμα που έχουν θητεύσει στην ίδια θέση για λογαριασμό των δικών τους χωρών.
Μιλούσα σε παρόμοιες συζητήσεις τότε, αντιμετωπίζοντας παρόμοιες κρίσεις στο Κέρας της Αφρικής.
Φοβούμαι ότι η ιστορία είναι τρομακτικά οικεία: υπάρχουν στρατιωτικές συγκρούσεις, περιβαλλοντική υποβάθμιση, ξηρασία και ορισμένες φορές υπάρχουν - κι αυτό ίσχυε ιδιαίτερα στο παρελθόν - υπερβολικά απερίσκεπτες πολιτικές.
Πρόκειται για θανατηφόρο συνδυασμό.
Μπορεί να προκαλέσει πείνα και δυστυχία σε μαζική κλίμακα.
Αντιμετωπίζουμε τις ίδιες παλιές απογοητεύσεις, όπως δήλωσα στο Σώμα χθες.
Παρόλα τα προβλήματα, θα προσφέρουμε τελικά βοήθεια στον πληθυσμό που λιμοκτονεί, όχι όσο γρήγορα θα θέλαμε, αλλά γρηγορότερα από ό,τι συνέβαινε στο παρελθόν.
Έτσι, βελτιώνουμε την ικανότητά μας να αντιμετωπίζουμε τα ανθρωπιστικού χαρακτήρα προβλήματα, παρά τις δυσκολίες.
Δυστυχώς όμως, εξακολουθούμε να μην μπορούμε να αποτρέψουμε εξαρχής την εμφάνιση τέτοιων προβλημάτων ανθρωπιστικού χαρακτήρα - προβλήματα που πολύ συχνά έχουν σε μεγάλο βαθμό πολιτικά αίτια.
Αυτή είναι η απογοήτευση.
Επιτρέψτε μου να εκθέσω στους αξιότιμους βουλευτές τις ενέργειές μας για την ανακούφιση από την παρούσα κρίση.
Υπάρχουν τώρα δύο ομάδες της Επιτροπής στην Αιθιοπία: μία από την ECHO και μία από τη Μονάδα Επισιτιστικής Ασφάλειας της Γενικής Διεύθυνσής μας για την Ανάπτυξη, οι οποίες θα προβούν σε συστάσεις για τις μελλοντικές προσπάθειές μας.
Η κυβέρνηση της Αιθιοπίας ζήτησε 821.000 τόνους επισιτιστικής βοήθειας, 25% περισσότερο από τα πρόσφατα έτη.
Αυτό το σύνολο καλύπτεται σχεδόν από τις υποσχέσεις που έχει πραγματοποιήσει η διεθνής κοινότητα.
Η Επιτροπή έχει προγραμματίσει την παράδοση 283.000 τόνων και πρόκειται να λάβουμε αποφάσεις για την παράδοση μιας επιπλέον ποσότητας, μέχρι τους 260.000 τόνους.
Επιτρέψτε μου επίσης να διορθώσω μια ανακρίβεια που κυκλοφόρησε ως αποτέλεσμα μιας δήλωσης της Επιτροπής του Οxford για την Ανακούφιση του Λιμού (OXFAM), η οποία ισχυρίσθηκε ότι η Επιτροπή προσέφερε μόνο 50.000 τόνους πέρυσι στην Αιθιοπία.
Ο πραγματικός αριθμός υπερβαίνει τον τριπλάσιο αυτού.
Η φετινή παροχή βοήθειας προστίθεται σε εκείνη που παρέχεται 25 χρόνια τώρα, κατά τα οποία η Επιτροπή συμμετέχει στην παροχή επισιτιστικής βοήθειας στην Αιθιοπία.
Σε αυτό το χρονικό διάστημα, το 40% σχεδόν της συνολικής βοήθειάς μας προς την Αιθιοπία ήταν επισιτιστική βοήθεια ή προγράμματα επισιτιστικής ασφάλειας, αξίας περίπου 875 εκατομμυρίων ευρώ, 250 εκατομμύρια ευρώ μόνο τα τελευταία τέσσερα χρόνια.
Αυτή είναι η προϊστορία και είναι σημαντικό να την γνωρίζουμε.
Υπήρξαν ορισμένες καταγγελίες για ανεπαρκή ευρωπαϊκή ανταπόκριση στην κρίση.
Υπάρχει μια θαυμάσια επιστολή στη λονδρέζικη εφημερίδα The Independent από την αξιότιμη βουλευτή κυρία Kinnock, στην οποία η βουλευτής, που γνωρίζει πάρα πολλά πράγματα για το Κέρας της Αφρικής, εκθέτει τα πραγματικά γεγονότα.
Ελπίζω αυτή η επιστολή να γίνει ευρύτερα γνωστή.
Ένα από τα πράγματα που αναφέρει στην επιστολή της - και υποθέτω ότι μιλά με μεγαλύτερη εμπειρογνωμοσύνη επί του θέματος σχεδόν από οποιονδήποτε άλλον - είναι: "Η Ευρωπαϊκή Ένωση, μαζί με τα κράτη μέλη, παραμένει ο μεγαλύτερος χορηγός επισιτιστικής βοήθειας στην Αιθιοπία".
Εν συνεχεία υποστηρίζει: "Το γεγονός αυτό δεν είναι εμφανές, επειδή η βοήθεια διοχετεύεται μέσω της κυβέρνησης, του Παγκόσμιου Επισιτιστικού Προγράμματος, του Ερυθρού Σταυρού, των ΜΚΟ και άλλων".
Είναι σημαντικό να ενθυμούμαστε αυτό το σημείο.
Αυτό που προέχει περισσότερο δεν είναι να αναμοχλεύουμε αυτές τις παλιές διαμάχες.
Αυτό που προέχει περισσότερο είναι τι κάνουμε αυτή τη στιγμή για να προσφέρουμε βοήθεια στους λιμοκτονούντες.
Θέλω να υπενθυμίσω στο Κοινοβούλιο ότι η συνολική επισιτιστική βοήθεια της Επιτροπής, η οποία βρίσκεται τώρα στο στάδιο της αποβίβασης, επιβίβασης ή προμήθειας, ανέρχεται σε περισσότερους από 282 εκατομμύρια τόνους.
Ένα φορτίο 30.000 τόνων επισιτιστικής βοήθειας της ΕΕ που διοχετεύθηκε μέσω του Παγκόσμιου Επισιτιστικού Προγράμματος έφθασε στο λιμάνι του Djibouti το περασμένο σαββατοκύριακο.
Ένα άλλο φορτίο 16.000 τόνων, που διοχετεύεται μέσω της EuronAid, αναμένεται να αφιχθεί την Κυριακή.
Θα ακολουθήσουν και άλλα φορτία μέσω του Djibouti και της Berbera, λαμβάνοντας υπόψη την περιορισμένη ικανότητα των λιμένων για διαχείριση της βοήθειας.
Τα συνολικά φορτία όλων των χορηγών βοήθειας που αναμένεται να αποβιβασθούν από τώρα μέχρι τον Ιούλιο ανέρχονται σε 504.000 τόνους.
Αυτή η ποσότητα θα είναι επαρκής για να καλυφθούν οι άμεσες ανάγκες.
Οι συνολικές υποσχέσεις των χορηγών βοήθειας ξεπερνούν, όπως ανέφερα προηγουμένως, τους 800.000 τόνους.
Αυτά λοιπόν είναι όσα κάνουμε τώρα.
Θα συνεχίσουμε να αφιερώνουμε όλη την προσοχή μας σε αυτή την κρίση μέχρι τη λήξη της, και οι άνθρωποί μας από το ΕCHO που βρίσκονται επιτόπου θα συνεχίσουν να εργάζονται ακούραστα για να φθάσει η βοήθεια εκεί που χρειάζεται.
Αντιμετωπίζουμε μεγάλο πρόβλημα εξαιτίας της έλλειψης επαρκών λιμενικών εγκαταστάσεων για την παράδοση της επισιτιστικής βοήθειας, ιδιαίτερα επειδή τα λιμάνια της Ερυθραίας, Assab και Massawa, δεν είναι διαθέσιμα, γεγονός που σημαίνει ότι μπορεί να χρησιμοποιηθεί μόνο το Djibouti και σε μικρότερο βαθμό η Berbera.
Αναμένεται να υπάρξει συμφόρηση στο Djibouti με την άφιξη των 600.000 τόνων κατά τους επόμενους τρεις μήνες.
Αναζητούμε επειγόντως εναλλακτικές λύσεις, συμπεριλαμβανομένης της καλύτερης χρήσης του λιμανιού της Berbera, μέσω ταχύτατων βελτιώσεων της οδού που οδηγεί από τη Berbera στην Αιθιοπία.
Εξετάζουμε επίσης το ενδεχόμενο χρήσης του λιμανιού του Port Sudan.
Βρίσκονται εν εξελίξει οδικές βελτιώσεις στη σουδανική πλευρά και οι δρόμοι της αιθιοπικής πλευράς αναφέρεται πως βρίσκονται σε αρκετά καλή κατάσταση.
Όπως δήλωσε ο φίλος μου κατά την έναρξη αυτής της συζήτησης, ασφαλώς υπάρχουν προβλήματα εξαιτίας της ζώνης των συγκρούσεων, και θέλω μόνο να επαναλάβω όσα είπα στην αρχή.
Έχω μιλήσει σε άπειρες συζητήσεις σαν αυτή αντιμετωπίζοντας τις συνέπειες παρόμοιων κρίσεων στην περιοχή των Μεγάλων Λιμνών, στην Αιθιοπία, στο Σουδάν και τώρα ξανά στην Αιθιοπία.
Επαναλαμβάνω ότι τώρα είμαστε καλύτεροι στη διανομή βοήθειας από ό,τι είμασταν μια δεκαετία πριν.
Ωστόσο, είναι εξαιρετικά απογοητευτικό να χρειάζεται ευθύς εξαρχής μια τέτοια βοήθεια.
Είναι εξαιρετικά απογοητευτικό που, καθώς εκατομμύρια άνθρωποι λιμοκτονούν, οι κυβερνήσεις δαπανούν μικρές περιουσίες σε όπλα και εξοπλισμό για να διεξάγουν πολέμους μεταξύ τους, ενώ ο μόνος πόλεμος που θα έπρεπε να διεξάγουν είναι ο πόλεμος εναντίον του λιμού, ο πόλεμος για την επισιτιστική ασφάλεια, ο πόλεμος εναντίον της φτώχειας και της περιβαλλοντικής υποβάθμισης, έναν πόλεμο στον οποίο υποχρεούμαστε ηθικά να τους βοηθήσουμε.
Κατά συνέπεια λοιπόν, καθώς καταπολεμούμε την πείνα, πρέπει επίσης να παράσχουμε την αμέριστη υποστήριξή μας σε εκείνους που αγωνίζονται για την ειρήνη.
Υποστηρίζουμε ολόψυχα τις προσπάθειες όλων εκείνων, συμπεριλαμβανομένου του Οργανισμού Αφρικανικής Ενότητας και του Ειδικού Απεσταλμένου της Ευρωπαϊκής Προεδρίας, πρέσβη Serri, που εργάσθηκαν για την ειρηνική διευθέτηση των περιφερειακών συγκρούσεων.
Θα έχουν την αμέριστη βοήθειά μας.
Φοβούμαι όμως πως θα πρέπει να προσθέσω ότι η εμπειρία υποδεικνύει ότι θα χρειαστούν επίσης τις προσευχές μας.
Κυρία Πρόεδρε, επιθυμώ να ξεκινήσω χαιρετίζοντας τη δήλωση του Επιτρόπου Patten, η οποία παρουσιάζει την αλήθεια για την ευρωπαϊκή βοήθειά μας.
Για μία ακόμη φορά, βλέπουμε στις οθόνες των τηλεοράσεών μας σκηνές με παιδιά που λιμοκτονούν στην Αιθιοπία και θυμόμαστε τη φρίκη του προηγούμενου λιμού στο Κέρας της Αφρικής.
Για μία ακόμη φορά έχουμε αστέρες της ποπ και διασημότητες να επικρίνουν τα θεσμικά όργανα της Ευρώπης και τις εθνικές κυβερνήσεις επειδή πράττουν πολύ λίγα πολύ αργά.
Είναι εντυπωσιακό πόσο γρήγορα ορισμένοι άνθρωποι γίνονται εμπειρογνώμονες όταν ανακύπτει μια τέτοια κατάσταση, και μπορεί να αποκτήσουν κάποια δημοσιότητα χωρίς να γνωρίζουν περισσότερα για το υπόβαθρο της συνολικής κατάστασης.
Η Σομαλία έχει διαμελισθεί από τον πόλεμο σε μικρά φέουδα, γεγονός που προκαλεί τεράστιες δυσκολίες σε οποιονδήποτε - θεσμικά όργανα ή ΜΚΟ - προκειμένου να παράσχει επισιτιστική βοήθεια στους λιμοκτονούντες.
Με ποιον μπορεί να διαπραγματευθεί κανείς σε μια τέτοια κατάσταση;
Η Αιθιοπία εμπλέκεται σε συνοριακές συγκρούσεις με την Ερυθραία, που σημαίνει ότι η πλειονότητα του ανθρώπινου δυναμικού είναι δεσμευμένη στο πολεμικό μέτωπο, και τα εξαιρετικά αναγκαία τρόφιμα εκτρέπονται από τον αρχικό προορισμό τους και στις δύο χώρες για να σιτίσουν τους στρατιώτες, παρά τα παιδιά που πεθαίνουν από την πείνα.
Ασφαλώς, πρέπει να κάνουμε οτιδήποτε περνά από το χέρι μας για να μετριάσουμε τον λιμό.
Ωστόσο, στα μέρη που οι χώρες εμπλέκονται σε πόλεμο, το σύνολο της βοήθειάς μας πρέπει να είναι ανθρωπιστικού χαρακτήρα και να διοχετεύεται μέσω των ΜΚΟ, ώστε να διασφαλίζεται ότι η βοήθεια φθάνει στους πεινασμένους ανθρώπους και όχι στο πολεμικό μέτωπο.
Πρέπει να παρακολουθούμε την κατάσταση στην Ερυθραία και να εξισορροπήσουμε εκεί, εάν χρειασθεί, την ανθρωπιστική βοήθεια.
Επιθυμούμε απεγνωσμένα αυτές οι δύο χώρες να υπογράψουν συμφωνία ειρήνευσης μέσω των προσπαθειών του Οργανισμού Αφρικανικής Ενότητας, ώστε να μπορέσουμε να ξαναρχίσουμε την αποστολή πλήρους αναπτυξιακής βοήθειας και στις δύο χώρες.
Πέρασα πρόσφατα μια εβδομάδα τόσο στην Αιθιοπία όσο και την Ερυθραία.
Επισκέφθηκα προσφυγικούς καταυλισμούς και στις δύο χώρες και είδα προσωπικά τα βάσανα και τη φτώχεια που αντιμετωπίζουν οι άνθρωποι.
Δεν είναι αληθές να πούμε ότι η Αιθιοπία δεν έχει απευθύνει εκκλήσεις για επισιτιστική βοήθεια τα τελευταία δύο χρόνια, αλλά η εμπόλεμη κατάσταση έχει θολώσει την όραση πολλών από αυτούς που παρακολουθούν τα γεγονότα.
Όταν βρισκόμουν εκεί παρακαλούσαν για βοήθεια.
Είδα παιδιά με σοβαρό υποσιτισμό που χρειάζονταν επίσης ιατρική περίθαλψη, καθώς και τροφή και κατάλληλο κατάλυμα.
Είδα οικογένειες να μένουν σε σπηλιές, τους τοίχους να τρέχουν νερό και άκουσα τον ξηρό βήχα των παιδιών που υπέφεραν από τον πυρετό.
Το θέαμα στην τηλεόραση είναι άσχημο, όμως είναι εκατό φορές χειρότερο όταν βρίσκεσαι επιτόπου, όταν οι άνθρωποι βρίσκονται σε τόσο τρομερή κατάσταση.
Εντούτοις, είδα γερμανικές ΜΚΟ να παρέχουν επισιτιστική βοήθεια σε έναν καταυλισμό 16.000 ανθρώπων στην Ερυθραία, ο οποίος εκτεινόταν σε απόσταση μεγαλύτερη των 7 χιλιομέτρων, για το ενδεχόμενο βομβιστικών επιδρομών.
Είδα δύο δυνατούς άνδρες να φορτώνουν σακκιά 50 κιλών στις πλάτες των γυναικών και τις είδα να προχωρούν τρεκλίζοντας προς τα πλαστικά καταλύματά τους χιλιόμετρα μακρυά.
Είδα παιδιά ηλικίας οκτώ ετών να περπατούν οκτώ χιλιόμετρα για να πάρουν νερό και οκτώ χιλιόμετρα για να επιστρέψουν.
Αυτοί ήταν οι τυχεροί: αυτοί ήταν εκείνοι που είχαν τροφή.
Φαίνεται ότι ποτέ δεν διδασκόμαστε κάτι από το παρελθόν.
Δεν πρέπει να μας κινητοποιούν οι τηλεοπτικές κάμερες και οι αστέρες της ποπ απέναντι στον λιμό και την ξηρασία: πρέπει να υπάρχει ένα κατάλληλο σύστημα παρακολούθησης στις ευαίσθητες περιοχές της αφρικανικής ηπείρου.
Ίσως αυτό να μπορούσε να ενσωματωθεί στη μονάδα ταχείας αντίδρασης του Επιτρόπου Patten για την οποία ακούσαμε χθες.
Πρέπει να αναλάβουμε δράση και να αναλάβουμε δράση αποφασιστικά και επειγόντως.
NL) Κύριε Πρόεδρε, συμφωνώ ευχαρίστως με τα λόγια του κυρίου Patten και του κυρίου Corrie.
Υπήρξαμε όλοι σύντροφοι στον αγώνα κατά της πείνας δέκα χρόνια πριν.
Από τότε επισκεφτήκαμε πολλά έργα και λάβαμε μέρος σε πολλές υποθέσεις, όπως έκαναν και πολύ άξιοι ντόπιοι αγρότες για την ανασυγκρότηση τόσο της Ερυθραίας όσο και της Αιθιοπίας.
Το βρίσκω δύσπεπτο να ακούγεται από την πλευρά της Αιθιοπίας: η Ευρώπη κάνει πολύ λίγα, πρέπει να στείλετε τρόφιμα, ενώ οι άνθρωποι χρησιμοποιούν την παρεχόμενη στήριξη, τα φορτηγά τους, τους δρόμους τους αλλά και τα χρήματά τους κανονικά για την διεξαγωγή ενός περιφερειακού πολέμου.
Το λιγότερο που μπορούν να κάνουν τα δύο κόμματα είναι το απόλυτο πάγωμα των στρατιωτικών επιχειρήσεων.
Αν θέλει κανείς να μιλάει για την γρήγορη και στο σωστό μέρος διανομή των τροφίμων, τότε πρέπει να μιλάει και για εκείνα τα φορτηγά, και εκείνα τα φορτηγά ήταν η δύναμη τόσο του κινήματος που τώρα ελέγχει την Αιθιοπία όσο και του κινήματος που ελέγχει την Ερυθραία.
Και οι δύο διαθέτουν μεγάλη πείρα και γνώση στην τροφοδοσία και μεγάλη επιδεξιότητα.
Αν πράγματι χρησιμοποιήσουν την ενέργεια τους και αν θέλουν να την χρησιμοποιήσουν με ότι είναι ήδη διαθέσιμο, αν θέλουν να διαθέσουν λιμάνια, αν θέλουν να διαθέσουν δρόμους, έχουν στην διάθεση τους μεγάλο δυναμικό.
Θεωρούν ότι όλες οι ευθύνες βρίσκονται από την δική μας πλευρά.
Υπάρχει τρομερή ευθύνη από την πλευρά της Αιθιοπίας και της Ερυθραίας, και δεν πρέπει να προσπαθούν να την γυρίσουν επάνω μας με ένα φτηνό παιχνίδι δημοσιότητας.
Είναι από κοινού υπεύθυνοι.
Να παγώσετε το στρατιωτικό εμπόριο, να προσπαθήσετε να έρθετε σε μια συμφωνία ειρήνης, και εν τω μεταξύ, να τοποθετείτε τα στρατιωτικά σας φορτηγά και το ανθρώπινο δυναμικό σας εκεί όπου είναι απαραίτητο.
Δεύτερο σημείο, η τροφή.
Υπάρχει τώρα μια τρομερή πίεση να στέλνουμε γρήγορα, μα γρήγορα, τα τρόφιμα.
Έχουμε την εμπειρία ότι μπορεί να πάνε πάρα πολύ άσχημα τα πράγματα από τον τρόπο που διανέμονται, από τον τρόπο που παραμένουν στις αποθήκες.
Προσπαθήστε να δείτε με όλη σας την δυνατότητα - σίγουρα θα συμβεί από τους παρατηρητές της ΕΕ που είναι τώρα στην Αιθιοπία.
Υπάρχει τοπικά στην περιοχή τίποτα για να αγοραστεί;
Έχουμε ορθώς αλλάξει την πολιτική μας υποστήριξης της τροφοδοσίας, όχι το πλεόνασμα μας προς εκεί αλλά δείτε αν υπάρχει στην περιοχή τίποτα για να αγοραστεί.
Διότι οτιδήποτε μπορεί να βρεθεί και να κανονιστεί εκεί, βοηθά την οικονομία και προφυλάσσει από την διατάραξη της τοπικής κατάστασης.
Διότι τελικά αυτό είναι που κάθε φορά δημιουργεί δομικά αυτό το δυστύχημα παραπλεύρως των πολέμων αυτών.
Ελπίζω ότι το δυναμικό του early warning με το οποίο έχουν ασχοληθεί πολλοί ειδικοί, θα ενσωματωθεί επίσης στην ικανότητα μας να λαμβάνουμε νωρίτερα τα σήματα.
Δεν είναι εύκολο.
Όλοι το γνωρίζουν, αλλά θα μπορούσε να βοηθήσει τρομερά να διώχναμε αυτή την εικόνα της ανεπαρκούς δοσοληψίας.
Πρώτα απ' όλα η τελική ευθύνη: η Αιθιοπία και η Ερυθραία.
Στηρίζω εγκάρδια όλες τις δράσεις που αναλαμβάνει η Επιτροπή στο σημείο αυτό.
NL) Κύριε Πρόεδρε, ο επίτροπος Patten αναρωτιέται ορθώς γιατί η τραγική αφρικανική ιστορία επαναλαμβάνεται ακόμη.
Και πάλι απειλούνται εκατομμύρια άνθρωποι από τον λιμό.
Η αιτία δεν βρίσκεται μόνο στην υπερβολική ξηρασία.
Η ευθύνη βρίσκεται κυρίως στους με σπάνιο τρόπο ανεύθυνους ηγέτες, οι οποίοι βρίσκουν τον αγώνα για ένα κομμάτι ξερή γη πιο σημαντικό από το γεγονός ότι λιμοκτονεί ο λαός τους.
Είναι πραγματικά περισσότερο από τραγικό το γεγονός ότι οι κυβερνήσεις της πάμπτωχης Αιθιοπίας και της Ερυθραίας έχουν αγοράσει σε μεγάλη κλίμακα σύγχρονα όπλα αντί να μαζέψουν ένα ικανό απόθεμα τροφίμων.
Ειδικότερα η τυφλή κυβέρνηση της Αιθιοπίας με την ισχυρογνωμοσύνη της συνεισφέρει στον θάνατο των κατοίκων της.
Πως αλλιώς να εξηγήσει κανείς το γεγονός ότι η Αιθιοπία απέρριψε την προσφορά να χρησιμοποιήσει τα λιμάνια του Massawa και του Assab;
Το αποτέλεσμα είναι ένα μεγάλο μέρος του πληθυσμού της να μην είναι προσιτό για την παροχή βοήθειας.
Ο Οργανισμός για την Αφρικανική Ενότητα και η Ευρωπαϊκή Ένωση πρέπει να θέσουν τις κυβερνήσεις της Ερυθραίας και της Αιθιοπίας υπό την μεγαλύτερη πίεση που μπορούν να φανταστούν για να κανονίσουν τις διαφορές τους στο Αλγέρι και η παροχή βοήθειας πρέπει αμέσως να αποκτήσει μια ασφαλή δίοδο προς τον πληθυσμό.
Ένας Αιθίοπας υπουργός είπε ότι η διεθνής κοινότητα αντιδρά μόνο όταν εμφανίζονται οι σκελετοί στην τηλεόραση.
Απέκρυψε ότι η αιτία των μακάβριων εικόνων δεν είναι μόνο η έλλειψη βροχής, αλλά κυρίως η έλλειψη αξιοπρεπούς ηγεσίας.
Χαίρομαι που ο Επίτροπος Patten προχώρησε στην κριτική ότι η Ευρωπαϊκή βοήθεια ήταν ανεπαρκής.
Εντούτοις, θα ήθελα να τον ρωτήσω ποια συμπεράσματα έβγαλε για το πώς προχωρούν τα πράγματα για την Ευρώπη.
Είναι δύσκολο να μην είμαστε απαισιόδοξοι για την τραγωδία στο Κέρας της Αφρικής.
Δεν πρέπει όμως να χάσουμε την ελπίδα μας.
Η φύση εδώ μπορεί να κάνει την καταστροφική της δράση μόνο αν οι άνθρωποι είναι ανεπαρκείς.
Σε τελική ανάλυση ο πόλεμος και η κακοδιοίκηση είναι έργα του ανθρώπου.
Η τραγική αφρικανική ιστορία δεν χρειάζεται να επαναληφθεί, αν οι ανθρώπινες ζωές γίνουν σημαντικότερες από τις βεντέτες αναίσχυντων ηγετών.
Κύριε Πρόεδρε, κύριε Επίτροπε, είναι τρομερό και απογοητευτικό για την ακεραιότητα του ανθρώπου να φθάνουν κατά καιρούς σε μας οι κραυγές οδύνης από την Αφρική ζητώντας, κύριοι συνάδελφοι, τροφή και νερό, στον 21ο αιώνα.
Γιατί συνεχίζουμε να αφήνουμε περιθώρια για αυτό το πράγμα;
Δεν έχουμε άραγε συνείδηση;
Κάθε μέρα η Ευρωπαϊκή Ένωση χορηγεί όλο και λιγότερους πόρους, όλο και λιγότερες ενισχύσεις σε γενικές γραμμές στις φτωχές χώρες της Αφρικής.
Πώς θα μας εκπλήξει αυτή η κατάσταση!
Πώς συμβαίνει άραγε να έχουμε αποθήκες γεμάτες από πλεονάσματα σε τρόφιμα που υποχρεούμαστε να καταστρέφουμε τη στιγμή που σαπίζουν χωρίς νόημα ή όταν δεν πληρούνται οι όροι κατανάλωσης που απαιτούμε;
Υπάρχουν λόγοι που το δικαιολογούν, κανένας όμως δεν δικαιολογεί το θάνατο ενός ανθρώπου από πείνα.
Δεν είναι αλήθεια ότι είμαστε αλληλέγγυοι.
Όχι.
Προστρέχουμε μόνο να σβήσουμε τη φωτιά με αποσπασματική βοήθεια, χωρίς σαφή και αποφασιστική πολιτική πρόληψης - τη στιγμή που γνωρίζουμε και με το παραπάνω ότι η πείνα στην Αφρική και γενικά στον Τρίτο κόσμο εμφανίζεται περιοδικά.
Ελπίζω ότι αυτές οι χιλιάδες τόνοι χορηγούμενης βοήθειας σε τρόφιμα δεν θα κλείσουν το στόμα των ΜΜΕ, ώστε να συνεχίσουν να μεταδίδουν το δράμα της Αφρικής.
Αυτό που λέω δεν είναι κάτι καινούριο.
Έχει ειπωθεί εκατομμύρια φορές και θα ξαναειπωθεί στο μέλλον, σήμερα όμως βγαίνει από την ψυχή μου και αισθάνομαι τον πόνο της Αφρικής σαν δικό μου.
Για πότε επιτέλους ένα σχέδιο Μάρσαλ για την Αφρική;
Για τον λόγο αυτό, προτείνω να συσταθεί επειγόντως μια ανεξάρτητη διεθνή επιτροπή ειδικών με κύρος που να αξιολογήσει την κατάσταση μαζί με τους διεθνείς οργανισμούς και να υλοποιήσει μια σειρά προτάσεων και πρωτοβουλιών με επείγοντα χαρακτήρα για βοήθεια στον τομέα διατροφής και υγιεινής, ενεργώντας εδώ και τώρα, σχεδιάζοντας το μέλλον και θέτοντας στη διάθεση των μη κυβερνητικών οργανώσεων όλο το ανθρωπιστικό μας οπλοστάσιο.
Κύριε Πρόεδρε, η κατάσταση στο Κέρας της Αφρικής, και ιδιαίτερα στην Αιθιοπία, είναι τόσο δραματική που είναι δύσκολο να ξεπεραστεί και απαιτεί από τη διεθνή κοινότητα, και συγκεκριμένα από την Ευρωπαϊκή Ένωση, προσοχή και βοήθεια ούτως ώστε να σταματήσει μια ανθρώπινη καταστροφή άνευ προηγουμένου.
Είναι αλήθεια ότι κάτι έχει γίνει μέχρι στιγμής, και αναφέρομαι στην επισιτιστική βοήθεια που παρέχει η Ευρωπαϊκή Ένωση, στην οποία μόλις αναφέρθηκε ο επίτροπος, κύριος Christopher Patten.
Αλλά δεν πρέπει να επαναπαυόμαστε.
Και χρειάζεται επίσης να υπερνικήσουμε όλες τις δυσκολίες που παρουσιάζονται προκειμένου να φτάσουν το συντομότερο δυνατό στους πεινασμένους και ετοιμοθάνατους πληθυσμούς και τα παιδιά τα τρόφιμα και τα φάρμακα που έχουν ανάγκη.
Και για αυτόν τον λόγο χρειάζεται να επιμείνουμε δυναμικά στις κυβερνήσεις των χωρών της περιοχής, λαμβάνοντας υπόψη την πολιτικοστρατιωτική κατάσταση που ζει η περιοχή, ούτως ώστε να επιτρέψουν και να εξασφαλίσουν την άμεση και γρήγορη πρόσβαση των διεθνών οργανώσεων στις περιοχές που βρίσκονται οι πληθυσμοί αυτοί και να εξασφαλίσουν την παράδοση της βοήθειας στους ανθρώπους για τους οποίους αυτή προορίζεται.
Είναι επίσης σημαντικό οι ίδιες οι διεθνείς οργανώσεις, συγκεκριμένα η Παγκόσμια Οργάνωση Υγείας, η UNICEF, η FAO, να αναλάβουν συντονισμένες δράσεις και με την ταχύτητα και αποτελεσματικότητα που απαιτεί η κατάσταση, ούτως ώστε να φτάσουν εκεί τα τρόφιμα και τα φάρμακα, καθώς επίσης να λάβουν τα απαραίτητα μέτρα για την εκ νέου λειτουργία του πρωτογενούς τομέα, που είναι αποφασιστικής σημασίας για παράδειγμα για την οικονομία-τύπο, προκειμένου να εξασφαλιστεί μια μεσοπρόθεσμη και αειφόρος λύση, κάτι που θα μπορούσε να επιτευχθεί με την αποστολή τεχνικών και ειδικών οι οποίοι να εξασφαλίσουν την υλοποίηση των έργων σε αυτόν τον τομέα.
Η σοβαρότητα της κατάστασης και η αναγκαιότητα να δοθεί ένας εξαιρετικός και πρωταρχικός χαρακτήρας στην αλληλεγγύη προς αυτές τις χώρες με οδηγεί να ζητήσω από την Επιτροπή, και ιδιαίτερα από τους επιτρόπους Christopher Patten και Poul Nielson να μας ενημερώνουν συχνά και λεπτομερώς σχετικά με την εξέλιξη της κατάστασης και κυρίως για τα μέτρα που πιστεύουν ότι πρέπει να ληφθούν ή λαμβάνονται προκειμένου να λήξει αυτή η κατάσταση.
NL) Κύριε Πρόεδρε, την προηγούμενη εβδομάδα η κυβέρνηση της Αιθιοπίας κατηγόρησε την διεθνή κοινότητα ότι δεν παρεμβαίνει αρκετά γρήγορα για να θρέψει τον πεινασμένο λαό της.
Οι δωρητές, μεταξύ των οποίων και η Ευρωπαϊκή Ένωση, υποτίθεται ότι δεν τήρησαν τις υποσχέσεις τους.
Συμμερίζομαι την γνώμη του Επιτρόπου ότι η κατηγορία που εξαπολύεται από την Αντίς Αμπέμπα είναι τουλάχιστον ατυχής.
Ατυχής διότι προέρχεται από μια κυβέρνηση η οποία εδώ και δύο χρόνια έχει μπλεχτεί σε έναν ανόητο μεθοριακό πόλεμο με μια γειτονική χώρα, την Ερυθραία.
Εκατοντάδες εκατομμύρια δολάρια, ζωτικής σημασίας για κοινωνικές παροχές και αύξηση της παραγωγής τροφίμων έχουν ήδη τροφοδοτηθεί στην πολεμική μηχανή και την ώρα που ο Αιθίοπας υπουργός των Εξωτερικών μάς πίεζε, κυκλοφορούσαν οι ειδήσεις ότι η κυβέρνηση του αγόρασε ένα στρατιωτικό αεροπλάνο από την Ρωσική Δημοκρατία.
Είναι η καταλληλότερη στιγμή να αναλάβει η κυβέρνηση της Αιθιοπίας τις ευθύνες της και να καταβάλει όλες της τις προσπάθειες για να σταματήσει τον πόλεμο με την Ερυθραία.
Έτσι θα μπορέσει τελικά να στρέψει την προσοχή της στην οικονομική και κοινωνική ανάπτυξη της χώρας ώστε να μπορέσουν να εκλείψουν παρόμοιοι λιμοί.
Επίσης όμως, και θέλω να είμαι σαφής σε αυτό, θα πρέπει η βιομηχανία βοήθειας να σταματήσει την μονόπλευρη ρίψη των ευθυνών στην διεθνή κοινότητα και να προσφέρουν με τον τρόπο αυτό ένα άλλοθι στο τοπικό καθεστώς.
Η έκτακτη βοήθεια είναι απολύτως απαραίτητη και πρέπει να μπορεί να παραδοθεί, αλλά η βοήθεια ανασυγκρότησης και στις δύο εμπόλεμες κυβερνήσεις θα πρέπει να συνδέεται με την αποδοχή και την εφαρμογή της ειρηνευτικής συμφωνίας του OAE.
Ως ένδειξη καλής θέλησης μπορεί ο Αιθίοπας ηγέτης ήδη να ξεκινήσει με την αποδοχή της προσφοράς από τον συνάδελφο του της Ερυθραίας, μιας ανθρωπιστικής διόδου, διαφορετικά θα υπερισχύσουν και πάλι η περηφάνια και ο εγωισμός ενός και μόνο ανθρώπου πάνω από το συμφέρον εκατομμυρίων συμπατριωτών.
Κύριε Πρόεδρε, αυτές οι δύο λέξεις, λιμός και Αιθιοπία, έχουν ήδη συνδεθεί με οδυνηρό τρόπο στη μνήμη μας.
Σε αυτό το Κέρας της Αφρικής, που έγινε η γη που την πλήττουν όλες οι μάστιγες, 16 εκατομμύρια θύματα του λιμού, εκ των οποίων 8 στην Αιθιοπία, περιμένουν βοήθεια.
Στο Ogaden, την πλέον πληγείσα περιοχή της νοτιοανατολικής Αιθιοπίας, έχει να βρέξει πάνω από τρία χρόνια, σε τέτοιο σημείο ώστε οι έννοιες περίοδος ξηρασίας και περίοδος βροχών δεν έχουν πλέον κανένα νόημα.
Πρέπει λοιπόν, βεβαίως, να δράσουμε, και γρήγορα, και γνωρίζουμε πάρα πολύ καλά, δυστυχώς, ότι το τίμημα των αναβολών και των καθυστερήσεών μας πληρώνεται σε ανθρώπινες ζωές.
Ευχαριστώ εξάλλου το Συμβούλιο και την Επιτροπή για τις ενέργειες στις οποίες έχουν ήδη προβεί και για τις διευκρινίσεις που μας έδωσαν πριν από λίγο.
Βεβαίως, οι 800.000 τόνοι έκτακτης βοήθειας που έχει υποσχεθεί η διεθνής κοινότητα πρέπει να αποσταλούν το συντομότερο.
Πρέπει επομένως οι χώρες της περιοχής να κάνουν τα πάντα για να φτάσει πιο εύκολα αυτή η βοήθεια: να ανοίξουν τα λιμάνια, τους δρόμους και τις υποδομές.
Εν τω μεταξύ, σε μια περιοχή που σπαράζεται από μια σύγκρουση που δεν συγκεντρώνει τα φώτα της δημοσιότητας, αυτή η τραγωδία αφήνει μια ιδιαίτερα πικρή γεύση, διότι το τίμημα που καταβάλλεται κάθε φορά για την αγορά ενός όπλου, μιας σφαίρας, συμβάλλει στην επιδείνωση μιας ήδη επισφαλούς οικονομικής, κοινωνικής και επισιτιστικής κατάστασης.
Πρέπει να απαιτήσουμε από την Ερυθραία και την Αιθιοπία ένα πάγωμα των στρατιωτικών δραστηριοτήτων προκειμένου όλα τα μέσα, όλο το υλικοτεχνικό και ανθρώπινο δυναμικό αυτών των χωρών να τεθούν στην υπηρεσία των λαών τους.
Η κλαγγή των όπλων σκέπασε για πάρα πολύ καιρό τις κραυγές των εκείνων που πεινούν.
Γι' αυτό πρέπει να απευθύνουμε έκκληση στη λογική των ιθυνόντων της Αιθιοπίας και της Ερυθραίας προκειμένου να σταματήσει η σύγκρουση, προκειμένου, στο πλαίσιο του ειρηνευτικού σχεδίου του Οργανισμού Αφρικανικής Ενότητας, να λάβει χώρα ταχέως μια συμφωνία πάνω στις τεχνικές ρυθμίσεις.
Προς το παρόν, βεβαίως, το μόνο που πρέπει να ακούσουμε είναι η έκκληση του πληθυσμού που υποφέρει.
Κύριε Πρόεδρε, η δυστυχία και ο θάνατος στην Αιθιοπία βρίσκονταν στις οθόνες μας τέσσερα χρόνια πριν.
Οι εικονολήπτες έφυγαν, αλλά η δυστυχία και ο θάνατος παρέμειναν στην Αιθιοπία.
Ο λιμός και ο θάνατος συνεχίζονται και σήμερα.
Ο πληθυσμός της Αιθιοπίας προσεύχεται να βρέξει.
Δυστυχώς όμως, το μόνο που βλέπουν είναι βροχή από σφαίρες.
Οι άνθρωποι λαχταρούν νερό, τροφή και φάρμακα.
Δυστυχώς, το μόνο που βλέπουν είναι ο αφανισμός της γης και των σπιτιών τους από τα τανκ και τα αεροπλάνα που παρέχουν οι κυβερνήσεις μας στους πολιτικούς της Αιθιοπίας και της Ερυθραίας.
Οι εν λόγω πολιτικοί διψούν για εξουσία: είναι πολιτικοί που φιλονικούν για τα εδαφικά σύνορα τη στιγμή που οι λαοί τους πεθαίνουν.
Αυτοί οι πολιτικοί υψώνουν το λάβαρο της φιλοπατρίας στα κοινοβούλια και στα προεδρικά μέγαρά τους, αλλά δυστυχώς το μόνο λάβαρο που αντικρύζει ο λαός τους είναι το λάβαρο του θανάτου.
Ο λιμός, οι αρρώστιες και ο θάνατος παραμένει το σήμα κατατεθέν αυτών των χωρών.
Δεν πρέπει να επιτραπεί στη δίψα για εξουσία να υπερισχύσει της δίψας για ζωή.
Ο κ. Patten απαρίθμησε ορισμένα μέτρα που έχει λάβει η ΕΕ για να βοηθήσει.
Μια τέτοια βοήθεια γίνεται δεκτή με ευγνωμοσύνη, αλλά ας τη θέσουμε στο σωστό πλαίσιο.
Δεκαέξι εκατομμύρια άνθρωποι λιμοκτονούν σήμερα, ενώ έχουν παραδοθεί 15.000 τόνοι.
Δέχομαι τις δυσκολίες του οργανωτικού σχεδιασμού, εντούτοις αυτό αντιστοιχεί σε λιγότερο από ένα κιλό ανά άτομο.
Δεν έχει δοθεί χρονικό όριο, με άλλα λόγια είναι ένα κιλό που πρέπει να διαρκέσει για πάντα.
Τα μέτρα αυτά είναι καταπραϋντικά.
Κατευνάζουν μόνο τα συμπτώματα, δεν θεραπεύουν την ασθένεια.
Η ΕΕ πρέπει να δώσει το παράδειγμα για τη θεραπεία αυτού του σοβαρού προβλήματος, και ο μόνος τρόπος για να το πράξει είναι πρώτον, να αποτρέψει την άφιξη όπλων σε όλες τις εμπόλεμες πλευρές και να διασφαλίσει ότι θα ασκήσουμε την επιρροή μας σε όσους τους παρέχουν αυτά τα όπλα.
Δεύτερον, να διδάξει σε αυτούς τους ανθρώπους πώς να καλλιεργούν τροφή και τον τρόπο συγκομιδής, αποθήκευσης, συσκευασίας και επεξεργασίας της, ώστε να μπορούν να είναι ανεξάρτητοι και να στηρίζονται στις δικές τους δυνάμεις, κι όχι να ζητιανεύουν μια ζωή.
Κύριε Πρόεδρε, κυρίες και κύριοι βουλευτές, πιστεύω πως η σημερινή συζήτηση ήταν πολύ σημαντική ως τρόπος εκδήλωσης των προσπαθειών που καταβάλλει και της προσοχής που δίνει αυτό το Κοινοβούλιο σε ανθρωπιστικά ζητήματα, συγκεκριμένα σε εκείνο που συζητήθηκε εδώ σήμερα.
Πιστεύω πως στην παρέμβαση του επιτρόπου, κυρίου Christopher Patten, κατέστη σαφής όχι μόνο η αντικειμενική επίγνωση του έργου που έχει ήδη διεξαχθεί, αλλά επίσης η απόλυτη επίγνωση του ότι η κατάσταση ξεπερνάει κάθε όριο ανοχής και ότι η Ευρωπαϊκή Επιτροπή θα λάβει σχετικώς αποφάσεις και δράσεις συγκεκριμένες στο εγγύς μέλλον.
Από την πλευρά μας, δηλαδή από την πλευρά του Συμβουλίου, θα ήθελα να πω ότι είναι περισσότερο συμφέρον τέτοιες καταστάσεις να μπορούν να συνοδεύονται από και να παρακολουθούνται σε στενή συνεργασία με την Επιτροπή.
Πιστεύουμε πως είναι σημαντική η δημιουργία στην Ευρωπαϊκή Ένωση μιας αντικειμενικής επίγνωσης του ότι τα ζητήματα ανθρωπιστικού χαρακτήρα θα πρέπει να αντιμετωπίζονται με ολοένα και περισσότερη προσοχή και ότι η Ευρωπαϊκή Ένωση και τα κράτη μέλη της θα πρέπει στο επίπεδο των διεθνών οργανώσεων να επιτύχουν την εξασφάλιση μιας αντιμετώπισης άμεσης προτεραιότητας για αυτά τα ζητήματα.
Πριν από λίγες ημέρες είχαμε τη Σύνοδο Κορυφής Ευρωπαϊκής Ένωσης - Αφρικής.
Ήταν μια σύνοδος κορυφής, της οποίας η διευρυμένη ημερήσια διάταξη προσέφερε την ευκαιρία για εκείνο, που ελπίζουμε ότι θα αποτελέσει το πρώτο από μια σειρά στοιχείων ενός οργανωμένου διαλόγου μεταξύ της Ευρώπης και των αφρικανικών κρατών, ακριβώς για να προσπαθήσουμε να έχουμε μια περισσότερο ολοκληρωμένη οπτική, μια οπτική στην οποία να περιλαμβάνονται όλα τα ζητήματα που επηρεάζουν σήμερα την αφρικανική ήπειρο και τα οποία δεν μας είναι αδιάφορα και είναι συμφέρον να καταστήσουμε πολύ σαφές ότι δεν είναι αδιάφορα στην Ευρώπη για μια σειρά λόγων, ακόμη και για λόγους που έχουν σχέση με την ίδια την ασφάλεια και τη σταθερότητα της ευρωπαϊκής ηπείρου.
Πιστεύουμε πως ο διάλογος με τις αφρικανικές αρχές είναι σημαντικός, καθώς επίσης είναι σημαντικός ο διάλογος με τις επιμέρους περιφερειακές αρχές.
Είναι σημαντικό να επιτευχθεί η εξασφάλιση μιας συνεκτικής δράσης για την πρόληψη των συγκρούσεων και η δημιουργία μηχανισμών άμεσης παρέμβασης σε αυτές τις περιπτώσεις, και πως χωρίς αυτόν τον συλλογικό και οργανωμένο διάλογο δεν αξίζει τον κόπο να τρέφουμε ελπίδες.
Η επίλυση των προβλημάτων δεν θα επιτευχθεί μέσω δράσεων ad-hoc ή μέσω σημειακών παρεμβάσεων.
Αν δεν επιτύχουμε την οργάνωση της διεθνούς κοινότητας τόσο σε επίπεδο των διεθνών οργανώσεων παγκοσμίως όσο και σε επίπεδο τοπικών οργανώσεων, δεν θα επιτύχουμε μια λύση στις κρίσεις που πλήττουν συστηματικά ιδιαίτερα τις περισσότερο ευάλωτες χώρες.
Πιστεύω πως σχετικά με το εν λόγω θέμα, η Ευρωπαϊκή Ένωση έχει συγκεκριμένη ευθύνη, μια σχεδόν πολιτισμική παράδοση σχετικά με τον τρόπο με τον οποίο αντιμετωπίζει αυτού του είδους τα προβλήματα και έχει την επίγνωση και την ευθύνη που πολύ καλά έδειξε η σημερινή συζήτηση εδώ σε αυτό το Κοινοβούλιο.
Ευχαριστώ πολύ, κύριε Υπουργέ.
Έλαβα πέντε προτάσεις ψηφίσματος, που κατατέθηκαν σύμφωνα με το άρθρο 37, παράγραφος 2, του Κανονισμού..
Η συζήτηση έληξε.
Η ψηφοφορία θα διεξαχθεί την Πέμπτη.
Διαδικασία σταθεροποίησης και σύνδεσης για χώρες της Νοτιοανατολικής Ευρώπης
Η ημερήσια διάταξη προβλέπει τη συζήτηση επί της έκθεσης (A5-0069/2000) του κυρίου Lagendijk, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο όσον αφορά τη διαδικασία σταθεροποίησης και σύνδεσης για τις χώρες της Νοτιοανατολικής Ευρώπης (CΟΜ (1999) 235 -C5-0124/1999/2126(COS)).
.
(NL) Κύριε Πρόεδρε, ήθελα στον χρόνο που μου έχει δοθεί να σταθώ κυρίως στην διάσκεψη χρηματοδότησης για το σύμφωνο σταθερότητας που μόλις έλαβε χώρα, γιατί κατά την άποψή μου έχει περισσότερο νόημα να στρέψουμε εκεί την προσοχή παρά στο κείμενο της έκθεσής μου, η οποία έχει φυσικά συνταχθεί για εκείνη την διάσκεψη.
Για εκείνη την διάσκεψη γενικότερα έχω να πω τα ακόλουθα.
Νομίζω πως μπορεί να λεχθεί ότι ήταν μια μεγάλη επιτυχία, όχι μόνο λόγω των χρημάτων, αλλά λόγω και του γεγονότος ότι στην διάσκεψη εκείνη δόθηκε όντως έμφαση - είναι ένα από τα κεντρικά σημεία της έκθεσης και ο όλος σκοπός του συμφώνου σταθερότητας - σε έργα τα οποία διασυνδέουν την περιφέρεια στην οποία αφορούν.
Η περιφερειακή συνεργασία είναι ένα από τα ζωτικά σημεία του συμφώνου σταθερότητας.
Το βρήκα καλό το ότι φαινόταν στην διάσκεψη εκείνη να υπάρχει όντως σε όλες τις ομάδες εργασίας αυτή η διάθεση.
Ήταν επίσης επιτυχία, χωρίς να το λέω μόνο για να τιμήσω τον επίτροπο, επειδή ήταν σαφές ότι η Ευρωπαϊκή Κοινότητα, η Ευρωπαϊκή Επιτροπή τελικά πήρε την πρωτοβουλία παρόλο που κατά την άποψη μου είχε αδρανήσει λίγο παραπάνω απ' ό,τι έπρεπε.
Αυτά όσον αφορά στις γενικές παρατηρήσεις για την διάσκεψη χρηματοδότησης..
Με αφορμή εκείνη την διάσκεψη, θέλω να διευκρινίσω πέντε κεντρικά σημαία από την έκθεση μου.
Πρώτον, την χρηματοδότηση.
Όλοι περίμεναν με αγωνία με ποιο ποσό θα ερχόταν ο επίτροπος.
Τελικά ήρθε με 530 εκατομμύρια.
Επρόκειτο για έξυπνη δημιουργική λογιστική, οφείλω να πω, διότι αυτά τα 530 εκατομμύρια ήταν κατά 50% παλαιά χρήματα από πριν το 2000, από τα προγράμματα OBNOVA και PHARE και κατά 30% από τα ίδια προγράμματα για το έτος 2000.
Συνεπώς υπήρχε τελικά λίγο καινούργιο χρήμα.
Αυτό δεν αποτελεί κατηγορία για την Επιτροπή, αλλά παρατήρηση, μια παρατήρηση η οποία φυσικά θα διαφοροποιηθεί περισσότερο, καθώς γνωρίζουμε ότι φανερά εκκρεμούν ακόμη 5,5 δισεκατομμύρια, ένα ποσό το οποίο κάποτε αναφέρθηκε ρητά από την Ευρωπαϊκή Τράπεζα Επενδύσεων, το οποίο αργότερα υιοθετήθηκε από τον Πρόεδρο της Επιτροπής Prodi και το οποίο είναι ακόμη απολύτως ασαφές, για μένα σε κάθε περίπτωση, πώς πρόκειται να πραγματοποιηθεί μέσα στο ερχόμενο έτος.
Η ερώτηση προς τον επίτροπο είναι λοιπόν, πώς προχωρά με το πρώτο έτος, το έτος 2001.
Τι γίνεται με την προετοιμασία του προϋπολογισμού του συμφώνου σταθερότητας;
Ποια είναι η αντίδραση του στους ολοένα αυξανόμενους σε ήχο και ένταση ψιθύρους από το Συμβούλιο για παράδειγμα, από τα κράτη μέλη για παράδειγμα, ότι αυτά τα 5,5 δισεκατομμύρια της προενταξιακής υποστήριξης για τα δυτικά Βαλκάνια για την Βουλγαρία και την Ρουμανία, είναι πάρα μα πάρα πολλά, και ότι, αν για παράδειγμα αναφερόμαστε στην ικανότητα απορρόφησης, ένα πολύ χαμηλότερο ποσό θα ήταν πολύ πιο ρεαλιστικό;
Συμφωνώ να έχουμε εκ των προτέρων πρόσβαση σε αυτά τα 5,5 δισεκατομμύρια.
Απλά είμαι πολύ περίεργος για το πώς σκέπτεται η Επιτροπή να μαζέψει αυτά τα χρήματα.
Υπήρχε επίσης η επιθυμία τα προγράμματα, ο σχεδιασμός σε εκείνη την διάσκεψη να μοιραστεί σε όλες τις ομάδες εργασίας: στην δημοκρατία, στην ανασυγκρότηση και στην ασφάλεια, με την σπουδή ότι μια γέφυρα είναι τέλος πάντων ακριβότερη απ' ό,τι ένα κέντρο εκπαίδευσης ή ένα πρόγραμμα ναρκαλιείας.
Πρέπει δυστυχώς να παρατηρήσω ότι αν βάλει κανείς σε μια τάξη τους αριθμούς μετά το τέλος της διάσκεψης, η έμφαση δίνεται πάρα πολύ προς την κατεύθυνση της ανασυγκρότησης.
Από τα 4,2 δισεκατομμύρια το 80% είναι για την ανασυγκρότηση, το 17% για την δημοκρατία και μόνο το 3% για την ασφάλεια.
Η προτροπή μου στην Επιτροπή θα ήταν να λάβουν πραγματικά σοβαρά υπόψη τους και να επεκτείνουν κατά 3 με 4% και η ίδια αναλογία υπάρχει περίπου στην υπόσχεση της Ευρώπης.
Θυμάμαι μόνο μια τραγική σημερινή είδηση στην εφημερίδα, ότι μόλις χθες τρία παιδιά στην περιοχή του Σεράγεβου πάτησαν σε μια νάρκη και σκοτώθηκαν.
Ένα πρόγραμμα ναρκαλιείας περιλαμβάνεται στην ασφάλεια, είναι σίγουρα σημαντικό και δεν θα έπρεπε να ξεχαστεί.
Τρίτον, η προτροπή στην έκθεση, που υποστηρίζεται από το Συμβούλιο Γενικών Υποθέσεων, ότι οι περιορισμοί του εμπορίου θα πρέπει να αρθούν ασύμμετρα και αν είναι ανάγκη μονόπλευρα, με την ιδέα στο υπόβαθρο ότι το εμπόριο στο μέλλον είναι το ίδιο σημαντικό με τις επιδοτήσεις.
Τι γίνεται με αυτό;
Τι σχεδιάζει η Επιτροπή να κάνει στο εγγύς μέλλον ώστε να άρει αυτή την μονόπλευρη παρεμπόδιση του εμπορίου;
Τέταρτο, οι μη κυβερνητικές οργανώσεις.
Πρέπει με λύπη μου να επισημάνω ότι έχει δοθεί εξαιρετικά λίγη προσοχή, τόσο στην προετοιμασία όσο και στην εφαρμογή, του ρόλου των μη κυβερνητικών οργανώσεων, ειδικότερα των τοπικών μη κυβερνητικών οργανώσεων, ακόμη περισσότερο αν δούμε τι γνωρίζει κανείς για το σύμφωνο σταθερότητας στην περιφέρεια.
Έχω πειστεί επ' αυτού ότι είναι απαραίτητη η ενεργοποίηση των τοπικών μη κυβερνητικών οργανώσεων για να αυξηθεί η ποιότητα των προγραμμάτων, αλλά επίσης και για να αυξηθεί στην περιφέρεια η γνωριμία με το σύμφωνο σταθερότητας, πράγμα το οποίο σχεδιάζουμε ακριβώς τώρα να κάνουμε.
Τέλος, η κατανομή των καθηκόντων.
Ποιος θα επιβλέψει αν όλα αυτά τα σχέδια πραγματοποιηθούν γρήγορα και αποδοτικά;
Θα ήθελα να δώσω μια συμβουλή στον επίτροπο.
Την προηγούμενη εβδομάδα κατηγορήθηκε ότι ήθελε να υποσκάψει την θέση του Προέδρου της Επιτροπής Prodi.
Αν θέλετε πράγματι να υποσκάψετε θέσεις, θα σας πρότεινα να αναλάβετε την θέση του κυρίου Solana.
Κατά την γνώμη μου έχει αναλάβει, εντελώς αδίκως, ηγετικό ρόλο στα Βαλκάνια.
Μου φαίνεται πολύ λογικότερο αυτόν τον ηγετικό ρόλο να τον αναλάβει η Ευρωπαϊκή Επιτροπή, ο Επίτροπος Patten, ώστε να εφαρμόσει γρήγορα και αποδοτικά αυτό το σύμφωνο σταθερότητας.
Κύριε Πρόεδρε, κυρίες και κύριοι βουλευτές, θα ήθελα να ξεκινήσω την παρέμβασή μου συγχαίροντας τον εισηγητή, κύριο Joost Lagendijk, για την εξαιρετική και σημαντική έκθεση που μας υπέβαλε και πιστεύω επίσης πως αυτή η συζήτηση στην οποία οδήγησε η εν λόγω έκθεση δεν θα μπορούσε να είχε διεξαχθεί σε καλύτερη στιγμή.
Καθώς γνωρίζετε, στο Έκτακτο Ευρωπαϊκό Συμβούλιο το οποίο διεξήχθη στη Λισσαβόνα επαναλήφθηκε η στρατηγική προτεραιότητα της Ευρωπαϊκής Ένωσης σχετικά με θέματα ειρήνης και σταθερότητας στη Νοτιοανατολική Ευρώπη, και ως τέτοιο αποτελεί ένα ζήτημα το οποίο κατέχει πρωτεύουσα θέση στην ημερήσια διάταξη της Ευρωπαϊκής Ένωσης και βρίσκεται μόνιμα στον πολιτικό κατάλογο των εργασιών μας.
Εδώ και καιρό η Ευρωπαϊκή Ένωση είναι ο φορέας που συμβάλλει με τη μεγαλύτερη ενίσχυση σε αυτήν την περιοχή.
Η συνολική βοήθεια της Ευρωπαϊκής Ένωσης προς τη Νοτιοανατολική Ευρώπη, συμπεριλαμβανομένων Ευρωπαϊκής Ένωσης και των κρατών μελών της από το 1991 έως το 1999 υπερβαίνει τα 19,3 δις Ευρώ.
Εξάλλου, η Ευρωπαϊκή Ένωση αποτελεί τον κύριο εμπορικό εταίρο όλων των χωρών της περιοχής στις οποίες παρέχει πολύτιμες εμπορικές εκχωρήσεις, και όπως είναι γνωστό χιλιάδες στρατιωτικοί, αστυνομικοί και δημόσιοι υπάλληλοι της Ευρωπαϊκής Ένωσης δραστηριοποιούνται στην περιοχή, ιδίως στο Κοσσυφοπέδιο.
Κύριε Πρόεδρε, όπως είπα διαβάζουμε με τεράστιο ενδιαφέρον τα συμπεράσματα του εισηγητή σχετικά με τη διαδικασία σταθερότητας και σύνδεσης των χωρών της Νοτιοανατολικής Ευρώπης.
Η αξιολόγηση της σταθερότητας και των ενδεχόμενων ελλείψεων της διαδικασίας σταθερότητας και σύνδεσης σίγουρα παρέχει στοιχεία για αναλογισμό και θα προσπαθήσω να σχολιάσω κάποια από αυτά.
Όπως είπα, το Ευρωπαϊκό Συμβούλιο της Λισσαβόνας επιβεβαίωσε ότι ο σφαιρικός μας στόχος συνεχίζει να είναι η μέγιστη δυνατή ένταξη των χωρών της περιοχής στο πολιτικό και οικονομικό σύστημα της Ευρώπης.
Οι συμφωνίες σταθερότητας και σύνδεσης αποτελούν σημαντικό σημείο αυτής της πολιτικής.
Όπως πολύ σωστά είπε ο εισηγητής, οι νέες αυτές συμφωνίες δεν θα τεθούν αμέσως σε ισχύ, συνεπώς θα πρέπει πρώτα να προετοιμάσουμε, διαπραγματευτούμε και ολοκληρώσουμε κάθε μία από αυτές.
Συνεπώς, ο εισηγητής καταλήγει ότι θα χρειαστεί να θεσπιστεί ένα μεσοπρόθεσμο πρόγραμμα σταθερότητας και ανάπτυξης στην περιοχή.
Δεν είμαι απαραίτητα πεπεισμένος ότι αυτή η ανάλυση αποτελεί τον σωστότερο τρόπο για την αντιμετώπιση του προβλήματος.
Η γενική διαδικασία σταθερότητας στην περιοχή δεν μπορεί επουδενί να εκφραστεί μόνο μέσω συμφωνιών.
Είναι σαφές ότι οι εν λόγω συμφωνίες είναι ας πούμε το ορατότερο και γνωστότερο σημείο αυτής της διαδικασίας, αλλά περιέχουν άλλα σημαντικά μέσα όπως είναι για παράδειγμα οι προτιμησιακές εμπορικές συμφωνίες, οι άμεσες ενισχύσεις της Ευρωπαϊκής Ένωσης και ο πολιτικός διάλογος.
Η πλειοψηφία των χωρών επωφελούνται ήδη από την εμπορική προτιμησιακή αντιμετώπιση, και στο Ευρωπαϊκό Συμβούλιο της Λισσαβόνας επιβεβαιώθηκε ότι οι συμφωνίες σταθερότητας και σύνδεσης θα έπρεπε να ακολουθήσουν μια μεγάλη ασύμμετρη εμπορική απελευθέρωση, ευνοώντας κατά συνέπεια ακριβώς αυτές τις χώρες στις διμερείς εμπορικές συναλλαγές τους με τις χώρες της Ένωσης.
Η ιδέα που αποτελεί τη βάση των διαδικασιών σύνδεσης και σταθερότητας είναι επαρκώς ευέλικτη και διευρυμένη ούτως ώστε να εξασφαλίσει ένα συνεχές έργο σχετικά με αυτό το θέμα.
Ακόμη σε ότι αφορά στις συμφωνίες, το γεγονός ότι η κατάρτισή τους καθυστέρησε κάποιο χρονικό διάστημα δεν θα πρέπει κατά τη γνώμη μας να θέσει σε κίνδυνο όλη τη διαδικασία σταθερότητας.
Δεν είναι αυτή η εμπειρία της Ευρωπαϊκής Ένωσης από παρόμοιες περιφερειακές διαδικασίες στο παρελθόν.
Και κατ' αυτόν τον τρόπο, όπως και σε άλλες γενικές συμφωνίες έτσι και τώρα ελπίζουμε να μπορούμε να έχουμε στη διάθεσή μας εμβόλιμες συμφωνίες, οι οποίες να καλύπτουν την περίοδο από την υπογραφή έως την κύρωση των πρώτων, λαμβάνοντας υπόψη ότι συνήθως παρεμβάλλεται ένα διάστημα περίπου είκοσι μηνών από την υπογραφή έως την κύρωσή τους.
Αξίζει επίσης τον κόπο να θυμηθούμε ότι ήδη διατηρούμε συμβατικές σχέσεις μέσω εμπορικών συμφωνιών και συμφωνιών συνεργασίας με την Αλβανία και την ΠΓΔΜ.
Οι νέες συμφωνίες, οι οποίες θα είναι ευρύτερες, αλλά και περισσότερο απαιτητικές για τους εταίρους μας, δεδομένου ότι περιέχουν πολιτικούς όρους, οι οποίοι προφανώς αποτελούν μέρος του άξονα της Ευρωπαϊκής Ένωσης σχετικά με το συγκεκριμένο θέμα, στις δύο αυτές περιπτώσεις θα αντικαταστήσουν τις ήδη υπάρχουσες συμφωνίες και θα επικεντρωθούν περισσότερο στην περιφερειακή συνεργασία από ότι οι τελευταίες, και θα περιλαμβάνουν διατάξεις σχετικά με τη συνεργασία σε θέματα δικαιοσύνης και εσωτερικών υποθέσεων, ένας τομέας που είναι μείζονος σημασίας για την Ευρώπη του μέλλοντος.
Έχουν ήδη αρχίσει οι διαπραγματεύσεις με την Πρώην Γιουγκοσλαβική Δημοκρατία της Μακεδονίας για τη συμφωνία σταθερότητας και σύνδεσης.
Η κυβέρνηση της Αλβανίας έκανε πρόσφατα γνωστή την αντίδρασή της προς την μελέτη σκοπιμότητας σχετικά με την έναρξη των διαπραγματεύσεων την οποία κατήρτισε η Ευρωπαϊκή Ένωση, και πολύ σύντομα το Συμβούλιο θα αναλύσει ακριβώς την εν λόγω έκθεση.
Έπειτα από τις εσωτερικές πολιτικές μεταβολές στην Κροατία, η Ευρωπαϊκή Ένωση καταρτίζει επίσης μια μελέτη σκοπιμότητας για τη χώρα αυτή, την οποία μελέτη το Συμβούλιο ελπίζει να μπορέσει να αναλύσει αμέσως πριν ή μετά από το καλοκαίρι.
Κατόπιν αίτησης των τοπικών αρχών, απεστάλη στη Βοσνία-Ερζεγοβίνη ένας χάρτης, ένας road-map, η εκτέλεση του οποίου θα συμβάλλει στην κατάρτιση μιας μελέτης σκοπιμότητας σχετικά με τις διαπραγματεύσεις για μια παρόμοια συμφωνία.
Οι εν λόγω εργασίες διεξάγονται με καλούς ρυθμούς, λαμβάνοντας υπόψη ότι σε αυτήν την συγκεκριμένη περίπτωση θα πρέπει να είμαστε προσεκτικοί και δεν πρέπει να δημιουργούμε μεγάλες προσδοκίες, δεδομένου ότι η τοπική πραγματικότητα στην εν λόγω χώρα δεν μας δημιουργεί ιδιαίτερα μεγάλη αισιοδοξία σχετικά με το συγκεκριμένο θέμα.
Κύριε Πρόεδρε, επιτρέψτε μου να κάνω μια σύντομη αναφορά στον νέο κανονισμό.
Καθώς συμφωνήσαμε με το Ευρωπαϊκό Κοινοβούλιο σχετικά με την ανάγκη να θεσπίσουμε μια ομοιόμορφη νομική βάση υποστήριξης της περιοχής, το Συμβούλιο αναμένει μια πρόταση από την Ευρωπαϊκή Επιτροπή για έναν κανονισμό του Συμβουλίου που θα αντικαταστήσει την υποστήριξη που παρείχαν στην περιοχή τα προγράμματα PHARE και OBNOVA, και οι συστάσεις που θα διατυπωθούν θα αποτελέσουν μια πολύτιμη συμβολή προς τις συζητήσεις που θα κάνουμε στο Συμβούλιο σχετικά με το εν λόγω θέμα.
Πρόσεξα ιδιαίτερα ότι στην έκθεση επισημάνθηκε ότι η ανασυγκρότηση της περιοχής δεν θα πρέπει να εκληφθεί ως μια απλή φυσική ή οικονομική ανασυγκρότηση, αλλά θα πρέπει επίσης να κινείται στον άξονα των κοινωνικών υποδομών, της κοινωνίας των πολιτών και των δημοσίων οργανισμών, που αποτελούν τους κύριους στόχους της στρατηγικής μας για την ανασυγκρότηση της περιοχής.
Όντως δεν πρόκειται για κάτι απλά υλικό, αλλά πρόκειται για μια σφαιρική διάσταση σταθερότητας.
Ο εισηγητής κάνει επίσης μια σύντομη αναφορά στο σύμφωνο σταθερότητας στα πλαίσια του οποίο έχουμε συνεργαστεί με αυτές τις πέντε χώρες, καθώς επίσης και με τις χώρες που εμπλέκονται τη διαδικασία της διεύρυνσης.
Η πρόσφατη περιφερειακή διάσκεψη σχετικά με τη χρηματοδότηση την οποία διοργάνωσε η Ευρωπαϊκή Επιτροπή από κοινού με την Παγκόσμια Τράπεζα και σε στενή συνεργασία με τον ειδικό εκπρόσωπο για το σύμφωνο σταθερότητας, έδωσε μια σημαντική ώθηση στον στόχο του συμφώνου, που είναι να ενδυναμώσει τις διαδικασίες μεταρρύθμισης και να προωθήσει τη συνεργασία στην περιοχή, και απέδειξε ότι ο μηχανισμός του συμφώνου σταθερότητας βρίσκεται ήδη σε ένα στάδιο ωρίμανσης και μπορεί καθώς και πρέπει να προχωρήσει.
Πιστεύουμε πως οι αμοιβαίες προσπάθειες αποτελούν το κλειδί για την επιτυχία του συμφώνου και πιστεύω πως αυτό το σημείο κατέστη πολύ σαφές στη συζήτηση που είχαμε πρόσφατα στην εν λόγω διάσκεψη.
Η δέσμευση των χωρών της περιοχής να προβούν σε μεταρρυθμίσεις στον τομέα της θεσμικής πολιτικής, καθώς επίσης να δημιουργήσουν ένα περιβάλλον το οποίο να επιτρέπει την οικονομική πρόοδο, αποτελεί θεμελιώδες στοιχείο του συμφώνου.
Από την άλλη, η διεθνής κοινότητα υποστηρίζει τις δεσμεύσεις για μεταρρύθμιση και οι πιστωτές και οι χρηματοπιστωτικοί οργανισμοί υποσχέθηκαν ή έχουν ήδη κινητοποιήσει συνολικά 2,4 δις Ευρώ.
Από αυτό το ποσό, η Ευρωπαϊκή Ένωση, η Ευρωπαϊκή Επιτροπή και τα κράτη μέλη έχουν υποσχεθεί ή κινητοποιήσει 1,08 δις Ευρώ μόνο για αυτόν τον σκοπό.
Η διεθνής κοινότητα έχει χρηματοδοτήσει συγκεκριμένα ένα πακέτο άμεσης εφαρμογής της τάξης των 1,8 δις Ευρώ που υπεβλήθη στην εν λόγω διάσκεψη και παρείχε την απαραίτητη χρηματοδότηση προκειμένου να επιταχυνθεί η προετοιμασία και η εκτέλεση των έργων και των πρωτοβουλιών του βραχυπρόθεσμου πακέτου.
Αλλά η διάσκεψη αυτή αποτελεί μόνο ένα σημείο, ένα πρώτο βήμα προς μια μακρά διαδικασία.
Η Ευρωπαϊκή Ένωση δεσμεύεται να διαδραματίσει ηγετικό ρόλο σε αυτό το θέμα, εξασφαλίζοντας μια συνεκτική αντιμετώπιση της όλης συνοδευτικής διαδικασίας.
Και δεσμεύεται επίσης να παρακολουθήσει από κοντά και να υποστηρίξει τις διαδικασίες μεταρρύθμισης στην περιοχή, ούτως ώστε να μπορεί να ανταποκρίνεται στις προσπάθειες που καταβάλλει κάθε χώρα, ούτως ώστε να έχουν ως αποτέλεσμα ακριβώς προόδους στη διαδικασία των νέων μέσων, προκειμένου να επιτρέψουν μια οικονομική και κοινωνική ανάπτυξη, καθώς και μια πρόοδο η οποία να είναι συνεπής με τα ευρωπαϊκά πρότυπα.
Κύριε Πρόεδρε, κυρίες και κύριοι βουλευτές, εκτός από το Βελιγράδι, όλες οι κυβερνήσεις της περιοχής έχουν κατανοήσει ότι θα πρέπει να ακολουθήσουν την οδό των μεταρρυθμίσεων.
Συνεπώς, θα ήθελα να καταστήσω σαφές ότι η άποψη του Συμβουλίου είναι ότι χωρίς της Σερβία οι κοινές μας προσπάθειες δεν είναι πλήρεις.
Μια δημοκρατική και συνεργάσιμη Σερβία, μια Σερβία η οποία θα ζει ειρηνικά με τους γείτονές της θα γίνει δεκτή στους κόλπους της ευρωπαϊκής οικογένειας, και θα πρέπει επίσης να γνωρίζουμε ότι η γενική σταθερότητα στην περιοχή δεν θα μπορεί ποτέ να είναι ολοκληρωμένη όταν μια χώρα της περιοχής αυτής αποτελεί παράγοντα αστάθειας.
Θα ήθελα η αντίστοιχη κοινωνία των πολιτών να λάβει σοβαρά υπόψη αυτό το μήνυμα και να επιβεβαιώσω επίσης την υποστήριξη που παρέχουμε στο Μαυροβούνιο και τις προσπάθειες που καταβάλλει η κυβέρνηση της χώρας αυτής για σταθερότητα.
Κλείνοντας, παρατηρήσαμε επίσης ότι ο κύριος βουλευτής δεν επιθυμεί η εντολή προς την Ευρωπαϊκή Υπηρεσία Ανασυγκρότησης να περιοριστεί στο Κοσσυφοπέδιο.
Ήδη στη συνεδρίαση της 20ης Μαρτίου, το Συμβούλιο κάλεσε την Επιτροπή να εξετάσει μια πρόταση και να την υποβάλλει στο Συμβούλιο, σχετικά με την συμπερίληψη του Μαυροβουνίου στα πλαίσια της εντολής της.
Παράλληλα, εξετάζεται και μια πιθανή διεύρυνση των δραστηριοτήτων της ΕΤΕ­π.
Τέλος, θα ήθελα να αναφερθώ στο γεγονός ότι το Συμβούλιο κάλεσε τον Γενικό Γραμματέα και τον Ανώτατο Εκπρόσωπο, με άδεια της Προεδρίας του Συμβουλίου και σε πλήρη συνεργασία με την Επιτροπή, να εξασφαλίσουν τη συνεκτικότητα των πολιτικών για τα Δυτικά Βαλκάνια.
Στο τελευταίο Συμβούλιο Γενικών Υποθέσεων καταρτίστηκε μια πρώτη έκθεση σχετικά με αυτές τις ιδέες οι οποίες προκύπτουν ακριβώς από την παρουσίαση του επιτρόπου, κυρίου Christopher Patten και του κυρίου Xavier Solana, και είμαστε σίγουροι ότι στις επόμενες συνεδριάσεις του Συμβουλίου Γενικών Υποθέσεων θα δοθεί μεγαλύτερη προσοχή σε αυτό το θέμα και θα ληφθούν ουσιαστικά βήματα για την υλοποίησή του.
Κύριε Πρόεδρε, αρχικά θέλω να ευχαριστήσω θερμά τον συνάδελφο Lagendijk για την έκθεσή του.
Έχει την πλήρη υποστήριξή μου και το βρίσκω πολύ ωραίο, όταν μια Χριστιανοδημοκράτισσα μπορεί να υποστηρίξει πλήρως μια έκθεση των Πρασίνων, μια και αυτό σημαίνει ότι προχωρούμε από κοινού προς τη σωστή κατεύθυνση και ότι έχουμε κοινές εμπειρίες.
Η σημερινή συζήτηση, όπως ήδη αναφέρθηκε, διεξάγεται σε μια ευνοϊκή στιγμή.
Η Διάσκεψη χορηγών βοηθείας είχε ικανοποιητικά αποτελέσματα, τουλάχιστον επί χάρτου.
Πρόκειται να χορηγηθούν πιστώσεις σε προγράμματα που θα μπορέσουν επιτέλους να δώσουν μορφή στο Σύμφωνο Σταθερότητας.
Μέχρι σήμερα Το Σύμφωνο ήταν μέχρι τώρα κάτι σαν οπτασία, δεν είχε απτά αποτελέσματα.
Θα αρχίσουν επιτέλους οι εργασίες και θα δοθεί ένα τέλος σε αυτή την πολυδάπανη φλυαρία.
Είναι βασικά κρίμα που η εκπαίδευση του συντονιστή διήρκεσε τόσο πολύ.
Τα σχέδια που ορίσθηκαν τώρα από την Ευρωπαϊκή Ένωση και την Ευρωπαϊκή Τράπεζα Επενδύσεων για τη συγκεκριμένη περιοχή ήταν από καιρού γνωστά σε αυτούς που γνωρίζουν την περιοχή.
Θα μπορούσε ήδη το φθινόπωρο να έχει γίνει μια αρχή και βασικά θα έπρεπε μάλιστα να είχε γίνει.
Εν προκειμένω θα ασκήσω και εγώ δριμύτατη κριτική στις αποφάσεις του Συμβουλίου, δεδομένου ότι δεν πείθουν πως υπάρχει βούληση για αποτελεσματικότητα, όταν δημιουργούν τον Οργανισμό Ανασυγκρότησης των Βαλκανίων στη Θεσσαλονίκη, τοποθετούν έναν συντονιστή στις Βρυξέλλες και κατόπιν δεν φροντίζουν για τη συνεργασία τους.
Χωρίς ανασυγκρότηση είναι αδύνατον να υπάρξει σταθερότητα και αντίστροφα.
Πρέπει να ανακτήσουμε γρήγορα το χαμένο έδαφος.
Με 1,8 δις ευρώ για τους επόμενους 12 μήνες μπορούμε να θέσουμε αρκετά πράγματα σε κίνηση ώστε να δουν επιτέλους οι άνθρωποι επί τόπου ότι παίρνουμε στα σοβαρά τις μεγάλες μας υποσχέσεις για την εδραίωση της σταθερότητας στην περιοχή.
Θα είναι ωστόσο αδύνατον να υπάρξει σταθερότητα χωρίς τη λήψη μέτρων για την ανοικοδόμηση και χωρίς να υπάρχουν υπηρεσίες που να λειτουργούν.
Επείγουν και τα δύο.
Το κάθε ευρώ είναι μια καλή τοποθέτηση, όταν εισρέει στα προγράμματα και δεν σκαλώνει στον υπερβολικό αριθμό των υπευθύνων και των υπηρεσιών ή ακόμα χειρότερα, όταν δεν εξαφανίζεται εξ αιτίας της διαφθοράς τους.
Εδώ πρέπει να έχουμε τεταμένη την προσοχή μας.
Οι πόλεμοι στην περιοχή αυτή είχαν πάντως από κάθε άποψη πολύ μεγαλύτερο κόστος από το κόστος που θα έχουν τα απαιτούμενα μέτρα.
Η ιδέα που διαπνέει το Σύμφωνο Σταθερότητας είναι καλή, καθότι προσανατολίζεται προπάντων προς τη λήψη διασυνοριακών μέτρων και κατά συνέπεια προς την πρόληψη συγκρούσεων.
Μερικοί από τους πολιτικούς και τις κυβερνήσεις στην περιοχή αυτή το αντιλήφθηκαν και δημιούργησαν ήδη ένα διασυνοριακό επίπεδο τακτικής εργασίας.
Με συνεπείς χειρισμούς του εν λόγω μέσου η Ευρωπαϊκή Ένωση θα μπορέσει να εδραιώσει μια επιτυχημένη, μια υποδειγματική πολιτική.
Όλοι οι μετέχοντες στο Σύμφωνο Σταθερότητας πρέπει ωστόσο να επιδείξουν μεγάλη υπομονή και αντοχή.
Η θεμελίωση και η εδραίωση της σταθερότητας χρειάζονται χρόνο και συνέχεια.
Εδώ καλούνται ιδιαίτερα οι χώρες αποδέκτες να προβούν σε μεταρρυθμίσεις των υπηρεσιών τους, έτσι ώστε να καταστούν δυνατές οι επενδύσεις από το εξωτερικό και με τον τρόπο αυτό να αποκτήσουν οι εν λόγω χώρες όλο και μεγαλύτερη ανεξαρτησία από την εξωτερική βοήθεια.
Η σταθερότητα στην περιοχή εξαρτάται όμως σε μερικούς τομείς σε μεγάλο βαθμό από την κατάργηση των συστημάτων εξουσίας που διαθέτει το οργανωμένο έγκλημα και από την δημιουργία δομών κράτους δικαίου, όπως π.χ. στη Βοσνία.
Οι εκλογές δεν αποτελούν πανάκεια.
Τη δημοκρατία δεν μπορεί κανείς να την επιβάλει μέσω εκλογών.
Ας πάρουμε για παράδειγμα τις εκλογές της περασμένης Κυριακής στη Δημοκρατία της Srpska, στη Βοσνία.
Τα κόμματα των Karadzic και Kraijnik υπερίσχυσαν και πάλι.
Στην επίτευξη της κανονικότητας και την εγκαθίδρυση της δημοκρατίας υποτίθεται ότι θα συνέβαλε σε μεγάλο βαθμό και η επιστροφή των προσφύγων.
Επομένως πρέπει στο πλαίσιο του Συμφώνου Σταθερότητας να ξεκινήσει για παράδειγμα το ταχύτερο δυνατόν η επιστροφή των προσφύγων από τη Βοσνία στην Κροατία και αντίστροφα.
Τούτο κοστίζει όμως χρήματα.
Η άρση των ναρκοπεδίων, η δημιουργία θέσεων εργασίας, η οικοδόμηση σχολείων και η συγκρότηση υγειονομικού συστήματος θα πρέπει να προχωρούν εκ παραλλήλου με την επιστροφή των προσφύγων.
Δυστυχώς, έχασαν πολύ χρόνο οι ανώτατοι εκπρόσωποι στη Βοσνία.
Ανέχθηκαν ή και προώθησαν για πολύ μεγάλο χρονικό διάστημα παράλληλες δομές.
Επίσης δεν έχουμε προχωρήσει αρκετά, δηλαδή όσο θα μπορούσαμε να είχαμε προχωρήσει στο ζήτημα της αντιμετώπισης του εθνοτικού διχασμού που προκλήθηκε από τον πόλεμο και δυστυχώς συνεχίστηκε εν μέρει και από τις συμφωνίες του Dayton.
Η οικοδόμηση και η λειτουργία της δικαστικής μεταρρύθμισης είναι για παράδειγμα στη Βοσνία σε αξιοθρήνητη κατάσταση.
Δεν εκτελούνται καθόλου οι αποφάσεις των δικαστηρίων.
Αντί τα συντηρούμε για δεκαετίες ένα προτεκτοράτο, θα πρέπει να συμβάλουμε περισσότερο στην οικοδόμηση του Κράτους της Βοσνίας Ερζεγοβίνης.
Θα επιστρέψω στην κεντρική ιδέα του Συμφώνου Σταθερότητας.
Παρόμοια όπως και στην περίπτωση της ενοποίησης της Ευρώπης, το ζητούμενο δεν μπορεί να είναι εδώ μόνο να κινητοποιήσουμε κράτη, αλλά και κοινωνικές ομάδες ως προς τα συμφέροντά τους για την επίτευξη του κοινού στόχου.
Για τη σταθεροποίηση της Νοτιοανατολικής Ευρώπης θα πρέπει οι οικονομικοί, πολιτιστικοί και εκπαιδευτικοί θεσμοί που υπάρχουν ήδη ή που θα πρέπει ακόμα να δημιουργηθούν στα εκάστοτε κράτη να οδηγηθούν σε όλο και πιο στενή συνεργασία τόσο μεταξύ τους όσο και με τις αντίστοιχες υπηρεσίες της Ευρωπαϊκής Ένωσης.
Πρέπει να αδράξουμε τώρα την ευκαιρία και να δημιουργήσουμε γρήγορα πρότυπα που θα δείξουν και στους Σέρβους στη Γιουγκοσλαβία, ότι είναι καλύτερα να ξεφορτωθούν τον δικτάτορα Milosevic και να ακολουθήσουν ύστερα μαζί με τους γείτονές τους τον δρόμο προς την Ευρώπη.
Κύριε Πρόεδρε, με τη συζητούμενη σήμερα έκθεση για τη διαδικασία σταθεροποίησης και σύνδεσης των χωρών της Ανατολικής Ευρώπης, επιχειρείται, πιστεύω με επιτυχία, η διαμόρφωση ενός σταθερού πολιτικού πλαισίου για την αντιμετώπιση της βαλκανικής τραγωδίας.
Δεν είναι του παρόντος να κριθούν γεγονότα και καταστάσεις που προηγήθηκαν.
Σήμερα ας θεωρήσουμε ότι με την έκθεση αυτή κάνουμε μια τομή προς το μέλλον και διαμορφώνουμε το υπόβαθρο για μια πρώτη επιτυχημένη ουσιαστική πολιτική της Ευρωπαϊκής Ένωσης, την πρώτη, κατά κάποιο τρόπο, επιτυχημένη ενέργεια της ΚΕΠΠΑ.
Όμως, εδώ πρέπει να προσέξουμε ορισμένα ζητήματα.
Ποία είναι αυτά;
Είναι κοινό μυστικό ότι στα Βαλκάνια εκδηλώνονται ενδιαφέροντα από πολλές πλευρές και από πολλούς, με όχι κοινούς, πολλές φορές, στρατηγικούς στόχους.