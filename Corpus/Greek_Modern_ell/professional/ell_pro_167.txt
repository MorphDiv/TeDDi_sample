# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου, που είχε διακοπεί την Πέμπτη 14 Ιουνίου 2001.
Σύνθεση των πολιτικών ομάδων
Σας ενημερώνω ότι από σήμερα, Δευτέρα 2 Ιουλίου, ο κ. Michael Holmes δεν είναι πλέον μέλος της Ομάδας για την Ευρώπη της Δημοκρατίας και της Διαφοράς και ότι εφεξής, θα περιλαμβάνεται στους μη εγγεγραμμένους βουλευτές.
Σας ενημερώνω επίσης ότι, σύμφωνα με το άρθρο 7, παράγραφος 2, του Κανονισμού, η Επιτροπή Νομικών Θεμάτων προέβη στον έλεγχο της εντολής της κ. Olga Zrihen Zaari και του κ. Miguel Mayol i Raynal.
Σας προτείνω λοιπόν να επικυρώσουμε τις εν λόγω εντολές.
Σημειώνω ότι ο κ. Holmes ηγείται του βρετανικού Κόμματος της Ανεξαρτησίας.
Διερωτώμαι εάν αυτό σημαίνει ότι το βρετανικό Κόμμα της Ανεξαρτησίας μετακινείται στο σύνολό του, ή τουλάχιστον ως προς τα δύο μέλη που είναι εδώ παρόντα, στην άλλη Ομάδα.
Η πληροφορία που έχω αφορά μόνο τον κ. Holmes.
Διάταξη τωv εργασιώv
Η ημερήσια διάταξη προβλέπει την εξέταση του τελικού σχεδίου της ημερήσιας διάταξης, όπως αυτό ορίστηκε από τη Διάσκεψη των Προέδρων, την Πέμπτη 28 Ιουνίου 2001.
Τετάρτη:
Κυρία Πρόεδρε, λυπάμαι διότι πρέπει πάντοτε να λέω τα ίδια πράγματα όσον αφορά την Τετάρτη, αλλά εξακολουθεί να επικρατεί πάντα η ίδια απαράδεκτη κατάσταση.
Όπως διαπιστώνω, η ώρα των ερωτήσεων μετατέθηκε και επιβραχύνθηκε για μια ακόμη φορά.
Κάθε φορά που διαμαρτύρομαι σχετικά, μου απαντάτε ότι πρόκειται για μια εξαίρεση.
Εν τω μεταξύ, η εξαίρεση αρχίζει σταδιακά να γίνεται κανόνας, διότι με την παράλογη κατάργηση της συνεδρίασης της Παρασκευής έχουμε επιβαρύνει υπερβολικά το πρόγραμμα της Τετάρτης.
Επομένως, ανεξάρτητα από το πρόβλημα της Παρασκευής, το οποίο δεν μπορούμε να επιλύσουμε τώρα, σας παρακαλώ να μεριμνήσετε ώστε η Τετάρτη να ξαναγίνει κανονική ημέρα συνεδριάσεων.
Αυτό σημαίνει ότι για την ώρα των ερωτήσεων πρέπει να προβλέπεται μιάμιση ολόκληρη ώρα, διότι το δικαίωμα της υποβολής ερωτήσεων είναι ένα ουσιώδες δικαίωμα κάθε ευρωβουλευτή.
(Χειροκροτήματα)
Κύριε Posselt, σας υπόσχομαι ότι αυτή θα είναι η τελευταία φορά.
(Γέλια)
Εκτός και αν οι πρόεδροι των Ομάδων αποφασίσουν διαφορετικά.
(Η διάταξη των εργασιών καθορίζεται κατ' αυτόν τον τρόπο)
Παρεμβάσεις επί της διαδικασίας
Κυρία Πρόεδρε, θέλω να σας γνωστοποιήσω για μία ακόμα φορά τη δυσκολία που έχουμε να φθάσουμε στο Στρασβούργο από τις χώρες μας.
Σήμερα το πρωί, από το αεροδρόμιο Malpensa του Μιλάνου είχε προβλεφθεί αεροπλάνο των 18 θέσεων, πράγμα για το οποίο η κ. Morgantini, για παράδειγμα, μεταξύ άλλων συναδέλφων μας, χαρακτηρίσθηκε overbooking και δεν μπόρεσε να πετάξει, ώστε να βρίσκεται έγκαιρα εδώ για την αρχή της περιόδου συνόδου, παρόλο που είχε αναχωρήσει από τη Ρώμη σήμερα το πρωί στις 7.30.
Επισημαίνω λοιπόν αυτή τη σοβαρότατη δυσχέρεια.
Κατανοώ ότι οι αεροπορικές εταιρίες έχουν κάποια όρια, όμως η Airfrance για την πρώτη ημέρα της περιόδου συνόδου θα μπορούσε να προβλέψει μεγαλύτερο αεροπλάνο από αυτό των 18 θέσεων, κυρία Πρόεδρε!
Αυτό αποτελεί εμπόδιο για τις εργασίες του Οργάνου μας!
(Χειροκροτήματα)
Σας ευχαριστώ για την ενημέρωση, κυρία Napoletano.
Όπως γνωρίζετε, κάνουμε ό,τι περνάει από το χέρι μας για να βελτιώσουμε την κατάσταση.
Νομίζω ότι έχουν γίνει κάποιες, μικρές έστω, βελτιώσεις.
Θέλω να ελπίζω ότι ορισμένοι από εσάς είχατε την ευκαιρία να το διαπιστώσετε.
Γνωρίζω πάντως καλά ότι έχουμε ακόμη πολύ δρόμο μπροστά μας.
Επομένως, θα λάβω σοβαρά υπόψη μου την παρατήρησή σας.
- (NL) Κυρία Πρόεδρε, σήμερα το πρωί δεν πραγματοποιήθηκε καμία πτήση από το Αμστερνταμ προς το Στρασβούργο.
Για άλλη μία φορά, η πτήση ματαιώθηκε.
Αρκετές φορές έχω επιστήσει εδώ την προσοχή σας στο θέμα αυτό.
Ο αριθμός των πτήσεων, ο οποίος αρχικά ήταν τρεις ημερησίως, τώρα περιορίστηκε σε δύο.
Πιστέψαμε τότε ότι έστω αυτές οι πτήσεις θα πραγματοποιούνταν, αλλά για άλλη μία φορά η Air France αποφάσισε να μην αφήσει το αεροπλάνο της να πετάξει.
Θα επιθυμούσα να επιστήσω την προσοχή σας σε αυτό το θέμα.
Τώρα όλοι εμείς αναγκαστήκαμε να πετάξουμε μέσω Παρισίων ή μέσω Βρυξελλών ή μέσω Φρανκφούρτης και να φθάσουμε εδώ πολύ αργοπορημένοι, αν και βρισκόμασταν στο αεροδρόμιο ήδη πριν από τις οκτώ.
Ευχαριστώ, κυρία Plooij-van Gorsel.
Δεν μπορώ παρά να εκφράσω τη λύπη μου για την κατάσταση αυτή.
Παρεμβαίνετε συχνά για το θέμα αυτό.
Πιστέψτε με, θα επιχειρήσω να δώσω την καλύτερη δυνατή συνέχεια στις διαμαρτυρίες σας.
Κυρία Πρόεδρε, ανεξάρτητα από την άποψη που μπορεί να έχει ο καθένας για τα γεγονότα που διαδραματίζονται εδώ και 10 χρόνια στη Γιουγκοσλαβία, βομβαρδισμοί, μετά τους βομβαρδισμούς εξαγορά κυβερνήσεων, απόπειρα δαιμονοποίησης και ταπείνωσης ενός ολόκληρου λαού και της ηγεσίας του, που αντιστάθηκαν σ' αυτή την πολιτική του ΝΑΤΟ, ανεξάρτητα από την άποψη που μπορεί να έχει κανείς για τη διακυβέρνηση της χώρας από τον κατ' επανάληψη και δημοκρατικά εκλεγμένο Πρόεδρο Μιλόσεβιτς και τους συνεργάτες του, πιστεύω θα συμφωνήσετε μαζί μου ότι η απαγωγή του από τη χώρα του με τον αχαρακτήριστο τρόπο που έγινε, παρά την κατηγορηματική αντίθεση της Ανω και Κάτω Βουλής, καθώς και του Ανώτατου Συνταγματικού Δικαστηρίου, για να παραδοθεί σε ένα δικαστήριο που απέδειξε ότι δημιουργήθηκε με εντολή των ΗΠΑ για να υπηρετήσει πολιτικές σκοπιμότητες και να συμβάλει στην τρομοκράτηση όσων αντιτάχθηκαν στη νέα τάξη, αποτελoύν επιεικώς απαράδεκτες μεθοδεύσεις· ορισμένοι λέμε γκανγκστερικές επιχειρήσεις, που επιβάλλεται να καταδικασθούν απερίφραστα.
Σας καλώ λοιπόν να παρέμβετε ώστε να σταματήσει αυτή η θλιβερή κατάσταση, να επιστρέψουν ο Πρόεδρος Μιλόσεβιτς και οι συνεργάτες του στην πατρίδα τους, θεωρώντας ότι μοναδικός αρμόδιος για να τους κρίνει είναι ο λαός και η δικαιοσύνη της χώρας τους.
Σιωπή μπροστά σε τέτοιες πρακτικές διεθνούς τρομοκρατίας σημαίνει στην ουσία συνενοχή και καταπάτηση κάθε έννοιας διεθνούς δικαίου και εθνικής κυριαρχίας, ανοίγει το δρόμο για την ποινικοποίηση της διεθνούς πολιτικής ζωής.
Ευχαριστώ για τις επιδοκιμασίες των συναδέλφων, αλλά είναι καιρός ο καθένας να αναλάβει τις ευθύνες του, εάν θέλετε να μιλάτε για διεθνή νομιμότητα και σεβασμό των θεσμών.
Κυρία Πρόεδρε, είχα την ευκαιρία να διατυπώσω στην αίθουσα αυτή, πριν από τρεις μήνες, την άποψή μου για τον Μιλόσεβιτς.
Κατά τη γνώμη μου, και πιστεύω και κατά τη γνώμη της πλειοψηφίας της Ομάδας μου, ο Μιλόσεβιτς είναι ο κύριος υπεύθυνος για μία από τις χειρότερες τραγωδίες που έζησε ο σερβικός λαός και οι υπόλοιποι λαοί της πρώην Γιουγκοσλαβίας.
(Χειροκροτήματα) Αργά ή γρήγορα, έπρεπε να δώσει λόγο για τα εγκλήματά του, και μάλιστα ενώπιον της διεθνούς δικαιοσύνης.
Βεβαίως οι συνθήκες μεταφοράς του ενώπιον του Διεθνούς Ποινικού Δικαστηρίου κηλίδωσαν το ιστορικό αυτό γεγονός.
Από την άποψη αυτή, αισθάνομαι μεγάλη απογοήτευση, όχι λόγω της παραβίασης της απόφασης του Συνταγματικού Δικαστηρίου του Βελιγραδίου - της οποίας η νομιμότητα είναι αμφισβητήσιμη - αλλά λόγω της καταπάτησης της αξιοπρέπειας των σερβικών και γιουγκοσλαβικών δημοκρατικών δυνάμεων οι οποίες οδηγήθηκαν σε σοβαρή διάσπαση κάτω από τις οικονομικές πιέσεις μιας μεγάλης δύναμης η οποία, κατά τα άλλα, αρνείται, στο βαθμό που την αφορά, την αρχή του Διεθνούς Ποινικού Δικαστηρίου.
Πάντως, η Ομάδα μου εμμένει στην απαίτηση να δώσει λόγο ο Μιλόσεβιτς για τα εγκλήματά του και λυπούμαι βαθύτατα για το ότι υπάρχει βουλευτής της Ομάδας μου ο οποίος τον υπερασπίζεται και προβαίνει μάλιστα σε δηλώσεις προς τον Τύπο τις οποίες, εγώ προσωπικά, κρίνω απαράδεκτες.
(Χειροκροτήματα)
Πιστεύουμε ότι οι άνδρες και οι γυναίκες που φυλακίστηκαν άδικα ονομάζονταν χθες Νέλσον Μαντέλα και σήμερα Λεϊλά Ζανά.
Οι αξίες για τις οποίες μάχονται έρχονται σε πλήρη αντίθεση με τους στόχους που επεδίωκε ο πρώην ισχυρός άνδρας του Βελιγραδίου.
(Χειροκροτήματα)
Κυρία Πρόεδρε, θα είμαι πολύ σύντομος.
Ήθελα απλώς να υπενθυμίσω στον κ. Wurtz ότι ο κ. Μιλόσεβιτς ανήκε αρχικά στη δική του πολιτική παράταξη.
Ταχθήκαμε λοιπόν, τόσο εγώ όσο και σύσσωμη η Ομάδα μου, εναντίον του, ιδίως κατά τη διάρκεια της σερβοκροατικής σύγκρουσης.
Δεν μπορώ όμως παρά να αισθάνομαι κάποια αποκαρδίωση, βλέποντας τα κοράκια να στήνουν χορό γύρω από το πτώμα του.
Και αυτή την παρωδία δικαιοσύνης που στήνεται πάντοτε για τους ηττημένους και που δεν αμφισβητεί ποτέ τις πράξεις των νικητών.
Δεν υπάρχει κανείς πια σήμερα, είτε πρόκειται για τη Νυρεμβέργη, για το Τόκυο, για τη Χάγη, που να πιστεύει ότι οι νικητές δεν πρέπει να λογοδοτούν πράγματι για τις πράξεις τους, ενώπιον της ιστορίας τουλάχιστον, εάν όχι ενώπιον της - ασύγκριτα πιο αδύναμης - δικαιοσύνης των ανθρώπων.
Κυρία Πρόεδρε, αξιότιμοι κύριοι συνάδελφοι, δεν θέλω να κάνω τον συνήγορο συναδέλφου της Ομάδας των Σοσιαλιστών, αλλά πιστεύω ότι το πνεύμα της παρέμβασης που ακούσαμε σχετικά με τον Μιλόσεβιτς δεν αφορά τόσο το γεγονός ότι διέπραξε ή όχι εγκλήματα όσο το εξής πρόβλημα, που είναι σοβαρό: ποια είναι η ικανότητα ενός λαού να έχει όρια αυτονομίας στην εκδίκαση ενός ανθρώπου;
Ποιος έδωσε στις Ηνωμένες Πολιτείες της Αμερικής την άδεια, που διεκδικούν σήμερα, να μπορούν να δικάζουν όλους όσους έχουν δήθεν διαπράξει εγκλήματα πολέμου, όταν οι ίδιοι οι Αμερικανοί συχνά είναι ύποπτοι διάπραξης τέτοιων εγκλημάτων;
Το πρόβλημα λοιπόν ενός Ευρωπαϊκού Κοινοβουλίου που σέβεται τον εαυτό του είναι να αναλύσει αυτό το δεδομένο: το αν ο Μιλόσεβιτς είναι εγκληματίας θα το αποφασίσει το αρμόδιο δικαστήριο.
Εμείς οφείλουμε να αποφασίσουμε ότι η αυτονομία των λαών είναι ιερή και απαραβίαστη.
/NGL).
Κυρία Πρόεδρε, επειδή έγινε και η παρέμβαση του προέδρου της Ομάδας και ορισμένων άλλων συναδέλφων πάνω στην παρέμβασή μου, θέλω να διευκρινίσω ότι μιλούσα αποκλειστικά εκ μέρους μου και εκ μέρους των βουλευτών του κόμματός μου· δεύτερον, ότι σημείωσα πως, ανεξάρτητα από την άποψη που μπορεί να έχει κανείς για τον τρόπο που κυβέρνησαν τη χώρα του ο Μιλόσεβιτς και οι συνεργάτες του, δεν είναι δυνατό να δεχθούμε τέτοιες πρακτικές και, ακόμη περισσότερο, όταν και η Ανω και η Κάτω Βουλή της χώρας αυτής αρνήθηκαν να ψηφίσουν παρόμοιο νόμο και η χώρα αυτή δεν έχει κυρώσει το ιδρυτικό του Διεθνούς Δικαστηρίου για τα εγκλήματα στη Γιουγκοσλαβία.
Νομίζω ότι επιβάλλεται ο σεβασμός των θεσμών και της κυριαρχίας κάθε χώρας.
Αλλιώς, δεν ξέρω τι σόι Ευρωκοινοβούλιο είμαστε.
Κυρία Πρόεδρε, νομίζω ότι πρέπει να χαιρετίσουμε την αγόρευση μεταστροφής του κ. Wurtz.
Νομίζω επίσης ότι πρέπει να υπενθυμίσουμε στους έλληνες φίλους μας ότι ο μακεδονικός λαός ταπεινώνεται, κυρίως λόγω της στάσης της χώρας τους η οποία αναγκάζει ακόμη, όχι μόνο την ίδια την Ελλάδα, αλλά και όλες τις χώρες της Ευρωπαϊκής Ένωσης να αποκαλούν τη χώρα αυτή με ακρωνύμιο, με το γνωστό "FYROM" .
Πρόκειται για πραγματική ταπείνωση, και ίσως οι έλληνες φίλοι μας θα μπορούσαν να αρχίσουν να εργάζονται ενεργά για την αλλαγή της κατάστασης αυτής στο εσωτερικό της χώρας τους.
(Χειροκροτήματα)
Κυρία Πρόεδρε, επί της διαδικασίας.
Θα επιθυμούσα απλά να πληροφορήσω τον κύριο Dupuis ότι το ζήτημα του ονόματος στο οποίο αναφέρθηκε βρίσκεται υπό διαπραγμάτευση· έχει σημειωθεί πρόοδος και ελπίζω ότι θα βρει σύντομα τη λύση του.
Όσον αφορά τα υπόλοιπα, επαναλαμβάνω αυτό που έχω ήδη πει κατά παρελθόν ενώπιον του Σώματος.
Το γειτονικό μας κράτος οφείλει αποκλειστικά την ύπαρξή του στη συνεχιζόμενη ηθική και υλική στήριξη της Ελλάδας.
Διαφορετικά, ο Μιλόσεβιτς και οι άνθρωποί του θα το είχαν προ πολλού διαλύσει.
Στην παρούσα εξαιρετικά δυσχερή κατάσταση θα πρέπει να επικεντρώσουμε τις προσπάθειές μας στη στήριξη της χώρας και στην παροχή βοήθειας προς αυτή για να επιζήσει, αντί να περιπλέκουμε την υπόθεση με ζητήματα δευτερευούσης σημασίας.
Κυρία Πρόεδρε, θα ήθελα να προσυπογράψω τις παρατηρήσεις του κ. Dupuis, ως προς το να μην αποκαλούμε τη Μακεδονία "FYROM" , και να συστήσω να ευθυγραμμίσει το Κοινοβούλιο στο σύνολό του την πρακτική του με το ολλανδικό κείμενο της ημερήσιας διάταξης αυτής της εβδομάδας που αναφέρει τις δηλώσεις του Συμβουλίου και της Επιτροπής του πρωινού της Τετάρτης ως δηλώσεις σχετικές με τη "Μακεδονία" , ενώ το αγγλικό κείμενο αναφέρει τη χώρα ως "FYROM" .
Ο κ. Dupuis έχει απόλυτο δίκιο.
Πώς μπορούμε να περιμένουμε μία χώρα να έχει ταυτότητα όταν το όνομά της είναι ένα ακρωνύμιο;
Σας παρακαλώ, ας δώσουμε ένα τέλος σε αυτή την ανοησία.
Κυρία Πρόεδρε, με συγχωρείτε, αλλά θέλω να κάνω μια μικρή υπενθύμιση στους συναδέλφους.
Σε ό,τι αφορά το θέμα του ονόματος της FYROM, που επανέρχεται, υπάρχει συμφωνία από τη μεριά της FYROM.
Αγαπητοί συνάδελφοι, μην υποκαθιστάτε το κράτος αυτό, μιλώντας εξ ονόματός του.
Οι ίδιοι έχουν συμφωνήσει στον Οργανισμό Ηνωμένων Εθνών ποιο θα είναι το όνομα που θα έχουν.
Μην ανησυχείτε, θα βρεθεί η λύση και δεν είναι αυτό το πρόβλημα.
Βοηθείστε την FYROM ή τη Μακεδονία σα αυτή την κατάσταση που βρίσκεται σήμερα.
Αυτή είναι η δουλειά του Κοινοβουλίου.
Κυρία Πρόεδρε, θα μιλήσω για συνταξιούχους και ηλικιωμένους μη αυτοεξυπηρετούμενους, αναπήρους.
Την Πέμπτη 28 Ιουνίου, το Τριτοβάθμιο Δικαστήριο της Γερμανίας έκανε δεκτή την προσφυγή ενός ιδιωτικού γερμανικού οίκου ευγηρίας για μη αυτοεξυπηρετούμενα άτομα, που ανήκει σε μία ένωση ευρωπαϊκών ιδιωτικών οίκων ευγηρίας ονόματι ECHO, και απεφάνθη ότι είναι αντισυνταγματικός ο γερμανικός νόμος που χορηγεί χρήματα και διευκολύνσεις στους δημόσιους οίκους ευγηρίας και δεν παρέχει τις ίδιες ενισχύσεις στους ιδιωτικούς οίκους ευγηρίας για άτομα με ειδικές ανάγκες.
Επιθυμώ να βρίσκουν όλοι οι ηλικιωμένοι που έχουν ανάγκη έναν οίκο ευγηρίας που θα τους συνδράμει, δημόσιο ή ιδιωτικό, σε πλαίσια ελεύθερου ανταγωνισμού.
Ελπίζω ότι θα κάνετε ό,τι είναι δυνατό για να εξασφαλισθεί αυτό.
Δικαίωμα παρακολούθησης του δημιουργού ενός πρωτότυπου έργου
Η ημερήσια διάταξη προβλέπει τη συζήτηση της έκθεσης (A5-0235/2001) του κ. Zimmerling, εξ ονόματος της αντιπροσωπείας του Ευρωπαϊκού Κοινοβουλίου στην επιτροπή συνδιαλλαγής, σχετικά με το εγκριθέν από την επιτροπή συνδιαλλαγής κοινό σχέδιο οδηγίας του Ευρωπαϊκού Κοινοβουλίου και του Συμβουλίου που αφορά το δικαίωμα παρακολούθησης υπέρ του δημιουργού ενός πρωτότυπου έργου τέχνης (C5-0220/2001 - 1996/0085(COD)).
Κυρία Πρόεδρε, πιστεύω ότι η παρούσα οδηγία θα είναι μια επιτυχία.
Το κείμενο αυτό αποτελεί ένα πρότυπο ευρωπαϊκής εργασίας.
Στην αρχή το Κοινοβούλιο υπέβαλε μια πρωτοπόρο πρόταση σχετικά, το Συμβούλιο χρειάστηκε κατόπιν τέσσερα χρόνια για να θεσπίσει μια κοινή θέση των 15 κρατών μελών, η οποία ήταν αποκλειστικά επηρεασμένη από εθνικά συμφέροντα.
Έτσι, κατά τη δεύτερη ανάγνωση, το Κοινοβούλιο υπέδειξε στο Συμβούλιο την ευρωπαϊκή υποχρέωσή του, προβάλλοντας υψηλότατες αξιώσεις για τους καλλιτέχνες και τις αίθουσες πλειστηριασμών.
Τέλος, μετά από σκληρές διαπραγματεύσεις με το Συμβούλιο και την Επιτροπή βρέθηκε μια λύση, η οποία είναι αποδεκτή και ικανοποιητική για όλα τα ενδιαφερόμενα άτομα.
Καταστήσαμε τον ευρωπαϊκό ανταγωνισμό στην αγορά έργων τέχνης πάλι θεμιτό με την καθιέρωση της ισότητας ευκαιριών για τις αίθουσες πλειστηριασμών και τις αίθουσες τέχνης στην ΕΕ.
Στον τομέα αυτό, θεωρώ ιδιαίτερα σημαντικό το γεγονός ότι το ερώτημα, αν και από πότε μια συναλλαγή προσλαμβάνει πραγματικά μια ευρωπαϊκή και όχι μόνο εθνική διάσταση, θα εξετάζεται τακτικά από την Επιτροπή και θα πραγματοποιούνται οι ανάλογες προσαρμογές.
Βελτιώσαμε την κοινωνική ασφάλιση των καλλιτεχνών και των κληρονόμων τους εξασφαλίζοντάς τους σε ενιαία πλέον βάση και την αποκόμιση οικονομικού οφέλους από την πώληση έργων τους σε πλειστηριασμούς.
Πιστεύω λοιπόν ότι με το κείμενο αυτό πραγματοποιήσαμε ένα πρώτο σημαντικό βήμα προς την τόνωση του ανταγωνισμού και την ενίσχυση της ασφάλειας στον καλλιτεχνικό τομέα στην Ευρώπη.
Παρακαλώ το Σώμα να εγκρίνει το αποτέλεσμα των διαπραγματεύσεων.
Κυρία Πρόεδρε, από τα δεκαπέντε κράτη μέλη της Ένωσης, τα δώδεκα έχουν θεσπίσει δικαίωμα παρακολούθησης όσον αφορά τη μεταπώληση έργων τέχνης.
Από αυτά, όμως, το ένα δεν το εφαρμόζει, ενώ τρία κράτη μέλη δεν έχουν, μέχρι σήμερα, προσφύγει ποτέ σε αυτή την τεχνική.
Δεδομένου ότι οι ισχύουσες νομοθεσίες διαφέρουν σημαντικά, όχι μόνο ως προς το ακριβές αντικείμενο, αλλά και ως προς τα ποσοστά και τους δικαιούχους, η κατάσταση αυτή δημιουργούσε κενό στην εσωτερική αγορά.
Η συμφωνία στην οποία κατέληξαν το Κοινοβούλιο, το Συμβούλιο και η Επιτροπή έχει ως στόχο να επιλύσει τα προβλήματα αυτά και να καταπολεμήσει τη στρέβλωση του ανταγωνισμού η οποία πλήττει επί του παρόντος την Κοινότητα.
Εξάλλου, η θέσπιση του δικαιώματος παρακολούθησης είναι δίκαιη για τους καλλιτέχνες ή για τους διαδόχους τους, στο μέτρο που αποζημιώνει για το γεγονός ότι, σύμφωνα με τους νόμους της αγοράς έργων τέχνης, τα έργα δεν αποκτούν συνήθως αξία παρά με το πέρασμα του χρόνου, ενώ οι καλλιτέχνες δεν μπορούν να περιμένουν το τέλος της ζωής τους για να μπορέσουν να εξασφαλίσουν τα προς το ζην από την τέχνη τους.
Τέλος, το δικαίωμα παρακολούθησης συνιστά μια μορφή φόρου επί της χρηματοοικονομικής κερδοσκοπίας στον τομέα της τέχνης.
Πρόκειται για έναν φόρο τον οποίο η αγορά έργων τέχνης μπορεί να αντέξει χωρίς προβλήματα, όπως αποδεικνύει η θέσπιση, με την οδηγία 94/5, του ειδικού καθεστώτος ΦΠΑ που εφαρμόζεται στα έργα τέχνης, ενός ειδικού καθεστώς που δεν εμπόδισε, το αντίθετο μάλιστα, την αύξηση των πωλήσεων, ακόμη και στις χώρες που δεν εφάρμοζαν καθεστώς ΦΠΑ.
Ο εισηγητής είπε όσα έπρεπε να πει σχετικά με τον επιτευχθέντα συμβιβασμό, τον οποίο προσωπικά προσυπέγραψα.
Με το συμβιβασμό αυτό, το Κοινοβούλιο επέτυχε δύο ουσιώδη πράγματα:
αφενός, τη μείωση του κατώτατου ορίου για την εφαρμογή του δικαιώματος παρακολούθησης στα 3 000 ευρώ, ποσό που εξακολουθεί να είναι υψηλό, αν και μπορεί να επανεξεταστεί το ενδεχόμενο μείωσής του εάν η Επιτροπή το κρίνει αναγκαίο, αλλά γίνεται αποδεκτό στο μέτρο που διατηρείται η δυνατότητα πρόβλεψης από τα κράτη μικρότερου κατωτάτου ορίου για την άσκηση του δικαιώματος παρακολούθησης·
αφετέρου, την κατάργηση της υπερβολικής προθεσμίας (15 χρόνια), την οποία αποφάσισε το Συμβούλιο Υπουργών στο κείμενο που ενέκρινε κατά την πρώτη ανάγνωση, η οποία μειώθηκε τώρα σε έξι χρόνια κατ' ανώτατο όριο.
Το προηγούμενο αυτό θα ερχόταν σε μια πολύ απρόσφορη στιγμή, τη στιγμή ακριβώς που η Κοινότητα προετοιμάζει τη διεύρυνσή της με νέα μέλη.
Καθώς η εξωτερική αγορά έργων τέχνης αναγνωρίζει τη σημασία του σχεδίου το οποίο καλείται να ψηφίσει σήμερα το Κοινοβούλιο, δεν υπάρχει λόγος να το απορρίψουμε.
Επομένως, η Ομάδα μας θα το υπερψηφίσει.
- (NL) Κυρία Πρόεδρε, συνάδελφοι, κύριε Επίτροπε, έχοντας αρχίσει τον Απρίλιο του 1997, βρισκόμαστε τώρα στην τρίτη ανάγνωση της οδηγίας σχετικά με το δικαίωμα παρακολούθησης.
Θα ήθελα εδώ να ευχαριστήσω τα μέλη της επιτροπής συνδιαλλαγής και τον κ. Zimmerling για τις προσπάθειές τους.
Αλλά δυστυχώς, πρέπει να επιμείνω στην παλιά μου θέση.
Η Ομάδα μου, κατά το μεγαλύτερο μέρος της, εξακολουθεί να μην είναι ικανοποιημένη με την πρόταση.
Πρόκειται, εν προκειμένω, για τη διαφορά μεταξύ της αγγλικής λέξης copyright και της ολλανδικής λέξης "δικαίωμα του δημιουργού" .
Πρόκειται, ειδικότερα, για την πώληση ενός έργου τέχνης.
Πρέπει ο κληρονόμος ενός καλλιτέχνη, 70 χρόνια μετά, να εξακολουθεί να έχει δικαιώματα επί των έργων του;
Νομίζω πως όχι.
Η πώληση σημαίνει ότι ο κάτοχος αποποιείται όλων των δικαιωμάτων και των υποχρεώσεών του και ότι αποζημιώνεται για αυτό οικονομικά.
Μια βελτίωση αποτελεί η πρόταση να οριστεί η ελάχιστη τιμή στα 3 000 ευρώ.
Ένα χαμηλότερο ποσό θα αποτελούσε σοβαρό μειονέκτημα για τους νέους καλλιτέχνες.
Αυτό με οδηγεί στο επόμενο σημείο της κριτικής μου.
Η σοβαρότερη αντίρρησή μας εναντίον αυτής της πρότασης είναι ότι το κληρονομικό δικαίωμα έρχεται σε αντίθεση με την αρχή της επικουρικότητας.
Η Επιτροπή δεν μπόρεσε να αποδείξει ότι η ύπαρξη διαφορών στη νομοθεσία στα κράτη μέλη, τελικά, έχει άμεσο αρνητικό αντίκτυπο στην εσωτερική αγορά.
Επιπλέον, δεν είναι απίθανος ο κίνδυνος η ευρωπαϊκή αγορά μοντέρνας και σύγχρονης τέχνης, η οποία είναι τόσο σημαντική για το Λονδίνο, να μετατοπιστεί στην Ελβετία - το είδατε ήδη να συμβαίνει με την Έκθεση έργων τέχνης της Βασιλείας, πριν από μερικές εβδομάδες - ή ακόμη και εκτός Ευρώπης, όπου δεν υφίσταται αυτό το δικαίωμα.
Σε καμιά περίπτωση δεν μπορεί να είναι αυτός ο σκοπός μας.
Από την πρόταση φαίνεται, επίσης, ότι αυτό αποτελεί πρόβλημα.
Παντού προβλέπονται άχρηστες εξαιρέσεις.
Δεν υπάρχει, λοιπόν, εναρμόνιση.
Δεν είναι, πράγματι, παράδοξο το γεγονός ότι, ενώ σε όλο τον κόσμο επιδιώκεται η εξομοίωση του δικαιώματος παρακολούθησης, τα κράτη μέλη από την πίσω πόρτα δίνουν στον εαυτό τους τη δυνατότητα να ορίζουν την ελάχιστη τιμή κατά βούληση;
Και, έπειτα, η εφαρμογή.
Πέραν της διοικητικής γραφειοκρατίας που περιλαμβάνει η παρακολούθηση της πορείας πώλησης ενός έργου τέχνης, οι εξαιρέσεις την καθιστούν ακόμη πιο περίπλοκη.
Δεν είναι αυτό που περιμένουν οι καλλιτέχνες.
Όταν η πώληση πραγματοποιείται μεταξύ ιδιωτών, το δικαίωμα παρακολούθησης εκπίπτει.
Δεν νομίζετε και εσείς ότι το εμπόριο έργων τέχνης μεταξύ ιδιωτών θα προκαλέσει τη διαδοχική αύξηση των τιμών;
Και αυτό είναι ένα μόνο από τα παραδείγματα που θα μπορούσε κανείς να αναφέρει.
Τέλος, η οδηγία δεν παρέχει ίση αντιμετώπιση σε όλους τους καλλιτέχνες, παρά μόνο μέσω της πώλησης από γκαλερί και οίκους δημοπρασιών.
Είναι αδιαφανές και ευάλωτη στην απάτη.
Είναι άχρηστη, επειδή δεν υπάρχει καμία απολύτως στρέβλωση της εσωτερικής αγοράς.
Δεν είναι αυτό το είδος της νομοθεσίας που περιμένει η Ομάδα μου.
Ο πολίτης το αντιλαμβάνεται ως μία ακόμη άχρηστη υπερβολή εκ μέρους των Βρυξελλών.
Η Ομάδα μου έχει ψηφίσει δύο φορές κατά και βρίσκει ότι η πρόταση δεν έχει τροποποιηθεί και βελτιωθεί επαρκώς, οπότε θα την καταψηφίσει και την τρίτη φορά.
Κυρία Πρόεδρε, αγαπητοί συνάδελφοι, από την ομιλία της κ. Sanders-ten Holte καθίσταται αντιληπτό ότι υπάρχει και η άλλη όψη του νομίσματος.
Στις ενώσεις και τα όργανα εκπροσώπησης των δημιουργών των έργων εικαστικών τεχνών, με τους οποίους συνομίλησα τα τελευταία χρόνια, εκφράζεται πλέον κατά πλειοψηφία η επιθυμία της θέσπισης ενός ευρωπαϊκού δικαιώματος παρακολούθησης.
Οι παράγοντες του εμπορίου έργων τέχνης εκφράζουν επίσης κατά πλειοψηφία την επιθυμία να θεσπιστεί ένα κοινό δικαίωμα παρακολούθησης.
Η πολιτική προσπαθεί από χρόνια να διαπραγματευθεί έναν αποδεκτό για όλους συμβιβασμό.
Είναι γεγονός ότι το Συμβούλιο δεν επεδίωξε πραγματικά μια εναρμόνιση αλλά κατασκεύασε μάλλον ένα πρόχειρο οικοδόμημα με ορισμένες ευφυείς διεξόδους.
Το Συμβούλιο ομολογουμένως δεν ήταν ιδιαίτερα ελαστικό και δεν ασχολήθηκε πολύ με τις προτάσεις του Ευρωπαϊκού Κοινοβουλίου.
Παρά ταύτα, πρόκειται για έναν αποδεκτό συμβιβασμό!
Δεν μπορώ να μιλήσω εξ ονόματος της Επιτροπής, αλλά υπάρχουν ορισμένες ενδείξεις ότι ούτε και εκείνη ήταν ικανοποιημένη και σύμφωνη με όλες τις προτάσεις του Συμβουλίου, ιδίως όσον αφορά τις μεταβατικές προθεσμίες.
Αλλά μετείχε και αυτή στη διεργασία, η οποία δεν αποτέλεσε μια συζήτηση αλλά μάλλον μια πολιτική αρνησικυριών, προκειμένου να καταστεί δυνατή η θέσπιση αυτού του δικαιώματος παρακολούθησης.
Τώρα διαθέτουμε το παρόν έγγραφο για το οποίο λέω: οφείλουμε να το αποδεχτούμε με επιφύλαξη, αλλά οφείλουμε οπωσδήποτε να το αποδεχτούμε.
Διότι, σε τελική ανάλυση, πρόκειται για μια νίκη.
Διαθέτουμε ένα κείμενο που χρήζει βελτιώσεων, αλλά ακριβώς επειδή το έχουμε τώρα, μπορούμε και να το βελτιώσουμε.
Οι αντιτιθέμενοι θα έπρεπε να είναι πιο προσεκτικοί με τις κριτικές τους, διότι συμπεριλαμβάνουν έτσι όλους τους πολέμιους στην ίδια παράταξη.
Πράγματι, υπάρχουν εκείνοι που απορρίπτουν καταρχήν ένα δικαίωμα παρακολούθησης υπάρχουν όμως και άτομα που επιθυμούν να διατυπώσουν ορισμένα σοβαρότατα εν μέρει κριτικά σχόλια, τα οποία έχουν, ενδεχομένως, ουσιαστική σημασία για αυτά ή για ορισμένους παράγοντες όπως π.χ. οι πολύ μικρές αίθουσες τέχνης, οι οποίες αποτελούν πραγματικά τη μόνη πηγή ταλέντων.
Αυτές αναλαμβάνουν τους μεγάλους κινδύνους.
Αντιμετωπίζουν πάρα πολλά προβλήματα με τις φορολογικές διαφορές, τη διοίκηση και τις ασφαλιστικές συμβάσεις.
Δεν επιτρέπεται καν να αναλαμβάνουν την πώληση έργων εικαστικών τεχνών, αλλά τις περισσότερες φορές πρέπει να τα αγοράζουν.
Αν λοιπόν αυτές οι μικρές αίθουσες τέχνης πρέπει να αγοράζουν καλλιτεχνικά έργα και δεν κατορθώνουν να τα πωλήσουν εντός μιας τριετούς περιόδου - όπως προβλέπεται στην παρούσα πρόταση - αλλά μόνο μετά τη λήξη της τριετίας και, επιπλέον, σε τιμή ενδεχομένως χαμηλότερη από την τιμή αγοράς, τότε εκτίθενται σε κινδύνους και υφίστανται διπλή ζημία, αφενός, από την άποψη της τιμής και, αφετέρου, λόγω του δικαιώματος παρακολούθησης.
Παρά ταύτα, η Ομάδα μου θα εγκρίνει την πρόταση.
Είναι απαραίτητες ακόμη ορισμένες βελτιώσεις όσον αφορά το δικαίωμα παρακολούθησης και τις πτυχές που σχετίζονται με τον τομέα.
Τέλος, θέλω όχι να αποκρούσω ένα επιχείρημα - αυτό είναι αδύνατο - αλλά να το καταστήσω λίγο πιο αδύναμο: η αποκαλούμενη μετατόπιση της αγοράς δεν είναι παρά το επιχείρημα μιας συγκεκριμένης ομάδας πίεσης στην πραγματικότητα, υπάρχει ζήτηση και προσφορά και υπάρχουν ορισμένα αντικείμενα που αναζητούνται στην Ευρώπη και αναζητούνταν πάντοτε εκεί και όχι στις ΗΠΑ, και αντιστρόφως.
Είναι σημαντικό να ασκήσει αυτή η ευρωπαϊκή απόφαση - η οποία ελπίζω ότι θα είναι ως επί το πλείστον θετική αύριο - τεράστια πίεση υπέρ των εκπροσώπων που μάχονται για αυτό το δικαίωμα παρακολούθησης στην Ελβετία και στις ΗΠΑ.
Αναμένουν την έγκρισή μας και ελπίζω ότι θα τη λάβουν αύριο.
Κυρία Πρόεδρε, η έκθεση αυτή αναφέρεται στο κοινό σχέδιο που εγκρίθηκε από την επιτροπή συνδιαλλαγής, και ως εκ τούτου είναι πάρα πολύ αργά για να αλλάξει η πορεία της συγκεκριμένης οδηγίας.
Όχι, βέβαια, ότι οποιοσδήποτε μεμονωμένος βουλευτής ή ομάδα βουλευτών θα μπορούσε να το κάνει.
Ωστόσο, δράττομαι της ευκαιρίας για να διαδηλώσω την αντίθεση του κόμματός μου προς το εν λόγω μέτρο.
Με αυτή μου την πράξη θα ήθελα να τονίσω μερικές απλές αλήθειες στο Σώμα, παρόλο που γνωρίζω εκ των προτέρων ότι δεν πρόκειται να είναι δημοφιλείς στο θεσμικό μας όργανο, το οποίο έχει επιλέξει να ζει στον κόσμο του, απόλυτα αποκομμένο από την πραγματικότητα.
Εν πρώτοις, αν και το συγκεκριμένο μέτρο στοχεύει στην εξάλειψη των στρεβλώσεων στη λειτουργία της εσωτερικής αγοράς, θα πρέπει να πούμε ότι σε ό,τι αφορά τη μεταπώληση καλλιτεχνικών έργων δεν υπάρχει καμία κοινοτική αγορά.
Στην πραγματικότητα υπάρχει μία σημαντική αγορά στο Ηνωμένο Βασίλειο - κυρίως στο Λονδίνο - και πολύ λίγα πράγματα στην υπόλοιπη Ευρώπη.
Συνακόλουθα, η σημαντικότερη συνέπεια δεν είναι τόσο η πιθανή στρέβλωση, όσο η δυσλειτουργία της αγοράς του Ηνωμένου Βασιλείου.
Κάτι τέτοιο θα είχε ως αποτέλεσμα το εμπόριο να οδηγηθεί αλλού: στην Ιαπωνία, την Ελβετία και τις Ηνωμένες Πολιτείες, χώρες από τις οποίες καμία δεν θα ενδιαφέρεται για τους καλλιτέχνες που έχουν τη βάση τους στην Ευρώπη όσο η αγορά του Λονδίνου.
Κατά δεύτερον, τα όποια χρηματικά ποσά εισπράττονται θα καταλήγουν σταθερά σε λάθος χέρια.
Το εβδομήντα τοις εκατό των ποσών που εισπράχθηκαν στη Γαλλία το 1996 για δικαιώματα παρακολούθησης, δεν κατέληξαν στους ίδιους τους καλλιτέχνες, αλλά στους κληρονόμους επτά καλλιτεχνών, συμπεριλαμβανομένων των συγγενών του Ματίς και του Πικάσο.
Αυτό δεν συνάδει και τόσο με την εικόνα βοήθειας προς αγωνιζόμενους καλλιτέχνες.
Τρίτον, ο ίδιος ο νόμος είναι δυσκίνητος και θα επιβαρύνει σημαντικά τα κόστη των αγορών έργων τέχνης με μία επιπλέον δόση γραφειοκρατίας και δαπανών.
Πολλές μικρές επιχειρήσεις θα αποκλειστούν συλλήβδην από τις πωλήσεις μικρής αξίας, περιορίζοντας τις ευκαιρίες για νέους και εμπνευσμένους καλλιτέχνες να βγάλουν στην αγορά τα έργα τους.
Αντί να βοηθήσει τους καλλιτέχνες, κάτι τέτοιο θα τους δυσχεραίνει και θα απομείνουν λιγότερες μικρές επιχειρήσεις στο χώρο.
Ποιος θα αγοράζει τότε τα έργα άγνωστων καλλιτεχνών;
Στο σύνολό του, πρόκειται για ένα άσχημα μελετημένο, παράλογο και, τελικά, άχρηστο νομοθέτημα.
Ο ίδιος ο νόμος θα αποτελέσει όργανο δημιουργίας στρεβλώσεων σε μία, κατά τα άλλα, ικανοποιητική αγορά.
Όπως ισχύει και σε πολλές άλλες περιπτώσεις, το Σώμα και η Ευρωπαϊκή Ένωση θα έπρεπε να αφήσουν τα πράγματα στην ησυχία τους.
Κυρία Πρόεδρε, αγαπητοί συνάδελφοι, η συμφωνία την οποία επέτυχε ο εισηγητής μας, ο κ. Zimmerling, συνιστά συμβιβαστική συμφωνία σε ένα ιδιαίτερα ενδιαφέρον ζήτημα.
Επικρίθηκε από ορισμένες ομάδες καλλιτεχνών οι οποίοι μας δήλωσαν, παραδόξως, ότι η νέα οδηγία συνιστά απαράδεκτη αδικία μεταξύ των διάσημων καλλιτεχνών και των καλλιτεχνών που αντιμετωπίζουν δυσκολίες, και ότι δεν θα κατορθώσει να παράσχει υποστήριξη στους καλλιτέχνες που την έχουν περισσότερη ανάγκη.
Μας επισήμαναν στην ουσία ότι θα προκαλούσε στρέβλωση μεταξύ των λίγων προνομιούχων καλλιτεχνών, των οποίων τα έργα πωλούνται σε αίθουσες τέχνης και σε οίκους πώλησης, και της πλειοψηφίας των καλλιτεχνών, στους οποίους δεν αναγνωρίζεται επισήμως το δικαίωμα παρακολούθησης καθώς τα έργα τους διακινούνται μεταξύ ιδιωτών ή πωλούνται σε μουσεία από ιδιώτες συλλέκτες.
Στην πραγματικότητα, μπορούμε εύκολα να καταλάβουμε ότι η θέσπιση κατώτερου ορίου τιμής για την εφαρμογή του δικαιώματος παρακολούθησης απετέλεσε αντικείμενο μακρών συζητήσεων: μεταξύ 1000 και 4 000 ευρώ, καταλήξαμε να συμβιβαστούμε στο λογικό ποσό των 3 000 ευρώ.
Αντίθετα, πιο ανησυχητική είναι η παρέκκλιση από τον κανόνα της ισότητας ενώπιον του νόμου, που κινδυνεύει να οδηγήσει σε προσφυγές ενώπιον του Δικαστηρίου του Λουξεμβούργου, λόγω κυρίως της καθυστέρησης έναρξης ισχύος της οδηγίας στα κράτη τα οποία, μέχρι στιγμής, δεν γνωρίζουν το δικαίωμα παρακολούθησης: αναφέρομαι στην ημερομηνία έναρξης ισχύος το 2010.
Σε κάθε περίπτωση, ελλοχεύει ο φόβος ότι το ίδιο το δικαίωμα παρακολούθησης - το οποίο βλέπουμε καθαρά ότι ανταποκρίνεται σε αξιέπαινες ανησυχίες - θα δημιουργήσει στην πραγματικότητα, όπως είπε ο προηγούμενος ομιλητής, γραφειοκρατικές διαδικασίες οι οποίες ενδέχεται να παραλύσουν ακόμη περισσότερο την αγορά έργων τέχνης, αντί να προσφέρουν σύννομη ικανοποίηση στους σύγχρονους δημιουργούς.
Κυρία Πρόεδρε, αγαπητοί συνάδελφοι, κύριε Επίτροπε, η Ομάδα μου - το αναφέρω επίσης επειδή ο κ. Graηa Moura αδυνατεί να παραστεί αυτή τη στιγμή στη συνεδρίαση - θα εγκρίνει χωρίς αμφιβολία κατά πλειοψηφία το πόρισμα της επιτροπής συνδιαλλαγής.
Ωστόσο, πολλά μέλη της Ομάδας μου αλλά και πολλά άτομα στη χώρα μου, την Αυστρία, η οποία δεν διαθέτει αυτή τη στιγμή δικαίωμα παρακολούθησης ούτε και θεώρησε απαραίτητο να θεσπίσει παρόμοιο δικαίωμα, εξακολουθούν να εκφράζουν αμφιβολίες σχετικά.
Υποσχέθηκα επίσης στη συνάδελφο από τη Γαλλία, κ. Fourtou, να εκφράσω εκ νέου σήμερα ορισμένες από αυτές τις αμφιβολίες, αν και είμαι σθεναρός οπαδός του θεμιτού ανταγωνισμού στην εσωτερική αγορά και υποστηρίζω πάντα τις ευρωπαϊκές ρυθμίσεις που εξυπηρετούν τους σκοπούς της εσωτερικής αγοράς και την κοινή πολιτική ολοκλήρωσης που εφαρμόζουμε.
Για το λόγο αυτό, στις 13 Δεκεμβρίου του παρελθόντος έτους ενημέρωσα την Ολομέλεια για τις ανησυχίες που εκφράζουν το κίνημα των καλλιτεχνών κατά του δικαιώματος παρακολούθησης, ο σύλλογος καλλιτεχνών, οι ιδιοκτήτες αιθουσών τέχνης, ιδίως νέοι δημιουργοί, και οι αίθουσες πλειστηριασμών, στη χώρα μου, καθώς και μέλη της Ομάδας μας.
Είχα πει τότε, στο τέλος, ότι το κείμενο στο οποίο βασιζόμαστε δεν είναι ικανοποιητικό.
Οπωσδήποτε, στην επιτροπή συνδιαλλαγής πραγματοποιήθηκαν ορισμένες τροποποιήσεις που ενδέχεται να καθησυχάσουν τις ανησυχίες αυτές.
Συγχαίρω και τον εισηγητή σχετικά.
Όμως, για πολλούς, οι φόβοι αυτοί ήταν αδύνατο να διασκεδαστούν πλήρως, κάτι που - έστω και μόνο συμβολικά - αντανακλάται σαφέστατα στη διατύπωση για τις μεταβατικές ρυθμίσεις.
Διαβάζω στη γερμανική απόδοση του κειμένου ότι "η προθεσμία για την εφαρμογή της οδηγίας ορίζεται στα 4 έτη.
Τα κράτη μέλη που δεν θα εφαρμόσουν το δικαίωμα παρακολούθησης κατά την ημερομηνία έναρξης ισχύος της οδηγίας, δεν θα υποχρεούνται να εφαρμόσουν το αργότερο μέχρι την 1η Ιανουαρίου 2010, το δικαίωμα παρακολούθησης στους δικαιούχους μετά τον θάνατο του δημιουργού" .
Συμπληρωματικά αναφέρεται μια περαιτέρω προθεσμία.
Η διατύπωση αυτή καταδεικνύει πόσο ευαίσθητο είναι το θέμα και πόσο διαφορετικοί οι συμβιβασμοί που πρέπει να γίνουν.
Θέλω όμως ακόμη να αναφέρω ότι στόχος της θέσπισης ενός δικαιώματος παρακολούθησης είναι να επωφεληθούν οι δημιουργοί έργων εικαστικών τεχνών από τη μεταγενέστερη οικονομική επιτυχία των έργων τους.
Πρέπει να διερωτηθούμε: έχει επιτευχθεί ο στόχος αυτός;
Πολλοί πιστεύουν, βάσει επίσης επιστημονικών ερευνών και του πορίσματος της επιτροπής συνδιαλλαγής, ότι το δικαίωμα παρακολούθησης αποτελεί μια ανακατανομή εις βάρος των νέων, και συχνά φτωχότερων, δημιουργών και υπέρ των γηραιότερων, επιτυχημένων δημιουργών, και ιδίως των κληρονόμων τους.
Μια έρευνα που διαθέτω συνοψίζει πολύ καλά, σε πέντε σημεία, τις αμφιβολίες που πρέπει πραγματικά να υπογραμμίσω, διότι σε αυτές οφείλεται η έλλειψη ευφορίας εκ μέρους ορισμένων ατόμων σήμερα.
Πρώτον: επειδή το εμπόριο και ο πλειστηριασμός έργων τέχνης μπορούν να καλύψουν μόνο ένα πολύ μικρό μέρος του ποσού του δικαιώματος παρακολούθησης και μια πλήρης μεταφορά στους αγοραστές έργων τέχνης είναι αδύνατη - και εγώ λέω, ευτυχώς - το δικαίωμα παρακολούθησης ενδέχεται να έχει ως συνέπεια μια μείωση των τιμών αγοράς για τα έργα νέων καλλιτεχνών.
Δεύτερο πρόβλημα: για τους καλλιτέχνες που γνωρίζουν μεταγενέστερα την επιτυχία - και δεν μπορεί να είναι παρά ένα μικρό μέρος του συνόλου - το δικαίωμα παρακολούθησης θα σήμαινε ενδεχομένως μια αναγκαστική ανακατανομή σε περαιτέρω στάδια της ζωής τους.
Τρίτον: αυτό όμως δεν είναι επιθυμητό, διότι ένας νέος καλλιτέχνης γνωρίζει περιορισμούς από την άποψη των δυνατοτήτων κατανάλωσης.
Τέταρτο σημείο: η καταβολή του ποσού αυτού θα μπορούσε να προκαλέσει μια μεταβολή της κατάστασης του ανταγωνισμού στο εμπόριο έργων τέχνης, με κίνδυνο μιας μετατόπισης της αγοράς.
Πέμπτο σημείο: κατά την πρώτη πώληση λαμβάνεται μέριμνα ώστε, σε μια μεταπώληση, να καταβληθεί το ποσό του δικαιώματος παρακολούθησης στον καλλιτέχνη.
Αυτό θα επηρέαζε ενδεχομένως τη διαμόρφωση των τιμών.
Τις αμφιβολίες αυτές συμμερίζονται επίσης πολλά άτομα από τη χώρα μου και την Ομάδα μου.
Αυτό δεν υποβαθμίζει το αποτέλεσμα αλλά σας παρακαλώ να καταλάβετε ότι δεν είναι όλοι ικανοποιημένοι σήμερα.
Κυρία Πρόεδρε, λόγοι τουλάχιστον ισότητας επέβαλαν τη δημιουργία ενός δικαιώματος αναλόγου με τα συγγραφικά δικαιώματα ή άλλα πνευματικά δικαιώματα στα πνευματικά έργα με απεριόριστη αναπαραγωγική δυνατότητα.
Και αυτό είναι το δικαίωμα παρακολούθησης του έργου στο πεδίο των εικαστικών τεχνών.
Η φύση του δικαιώματος είναι περιουσιακή, γιατί απονέμει οικονομική εξουσία και ωφέλεια στον δημιουργό.
Ωστόσο πρόκειται για ιδιόρρυθμο περιουσιακό δικαίωμα, γιατί μέσω αυτού αναγνωρίζονται οι προτεραιότητες που έχουν οι αισθητικές αξίες και συγχρόνως απονέμεται ένα είδος φόρου τιμής στους δημιουργούς έργων τέχνης.
Είναι γεγονός ότι τα πολιτιστικά προϊόντα δεν μπορούν να κυκλοφορήσουν χωρίς τη συμβολή των εμπόρων τέχνης.
Σε αντίθεση όμως με την εμπορία καταναλωτικών ή άλλων κεφαλαιουχικών αγαθών, η εμπορία τους δεν είναι αυτοσκοπός.
Στην εμπορία έργων τέχνης προέχει η διάδοση αισθητικών αξιών και αισθητικών μηνυμάτων.
Αυτά όμως δεν μπορούν να γίνουν χωρίς τη συμμετοχή των δημιουργών.
Ενώ όμως η συμβολή τους είναι αναντικατάστατη, η αγοραία αξία των προϊόντων που παράγονται δημιουργείται σταδιακά.
Είναι λοιπόν τελείως αδικαιολόγητο να καρπούται εξ ολοκλήρου την αξία αυτή ο έμπορος ο οποίος είναι απλώς μεσολαβητής.
Αλλωστε η ενθάρρυνση της παραγωγικότητας των δημιουργών επιστρέφει σ' αυτούς.
Για όλους αυτούς τους λόγους είναι λάθος οι δημιουργοί ορισμένων χωρών να μην αναγνωρίζουν το δικαίωμα αυτό.
Οφείλουμε λοιπόν να επανορθώσουμε το λάθος της Σύμβασης της Βέρνης που κατέστησε το δικαίωμα παρακολούθησης δυνητικό.
Η εμμονή ορισμένων χωρών σε μεγάλες μεταβατικές περιόδους ή σε μετάθεση του χρόνου εφαρμογής δεν κολακεύει τους υποστηρικτές της.
Η Ευρώπη, ως ο κατ' εξοχήν χώρος της δημιουργίας και του πολιτισμού, πρέπει να δείξει και στις τρίτες χώρες το σωστό δρόμο.
Ουδείς θα εξέλθει ζημιωμένος από αυτή τη λύση.
Κύριε Πρόεδρε, εμείς οι Βρετανοί Συντηρητικοί βουλευτές, δεν είμαστε ικανοποιημένοι από αυτή την πρόταση.
Πιστεύουμε ότι δεν είναι αναγκαία για την ολοκλήρωση της ενιαίας αγοράς.
Στην πράξη, δεν πιστεύουμε ότι θα βοηθήσει οικονομικά αυτούς που το έχουν περισσότερο ανάγκη.
Υπάρχουν, πράγματι, ενδείξεις ότι μπορεί τους κάνει και φτωχότερους, όπως τόνισε ο συνάδελφός μου κ. Karas.
Θα οδηγήσει ένα σημαντικό μέρος της αγοράς σύγχρονης τέχνης εκτός ΕΕ, στη Γενεύη και τη Νέα Υόρκη, και αυτό θα κοστίσει θέσεις εργασίας στο ίδιο το εμπόριο και στις επιχειρήσεις που εξαρτώνται από αυτό.
Αυτές οι θέσεις εργασίες είναι δικές μας θέσεις εργασίας - ευρωπαϊκές θέσεις εργασίας - και δικές μας επιχειρήσεις.
Εξετάζοντας το ζήτημα σφαιρικά, πιστεύουμε ότι θα βλάψει μάλλον παρά θα ενισχύσει την ευρωπαϊκή οικονομία, καθώς και τη θέση των εργαζόμενων καλλιτεχνών της.
Επιπλέον θα μειώσει, αντί να αυξήσει, την πιθανότητα επίτευξης συνολικής συμφωνίας σχετικά με τα δικαιώματα παρακολούθησης, γιατί δεν υπάρχουν κίνητρα για όσους επωφελούνται από αυτή τη συμφωνία - Νέα Υόρκη και Γενεύη - να έρθουν σε συμφωνία με την Ευρωπαϊκή Ένωση.
Εν ολίγοις, πιστεύουμε ότι πρόκειται για ένα άσχημα μελετημένο σχέδιο, το οποίο έρχεται σε αντίθεση με τα συμφέροντα της Ευρώπης, γενικά, και της ενιαίας αγοράς, ειδικότερα.
.
(ΕΝ) Θα αρχίσω εκφράζοντας τις ευχαριστίες της Επιτροπής προς τον εισηγητή, κ. Zimmerling, για την έκθεσή του.
Ειδικότερα, η Επιτροπή σημειώνει με μεγάλη ικανοποίηση ότι επιτέλους επιτεύχθηκε συμφωνία.
Θα είμαι σύντομος ως προς τις παρατηρήσεις μου.
Πολλά έχουν ειπωθεί για το συγκεκριμένο θέμα, όχι μόνο σήμερα, αλλά και κατά το παρελθόν, ώστε θα περιοριστώ στα απολύτως απαραίτητα.
Το δικαίωμα παρακολούθησης θα αποτελέσει μέρος της κοινοτικής νομοθεσίας.
Θα επιτρέψει στους καλλιτέχνες να επωφελούνται από το δικαίωμα αυτό κάθε φορά που τα έργα τους πωλούνται εντός της Ευρωπαϊκής Ένωσης.
Αυτό σημαίνει ότι σταδιακά θα μπει κάποιο τέλος στη στρέβλωση του ανταγωνισμού που υφίσταται η εσωτερική αγορά στον εν λόγω τομέα.
Η οδηγία θα χρησιμεύσει στην Επιτροπή ως βάση εργασίας για την προώθηση της αναγνώρισης του δικαιώματος παρακολούθησης σε διεθνές επίπεδο.
Η Επιτροπή έχει ήδη δεσμευτεί ότι θα αναλάβει την απαραίτητη δράση προς αυτή την κατεύθυνση.
Αλλά η Επιτροπή συνεχίζει να ανησυχεί όσον αφορά τη μακρά καθυστέρηση εφαρμογής, η οποία μπορεί να φτάσει και τα 10 χρόνια, πριν η οδηγία είναι σε θέση να δώσει στην πράξη ουσιαστικά αποτελέσματα εναρμόνισης.
Ως εκ τούτου, η Επιτροπή έκανε μία δήλωση, η οποία θα δημοσιευτεί στην Επίσημη Εφημερίδα των Κοινοτήτων μαζί με την οδηγία, στην οποία τονίζει ότι παρόμοιες καθυστερήσεις θα πρέπει να θεωρούνται εξαιρετικές και θα πρέπει να παραμείνουν τέτοιες, ώστε να διατηρηθεί η αποτελεσματικότητα της κοινοτικής δράσης στο πλαίσιο της εσωτερικής αγοράς.
Ευχαριστώ πολύ, κύριε Bolkestein.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Βελτίωση της νομικής προστασίας των θυμάτων τροχαίων
Η ημερήσια διάταξη προβλέπει τη συζήτηση της έκθεσης (A5-0174/2001) του κ. Rothley, εξ ονόματος της Επιτροπής Νομικών Θεμάτων και Εσωτερικής Αγοράς, σχετικά με τη βελτίωση της νομικής προστασίας των θυμάτων των ατυχημάτων, που περιλαμβάνει συστάσεις του Κοινοβουλίου προς την Επιτροπή όσον αφορά την έκδοση 5ης οδηγίας του Ευρωπαϊκού Κοινοβουλίου και του Συμβουλίου σχετικά με την ασφάλιση αστικής ευθύνης που προκύπτει από την κυκλοφορία αυτοκινήτων για την βελτίωση της νομικής προστασίας των θυμάτων ατυχημάτων.
Κύριε Πρόεδρε, κύριε Επίτροπε, ο εισηγητής, κ. Rothley, παρέμεινε δυστυχώς σήμερα λόγω μιας σημαντικής συνεδρίασης στο Λουξεμβούργο και με παρακάλεσε να τον αντικαταστήσω, δηλαδή να μιλήσω εξ ονόματός του, πράγμα που κάνω ευχαρίστως.
Με την πρόταση για μια 5η οδηγία για τα αυτοκίνητα επιθυμούμε να βελτιώσουμε περαιτέρω την προστασία των θυμάτων ατυχημάτων και, ταυτόχρονα, να λάβουμε υπόψη τις ανάγκες της εσωτερικής αγοράς.
Ποιες είναι οι προτάσεις μας;
Πρώτον: κάθε ζημία από τροχαίο ατύχημα στην Ευρωπαϊκή Ένωση - διασυνοριακό ή στο εσωτερικό ενός κράτους - θα διευθετείται στο μέλλον εντός μιας λογικής προθεσμίας, ειδάλλως θα επιβάλλονται οικονομικές κυρώσεις.
Δεύτερον: το ποσό κάλυψης θα ανέρχεται μελλοντικά σε τουλάχιστον 2 εκατομμύρια ευρώ, ανεξάρτητα από τον αριθμό των θυμάτων και το είδος των ζημιών.
Ωστόσο, δεν είμαι βέβαιη ότι το ποσό αυτό θα είναι επαρκές.
Το Δεκέμβριο 1998, ένας βρετανός δικαστής έκρινε την υπόθεση ενός φοιτητή από τις Κάτω Χώρες, ο οποίος είχε υποστεί κάταγμα στον αυχένα σε ένα ατύχημα και, από τότε, είναι παράλυτος από το λαιμό ως τις άκρες των ποδιών.
Το δικαστήριο του επεδίκασε αξίωση οικονομικής αποζημίωσης ύψους 9 εκατομμυρίων στερλινών, εκ των οποίων 8 σχεδόν εκατομμύρια για καθαρά περιουσιακή ζημία.
Τρίτον: εξακολουθούν να υπάρχουν αμφιβολίες όσον αφορά το άτομο που φέρει την ευθύνη για ένα ατύχημα το οποίο προκάλεσε ένα όχημα χωρίς πινακίδες ή με πλαστές ή κλεμμένες πινακίδες.
Σε παρόμοιες περιπτώσεις, χρειαζόμαστε μια σαφή και ευνοϊκή για το θύμα του ατυχήματος ρύθμιση.
Στο μέλλον θα παρεμβαίνει το Ταμείο Εγγύησης του κράτους στο οποίο συνέβη το δυστύχημα.
Για παράδειγμα: ένας φυγάς ολλανδός οδηγός προκαλεί ένα ατύχημα στην Ιταλία, με ένα κλεμμένο στην Πολωνία όχημα που φέρει πλαστές γερμανικές πινακίδες.
Ποιος φέρει το βάρος της ευθύνης;
Σε παρόμοια περίπτωση, την ευθύνη θα φέρει αποκλειστικά στο μέλλον το ιταλικό Ταμείο Εγγύησης, το οποίο θα προβάλει ασφαλώς αξίωση προς αποζημίωση.
Τέταρτον: η κάλυψη ενός ασφαλισμένου που εργάζεται προσωρινά σε ένα άλλο κράτος μέλος θα επεκταθεί στο μέλλον για δώδεκα μήνες.
Κατά την περίοδο αυτή, ο ασφαλισμένος δεν υποχρεούται ούτε να δηλώσει εκ νέου το όχημά του ούτε να συνάψει νέα ασφαλιστική σύμβαση.
Αυτό είναι ένα μόνο μέρος των προτάσεων.
Πρόκειται μάλλον για εργασίες διευθέτησης εκκρεμοτήτων.
Σε μεταγενέστερη ημερομηνία θα ασχοληθούμε με τα πραγματικά προβλήματα του μέλλοντος, δηλαδή τη μεταρρύθμιση της αποκατάστασης μη υλικών ζημιών στην Ευρωπαϊκή Ένωση.
Συζητήσαμε σχετικά κατά το παρελθόν έτος, στην Trier, στην Ευρωπαϊκή Νομική Ακαδημία.
Αυτό σημαίνει προστασία των ασθενέστερων μερών της κυκλοφορίας, των πεζών και των ποδηλατών.
Αυτό το θέμα συζητήθηκε φέτος στην Trier, κατά τη δεύτερη ευρωπαϊκή διάσκεψη για το συγκοινωνιακό δίκαιο.
Περιλαμβάνει την άμεση αξίωση του θύματος ενός ατυχήματος έναντι της δικής του ασφάλειας.
Θεωρώ ότι αυτές είναι σύγχρονες ιδέες.
Η Επιτροπή πρέπει λοιπόν να ασχοληθεί με το ζήτημα αυτό!
Κύριε Πρόεδρε, θα ήθελα να ευχαριστήσω θερμά τον εισηγητή κ. Rothley για την επίπονη εργασία την οποία συνεχίζει να πραγματοποιεί για λογαριασμό των πολιτών και των αυτοκινητιστών όλης της Ευρώπης γεφυρώνοντας τα χάσματα που παρουσιάζουν οι ασφαλιστικές καλύψεις τους.
Η ασφάλιση πρέπει να είναι όσο το δυνατόν πιο περιεκτική, γιατί αυτό περιμένουν οι καταναλωτές.
Πολλοί από εμάς έχουμε έρθει αντιμέτωποι με περιπτώσεις από την εκλογική μας περιφέρεια, εξαιτίας προβλημάτων ή κενών στις ασφαλιστικές καλύψεις.
Καλωσορίζω αυτή την πρόταση του κ. Rothley, εκ μέρους όλης της Ομάδας μας, και ειδικά τον ευχαριστώ επειδή αποδέχτηκε αρκετές από τις προτάσεις που του είχα κάνει για το θέμα και τις συμπεριέλαβε στην έκθεσή του.
Σήμερα το απόγευμα θα ήθελα να αναφερθώ ειδικότερα σε δύο σημεία.
Το πρώτο αφορά μία σημαντική διάταξη από την οποία δεν επωφελούνται μόνον οι πολίτες, αλλά επίσης ενθαρρύνει πρακτικά την ανάπτυξη της ενιαίας αγοράς.
Σήμερα, εάν ένας ευρωπαίος πολίτης θέλει να αγοράσει ένα καινούργιο αυτοκίνητο σε άλλη χώρα, πρέπει να έχει ειδική ασφαλιστική κάλυψη για την περίοδο που θα χρειαστεί για να οδηγήσει το αυτοκίνητό του από την αντιπροσωπεία ή το εργοστάσιο μέχρι τη χώρα του.
Ο ασφαλιστής του στη χώρα του δεν επιτρέπεται να του παράσχει παρόμοια κάλυψη.
Χάρη στις προτάσεις του κ. Rothley, θα μπορεί να το κάνει απλά και εύκολα.
Η κάλυψη θα μπορεί να παρατείνεται κατά 30 ημέρες, ενθαρρύνοντας έτσι τους πολίτες να ασκούν τα δικαιώματά τους σε μια ενιαία αγορά και να αναζητούν συμφέρουσες προτάσεις πέρα από τα σύνορα της χώρας τους.
Αυτό είναι κάτι το οποίο η Επιτροπή, και ειδικότερα ο αρμόδιος για την εσωτερική αγορά Επίτροπος, κ. Bolkestein, θα χαρεί να υποστηρίξει.
Το δεύτερο ζήτημα, που αναφέρθηκε εν συντομία από την κ. Gebhardt, αφορά την κάλυψη που παρέχεται σε πολίτες, οι οποίοι μετακινούνται προσωρινά σε άλλο κράτος μέλος της ΕΕ, όπως για παράδειγμα φοιτητές οι οποίοι πρόκειται να φοιτήσουν σε πανεπιστήμιο και επιθυμούν να πάρουν μαζί τους το αυτοκίνητό τους, εργαζόμενοι σε απόσπαση, ή μέλη οικογενειών που μετακομίζουν προσωρινά σε άλλη χώρα.
Θα είναι σε θέση να πάρουν μαζί τους το αυτοκίνητό τους με την υπάρχουσα ασφαλιστική του κάλυψη για μία περίοδο μέχρι και 12 μήνες, χωρίς κανένα πρόβλημα.
Αυτό είναι πολύ σημαντικό.
Γνωρίζουμε από τα παράπονα που έχουμε ακούσει, τουλάχιστον εγώ στην περίπτωσή μου, από βρετανούς υπηκόους ότι δεν ήταν εύκολο για τις ασφαλιστικές εταιρείες να τους παράσχουν παρόμοια κάλυψη.
Και πάλι, αυτό είναι ένα πρακτικό όφελος που δίνει τη δυνατότητα στους πολίτες να ασκούν τα δικαιώματά τους στην εσωτερική αγορά.
Εν κατακλείδι, θα ήθελα να πω στον Επίτροπο Bolkestein ότι ελπίζω πως θα δεχτεί την πρόταση του κ. Rothley εξ ονόματος του Σώματος και θα προχωρήσει το ταχύτερο δυνατόν θέτοντας σε λειτουργία τις αλλαγές αυτές υπό μορφή περαιτέρω αναθεωρήσεων της οδηγίας περί ασφαλίσεως αυτοκινήτων.
Κύριε Πρόεδρε, εν πρώτοις θα ήθελα να καταστήσω απολύτως σαφές ότι αντιμετωπίζω με απόλυτη συμπάθεια όσα ο εισηγητής μας επιθυμεί να επιτύχει κάνοντας αυτή την πρόταση.
Όπως έχουμε παρατηρήσει πολλές φορές στο παρελθόν, τα τροχαία ατυχήματα πλήττουν δυστυχώς τις ζωές πολύ μεγάλου αριθμού πολιτών μας, καθώς η κινητικότητα σε ολόκληρη την Ευρώπη γίνεται όλο και μεγαλύτερη.
Η Τέταρτη Οδηγία σημείωσε αλματώδη πρόοδο σε ό,τι αφορά την αντιμετώπιση των προβλημάτων αυτών.
Ωστόσο, θα ήθελα να επικεντρωθώ στο γεγονός ότι η πρόταση "απαιτεί" από μέρους των κρατών μελών να εφαρμόσουν στην εθνική νομοθεσία τους διατάξεις αναφορικά με μια βελτιωμένη διαδικασία αποζημίωσης.
Στην ουσία, δημιουργήσαμε, ένα προτιμησιακό καθεστώς για τις αποζημιώσεις λόγω τροχαίων ατυχημάτων στην Ευρώπη, και, ως εκ τούτου, είναι λογικό να παρέχουμε τα ίδια πλεονεκτήματα σε όσους έχουν την εμπειρία ενός ατυχήματος σε καθαρά εθνικό επίπεδο.
Λογικό, ναι, αλλά σέβεται αυτός ο τρόπος επίτευξης προόδου την επικουρικότητα;
Πολύ φοβάμαι πως όχι και αυτό είναι ένα μάλλον σημαντικό σημείο.
Συνακόλουθα, λοιπόν, κατέθεσα εκ νέου για συζήτηση μία τροπολογία, κυρίως, με το στόχο να μετατραπεί η οδηγία σε σύσταση προς τα κράτη μέλη.
Το θέμα είναι ότι τα ζητήματα που εγείρονται σε αυτό το σημείο αποτελούν αντικείμενο του εθνικού ιδιωτικού αστικού δικαίου.
Θα απαιτηθούν ουσιαστικές αλλαγές στο αδικοπρακτικό δίκαιο της Αγγλίας και της Ουαλίας, για παράδειγμα.
Θα πρέπει να υπαγάγουμε τα θύματα τροχαίων ατυχημάτων σε μία ξεχωριστή κατηγορία.
Και τι θα γίνει με τα θύματα ιατρικής αμέλειας, εργατικού ατυχήματος ή όποιου άλλου τύπου ζημίας σε σχέση με τους ασφαλιστές;
Σήμερα, η επιτροπή μας εξετάζει προσεκτικά την εναρμόνιση του αστικού δικαίου.
Από αυτή την πλευρά, ορθώς, έχουμε ασκήσει κριτική για τον αποσπασματικό τρόπο προσέγγισης και την ελλιπή διερεύνηση του ζητήματος.
Θα ήθελα, απλώς να δηλώσω σήμερα ότι αυτή η πρόταση προκαλεί, και οφείλει να προκαλεί, μια πολύ ευρύτερη συζήτηση με τρομερές συνέπειες για τα συστήματα αστικού δικαίου ενός εκάστου.
Απαιτείται λοιπόν ξεκάθαρη και διάφανη αντιμετώπιση.
Κύριε Πρόεδρε, η έκθεση ιδίας πρωτοβουλίας του κ. Rothley είναι, όντως, εξαιρετικά καλοδεχούμενη σε αυτή τη φάση εξέλιξης της ενιαίας αγοράς.
Δεν υπάρχει καμία αμφιβολία ότι η Τέταρτη Οδηγία περί ασφάλισης ευθύνης εξ αυτοκινήτων πρέπει να εκσυγχρονιστεί μετά από 15 χρόνια εν ισχύ.
Κατά την περίοδο αυτή, μας δόθηκαν αρκετές ευκαιρίες να αξιολογήσουμε την αποτελεσματικότητα της οδηγίας, συμβάλλοντας έτσι στη δημιουργία μιας πραγματικής ενιαίας αγοράς ασφαλειών αυτοκινήτων.
Είναι σαφές ότι συνεχίζουν να υπάρχουν αρκετά κενά και ότι ο ασφαλιζόμενος και ο ζημιούμενος συνεχίζουν να έρχονται αντιμέτωποι με ορισμένα προβλήματα τα οποία πρέπει να επιλυθούν.
Ευχαριστώ τον κ. Rothley για την έρευνά του σε αυτό το θέμα και για το ότι επεσήμανε σαφώς τα σημεία, στα οποία η νομική προστασία των θυμάτων ατυχημάτων επιδέχεται βελτίωση.
Όσο θα υπάρχει περιθώριο για βελτίωση σε αυτό τον τομέα, εναπόκειται σε εμάς, τους ευρωπαίους νομοθέτες, να προχωρήσουμε και να δημιουργήσουμε καλύτερες συνθήκες.
Αν και έχει σημειωθεί κάποια πρόοδος, είναι σαφές ότι δεν υπάρχει ακόμα μία ενιαία ασφαλιστική αγορά.
Αυτό στερεί τους καταναλωτές από ό,τι το καλύτερο έχουν να τους προσφέρουν οι διάφορες εταιρείες στην Ευρώπη σε θέματα επιλογών, ευελιξίας και, φυσικά, τιμών.
Οι ασφάλειες αυτοκινήτων είναι ένας επιχειρηματικός τομέας πολλών δισεκατομμυρίων ευρώ και ο περαιτέρω ανταγωνισμός πρέπει να ενθαρρύνεται, ώστε οι καταναλωτές να αποκομίσουν τα αναγκαία οφέλη.
Μία κατάφωρη ασυνέπεια του τομέα των ασφαλειών οχημάτων αφορά τον τομέα της προσωρινής κατοικίας.
Οι ισχύοντες κανόνες αφήνουν συχνά τους καταναλωτές στο έλεος των ασφαλιστικών εταιρειών.
Αυτό πρέπει να σταματήσει.
Υποστηρίζω θερμά τη θέση ότι οι πολίτες που επιθυμούν να κατοικήσουν προσωρινά εκτός της πατρίδας τους πρέπει να έχουν το δικαίωμα να παίρνουν μαζί τους το προσωπικό τους αυτοκίνητο, χωρίς να έρχονται αντιμέτωποι με φορολογικά και διοικητικά εμπόδια.
Η ελευθερία να ζεις, να εργάζεσαι ή να σπουδάζεις στο εξωτερικό πρέπει να είναι ακριβώς αυτό - δηλαδή, ελευθερία - και όχι κρυμμένα εμπόδια.
Η υποχρέωση εκ νέου ασφάλειας και εκ νέου ταξινόμησης μπορούν να αποτελέσουν σημαντικά κωλύματα.
Στη χώρα μου έχουμε αυτή τη στιγμή τη βραχύτερη περίοδο εκ νέου ταξινόμησης, με μία μόνο επιτρεπόμενη ημέρα.
Είναι συχνά δύσκολο για τους προσωρινούς κατοίκους να αποκτήσουν τοπική ασφαλιστική κάλυψη σε λογικές τιμές.
Μία περίοδος χάριτος ενός έτους, στη διάρκεια της οποίας ο ασφαλιστής της χώρας προέλευσης θα είναι υποχρεωμένος να συνεχίζει την κάλυψη είναι απόλυτα λογική.
Αυτό θα σημαίνει έναν πονοκέφαλο λιγότερο για τους πολίτες που σκέπτονται να μεταβούν σε άλλο κράτος μέλος για προσωρινή κατοικία.
Ακούμε συχνά στο Σώμα ότι οι ευρωπαίοι πολίτες αισθάνονται απομακρυσμένοι από τις αποφάσεις που λαμβάνονται σε ευρωπαϊκό επίπεδο, ότι τα ζητήματα τα οποία χειριζόμαστε δεν είναι από αυτά που αφορούν την καθημερινή τους ζωή.
Έτσι είναι ακόμα πιο σημαντικό εμείς στο Σώμα να παίρνουμε πρωτοβουλίες για ζητήματα όπως αυτό, όπου μπορούμε να συμβάλλουμε πραγματικά και ουσιαστικά στα δικαιώματα και τη νομική προστασία των πολιτών μας.
- (NL) Κύριε Πρόεδρε, κύριε Επίτροπε, ο αριθμός των ατυχημάτων στους δρόμους της Ευρωπαϊκής Ένωσης είναι απαράδεκτα υψηλός.
Αυτό ισχύει, φυσικά, για τις δεκάδες χιλιάδες ανθρώπους που αφήνουν ετησίως τη ζωή τους στην άσφαλτο και τις εκατοντάδες χιλιάδες που τραυματίζονται σε αυτοκινητιστικά δυστυχήματα.
Σε αυτές τις περιπτώσεις, βέβαια, αλλά και πρόκειται μόνο για υλικές ζημίες, δεν επιτρέπεται να επιδεινώνονται τα προβλήματα εξαιτίας ατελείωτων διαφορών με τις ασφαλιστικές εταιρείες.
Όσο αυξάνεται η διασυνοριακή κυκλοφορία, στον τομέα τόσο των εμπορευματικών όσο και των επιβατικών μεταφορών, τόσο συχνότερα δημιουργούνται αδιέξοδα για την ασφάλιση των οχημάτων.
Ο συνάδελφος Rothley στην έκθεσή του το κατέδειξε αυτό και επισήμανε ότι κάτι πρέπει να γίνει.
Αν και εν τω μεταξύ προβλέπονται οι πινακίδες με το ευρωπαϊκό στεφάνι των άστρων και με την ένδειξη του κράτους μέλους, σε πολλές περιπτώσεις αυτές οι πινακίδες δεν σημαίνουν τίποτα.
Τα αυτοκίνητα που προέρχονται από ένα άλλο κράτος μέλος διατηρούν για πολύ μεγάλο χρονικό διάστημα τον παλιό τους αριθμό, ενώ παράλληλα η προσωρινή διάθεση πινακίδων σε ένα άλλο κράτος μέλος δυσχεραίνεται χωρίς λόγο.
Όσον αφορά την ελάχιστη κάλυψη για τη νομική ευθύνη, συμμερίζομαι την άποψη του εισηγητή ότι χρειάζεται να αυξηθεί.
Δυστυχώς, στην πράξη φαίνεται ότι χρειάζονται δύο εκατομμύρια ευρώ για να καλυφθούν οι ζημίες σε όλες τις περιπτώσεις.
Υποστηρίζω, επίσης, την έκκληση που απευθύνει το σχέδιο ψηφίσματος στην Επιτροπή να υποβάλει σχετική πρόταση στο Κοινοβούλιο φέτος το φθινόπωρο.
Η προθεσμία είναι ίσως σύντομη, αλλά ο εισηγητής έχει δώσει ήδη σε αυτή την έκθεση τον βασικό σκελετό.
.
(ΕΝ) Κύριε Πρόεδρε, θα ήθελα να ξεκινήσω λέγοντας ότι η Επιτροπή λυπάται για το ότι ο κ. Rothley απουσιάζει σήμερα το απόγευμα.
Αυτή δεν είναι η πρώτη φορά που ανταλλάσσω απόψεις με τον κ. Rothley και τους συναδέλφους του για ζητήματα ασφάλισης αυτοκινήτων.
Θυμάμαι καθαρά τις συζητήσεις που είχαμε για την Τέταρτη Οδηγία περί ασφάλισης ευθύνης εξ αυτοκινήτων, η οποία αυτή έχει πλέον εγκριθεί.
Ως εκ τούτου γνωρίζω ότι το Σώμα έχει επιδείξει ιδιαίτερο ενδιαφέρον για την αποτελεσματικότητα της ασφαλιστικής κάλυψης που προστατεύει εκατομμύρια ευρωπαίους πολίτες, οι οποίοι θα μπορούσαν ενδεχομένως να εμπλακούν σε τροχαία ατυχήματα.
Πράγματι, οι πρόσφατες εξελίξεις στο κοινοτικό πλαίσιο της ασφάλισης αυτοκινήτων - η Τέταρτη Οδηγία περί ασφάλισης ευθύνης εξ αυτοκινήτων στην οποία μόλις αναφέρθηκα - ήταν αποτέλεσμα ειδικού αιτήματος του Σώματος.
Η νομοθεσία εγκρίθηκε πέρυσι.
Από το τέλος του 2002 και εξής, θα βοηθήσει στη βελτίωση της κατάστασης των επισκεπτών οδηγών, κυρίως αυτών των άτυχων ευρωπαίων πολιτών που πέφτουν θύματα τροχαίων ατυχημάτων, ενώ βρίσκονται μακριά από την πατρίδα τους.
Η οδηγία αυτή απετέλεσε, επίσης, αξιοσημείωτη εξέλιξη γιατί ήταν η πρώτη φορά που το Σώμα χρησιμοποίησε τις νέες εξουσίες του, όπως αυτές προκύπτουν από το άρθρο 192 της Συνθήκης.
Σήμερα, το Ευρωπαϊκό Κοινοβούλιο ζητά από την Επιτροπή, την οποία εκπροσωπώ, να αναλάβει περαιτέρω δράση στον εν λόγω τομέα.
Αυτή τη φορά, το αντικείμενο των αιτημάτων του Σώματος δεν είναι να καλυφθεί κάποιο κενό στους ισχύοντες κανόνες, αλλά να εκσυγχρονιστεί και να ενισχυθεί η ενιαία ασφαλιστική αγορά στον εν λόγω τομέα.
Ας μου επιτραπεί να σημειώσω, σε αυτό το σημείο, ότι η Επιτροπή έχει απόλυτη συνείδηση της ανάγκης εκσυγχρονισμού των ασφαλιστικών οδηγιών - σε τελική ανάλυση, η πρώτη από αυτές τις οδηγίες υιοθετήθηκε πριν από 30 χρόνια.
Για το λόγο αυτό, και σε συνεννόηση με τα κράτη μέλη, τον ασφαλιστικό κλάδο και τις ομάδες υποστήριξης των θυμάτων, η Επιτροπή ξεκίνησε το 1998 μία σφαιρική επιχείρηση με στόχο την αναθεώρηση των ασφαλιστικών οδηγιών μας.
Η προσπάθεια αυτή βρίσκεται σήμερα σε πολύ προχωρημένο σημείο, αλλά δεν έχει ακόμα ολοκληρωθεί.
Θα ήθελα, ως εκ τούτου, να εκφράσω τις ειλικρινείς ευχαριστίες μου στο Σώμα γενικότερα, και ειδικότερα στον κ. Rothley για την πρωτοβουλία του, η οποία ευθυγραμμίζεται και δίνει νέα ώθηση στο έργο της Επιτροπής στον εν λόγω τομέα.
Επιτρέψτε μου, επίσης, να πω ότι ορισμένες από τις πτυχές των δράσεων που προτείνονται στο ψήφισμα, όπως για παράδειγμα η εναρμόνιση της προθεσμίας για την ταξινόμηση οχημάτων που εισάγονται από άλλα κράτη μέλη, μπορεί να υπερβαίνουν τους σκοπούς των ασφαλιστικών οδηγιών.
Αυτό έχει ήδη τονιστεί κατά τις συζητήσεις της Επιτροπής Νομικών Θεμάτων και Εσωτερικής Αγοράς, όταν λέχθηκε επίσης ότι εάν πρόκειται να στραφούμε προς αυτή την κατεύθυνση, θα απαιτηθεί μία διαφορετική νομική βάση από αυτή που χρησιμοποιήθηκε για τα θέματα ασφάλισης.
Επιπλέον, άλλες πράξεις, όπως η υποχρέωση του ασφαλιστή να παρέχει δήλωση διακανονισμού ζημίας, πρέπει να υλοποιηθούν κατά τρόπον ώστε να μην έρχονται σε αντίθεση με την ελευθερία τιμολόγησης, που διαπνέει την ασφαλιστική νομοθεσία της Κοινότητας.
Εν κατακλείδι, θα ήθελα να επαναβεβαιώσω το Σώμα, ότι ακόμα και αν δεν είμαστε σε θέση να υποβάλουμε μια πρόταση μέσα στα χρονικά περιθώρια που τάσσει το παρόν ψήφισμα, η Επιτροπή θα κάνει ό,τι μπορεί για να εξασφαλίσει την ταχεία έγκριση μιας πλήρους πρότασης, που θα στοχεύει στον εκσυγχρονισμό του νομικού πλαισίου για την ασφάλιση αυτοκινήτων.
Ευχαριστώ πολύ, κύριε Bolkestein.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Εξώδικη επίλυση των διαφορών κατανάλωσης
Η ημερήσια διάταξη προβλέπει τη συζήτηση της έκθεσης (A5-0134/2001) της κ. Wallis, εξ ονόματος της Επιτροπής Νομικών Θεμάτων και Εσωτερικής Αγοράς σχετικά με έγγραφο εργασίας της Επιτροπής για την εξώδικη επίλυση διαφορών κατανάλωσης.
.
(ΕΝ) Κύριε Πρόεδρε, προς μεγάλη μου έκπληξη είδα σήμερα ένα άρθρο της εφημερίδας The Wall Street Journal που είχε τον υπότιτλο: "Γιατί η Αμερική και η Ευρώπη δεν δίνουν την ίδια σημασία στο συμφέρον των καταναλωτών;"
Συνέχιζε λέγοντας, από αμερικανική πλευρά: "όταν χρειάζεται να θέσει τον καταναλωτή στο επίκεντρο του οικονομικού της μοντέλου, η Ευρώπη αρνείται πεισματικά να εκσυγχρονιστεί" .
Το ηλεκτρονικό εμπόριο, παντός τύπου, υπολείπεται κατά πολύ στην Ευρώπη.
Το 2005, το 11% των λιανικών πωλήσεων των ΗΠΑ. θα γίνεται ηλεκτρονικά, έναντι μόνον 6+% στη Δυτική Ευρώπη.
Πρέπει να ελπίζουμε ότι η πρωτοβουλία της Επιτροπής για ένα Ευρωπαϊκό Δίκτυο Εξωδικαστικής Επίλυσης Διαφορών Κατανάλωσης θα γεννήσει την εμπιστοσύνη των καταναλωτών για το ηλεκτρονικό εμπόριο και θα σπρώξει τους ευρωπαϊκούς αυτούς αριθμούς προς τα πάνω.
Αυτά ήταν τα προβλήματα με τα οποία είχαμε να παλέψουμε όταν πέρασε ο κανονισμός των Βρυξελλών: με ποιο τρόπο να επιτρέψουμε στους ευρωπαίους καταναλωτές να έχουν πρόσβαση σε διασυνοριακή δικαιοσύνη, χωρίς να επιβαρύνουμε υπερβολικά τις επιχειρήσεις, εκθέτοντας όμως την ίδια στιγμή, τις επιχειρήσεις στις υγιείς δυνάμεις του ανταγωνισμού.
Θα πρέπει να γίνει σαφές ότι αυτή είναι μια προσπάθεια να αντιμετωπίσουμε έναν μεγάλο αριθμό χαμηλής αξίας διασυνοριακών διαφορών κατανάλωσης, έξω από τα όρια του κανονικού νομικού συστήματος.
Θα εισαχθούν εναλλακτικά μέσα, τα οποία θα αντικαταστήσουν σχεδόν το κατώτερο άκρο των παραδοσιακών δικαστικών μας συστημάτων.
Αυτό είναι ένα πολύ φιλόδοξο σχέδιο, και παρόμοιο εγχείρημα πρέπει να αντιμετωπιστεί σοβαρά και να χρηματοδοτηθεί ανάλογα.
Ένα από τα ζητήματα που με απασχολούν σοβαρά σε σχέση με αυτή την πρωτοβουλία είναι η χρηματοδότησή της, τόσο από άποψη ουσίας όσο και από την πλευρά της διαφήμισής της.
Οι πολίτες μας γνωρίζουν πού βρίσκονται τα τοπικά δικαστήριά τους, αλλά θα γνωρίζουν με ποιο τρόπο ή πού να έρθουν σε επαφή με το Ευρωπαϊκό Δίκτυο Εξωδικαστικής Επίλυσης Διαφορών Κατανάλωσης;
Όσα έχω δει μέχρι τώρα δεν μου επιτρέπουν να είμαι υπεραισιόδοξη.
Δεύτερον, είναι το σύστημα συνεκτικό και αποτελεσματικό;
Για την ώρα, η πρόοδος ποικίλλει πολύ στα διάφορα κράτη μέλη.
Η Επιτροπή θα πρέπει να γίνει σκληρότερη από αυτή την άποψη, εξ ου και η πρότασή μας για μία συμφωνία σε επίπεδο υπηρεσιών με κάθε κέντρο πληροφόρησης.
Μόνο μία τέτοια διευθέτηση θα εξασφαλίσει ότι οι πολίτες μας θα έχουν τις υπηρεσίες που πραγματικά τους αξίζουν.
Έρχομαι έτσι στις τροπολογίες.
Μπορούμε με ικανοποίηση να κάνουμε δεκτές τις τροπολογίες αριθ.
2 και 3, αλλά διατηρούμε σοβαρές ανησυχίες σε ό,τι αφορά την τροπολογία αριθ.
1.
Το να μην επιτρέπουμε στα κέντρα πληροφόρησης να παρέχουν νομικές συμβουλές αψηφά την πραγματικότητα.
Ορισμένα κέντρα, τα οποία ήδη λειτουργούν ως Euroguichets, απασχολούν στο προσωπικό τους εκπαιδευμένους δικηγόρους.
Διαφορετικά, δεν θα μπορούσαν να λειτουργήσουν.
Δεν μπορούμε να παρέχουμε στους πολίτες μας υπηρεσίες δευτέρας κατηγορίας.
Οι σωστές νομικές συμβουλές, ή η γνώση, στο ξεκίνημα μιας διαφοράς είναι βασικές εάν δεν θέλουμε η υπόθεση να πάρει λάθος κατεύθυνση, επιδεινώνοντας την κατάσταση, γεννώντας απογοήτευση και άρνηση της δικαιοσύνης.
Τέλος, ας στραφούμε προς τη νομοθετική μέθοδο, η ADR και το Ευρωπαϊκό Δίκτυο Εξωδικαστικής Επίλυσης Διαφορών Κατανάλωσης, αποτελούν παραδείγματα μη υποχρεωτικών κανόνων ή από κοινού ρύθμισης.
Εάν αυτός είναι ο δρόμος προς το μέλλον, είναι σημαντικό το Σώμα να συμμετέχει ολοκληρωτικά από την αρχή μέχρι το τέλος.
Για παράδειγμα, οι περισσότεροι από εσάς θα επικροτούσατε την άλλη τομεακή πρωτοβουλία σε αυτό τον τομέα, το Δίκτυο FIN το οποίο ασχολείται με τις χρηματοπιστωτικές υπηρεσίες, για παράδειγμα, αλλά πότε η πρωτοβουλία αυτή υποβλήθηκε στο Σώμα;
Εάν αντικαθιστούμε ή βελτιώνουμε το νομικό μας σύστημα και την πρόσβαση στη δικαιοσύνη, τα ζητήματα αυτά είναι βασικότατα για την κοινωνία των πολιτών και δεν μπορούν ή δεν πρέπει να αντιμετωπίζονται χωρίς τη συμβολή των δημοκρατικά εκλεγμένων βουλευτών.
Κύριε Πρόεδρε, χαιρετίζουμε αυτή την έκθεση που τόσο επιδέξια κατηύθυνε στο Σώμα η κ. Wallis, γιατί, στο νέο γενναίο κόσμο του ηλεκτρονικού εμπορίου, θα υπάρχει το ίδιο ποσοστό απατεώνων και τσαρλατάνων, όπως και στο μη ψηφιακό περιβάλλον.
Για το λόγο αυτό, η προστασία των καταναλωτών μας ενδιαφέρει τουλάχιστον εξίσου.
Παίρνει δε δύο μορφές.
Εν πρώτοις, παρέχει νομική προστασία, και, κατά δεύτερον, παρέχει το μέσο για την επιβολή αυτής της προστασίας.
Είναι σαφές ότι, ειδικά σε ό,τι αφορά διασυνοριακές μικροδιαφορές - με άλλα λόγια, μεταξύ διαφορετικών νομικών συστημάτων - τα συμβατικά δικαστικά συστήματα έχουν περιορισμένη πράγματι χρησιμότητα, όπως ήδη τόνισε η κ. Wallis.
Έτσι, καλωσορίζουμε αυτή την πρωτοβουλία δημιουργίας ενός φιλικού προς το χρήστη, εξωδικαστικού διευρωπαϊκού δικτύου.
Πράγματι, πιστεύουμε ότι πρέπει να προχωρήσει πέρα από τα φυσικά όρια της Ένωσης, δεδομένου ότι το Δίκτυο δεν δέχεται περιορισμούς από εθνικά σύνορα.
Όπως συχνά συμβαίνει, το πρόβλημα βρίσκεται στις λεπτομέρειες.
Περιμένουμε με ανυπομονησία να δούμε αυτές τις λεπτομέρειες και ελπίζουμε να έχουν ομαλή εξέλιξη.
Κύριε Πρόεδρε, η έκθεση της κ. Wallis αποτελεί σημαντική συμβολή στη συζήτηση για την κοινοτική πολιτική στον τομέα της εξωδικαστικής επίλυσης διαφορών κατανάλωσης.
Επιδοκιμάζω, επίσης, τις συστάσεις της προς το Σώμα και συμμερίζομαι, πράγματι, τις ανησυχίες της.
Όλοι γνωρίζουμε από προσωπικές εμπειρίες ότι οι μακροχρόνιες και υψηλού κόστους δικαστικές αντιδικίες χάνουν το ενδιαφέρον τους ως μέσο επίλυσης διαφορών.
Η αντίληψη ότι οι περισσότεροι άνθρωποι ζητούν δικαστές, καλοντυμένους δικηγόρους και κομψές αίθουσες δικαστηρίων ως πλαίσιο για την επίλυση των διαφορών τους δεν είναι πλέον σωστή.
Τα άτομα με προβλήματα, όπως και τα άτομα που υποφέρουν, ζητούν ανακούφιση και μάλιστα όσο το δυνατόν αμεσότερα και με το χαμηλότερο δυνατόν κόστος.
Η επιτυχία των εναλλακτικών μηχανισμών επίλυσης διαφορών έχει αρχίσει να δημιουργεί μια πολιτιστική στροφή απομάκρυνσης από τις παραδοσιακές αντιδικίες.
Σε μια πρόσφατη περίπτωση, στο Ηνωμένο Βασίλειο, μία ενδεκάμηνη δίκη με κόστος που θα ανερχόταν σε εκατομμύρια λίρες αντικαταστάθηκε με διαδικασία διαμεσολάβησης σε μία μόνο ημέρα.
Έχουμε παρόμοια παραδείγματα σε ολόκληρη την Ευρώπη.
Αλλά εάν η ενιαία αγορά πρόκειται να αναπτυχθεί, τότε πρέπει να διευκολύνουμε τους καταναλωτές να προβαίνουν σε διασυνοριακές αγορές με μεγαλύτερη εμπιστοσύνη.
Αυτό μπορεί μόνο να συμβεί όταν οι καταναλωτές θα μπορούν να προμηθεύονται αγαθά και υπηρεσίες και να αισθάνονται εμπιστοσύνη και ασφάλεια γνωρίζοντας ότι, στην περίπτωση που παρουσιαστεί κάποιο πρόβλημα, μπορεί να λυθεί εύκολα.
Όχι αρχικά στο δικαστήριο όπου το μέσο κόστος για διασυνοριακές περιπτώσεις φτάνει τα 2 500 ευρώ και απαιτεί μεταξύ 20 και 23 μηνών για την επίλυσή του.
Στην πράξη, γνωρίζουμε ότι οι καταναλωτές δεν ενθαρρύνονται να κάνουν τις αγορές τους στο Διαδίκτυο, πέραν του κράτους μέλους στο οποίο ανήκουν και ότι οι εθνικές οργανώσεις καταναλωτών - συμπεριλαμβανομένου του κράτους μέλους στο οποίο ανήκω - δεν συνιστούν στους καταναλωτές να ακολουθήσουν αυτό το δρόμο γιατί είναι σπαρμένος με εμπόδια.
Η προσωπική μου εμπειρία με τις αγορές μέσω Διαδικτύου δεν μου γέννησε καμία εμπιστοσύνη για το ηλεκτρονικό εμπόριο.
Αφού αγόρασα κάποια CD από ένα πασίγνωστο κεντρικό κατάστημα, το HMV, έλαβα ένα ατελές τιμολόγιο με μιαν υπόσχεση για παράδοση αργότερα.
Οι περισσότεροι σοβαροί δικτυακοί τόποι αγορών εξασφαλίζουν ότι ο λογαριασμός δεν χρεώνεται.
Έχουν περάσει δύο μήνες και ακόμα δεν έχω παραλάβει τα καθυστερούμενα εμπορεύματα, ενώ το ποσό έχει χρεωθεί ολόκληρο στην πιστωτική μου κάρτα.
Ωστόσο, η αξία αυτών των εμπορευμάτων είναι μικρή και μια δικαστική αντιδικία θα κόστιζε πανάκριβα και δεν θα είχε νόημα.
Οι καταναλωτές μπαίνουν όλο και συχνότερα στον πειρασμό να αγοράσουν ακόμα πιο ακριβά αντικείμενα εκτός των συνόρων τους, όπως πλυντήρια, ψυγεία, χρηματοοικονομικές υπηρεσίες και αυτοκίνητα.
Το ADR είναι ένας πολύτιμος τρόπος απόδοσης δικαιοσύνης, που παρέχει υπηρεσίες και βοηθήματα ανάλογα με το κόστος του εμπορεύματος.
Αλλά δεν αποτελεί πανάκεια σε όλες τις διαφορές κατανάλωσης.
Ο καταναλωτής πρέπει να έχει πάντα το δικαίωμα, ως τελευταία επιλογή, να φτάσει στο δικαστήριο.
Σε περίπτωση που δεν υπάρχει άμεση συμφωνία με τον πωλητή ή με το δικτυακό τόπο πωλήσεων, ο καταναλωτής θα πρέπει να ενθαρρύνεται να γνωρίσει τα οφέλη του ADR.
Έχει ζωτική σημασία, όπως είπε η κ. Wallis, ο καταναλωτής να είναι ενήμερος και πληροφορημένος σχετικά με αυτή την επιλογή.
Στο δικό μου κράτος μέλος, τα γραφεία παροχής συμβουλών στους πολίτες λειτουργούν ως κέντρα πληροφόρησης.
Οι καταναλωτές που υποβάλλουν αξιώσεις έχουν, ως εκ τούτου, ένα τοπικό σημείο πρόσβασης και πληροφόρησης.
Αυτό είναι ζωτικής σημασίας.
Για τους καταναλωτές στο Ηνωμένο Βασίλειο το κέρδος είναι ακόμα μεγαλύτερο ως επακόλουθο της αυξημένης εμπιστοσύνης στις διασυνοριακές αγορές μέσω του Διαδικτύου.
Μπορούμε να κάνουμε τις αγορές μας σε μία ευρύτερη αγορά και συχνά να αγοράζουμε αγαθά φθηνότερα κατά το 1/3.
Αυτό μπορεί να είναι σημαντικό όφελος για την αποκαλούμενη "Βρετανία που γδέρνει" , χαμηλώνοντας τις υψηλές τιμές της δικής μας υπερτιμημένης εσωτερικής αγοράς.
- (NL) Κύριε Πρόεδρε, είμαι εδώ και χρόνια μεγάλη υπέρμαχος των εναλλακτικών και εξωδικαστικών επιλύσεων των διαφορών.
Όχι μόνο γιατί μπορούν να είναι ένα μέσο που θα συμβάλλει στην αποφόρτιση της συνεχώς αυξανόμενης πίεσης επί των τακτικών δικαστικών αρχών, αλλά, κυρίως, επειδή παρέχουν στους πολίτες μια εύκολη διέξοδο για την ταχεία και ανέξοδη ικανοποίηση των παραπόνων τους.
Ιδίως κατά τα προηγούμενα χρόνια και κατά την εξέταση διάφορων υποθέσεων των καταναλωτών, όπως οι πωλήσεις εξ αποστάσεως, υποστήριξα και πάλι ότι για την καλή λειτουργία της εσωτερικής αγοράς πρέπει να δοθεί προσοχή στις εναλλακτικές μορφές επίλυσης των διαφορών.
Εξάλλου, σε ορισμένες οδηγίες οι εναλλακτικοί τρόποι επίλυσης των διαφορών έχουν γίνει ρητώς αποδεκτοί.
Η εσωτερική αγορά έχει συντελέσει ώστε ο καταναλωτής να διευρύνει σημαντικά το πεδίο του και να μην είναι πλέον δεσμευμένος από την προσφορά στην εθνική αγορά.
Ασφαλώς, τώρα που γίνονται όλο και περισσότερες διασυνοριακές αγοραπωλησίες μέσω των σύγχρονων μεθόδων επικοινωνίας, αποκαλύπτονται τα οφέλη της ευρωπαϊκής αγοράς.
Αλλά ο καταναλωτής ενδέχεται και σε αυτές να μην είναι ικανοποιημένος, όπως μπορεί να συμβεί στην περίπτωση μιας αγοράς στο δικό του κράτος μέλος.
Σε περίπτωση μιας διασυνοριακής αγοράς, ο δρόμος για την υποβολή παραπόνων είναι κάπως μακρύτερος, αλλά κυρίως πολύ πιο δύσκολος.
Πολλοί καταναλωτές τρομάζουν τόσο πολύ από τις περίπλοκες διαδικασίες, ιδίως σε μία ξένη γλώσσα, ώστε να εγκαταλείπουν τις διεκδικήσεις τους.
Αυτό είναι απολύτως θλιβερό.
Υπό το πρίσμα αυτό, επικροτώ θερμά την πρόταση της Επιτροπής.
Συγχαίρω, επίσης, την κ. Wallis, η οποία στην έκθεσή της επισημαίνει ορισμένα σοβαρά θέματα, με τα οποία μπορώ να συμφωνήσω πλήρως.
Θα ήθελα, όμως, να πω και μερικά σημαντικά πράγματα για τη δημιουργία των θυρίδων ενημέρωσης.
Αυτές πρέπει να είναι απλές όσον αφορά τις διαδικασίες, προσιτές για τους καταναλωτές που αναζητούν το δίκιο τους και με την κατάλληλη ρύθμιση που θα τους επιτρέπει να χρησιμοποιούν τη γλώσσα τους.
Ως προς αυτό το τελευταίο σημείο, η Επιτροπή πρέπει να εξετάσει καλά, για άλλη μία φορά, την πρακτική εφαρμογή που επιθυμεί να δώσει στα σχέδιά της.
Θα ήθελα, πάνω απ' όλα, να μάθω πότε θα αρχίσουν να δημιουργούνται οι θυρίδες ενημέρωσης στα διάφορα κράτη μέλη.
Στις Κάτω Χώρες σχεδιάζεται να αρχίσουν να λειτουργούν το 2001.
Οι θυρίδες ενημέρωσης πρέπει, κατά τη γνώμη μου, να επικεντρωθούν στο καθήκον της παροχής οδηγιών στους καταναλωτές.
Από αυτή την άποψη, δεν συμφωνώ με την κ. Wallis.
Οι πραγματικές νομικές γνώμες πρέπει να παρέχονται από ειδικούς.
Πιστεύω, επίσης, ότι οι θυρίδες ενημέρωσης δεν πρέπει να ενεργούν ως δικηγόροι, επειδή εκείνη τη στιγμή είναι υπεύθυνες για τη γνώμη που δίνουν.
Πιστεύω ότι οι θυρίδες ενημέρωσης πρέπει να αποτελούν μια διευκόλυνση και έναν καλό οδηγό, ο οποίος θα παραπέμπει, για παράδειγμα, στις εναλλακτικές επιλύσεις των διαφορών.
Νομίζω, λοιπόν, ότι η τροπολογία μου πρέπει να εξετασθεί καλά για άλλη μία φορά, μεταξύ των άλλων και από την εισηγήτρια.
Διατρέχουμε πάρα πολλούς κινδύνους, αν τους αναθέσουμε νομικά καθήκοντα.
Το λέω αυτό από την πείρα μου ως προέδρου της Ένωσης Επιτροπών Επίλυσης Διαφορών.
Κύριε Πρόεδρε, είναι πολύ σημαντικό να δημιουργηθεί στην Ευρωπαϊκή Ένωση ένα πλαίσιο το οποίο να εγγυάται την προστασία των καταναλωτών σε κάθε περίπτωση.
Αυτό απαιτεί την εφαρμογή συστημάτων, τα οποία θα επιτρέψουν στα 370 εκατομμύρια καταναλωτών της Ευρωπαϊκής Ένωσης να έχουν άμεση πρόσβαση στη δικαιοσύνη, και θα εξασφαλίσει την προσφυγή στη δικαιοσύνη όταν υπάρχει παραβίαση των δικαιωμάτων των καταναλωτών.
Καθυστερημένη δικαιοσύνη ίσον ανύπαρκτη δικαιοσύνη.
Γι' αυτό το λόγο, χαιρετίζω αυτή την ανακοίνωση, που αποσκοπεί στη θέσπιση διαδικασιών για την εξωδικαστική επίλυση διαφορών κατανάλωσης.
Η εφαρμογή των διατάξεων αυτής της σύστασης είναι αρμοδιότητα των 15 κρατών μελών της Ευρωπαϊκής Ένωσης.
Κάθε κράτος μέλος θα πρέπει να θεσπίσει διαδικασίες για την εξωδικαστική επίλυση διαφορών κατανάλωσης.
Σε τελευταία ανάλυση, αυτές οι νέες δομές θα μπορέσουν να βοηθήσουν στην επίλυση διασυνοριακών διαφορών καταναλωτών που υπόκεινται ζημία στο εσωτερικό της Ευρωπαϊκής Ένωσης.
Κάθε κυβέρνηση της Ευρωπαϊκής Ένωσης θα πρέπει, επίσης, να οργανώσει κεντρικά σημεία επαφής, τα οποία θα παρέχουν στους καταναλωτές την απαιτούμενη πληροφόρηση σχετικά με τα όργανα εξωδικαστικής επίλυσης διαφορών, και τα οποία θα είναι λειτουργικά στο πλαίσιο της δικαιοδοσίας τους.
Αυτά τα κεντρικά σημεία επαφής θα εξηγούν στους καταναλωτές σε ποιον να απευθύνουν τα παράπονά τους και πώς να επιτύχουν πρόσφορη ανόρθωση της ζημίας.
Τα κεντρικά σημεία επαφής θα παρέχουν πληροφόρηση και βοήθεια σχετικά με την επίλυση διασυνοριακών διαφορών στο πλαίσιο της Ευρωπαϊκής Ένωσης.
Θα παρακαλέσω την Ευρωπαϊκή Επιτροπή να προσφέρει ουσιαστικούς πόρους ώστε να εξασφαλιστεί η ευρεία ενημέρωση σε ολόκληρη την Ευρωπαϊκή Ένωση σχετικά με αυτό το νέο σχήμα.
Εάν θέλουμε οι νέες αυτές δομές να σημειώσουν επιτυχία, θα πρέπει να διαφημιστούν ευρέως.
Οι νέες αυτές διαδικασίες θα πρέπει, επίσης, να παρακολουθούνται με διαρθρωμένο τρόπο, ώστε μέσα στα διάφορα κράτη μέλη της Ευρωπαϊκής Ένωσης να εξασφαλίζεται η εξομάλυνση οποιασδήποτε ανωμαλίας στη λειτουργία αυτών των νέων σχημάτων.
Εν κατακλείδι, κύριε Πρόεδρε, η πρόταση αυτή αποτελεί μόνο μέρος μιας σειράς μέτρων που εφαρμόστηκαν από την Ευρωπαϊκή Ένωση για την προστασία των δικαιωμάτων των καταναλωτών.
Οι καταναλωτές πρέπει να προστατευτούν, τόσο στον μη ηλεκτρονικό κόσμο όσο και στον όλο και σημαντικότερο ηλεκτρονικό κόσμο, όπου οι καταναλωτές προμηθεύονται πολυάριθμα αγαθά και υπηρεσίες μέσω του Διαδικτύου.
Μία νέα εποχή πληροφορικής τεχνολογίας έχει ξεκινήσει.
Θα πρέπει να σιγουρευτούμε ότι τα δικαιώματα των καταναλωτών προστατεύονται, καθώς αυτές οι τεχνολογίες προχωρούν.
Τέλος, συγχαίρω την εισηγήτρια για την έξοχη έκθεσή της.
Κύριε Πρόεδρε, πολύ θα χαιρόμασταν να έχουμε ενώπιόν μας ένα τέλειο και ολοκληρωμένο έγγραφο εργασίας της Επιτροπής σχετικά με την επίλυση των διαφορών κατανάλωσης, κυρίως όσον αφορά τις διασυνοριακές λύσεις.
Ωστόσο, όπως πολύ ορθά υπογραμμίζει η εισηγήτρια κ. Wallis, επειδή η αισιοδοξία που έρχεται καθυστερημένα είναι συχνά εχθρός του καλού, που στο μεταξύ εμφανίζεται, πρέπει να εκφράσουμε την ικανοποίησή μας για την περιορισμένη πρωτοβουλία της Επιτροπής η οποία χαράζει μία πιθανή οδό για τη γρήγορη και οικονομική επίλυση των διαφορών κατανάλωσης με χαμηλή γενικά αξία.
Πρόκειται, ως γνωστό, για την υλοποίηση ενός εξωδικαστικού ευρωπαϊκού δικτύου ικανού να επιλύει αυτές τις διαφορές με βάση την αξιοπιστία, την εντιμότητα, τη διαφάνεια και την τεχνική γνώση των οργανώσεων που προέρχονται από την ελεύθερη συνεργασία καταναλωτών και έχουν τη δυνατότητα να διαμορφώσουν ένα δίκτυο ελέγχου για την προστασία των δικαιωμάτων των καταναλωτών και της μέσης ποιότητας ζωής των ευρωπαίων πολιτών.
Με τον τρόπο αυτό, οδεύουμε προς τη ρύθμιση της προστασίας των οικονομικών δικαιωμάτων των ιδιωτών, καταργώντας τη γραφειοκρατία της κηδεμονίας τους από το δυσκίνητο παραδοσιακό δικαστικό μηχανισμό.
Αντίθετα από το αόρατο χέρι, η εσωτερική αγορά της κατανάλωσης οργανώνει στην περίπτωση αυτή την αυτορύθμισή της, με το συντονισμό και τη στήριξη των ευρωπαϊκών θεσμικών οργάνων προωθώντας, με τον τρόπο αυτό, την αξιοπιστία της ίδιας της Ένωσης καθώς και την εγγύτητά της προς τους πολίτες.
Κύριε Πρόεδρε, ο δρόμος είναι ανοιχτός, η κ. Wallis μας είπε με ποιο τρόπο πρέπει να προχωρήσουμε, και γι' αυτό η Ομάδα μου θα υπερψηφίσει την υπό συζήτηση έκθεση.
.
(ΕΝ) Κύριε Πρόεδρε, δεν είμαι απλά υπέρμαχος, αλλά θερμός υπέρμαχος των πλεονεκτημάτων της διαιτησίας.
Αυτό προέρχεται, σε μεγάλο βαθμό, από την εμπειρία μου στο νομικό χώρο, τόσο σε επίπεδο εσωτερικού δικαίου στο κράτος μέλος στο οποίο ανήκω όσο και στο χώρο της διεθνούς εμπορικής διαιτησίας.
Είχα την τιμή να υπάρξω μέλος του Διεθνούς Διαιτητικού Δικαστηρίου του Διεθνούς Εμπορικού Επιμελητηρίου για επτά χρόνια και συνέταξα το πλέον πρόσφατο νομοθέτημα του κράτους μέλους στο οποίο ανήκω για τη Διεθνή Εμπορική Διαιτησία.
Συνεπώς, είμαι θερμός υπέρμαχος των πλεονεκτημάτων της διαιτησίας, σε αντιδιαστολή με τις δικαστικές διαδικασίες.
Ως εκ τούτου, πιστεύω ότι η δημιουργία του Δικτύου ΕΕΔ αποτελεί ουσιαστικό βήμα που θα εξασφαλίσει την πρακτική πρόσβαση των καταναλωτών σε απλά, φθηνά και αποτελεσματικά μέσα επίλυσης διασυνοριακών διαφορών.
Αποτελεί φυσική συνέχεια της ανακοίνωσης της Επιτροπής το 1998 για την πρόσβαση στη δικαιοσύνη και της γνωστοποίησης από τα κράτη μέλη ότι τα δικά τους εξωδικαστικά σώματα εφαρμόζουν τις αρχές όπως αυτές ορίζονται στη σύσταση 98/257.
Επιπλέον, αποτελεί σημαντικό βήμα προς τα εμπρός για την ικανοποίηση των συμπερασμάτων του Συμβουλίου του Τάμπερε, αναφορικά με την καλύτερη πρόσβαση στη δικαιοσύνη στην Ευρώπη.
Η όλο και αυξανόμενη εξάπλωση των οικονομικών δραστηριοτήτων στο πλαίσιο της εσωτερικής αγοράς σημαίνει ότι όλο και περισσότερο οι καταναλωτές δεν περιορίζουν τις δραστηριότητές τους στην ίδια τους τη χώρα.
Η συνεχιζόμενη ανάπτυξη του ηλεκτρονικού εμπορίου, συνοδευόμενη από την εισαγωγή του ευρώ, υπογραμμίζει την επείγουσα ανάγκη ενεργού τόνωσης της εμπιστοσύνης του καταναλωτή ώστε να εξασφαλιστεί μια πραγματικά ανταγωνιστική και αποτελεσματική εσωτερική αγορά.
Η συμμετοχή και η στήριξη όλων των κοινοτικών θεσμικών οργάνων, συμπεριλαμβανομένου του Ευρωπαϊκού Κοινοβουλίου, είναι ουσιαστική για την τόνωση του γοήτρου αυτής της πρωτοβουλίας και για την εξασφάλιση της ενδεχόμενης επιτυχίας της.
Τα κράτη μέλη, σε στενή συνεργασία με την Επιτροπή, έχουν ήδη σημειώσει ουσιαστική πρόοδο, από την ημέρα που προτάθηκε αυτή η πρωτοβουλία, το Μάρτιο του περασμένου χρόνου.
Όλες, με εξαίρεση τη Γερμανία, έχουν ήδη πληροφορήσει την Επιτροπή για το όργανο το οποίο θα λειτουργήσει ως εθνικό κέντρο πληροφόρησης, ενώ έχει κινηθεί και η διαδικασία της έναρξης λειτουργίας αυτών των οργάνων.
Η Επιτροπή παρέχει οικονομική βοήθεια για το κόστος έναρξης λειτουργίας και θα αναζητήσει τον καλύτερο τρόπο για την παροχή περαιτέρω υποδομής και στήριξης για συγκεκριμένες δράσεις.
Επιπλέον, τόσο η Νορβηγία όσο και η Ισλανδία έχουν εκφράσει την επιθυμία τους να συμμετάσχουν και αυτές και έχουν παρευρεθεί σε συναντήσεις με εμπειρογνώμονες από τα κράτη μέλη και την Επιτροπή.
Εξετάζουμε επίσης ποιος είναι ο καλύτερος τρόπος για να συμμετάσχουν στο δίκτυο οι υποψήφιες για τη διεύρυνση χώρες.
Σημαντικό έργο έχει γίνει με τους εμπειρογνώμονες των κρατών μελών και με τους ευρύτερους ενδιαφερόμενους κύκλους συμφερόντων, ώστε το δίκτυο να μεταμορφωθεί σε μία επιτυχή λειτουργική πραγματικότητα.
Ειδικότερα, ένα από τα αποτελέσματα αυτής της εργασίας υπήρξε ένα Μνημόνιο Συνεννόησης, το οποίο ορίζει τις ελάχιστες λειτουργίες και τις λειτουργικές κατευθυντήριες γραμμές για τα κέντρα πληροφόρησης, το οποίο βαίνει προς ολοκλήρωση.
Το έγγραφο αυτό σηματοδοτεί ένα σημαντικό βήμα στην εξασφάλιση συνεκτικής συνεργασίας μέσω του δικτύου.
Περιλαμβάνει απαιτήσεις για την παροχή πρακτικής πληροφόρησης και συμβουλών προς τους καταναλωτές, ένα γενικό σύστημα για τη διεκπεραίωση παραπόνων, που θα βασίζεται στο Ευρωπαϊκό Φόρουμ Παραπόνων, τη μετάφρασή τους, και την παρακολούθηση που θα εξασφαλίσει την αποτελεσματική λειτουργία του δικτύου, την απαίτηση είτε το κέντρο πληροφόρησης, είτε οι εθνικές αρχές να έρχονται σε πρακτικές συμφωνίες με τα εθνικά ADR, ώστε να εξασφαλίζεται αγαστή συνεργασία και την ανάγκη να ελέγχεται η συμμόρφωσή τους προς τις αρχές της σύστασης της Επιτροπής.
Προβλέπεται συνεργασία στο πλαίσιο του Δικτύου μέσω τακτικών συναντήσεων, μέσω της ανάπτυξης στρατηγικών δικτύου και της συνεχούς επανεξέτασης του δικτύου ώστε να εξασφαλίζεται η διαρκής βελτίωσή του.
Μέρος του σχεδίου αποτελούν επίσης οι ομοιόμορφες μέθοδοι για τη συλλογή δεδομένων σχετικών με την αποτελεσματικότητα του δικτύου, για την αξιολόγησή του και τον εντοπισμό ειδικών προβλημάτων των καταναλωτών.
Η ομάδα εμπειρογνωμόνων των κρατών μελών συναντάται αύριο για να οριστικοποιήσει αυτές τις λεπτομέρειες.
Συμφωνήθηκε, επίσης, προσωρινά, το δίκτυο να τεθεί σε λειτουργία στις 16 Οκτωβρίου του τρέχοντος έτους.
Η ημερομηνία αυτή συμπίπτει με την έναρξη της λειτουργίας του Euroguichet του Βελγίου, το οποίο θα λειτουργεί ως κέντρο πληροφόρησης και με την Ετήσια Γενική Συνέλευση των Ενώσεων Καταναλωτών, που λαμβάνει χώρα στις 18 και 19 Οκτωβρίου.
Θεωρώ ότι πρέπει να δοθεί προτεραιότητα στην πρωτοβουλία του Δικτύου ΕΕΔ.
Αποτελεί σημαντική συνιστώσα πολυάριθμων πρωτοβουλιών, που αυτή τη στιγμή αναπτύσσονται από την Επιτροπή και στοχεύουν στη δημιουργία της εμπιστοσύνης που θα επιτρέψει στους καταναλωτές να λάβουν ενεργά μέρος και να επωφεληθούν από την εσωτερική αγορά.
Θα είναι, επίσης, σημαντική για τις επιχειρήσεις διευκολύνοντας την ανάπτυξη του διασυνοριακού εμπορίου, ειδικά, βέβαια, σε ό,τι αφορά τις μικρομεσαίες επιχειρήσεις.
Θα ορίσει το πρακτικό πλαίσιο, που θα επιτρέψει να λειτουργήσει πλήρως το δυναμικό του ADR για την επίλυση των διασυνοριακών διαφωνιών.
Η οργανική φύση αυτού του πλαισίου θα του επιτρέψει να έχει αρκετή ευελιξία και προσαρμοστικότητα, ούτως ώστε να μπορεί να ανταποκριθεί σε νέες προκλήσεις και να επανεξετάζεται διαρκώς, ώστε να εξασφαλίσει την ύπαρξη ενός αποτελεσματικού μηχανισμού προς όφελος όλων των πολιτών και την αποτελεσματική λειτουργία της εσωτερικής αγοράς.
- (NL) Κύριε Πρόεδρε, θα επιθυμούσα να ακούσω τις παρατηρήσεις του Επιτρόπου για τις τροπολογίες.
.
(ΕΝ) Κύριε Πρόεδρε, αυτές είναι οι τροπολογίες που έχει προτείνει η εισηγήτρια για το εξαίρετο αυτό κείμενο.
Δεν έχω καμία αντίρρηση για αυτές, ως έχουν, ειδικά για την πρώτη η οποία εντοπίζει την ανάγκη πρόσβασης σε νομικό προσωπικό.
Κάτι τέτοιο είναι ευκταίο και περιλαμβάνεται στην πρότασή μας.
Οι υπόλοιπες τροπολογίες μου φαίνονται απόλυτα λογικές.
Για παράδειγμα, η τροπολογία αριθ.
3 αναφέρεται στη συμμετοχή των χωρών του ΕΟΧ.
Μερικές από αυτές συμμετέχουν ήδη και επιθυμούμε τη συμμετοχή ακόμα περισσοτέρων, συμπεριλαμβανομένων των αιτούντων κρατών.
Συνεπώς, η Επιτροπή συμφωνεί απολύτως.
Ευχαριστώ πολύ, κύριε Επίτροπε.
Η συζήτηση έληξε.
Η ψηφοφορία θα διεξαχθεί αύριο, στις 12.00.
ΚΟΑ στον τομέα των οπωροκηπευτικών
.
Η ημερήσια διάταξη προβλέπει τη δήλωση της Επιτροπής σχετικά με Κοινή Οργάνωση Αγοράς στον τομέα των οπωροκηπευτικών.
Τον λόγο έχει ο κ. Byrne, εξ ονόματος της Επιτροπής.
.
(ΕΝ) Κύριε Πρόεδρε, η Επιτροπή θα επιθυμούσε να ευχαριστήσει το Σώμα για το ψήφισμα σχετικά με την έκθεση της Επιτροπής που αφορά τη λειτουργία της κοινής οργάνωσης αγοράς του τομέα των οπωροκηπευτικών.
Το ψήφισμα αυτό περιέχει αρκετά ενδιαφέροντα σημεία και η Επιτροπή τα έχει εξετάσει όλα με μεγάλη προσοχή.
Όπως γνωρίζετε, η πρόθεση της έκθεσης αυτής ήταν να λειτουργήσει ως πλατφόρμα για μια ευρύτερη συζήτηση μεταξύ των κρατών μελών, του Σώματος και του τομέα.
Από τον Ιανουάριο, η έκθεση βρισκόταν στην ημερήσια διάταξη των ομάδων εργασίας του Συμβουλίου και των συναντήσεων της ΕΕΓ και συζητήθηκε στη διάρκεια του τελευταίου Συμβουλίου.
Η Επιτροπή λαμβάνει υπόψη όλες τις σχετικές θέσεις και γνώμες και αυτή τη στιγμή μελετά και αξιολογεί πτυχές σχετικές με την έκθεση και με το μέλλον του τομέα και της ΚΟΑ.
Σε αυτό το πλαίσιο, η Επιτροπή χαιρετίζει τις απόψεις που περιλαμβάνονται στο ψήφισμα του Σώματος.
Ειδικότερα, στηρίζει τους στόχους αναφορικά με την αύξηση της συγκέντρωσης προμηθειών μέσω των οργανώσεων παραγωγών, με τη μείωση των προβλημάτων που σχετίζονται με τα προγράμματα λειτουργίας και με τη βελτίωση της ρύθμισης του συνόλου της αγοράς.
Η Επιτροπή θα ήθελε να διαβεβαιώσει το Σώμα ότι έχει πλήρη συνείδηση της ανάγκης να συνεχιστεί επειγόντως η εργασία σχετικά με ορισμένες πλευρές αυτής της έκθεσης και με το παρόν ψήφισμά σας. αΌταν θα έχει ολοκληρωθεί η παρούσα διαδικασία αξιολόγησης, η Επιτροπή σκοπεύει να προχωρήσει με προτάσεις για τη βελτίωση της ΚΟΑ στα σημεία όπου χρειάζεται.
Εν κατακλείδι, η Επιτροπή θα ήθελε για άλλη μια φορά να ευχαριστήσει το Σώμα για το ψήφισμά του.
Είναι διατεθειμένη να διατηρήσει κάθε απαραίτητη επαφή μεταξύ των υπηρεσιών της και του Σώματος και περιμένει την πλήρη συζήτηση και συνεργασία για το μέλλον της ΚΟΑ οπωροκηπευτικών.
Ευχαριστώ πολύ, κύριε Πρόεδρε, κύριε Επίτροπε, κυρίες και κύριοι.
Θέλω, καταρχάς, να ευχαριστήσω την Επιτροπή γι' αυτή τη σύντομη δήλωση που έκανε.
Λυπάμαι που δεν βρίσκεται εδώ ο αρμόδιος Επίτροπος, αλλά σας ευχαριστώ πολύ, κύριε Byrne, για την παρουσία σας σήμερα εδώ ανάμεσά μας.
Ωστόσο, οφείλω να εκφράσω τη λύπη μου που η Επιτροπή περιορίστηκε σε μία απλή δήλωση καλών προθέσεων και στην εκδήλωση των ευχαριστιών της προς το Κοινοβούλιο, χωρίς να υπεισέλθει στην περιγραφή των προβλημάτων ούτε στην πρόταση πιθανών λύσεων.
Έχει περάσει ένας χρόνος από τότε που το Συμβούλιο ζήτησε από την Επιτροπή να κάνει μια ειδική ανάλυση της κατάστασης του τομέα των οπωροκηπευτικών - που είναι αυτή τη στιγμή αυτός που έχει τα περισσότερα προβλήματα - στο πλαίσιο της έκθεσης σχετικά με την λειτουργία της ΚΟΑ οπωροκηπευτικών.
Για να αποφευχθεί η διακοπή των ενισχύσεων εγκρίθηκε, επιπλέον, μια παράταση των σχεδίων βελτίωσης που έληγαν το 2000.
Επί του παρόντος, ισχύει ότι το 2001 λήγει η παράταση αυτή και η κατάσταση δημιουργεί μεγάλη αβεβαιότητα στον τομέα, με κίνδυνο εγκατάλειψης των καλλιεργειών, παρά τις επιτυχίες που έχουν επιτευχθεί με τα σχέδια βελτίωσης.
Αυτό το πρόβλημα απαιτεί μια απόφαση, που θα πρέπει να εφαρμοστεί άμεσα, με τη θέση σε ισχύ ορισμένων μηχανισμών στήριξης που θα αντικαθιστούν τα τωρινά σχέδια βελτίωσης, καθώς αυτά οδεύουν προς τη λήξη τους.
Ο τομέας των καρπών με κέλυφος έχει μεγάλη σημασία από κοινωνική και περιβαλλοντική άποψη στην Ευρωπαϊκή Ένωση, στις νότιες χώρες (Ισπανία, Ιταλία, Ελλάδα, Πορτογαλία και Γαλλία), διότι υπάρχουν πολλές μικρές καλλιέργειες, οι οποίες δημιουργούν μεγάλο αριθμό θέσεων εργασίας και οι οποίες, επιπλέον, διαδραματίζουν σημαντικό και άμεσο περιβαλλοντικό ρόλο.
Το Κοινοβούλιο εκφράστηκε υπέρ της αναζήτησης μιας οριστικής λύσης γι' αυτόν τον τομέα, εντός του πλαισίου της ΚΟΑ οπωροκηπευτικών.
Τώρα, κύριε Επίτροπε, είναι απαραίτητο να επιταχυνθούν οι εργασίες από την πλευρά της Προεδρίας και της Επιτροπής για την εξεύρεση μιας οριστικής λύσης για τον τομέα των καρπών με κέλυφος στην Ευρωπαϊκή Ένωση, εντός του πλαισίου της ΚΟΑ οπωροκηπευτικών, και μέχρι τότε να παραταθούν τα σχέδια βελτίωσης.
Αναφορικά με τα υπόλοιπα προβλήματα που αντιμετωπίζει αυτή η ΚΟΑ και στα οποία αναφέρεται η σχετική έκθεση, πιστεύω ότι είναι απαραίτητο να στηρίξουμε τις οργανώσεις των παραγωγών και να αξιοποιήσουμε τα μέσα που τους προσφέρει η ΚΟΑ και, ιδιαίτερα, τα λειτουργικά κεφάλαια.
Επίσης, είναι επιθυμητό να ενθαρρυνθούν οι ενώσεις και οι συγχωνεύσεις των οργανώσεων παραγωγών και τα λειτουργικά κεφάλαια που έχουν δημιουργηθεί από τις συγχωνευμένες οργανώσεις των παραγωγών - ή οι δράσεις που πραγματοποιούν από κοινού διάφορες οργανώσεις - να χρηματοδοτούνται κατά 70% αντί για 50% όπως γίνεται σήμερα.
Κατ' αυτόν τον τρόπο θα έχουν την ίδια αντιμετώπιση που επιφυλάσσει η τωρινή νομοθεσία στις δράσεις που αναλαμβάνονται στο πλαίσιο της διακλαδικής αλυσίδας ή μεταξύ οργανώσεων συναλλαγών.
Θεωρώ επίσης ότι είναι απαραίτητη η αναθεώρηση της ισχύουσας νομοθεσίας, ούτως ώστε να μπορέσουν να εναρμονισθούν οι δυνατότητες χρηματοδότησης με λειτουργικά κεφάλαια ή για την ανάπτυξη της υπαίθρου, με τον μοναδικό περιορισμό να θεσπιστούν οι κατάλληλοι μηχανισμοί ελέγχου για να διασφαλιστεί ότι δεν θα υπάρχει διπλή χρηματοδότηση.
Αυτό δημιουργεί σήμερα στρεβλώσεις στη χρηματοδότηση του τομέα.
Τέλος, θα πρέπει επίσης να αναλυθούν σε μεγαλύτερο βάθος άλλες πτυχές, όπως η ρύθμιση των εσπεριδοειδών, τα μέτρα για συγκεκριμένα προϊόντα που θίγονται από τον διεθνή ανταγωνισμό και η ρύθμιση των συναλλαγών με τρίτες χώρες.
Σε γενικές γραμμές, αυτές είναι οι ανησυχίες που έχει η Ομάδα του Ευρωπαϊκού Λαϊκού Κόμματος και μια χώρα του Νότου σχετικά με την ΚΟΑ.
Σας ευχαριστούμε πολύ, κύριε Επίτροπε, που είσαστε μαζί μας.
Κύριε Επίτροπε, για άλλη μια φορά η έκθεση που παρουσιάστηκε από την Ευρωπαϊκή Επιτροπή αναφορικά με τη λειτουργία της κοινής οργάνωσης της αγοράς οπωροκηπευτικών, ενόψει μιας μελλοντικής μεταρρύθμισης, είναι απογοητευτική.
Και απογοητευτική όχι μόνο για το Κοινοβούλιο, αφού δεν περιλαμβάνει σχεδόν καμία από τις συστάσεις των αναφορών που εκφράστηκαν στο ψήφισμα της 26ης Οκτωβρίου 2000, αλλά και για όλο τον παραγωγικό τομέα.
Δεν περιλαμβάνει την εργασία και τις προτάσεις της Επιτροπής Γεωργίας και του ίδιου του Κοινοβουλίου, παρά την τότε δήλωση του Επιτρόπου Franz Fischler ότι θα λαμβάνονταν υπόψη.
Είναι ατελής: δεν παρουσιάζει συγκεκριμένες λύσεις ούτε κάνει εξαντλητική ανάλυση της κατάστασης· δεν της αφιερώθηκε ούτε χρόνος ούτε προσπάθεια και, για άλλη μια φορά, προκαλεί απογοήτευση.
Δεν προτείνονται λύσεις για έναν τομέα, ο οποίος σε ορισμένες περιοχές της Ευρωπαϊκής Ένωσης παράγει το 25% του τελικού αγροτικού προϊόντος και δημιουργεί περισσότερες θέσεις εργασίας απ' οποιονδήποτε άλλο.
Γνωρίζετε, κύριε Επίτροπε, ότι από κάθε 6 ευρώ που λαμβάνει ένας παραγωγός οπωροκηπευτικών στον Νότο της Ευρώπη μόνο 0,012 προέρχονται από την Ευρωπαϊκή Ένωση;
Πιστεύετε ότι μπορεί αυτό να ονομάζεται πραγματική κοινή οργάνωση αγοράς, αυθεντικό καθεστώς ενισχύσεων;
Γνωρίζει η Επιτροπή την ικανότητα απορρόφησης απασχόλησης που έχει αυτός ο τομέας, κατά βάση εργατικού δυναμικού που προέρχεται από το Μαγκρέμπ, και γνωρίζει, από την άλλη πλευρά, ότι αυτός ο τομέας θίγεται περισσότερο από οποιονδήποτε άλλο από την ελευθέρωση των συναλλαγών με τις χώρες απ' όπου προέρχονται αυτοί οι εργαζόμενοι;
Δεν πιστεύετε ότι αν απορροφά πολύ εργατικό δυναμικό (σε περιοχές του στόχου 1), θα πρέπει να τον λάβουμε υπόψη και να τον στηρίξουμε αποφασιστικά, αντί να συνεχίσουμε να ρίχνουμε όλο το βάρος στους ώμους των αγροτών;
Κύριε Επίτροπε, πραγματοποιήστε τις απαραίτητες μεταρρυθμίσεις που επιτυγχάνουν την οριστική και αναμφισβήτητη στήριξη των οργανώσεων των παραγωγών οπωροκηπευτικών.
Στηρίξτε τις πραγματικά, κάτι που δεν συνέβαινε μέχρι σήμερα, δίνοντάς τους τη δυνατότητα να αυξήσουν, όχι την παραγωγή, αλλά τα ήδη υψηλά επίπεδα ποιότητας και ασφάλειας των τροφίμων, καθώς και να επιλύσουν τα περιβαλλοντικά προβλήματα που αντιμετωπίζουν.
Διευκολύνετε με την πρόταση μεταρρύθμισης τη συγκέντρωση της προσφοράς έναντι των μονοπωλίων της διανομής, παραγόντων που κυριαρχούν στην αγορά επιβάλλοντας τις τιμές και τους όρους.
Προτείνετε λύσεις που θα θέσουν τέλος στα προβλήματα που συνδέονται με τα λειτουργικά προγράμματα και κεφάλαια, την υπερβολική γραφειοκρατία και τις αρνητικές επιπτώσεις που συνεπάγονται οι εμπορικές συμφωνίες με τρίτες χώρες.
Κύριε Επίτροπε, πόσες φορές πρέπει να επαναλάβουμε από το Κοινοβούλιο ότι ο τομέας των ξηρών καρπών χρειάζεται μία οριστική λύση και να ζητήσουμε, μέχρι να υλοποιηθεί η μεταρρύθμιση της κοινής οργάνωσης αγοράς υπό μορφή ενίσχυσης ανά εκτάριο, να παραταθούν τα σχέδια βελτίωσης στον τομέα των καρπών με κέλυφος, σχέδια θεμελιώδη για τη διατήρηση της αγροτικής ζωής σε πραγματικά μειονεκτικές περιοχές που δεν έχουν εναλλακτικές λύσεις;
Κύριε Επίτροπε, ας μην διευκολύνουμε τόσο τα πράγματα για τις Ηνωμένες Πολιτείες, την Τουρκία ή την Κίνα.
Ας προστατέψουμε τους γεωργούς μας και τους ξηρούς καρπούς τους, τουλάχιστον όπως προστατεύουν αυτές τους δικούς τους.
Εδώ και μήνες επικρατεί αβεβαιότητα στον τομέα της παραγωγής.
Στην Ανδαλουσία κυκλοφορούν συνθήματα όπως "Δεν αλλάζουμε τα ψάρια με τομάτες" , που υπαινίσσονται τις γεωργικές παραχωρήσεις στους παραγωγούς του Μαγκρέμπ κατά τη διαπραγμάτευση της αλιευτικής συμφωνίας.
Η Επιτροπή έχει ήδη καταφέρει να μείνουμε χωρίς ψάρια και τώρα πάει να μας αφήσει και χωρίς τομάτες.
Κύριε Πρόεδρε, στη διάσκεψη τύπου μετά το τελευταίο Συμβούλιο των Υπουργών Γεωργίας, ο Επίτροπος, κ. Fischler, δήλωσε ότι δεν θα διατύπωνε προτάσεις για τον τομέα των ξηρών καρπών, διότι ανέμενε τη γνωμοδότηση του Κοινοβουλίου σχετικά με την έκθεσή του για τη λειτουργία της ΚΟΑ οπωροκηπευτικών.
Αφήνοντας κατά μέρος το γεγονός ότι το ζήτημα των ξηρών καρπών έχει εμφανιστεί σε τρία ψηφίσματα του Ευρωπαϊκού Κοινοβουλίου κατά τη διάρκεια του τελευταίου έτους και ότι η έκθεση της Επιτροπής απευθύνεται στο Συμβούλιο και όχι στο Κοινοβούλιο, είναι σκόπιμο να σταθούμε στο ιστορικό του ζητήματος των οπωροκηπευτικών.
Έχουν περάσει περισσότερα από πέντε χρόνια από την πραγματοποίηση μια ριζικής μεταρρύθμισης της ΚΟΑ οπωροκηπευτικών.
Δυστυχώς, ο χρόνος έδειξε ότι δεν επιτεύχθηκε το επίπεδο συγκέντρωσης της προσφοράς που αναμενόταν και ορισμένα άλλα ζητήματα που περιορίζουν σημαντικά την αποτελεσματικότητα των μέτρων που τέθηκαν σε ισχύ με την εν λόγω μεταρρύθμιση.
Τον Οκτώβριο του περασμένου έτους το Ευρωπαϊκό Κοινοβούλιο ενέκρινε μια έκθεση, η οποία αποκάλυπτε ότι μόνο ένα 40% της παραγωγής διατίθεται στο εμπόριο μέσω οργανώσεων παραγωγών.
Δεδομένου ότι τα κύρια μέσα της ΚΟΑ οπωροκηπευτικών βασίζονται στις οργανώσεις των παραγωγών, πρέπει να συμπεράνουμε - και αυτό έκανε αυτή η Συνέλευση - ότι βρισκόμαστε ενώπιον μιας μισής ΚΟΑ.
Κατά συνέπεια, παρουσιάσαμε τότε μια σειρά τροπολογιών που αποσκοπούσαν στη βελτίωση της αποτελεσματικότητας της ΚΟΑ και, μεταξύ αυτών, τροπολογίες για την επίλυση των προβλημάτων των ξηρών καρπών.
Σ' εκείνη τη συζήτηση ο Επίτροπος, κ. Fischler, δήλωσε ότι, μολονότι αντιμετώπιζε θετικά ένα μεγάλο αριθμό τροπολογιών, αυτές υπερέβαιναν το πεδίο της πρότασης της Επιτροπής.
Επίσης δήλωσε ότι, εφόσον έπρεπε να παρουσιάσει μια έκθεση μερικούς μήνες αργότερα, η Επιτροπή θα διατύπωνε προτάσεις προς αυτή την κατεύθυνση.
Η Επιτροπή παρουσίασε τον Ιανουάριο έκθεση σχετικά με τη λειτουργία της ΚΟΑ οπωροκηπευτικών, η οποία όμως, δυστυχώς, δεν συνοδευόταν από προτάσεις.
Η εν λόγω έκθεση είναι ουσιαστικά περιγραφική.
Παρέχει ορισμένες πολύ ενδιαφέρουσες πληροφορίες, οι οποίες, σε γενικές γραμμές, συμπίπτουν με εκείνες που διατυπώνονταν στη δική μας έκθεση του περασμένου Οκτωβρίου.
Η διαφορά μεταξύ των δύο εκθέσεων έγκειται στο γεγονός ότι η έκθεση της Επιτροπής περιορίζεται στην περιγραφή, ενώ η έκθεση του Ευρωπαϊκού Κοινοβουλίου διατύπωνε εκτιμήσεις και προτάσεις.
Τίθενται, επομένως, δύο προβλήματα.
Το πρώτο είναι η διαδικασία που πρέπει να ακολουθηθεί μετά την παρουσίαση της έκθεσης της Επιτροπής και το δεύτερο η μέθοδος για την ταχύτερη δυνατή επίλυση των προβλημάτων που πλήττουν τον τομέα.
Όσον αφορά τη διαδικασία, το πρόβλημα έγκειται στην απουσία ανάλυσης και εκτιμήσεων στην έκθεση της Επιτροπής.
Η Επιτροπή εκθέτει ότι μόνο το 40% της παραγωγής διατίθεται στο εμπόριο μέσω οργανώσεων παραγωγών, αλλά δεν αξιολογεί αν αυτό είναι λίγο ή πολύ, δεν αναλύει τις επιπτώσεις αυτού του γεγονότος στην αποτελεσματικότητα της ΚΟΑ, ούτε αναγνωρίζει τη σκοπιμότητα της διατύπωσης προτάσεων.
Δεν έχει νόημα να παρουσιάσει το Κοινοβούλιο μια έκθεση για στατιστικά στοιχεία τα οποία υποτίθεται ότι είναι καλά τεκμηριωμένα.
Θα πρέπει να εκπονήσει μια έκθεση για να συζητήσει εκτιμήσεις και προτάσεις, αλλά η έκθεση της Επιτροπής δεν το επιτρέπει και, εξάλλου, το Ευρωπαϊκό Κοινοβούλιο τις είχε ήδη διατυπώσει τον περασμένο Οκτώβριο.
Εδώ και καιρό, ο τομέας των οπωροκηπευτικών αντιμετωπίζει μια σειρά προβλημάτων που είναι απαραίτητο να επιλυθούν όσο το δυνατόν ταχύτερα: ο προϋπολογισμός της ΚΟΑ οπωροκηπευτικών είναι πολύ χαμηλότερος από τη σημασία της ως οικονομικής δραστηριότητας· η νομοθεσία εμποδίζει την αποτελεσματική χρησιμοποίηση των πιστώσεων που έχει στη διάθεσή της η ΚΟΑ οπωροκηπευτικών· τα εισοδήματα των παραγωγών υφίστανται τις επιπτώσεις των αναταραχών της αγοράς που δημιουργούνται από την προοδευτική επιδείνωση του κοινοτικού καθεστώτος προτιμήσεων και την αδιάκοπη αύξηση του κόστους παραγωγής.
Ως εκ τούτου, είναι απαραίτητο να εκτιμηθεί και να αντισταθμιστεί ο αντίκτυπος της σύναψης εμπορικών συμφωνιών με τρίτες χώρες.
Είναι απαραίτητο να ενθαρρυνθεί η συγκέντρωση της προσφοράς των ενώσεων παραγωγών.
Όλα αυτά τα θέματα και μερικά ακόμη - όπως αυτά που αφορούν τα προβλήματα που σχετίζονται με τα λειτουργικά κεφάλαια και προγράμματα - αναφέρονται ήδη στην έκθεση που ενέκρινε το Ευρωπαϊκό Κοινοβούλιο τον περασμένο Οκτώβριο και η επιτακτικότητα της επίλυσης αυτών των προβλημάτων απαιτεί από την Επιτροπή να παρουσιάσει συγκεκριμένες προτάσεις προς την κατεύθυνση που ορίζεται στην έκθεση που ψηφίσαμε.
Αυτή τη στιγμή, για να δώσουμε μια απάντηση στις θεμιτές ανησυχίες των κοινοτικών παραγωγών οπωροκηπευτικών, το Κοινοβούλιο πρέπει να απαιτήσει από την Επιτροπή την παρουσίαση προτάσεων σχετικά με τις οποίες θα αποφανθούμε εν ευθέτω χρόνω.
Δεν θέλω να τελειώσω χωρίς να κάνω μια σύντομη αναφορά στους ξηρούς καρπούς, διότι οι συνάδελφοί μου επέμειναν βασικά σ' αυτό το πρόβλημα.
Αν υπάρχει κάτι επείγον, ανάμεσα στις επιτακτικές ανάγκες της ΚΟΑ οπωροκηπευτικών, αυτό είναι η επίλυση του προβλήματος των ξηρών καρπών.
Τον Οκτώβριο, το Κοινοβούλιο διατύπωσε επίσης οριστικές προτάσεις σχετικά, για να επιλυθούν τα προβλήματα.
Μου είναι αδιανόητο, επομένως, το γεγονός ότι ο κ. Επίτροπος δήλωσε άγνοια για τις προτάσεις που έχει παρουσιάσει επανειλημμένα το Κοινοβούλιο για αυτό το θέμα.
Η εξεύρεση μιας οριστικής λύσης για αυτόν τον τομέα είναι θέμα ύψιστης προτεραιότητας και, μέχρι να παρουσιάσει η Επιτροπή ορισμένες προτάσεις που έχει ήδη παρουσιάσει το Κοινοβούλιο, πρέπει να παραταθούν τα μέτρα που ισχύουν επί του παρόντος.
Κύριε Πρόεδρε, θα ήθελα να πω στην Επιτροπή ότι, για άλλη μια φορά, βρισκόμαστε αντιμέτωποι μ' ένα πρόβλημα που αφορά τη μεσογειακή γεωργία· ένα γεωργικό πρόβλημα - τα οπωροκηπευτικά - στο οποίο εμπλέκεται άμεσα η παραγωγή της Μεσογείου, ειδικά.
Και θα ήθελα να επισημάνω στην Επιτροπή ότι αυτό συμβαίνει υπερβολικά συχνά.
Το λέω στον Επίτροπο που είναι παρών, αλλά ειδικά για να το μεταβιβάσει στον κ. Fischler.
Αντιμετωπίζουμε διαρκώς προβλήματα με τις παραγωγές της νότιας Ευρώπης, με τις μεσογειακές παραγωγές, και αυτό δεν είναι τυχαίο, και αξίζει μια έκκληση προσοχής από πλευράς του Κοινοβουλίου, διότι, συγκριτικά, αυτά τα προβλήματα αντιμετωπίζονται πολύ χειρότερα από ό,τι τα προβλήματα της γεωργίας του Βορρά.
Επίσης, η Επιτροπή πρέπει να κατανοήσει ότι το Ευρωπαϊκό Κοινοβούλιο θεωρεί απαράδεκτο να πρέπει να επιμένει σε ζητήματα τα οποία, σύμφωνα με τα λόγια της ίδιας της Επιτροπής, θα έπρεπε να έχουν ήδη επιλυθεί.
Αυτό καταγράφεται στις απόψεις που εισάγουν την πρόταση ψηφίσματος που παρουσιάζουμε με αφορμή αυτήν την προφορική ερώτηση.
Στην αιτιολογική σκέψη Α, εκτιμάται ότι το Ευρωπαϊκό Κοινοβούλιο διαβεβαιώνει ότι υπάρχει μεγάλη σύμπτωση απόψεων εκ μέρους της Επιτροπής και του Συμβουλίου, ωστόσο όμως, πιστεύουμε ότι στη συνέχεια τα γεγονότα δεν ανταποκρίνονται σ' αυτήν.
Παρομοίως, η Επιτροπή δεσμεύτηκε να επιλύσει μια σειρά προβλημάτων που προέκυψαν από την τελευταία μεταρρύθμιση των οπωροκηπευτικών.
Ούτε αυτό υλοποιήθηκε.
Στην αιτιολογική σκέψη Γ, για παράδειγμα, δηλώνεται ότι η Επιτροπή μας έχει πει επανειλημμένα ότι έχει επίγνωση αυτών των προβλημάτων, αλλά, δυστυχώς, η Επιτροπή δεν είναι συνεπής, διότι δεν κάνει τα σχέδιά της πράξη και δεν έχει ακόμη παρουσιάσει την ανάλογη νομοθετική πρόταση.
Ως εκ τούτου, η παρούσα πρόταση ψηφίσματος ζητά από την Επιτροπή να παρουσιάσει προτάσεις για τη βελτίωση της λειτουργίας της κοινής οργάνωσης των αγορών σ' αυτό το θέμα, τα οπωροκηπευτικά, και προπαντός για όλα όσα αφορούν την αναδιοργάνωση των ενώσεων παραγωγών και για ό,τι αφορά τους ξηρούς καρπούς.
Κύριε Επίτροπε, πρέπει να γνωρίζετε ότι οι μοναδικές ενισχύσεις στις οποίες η Ατζέντα 2000 δεν έδωσε συνέχεια ήταν εκείνες που προορίζονταν για τους ξηρούς καρπούς.
Κύριε Πρόεδρε, γνωρίζετε όπως κι εγώ ότι οι αυτοκινητόδρομοι της Ισπανίας αποκλείστηκαν, και η Επιτροπή δεν μπορεί να αγνοεί αυτό το πρόβλημα, διότι αφορά έναν τομέα που πληρώνει τις συνέπειες μίας παραβίασης της αρχής του κοινοτικού προτιμησιακού καθεστώτος και μίας ολέθριας πολιτικής εμπορίας.
Σας παρακαλώ να ανταποκριθείτε στις ανάγκες αυτού του τομέα.
Κύριε Πρόεδρε, κύριοι Επίτροποι, θα ήθελα καταρχήν να χαιρετήσω τους κ. Επιτρόπους που είναι παρόντες και να υπενθυμίσω στην Επιτροπή που εκπροσωπείται εδώ ότι αυτό που συνέβη με τον τομέα των οπωροκηπευτικών είναι πραγματικά απαράδεκτο.
Έχουμε σήμερα στην Ευρώπη δύο είδη γεωργίας: το πρώτο, που επιδοτείται σε πολύ μεγάλο βαθμό, εξαρτάται από τις ενισχύσεις της ΚΓΠ και το άλλο εξαρτάται από την αγορά και τους κινδύνους που διατρέχουν οι αγρότες σε αυτή την αγορά.
Δυστυχώς, ο τομέας των οπωροκηπευτικών και κυρίως ο τομέας των ξηρών καρπών συμπεριλαμβάνονται σε αυτή τη δεύτερη ομάδα προϊόντων, ένα είδος συγγενών της ΚΓΠ που ζουν από την αγορά, που πρέπει να διατρέχουν κινδύνους στην αγορά, με όλες τις ανασφάλειες που υπάρχουν στη γεωργία.
Η κοινή γεωργική πολιτική δεν έδωσε κατάλληλες απαντήσεις σε αυτά τα προβλήματα.
Και οι ξηροί καρποί, όπως γνωρίζει ο κ. Επίτροπος, αποτελούν μια παραγωγή των περιοχών της Νοτίου Ευρώπης, ζωνών ιδιαίτερα άνυδρων ή ημιάνυδρων όπου συχνά υπάρχουν ελάχιστες εναλλακτικές λύσεις, πολλές φορές στη μη αρδευτική γεωργία Και δεν μπορεί επίσης να χρησιμοποιηθεί το επιχείρημα ότι πρόκειται για εντατική γεωργία και εχθρική προς το περιβάλλον, το αντίθετο.
Είδαμε ότι ο τομέας αυτός εγκαταλείφθηκε εντελώς όλα αυτά τα χρόνια και διατρέχουμε σήμερα τον κίνδυνο να βρεθούμε σε ένα νομοθετικό κενό διότι η Επιτροπή - χωρίς να γνωρίζουμε το λόγο - αποφάσισε να μην παρουσιάσει προτάσεις.
Είναι πραγματικά λυπηρό το γεγονός αυτό και η πρόταση ψηφίσματος που υποβάλλουμε σήμερα στο Κοινοβούλιο αποσκοπεί στο να συνειδητοποιήσει η Επιτροπή αυτό το κενό, αυτή την έλλειψη, και να υποβάλει προτάσεις κατάλληλες για τον τομέα των οπωροκηπευτικών.
Στο πλαίσιο αυτό υπάρχουν τρεις καταστάσεις που πιστεύω ότι είναι σημαντικό να ληφθούν υπόψη: η πρώτη είναι η ανάγκη να δώσουμε απαντήσεις, να νομοθετήσουμε όσον αφορά τα επιχειρησιακά ταμεία για τις οργανώσεις παραγωγών.
Και είναι προφανές, όπως ανέφεραν εδώ η συνάδελφός μου κ. Ayuso Gonzalez και άλλοι συνάδελφοι, είναι βασικό η χρηματοδότηση να ανέλθει στο 70%.
Έχει μεγάλη σημασία να είναι αποτελεσματικές οι ενισχύσεις για τη λειτουργία των επιχειρησιακών ταμείων.
Δεύτερο, πρέπει να έχουμε υπόψη ότι δεν αρκεί να θεσπίζουμε τα επιχειρησιακά ταμεία ως κύριο μέσο γεωργικής πολιτικής για τον τομέα, διότι υπάρχουν πολλές περιοχές, όπως η Ισπανία και η Πορτογαλία, όπου είναι σχεδόν ανύπαρκτες οι οργανώσεις παραγωγών, όπου ούτε το 10% της παραγωγής δεν συμπεριλαμβάνεται σε αυτές.
Πρέπει να μελετήσουμε μέτρα τα οποία θα δίνουν απαντήσεις στους παραγωγούς των ζωνών αυτών, και όσο δεν υπάρχουν εκεί οργανώσεις παραγωγών θα ήταν άδικο και απαράδεκτο να τους περιθωριοποιήσουμε.
Τρίτο, κύριε Επίτροπε, είναι πια καιρός να θεσπίσουμε μέτρα μόνιμης στήριξης προς τους παραγωγούς των ξηρών καρπών.
Γιατί να μην μελετήσουμε τη δυνατότητα των άμεσων ενισχύσεων;
Εάν όλοι σχεδόν οι τομείς διαθέτουν άμεσες ενισχύσεις, γιατί ο τομέας αυτός, ο τόσο φτωχός και τόσο περιθωριακός στην Ευρώπη, να μην διαθέτει ενισχύσεις;
Ελπίζω ότι η Επιτροπή θα υποβάλει σύντομα τις προτάσεις που ζητούμε τώρα.
Κύριε Πρόεδρε, η πρόταση ψηφίσματος σχετικά με την κοινή οργάνωση της αγοράς στον τομέα των οπωροκηπευτικών, και ιδιαίτερα στους ξηρούς καρπούς και τους καρπούς με κέλυφος, έρχεται στην καταλληλότερη στιγμή και τη στηρίζουμε με όλη μας τη δύναμη.
Η συγκυρία τα έφερε έτσι ώστε η εύθραυστη ισορροπία του ανταγωνισμού να έχει διαταραχθεί επικίνδυνα για τους κοινοτικούς παραγωγούς σ' αυτόν τον τομέα και να χρειάζεται άμεση αντίδραση της Επιτροπής για να μην οδηγηθούμε στην καταστροφή.
Τη σημασία του τομέα την αντιλαμβάνεται ο καθένας μας και οι συνάδελφοι που μίλησαν προηγουμένως την εξέθεσαν με δραματικό τρόπο.
Η πραγματικότητα, η συγκυρία που σας ανέφερα προηγουμένως, κύριε Πρόεδρε, είναι η ακόλουθη, ιδιαίτερα για τα δικά μας προϊόντα.
Η υποτίμηση του τουρκικού νομίσματος, όπως γνωρίζετε, από τη μια μεριά, και η ιδιαίτερα επιθετική πολιτική άλλων παραγωγών χωρών, όπως οι ΗΠΑ, από την άλλη, έφεραν την κοινοτική παραγωγή σε δυσχερέστατη θέση.
Τι προτείνουμε για να βοηθήσουμε την Επιτροπή: να συνεχισθούν τα προγράμματα και οι ενισχύσεις που εκπνέουν και να στηριχθούν επειγόντως και αποτελεσματικά οι κοινοτικοί παραγωγοί· να ευρεθούν τρόποι στήριξης των παραγωγών, ιδιαίτερα σ' αυτή τη συγκυρία.
Θέλω επίσης να τονίσω, όπως είπαν και οι άλλοι συνάδελφοι, ότι οι παραγωγοί αυτών των προϊόντων, και ιδιαίτερα των ξηρών καρπών και των καρπών με κέλυφος, είναι φτωχοί μικροί παραγωγοί, και ιδιαίτερα παραγωγοί μεσογειακών χωρών.
Οι οργανώσεις τους δεν είναι ικανοποιητικές ως προς τη συγκέντρώση του προϊόντος και τη δυνατότητα να ανταγωνισθούν με δικά τους μέσα στην δύσκολη αγορά, όπως σας είπα προηγουμένως.
Θέλουμε λοιπόν, επιπλέον όλων των άλλων, να προσεχθεί ιδιαίτερα το θέμα των οργανώσεων των παραγωγών και να βρεθούν τρόποι ενίσχυσής τους, ώστε να οργανωθούν και οι ίδιοι αποτελεσματικά για να αντιμετωπίσουν το πρόβλημα.
Επιμένω λοιπόν και εγώ.
Ψηφίζουμε αυτή την πρόταση ψηφίσματος και θέλουμε η Επιτροπή να ανταποκριθεί σ' αυτή μας την αγωνία.
Κύριε Πρόεδρε, κύριε Επίτροπε, αγαπητοί συνάδελφοι, είναι γνωστή η οικονομική, κοινωνική και στρατηγική σημασία του τομέα των οπωροκηπευτικών, κυρίως για τις νότιες χώρες, συμπεριλαμβανομένης και της Πορτογαλίας, για αυτό και είναι βασικό η Επιτροπή να επεξεργαστεί τη μεταρρύθμιση της Κοινής Οργάνωσης Αγοράς στον τομέα αυτό, δεδομένου ότι η τελευταία μεταρρύθμιση χρονολογείται από το 1996.
Είναι βασικό η Επιτροπή να διορθώσει τις πιο αρνητικές πτυχές, καθώς και την πτυχή που αφορά τους ξηρούς καρπούς, το φτωχό συγγενή του τομέα, και να αυξήσει τα επίπεδα ενίσχυσης των επιχειρησιακών ταμείων για τις οργανώσεις των παραγωγών.
Δεν είναι ορθό ένας τομέας όπως ο τομέας των οπωροκηπευτικών, που αντιπροσωπεύει περίπου το 16% της τελικής γεωργικής παραγωγής, να συνεχίζει να λαμβάνει μόνο το 4% των κοινοτικών ενισχύσεων ενώ αποτελεί έναν από τους τομείς που δημιουργούν τις περισσότερες θέσεις εργασίας στην Ευρωπαϊκή Ένωση.
Πρέπει επομένως η Επιτροπή να λάβει υπόψη τις προτάσεις που υποβλήθηκαν πέρυσι στην έκθεση Jove Perez και εγκρίθηκαν από το Κοινοβούλιό μας, κυρίως όσον αφορά την αύξηση των ορίων παραγωγής και των ενισχύσεών τους, τη μεγαλύτερη συγχρηματοδότηση του επιχειρησιακού ταμείου των οργανώσεων παραγωγών και τη διατήρηση της ελάχιστης τιμής κατά τρόπο ώστε να διασφαλιστεί η διατήρηση αυτού του σημαντικού γεωργικού τομέα, ο οποίος υφίσταται επίσης την πίεση των εισαγωγών που προέκυψαν από τις διμερείς συμφωνίες στις οποίες, πολλές φορές, χρησιμοποιήθηκε ως ανταλλακτικό νόμισμα χωρίς να ληφθούν υπόψη τα συμφέροντα των χωρών του Νότου και η σημασία του εν λόγω τομέα για την απασχόληση και την ανάπτυξη των χωρών αυτών.
.
(ΕΝ) Κύριε Πρόεδρε, αρκετοί βουλευτές έθεσαν το ερώτημα γιατί η Επιτροπή δεν έκανε ορισμένες προτάσεις σχετικά με την έκθεση.
Η Επιτροπή βρίσκεται ακόμα στη φάση όπου συλλέγει γνώμες και σχόλια.
Ωστόσο, όπως ανέφερα προηγουμένως, οι υπηρεσίες της Επιτροπής έχουν ήδη αρχίσει τη διαδικασία αξιολόγησης αυτών των θέσεων.
Τα σχόλια του Σώματος περιλαμβάνονται, ασφαλώς, στην αξιολόγηση αυτή.
Είναι πολύ νωρίς για να πούμε πότε θα μπορούν να είναι έτοιμες για παρουσίαση κάποιες σχετικές προτάσεις και λύσεις.
Η Επιτροπή δεν μπορεί να ανακοινώσει από τώρα οποιοδήποτε χρονοδιάγραμμα για τα επόμενα στάδια.
Στο ζήτημα εμπλέκονται πολλοί παράγοντες, συμπεριλαμβανομένων των δημοσιονομικών πτυχών και της ανάγκης για εναρμόνιση των μελλοντικών πολιτικών μεταξύ των τομέων της αγοράς.
Μπορώ, ωστόσο, να σας διαβεβαιώσω για άλλη μια φορά ότι οι υπηρεσίες της Επιτροπής μελετούν το ζήτημα κατά προτεραιότητα.
Ελπίζουν ότι το συντομότερο δυνατόν θα είναι σε θέση να ξεκινήσουν πλήρεις συζητήσεις με όλα τα ενδιαφερόμενα μέρη του τομέα των οπωροκηπευτικών.
Σχετικά με το ερώτημα εάν η Επιτροπή θα προτείνει μία μακροπρόθεσμη λύση για το ζήτημα των ξηρών καρπών, οι υπηρεσίες της Επιτροπής γνωρίζουν την κατάσταση στον τομέα των ξηρών καρπών και τις απόψεις όλων των ενδιαφερομένων μερών.
Σε αυτό το πλαίσιο, η Επιτροπή αξιολογεί στο παρόν στάδιο εάν και σε ποιο βαθμό μπορεί να διατεθεί περαιτέρω βοήθεια.
Αυτή η διαδικασία αξιολόγησης λαμβάνει χώρα στο ευρύτερο πλαίσιο της έκθεσης.
Σε κάθε περίπτωση, οποιαδήποτε δυνατή μελλοντική στήριξη μπορεί μόνο να αντιμετωπιστεί εάν συνοδεύεται από μετατροπή δραστηριοτήτων.
Ωστόσο, η πολιτική της παράτασης των προγραμμάτων βελτίωσης του κλάδου των ξηρών καρπών για ένα χρόνο δεν φαίνεται, κατά την άποψη της Επιτροπής, να είναι ο καταλληλότερος τρόπος για την αντιμετώπιση αυτού του ειδικού ζητήματος.
Οι πλέον αναγκαίες προσαρμογές στη μεταρρύθμιση του 1996 εξασφαλίζονταν, όντως, από την υιοθέτηση, τον περασμένο Δεκέμβριο, του κανονισμού 2699/2000.
Με τον κανονισμό αυτό, απλοποιήσαμε και βελτιώσαμε τα συστήματα χρηματοδότησης λειτουργικών πόρων, για τη μεταποίηση της τομάτας, των ροδακίνων, των αχλαδιών και των εσπεριδοειδών και ανταποκριθήκαμε, επίσης, στο πρόβλημα των επιστροφών κατά την εξαγωγή.
Τέλος, αρκετοί βουλευτές υπέβαλαν ορισμένα τεχνικά ερωτήματα αναφορικά με τους διάφορους μηχανισμούς της κοινής οργάνωσης της αγοράς οπωροκηπευτικών και ελπίζω ότι θα συμφωνήσετε πως αυτό δεν αποτελεί, φυσικά, μέρος των καθημερινών μου ευθυνών.
Θα προτιμούσα να αφήσω αυτά τα ερωτήματα στο συνάδελφό μου, Franz Fischler.
Ο Επίτροπος Fischler δεν μπόρεσε να είναι εδώ σήμερα το βράδυ, αλλά με έχει πληροφορήσει ότι θα χαρεί να συζητήσει όλα αυτά τα ζητήματα μαζί σας στην Επιτροπή Γεωργίας και Ανάπτυξης της Υπαίθρου, με την πρώτη ευκαιρία.
Ευχαριστώ πολύ, κύριε Επίτροπε.
Έχω λάβει μια κοινή πρόταση ψηφίσματος, σύμφωνα με το άρθρο 37, παράγραφος 2 του Κανονισμού.
Η ψηφοφορία θα διεξαχθεί την Πέμπτη, στις 12.00.
Οργάνωση Διεθνούς Πολιτικής Αεροπορίας (ICAO): Αεροπορικές μεταφορές και Περιβάλλον
Η ημερήσια διάταξη προβλέπει τη δήλωση της Επιτροπής σχετικά με την Οργάνωση της Διεθνούς Πολιτικής Αεροπορίας (ΙCΑΟ): Αεροπορικές Μεταφορές και Περιβάλλον.
Τον λόγο έχει η κ. de Palacio, εξ ονόματος της Επιτροπής.
.
(ES) Κύριε Πρόεδρε, κυρίες και κύριοι, η ανακοίνωση της Επιτροπής του περασμένου Δεκεμβρίου σχετικά με τους κοινοτικούς στόχους για την 33η Συνέλευση της Οργάνωσης της Διεθνούς Πολιτικής Αεροπορίας (ICAO), αποτελεί - όπως ήταν άλλωστε αναμενόμενο - το πλαίσιο αναφοράς για την προετοιμασία και την εκτίμηση των αποτελεσμάτων που θα επιτευχθούν στην εν λόγω 33η Συνέλευση, τόσο όσον αφορά τη μείωση του θορύβου, των ηχητικών εκπομπών των αεροπλάνων, όσο και τη μείωση των εκπομπών αερίων.
Θέλω να πω ότι το Συμβούλιο Μεταφορών τον περασμένο Απρίλιο συμφώνησε να υποστηρίξει αυτή τη στρατηγική που πρότεινε η Επιτροπή.
Αυτή η ανακοίνωση είναι πολύ σαφής όσον αφορά την επίτευξη συμφωνιών στο πλαίσιο της ICAO, τόσο όσον αφορά τη μείωση του θορύβου των αεροπλάνων όσο και τα μέτρα μείωσης των εκπομπών αερίων που ευνοούν το φαινόμενο του θερμοκηπίου, καθώς και τον περιορισμό των λειτουργιών αεροπλάνων που ανταποκρίνονται μόλις οριακά στις ακουστικές διατάξεις του κεφαλαίου 3, που είναι εκείνες οι οποίες ευθύνονται περισσότερο για τον θόρυβο στα αεροδρόμια.
Η επίτευξη μιας συμφωνίας με την ευκαιρία αυτής της συνέλευσης, μ' ένα ψήφισμα που θα επιτρέπει στις συμβαλλόμενες χώρες να εκπληρώσουν πιο εύκολα ή πιο άνετα τις υποχρεώσεις τους σε θέματα μείωσης των εκπομπών αερίων θερμοκηπίου, αποτελεί επίσης μέρος των επιδιώξεών μας.
Κυρίες και κύριοι, υπάρχει μια πτυχή για την οποία μπορούμε ήδη να πούμε ότι προβλέπεται να έχει θετικό αποτέλεσμα στη Συνέλευση της ICAO.
Μιλάω, προφανώς, για μία συμφωνία σχετικά με τη σύνταξη του νέου κεφαλαίου 4, με μείωση 10 ντεσιμπέλ σε σχέση με τις μέγιστες επιτρεπόμενες εκπομπές στα προηγούμενα κεφάλαια.
Επ' αυτού του θέματος, εξάλλου, το Συμβούλιο της ICAO έχει υιοθετήσει κανόνες που διασφαλίζουν την αυστηρότητα όσον αφορά την επαναπιστοποίηση των αεροπλάνων και, κατά συνέπεια, την αποφυγή της παρούσας κατάστασης των επαναπιστοποιημένων ή επαναταξινομημένων αεροπλάνων, που έχουν περάσει από το κεφάλαιο 2 στο κεφάλαιο 3 και αποτελούν την αιτία της όλης διαμάχης μας με τις Ηνωμένες Πολιτείες.
Επιπλέον, οι προπαρασκευαστικές εργασίες της Συνέλευσης της ICAO επιδιώκουν να διασφαλίσουν ότι οι συμβαλλόμενες χώρες θα έχουν την απαραίτητη ευελιξία για να εφαρμόσουν τα μέτρα εκείνα που θα επιτρέπουν - σύμφωνα με το λεξιλόγιο της ICAO - μια ισορροπημένη απάντηση στη διαχείριση των θορύβων.
Αυτή η ισορροπημένη διαχείριση βασίζεται σε τέσσερα στοιχεία.
Πρώτον, μέτρα για τη μείωση των θορύβων στην πηγή τους.
Δεύτερον, κανόνες σχετικά με τη χρήση της γης.
Τρίτον, διαδικασίες μειωμένου όπως λέγονται θορύβου, που επιτρέπουν στους πιλότους να περιορίζουν τον θόρυβο κατά τη διάρκεια της απογείωσης και της προσγείωσης.
Και τέλος, μέτρα που στοχεύουν στον περιορισμό των λειτουργιών των αεροπλάνων του κεφαλαίου 3 που αποδεικνύονται οι πιο θορυβώδεις.
Είναι αυτό το τελευταίο σημείο, κυρίως, το οποίο - όπως γνωρίζετε κυρίες και κύριοι - δημιουργεί τις περισσότερες δυσκολίες στις συζητήσεις μας με τις Ηνωμένες Πολιτείες.
Προκειμένου να διευκολυνθεί μια συμφωνία για αυτό το θέμα στο πλαίσιο της ICAO, διεξάγουμε παράλληλα συζητήσεις με τις Ηνωμένες Πολιτείες και με τις αναπτυσσόμενες χώρες.
Πρέπει να επισημανθεί ότι ούτε η ICAO ούτε, βέβαια, οι Ηνωμένες Πολιτείες μπορούν να αγνοούν το πρόβλημα που δημιουργεί σε πολλά αεροδρόμια που βρίσκονται σε ιδιαίτερα πυκνοκατοικημένες περιοχές ο θόρυβος που εκπέμπουν τα αεροπλάνα.
Στο πλαίσιο αυτό, παρατηρούμε ότι, σε ορισμένα μεγάλα αεροδρόμια, αυτό το είδος των ηχητικών διαταραχών πλησιάζει πραγματικά κρίσιμα επίπεδα και, επομένως, είναι απολύτως επιτακτικό να εφαρμοστούν μέτρα που θα διορθώνουν αυτή την κατάσταση και θα επιτρέπουν τη συνέχιση της λειτουργίας αυτών των αεροδρομίων.
Για άλλους, ωστόσο, το πρόβλημα του θορύβου είναι πολύ λιγότερο σημαντικό.
Γι' αυτόν τον λόγο, θα πρέπει να εξετάσουμε κάποιες αποφάσεις - και μ' αυτό ασχολούμαστε επί του παρόντος - στις οποίες θα υπάρχει ορισμένο περιθώριο εκτίμησης ειδικά για κάθε αεροδρόμιο.
Αυτό είναι, εξάλλου, ένα στοιχείο που θα διευκολύνει την επίτευξη μιας συμφωνίας μας με τις Ηνωμένες Πολιτείες.
Ωστόσο, υπάρχει κάποιος κίνδυνος σχετικά με ορισμένες διαφορετικές προσεγγίσεις όσον αφορά τον περιορισμό της λειτουργίας των αεροπλάνων του κεφαλαίου 3 - των πιο θορυβωδών - οι οποίες ενδέχεται να προκαλέσουν στρεβλώσεις στον ανταγωνισμό μεταξύ των διάφορων αεροδρομίων.
Για τον λόγο αυτό, και προκειμένου να αποφευχθεί μια έκρηξη της κοινοτικής κατάστασης, σκοπεύουμε να διαπραγματευτούμε με τις Ηνωμένες Πολιτείες και, φυσικά, στο πλαίσιο της ICAO, ώστε να μπορέσει να ενταχθεί η ιδιαίτερη αυτή απόφαση κάθε αεροδρομίου σ' ένα γενικό πλαίσιο που θα θεσπίζει διαφορετικά επίπεδα λειτουργικών περιορισμών ανάλογα με τις ιδιαίτερες ευαισθησίες.
Σε κάθε περίπτωση, δεσμεύομαι άλλη μια φορά, μαζί με τις υπηρεσίες της Επιτροπής, να διατηρήσω έναν ανοιχτό διάλογο κατά τη διάρκεια όλων αυτών των μηνών με το Ευρωπαϊκό Κοινοβούλιο και ελπίζω ότι στο τέλος θα επιτύχουμε στο πλαίσιο της ICAO μια συμφωνία που θα μας επιτρέψει να εξασφαλίσουμε τη λύση για αυτό το πρόβλημα των πιο θορυβωδών αεροδρομίων και αεροπλάνων και να αποφύγουμε, παράλληλα, οποιαδήποτε σύγκρουση με τις Ηνωμένες Πολιτείες, που δεν θα ωφελούσε κανέναν.
Κύριε Πρόεδρε, κυρία Αντιπρόεδρε της Επιτροπής, θα ήθελα καταρχήν να καλωσορίσω την πρωτοβουλία της Αντιπροέδρου κ. Palacio, η οποία αποφάσισε να έρθει στην Ολομέλεια του Κοινοβουλίου και να μας περιγράψει την στρατηγική της Επιτροπής και, βεβαίως, την ίδια την κατάσταση σε σχέση με την 33η σύνοδο του ICAO τον Σεπτέμβριο.
Είναι ένα θέμα το οποίο μας απασχόλησε και την προηγούμενη εβδομάδα, στην συνεδρίαση της δικής μας επιτροπής· ένα θέμα που μας απασχολεί εδώ και πάρα πολύ καιρό στο Ευρωπαϊκό Κοινοβούλιο και είχαμε σκοπό να θέσουμε και προφορική ερώτηση, ως επιτροπή, στην Επίτροπο.
Για το λόγο αυτό, χαιρόμαστε που πήρε η ίδια η Επίτροπος την πρωτοβουλία να έρθει και να μιλήσει στο Κοινοβούλιο, ξεκαθαρίζοντας τις απόψεις της Επιτροπής.
Το θέμα αυτό είναι ζωτικής σημασίας για τους ψηφοφόρους που μας έχουν στείλει εδώ.
Για το περιβάλλον, για την ποιότητα της ζωής μας, πρέπει να μειώσουμε τους θορύβους που εκπέμπονται από τα αεροπλάνα, πολύ περισσότερο καθώς αυξάνεται η εναέρια κυκλοφορία και η κατάσταση χρόνο με το χρόνο χειροτερεύει.
Υπάρχουν κάποιες εξελίξεις τις οποίες περιέγραψε η Επίτροπος και στις οποίες δεν θα ήθελα να επανέλθω.
Θα ήθελα να πω ότι προσωπικά έχω τη συγκρατημένη αισιοδοξία ότι οι εξελίξεις αυτές μπορεί να μας οδηγήσουν σε ένα θετικό αποτέλεσμα.
Πρέπει όμως να πάμε αποφασισμένοι και να δείξουμε ότι η Ευρώπη είναι ισότιμος συνομιλητής των Ηνωμένων Πολιτειών.
Είμαστε φίλοι και θέλουμε να παραμείνουμε φίλοι, αλλά πρέπει και εκείνοι να αντιληφθούν ότι έχουν απέναντί τους έναν ισότιμο συνομιλητή ο οποίος θέλει να λύσει με τον καλύτερο τρόπο το πρόβλημα αυτό και να βρει κανόνες οι οποίοι θα εφαρμόζονται το ταχύτερο δυνατό.
Και προς αυτήν την κατεύθυνση ελπίζω ότι οι Ηνωμένες Πολιτείες θα μιλήσουν πια με μια φωνή και όχι με περισσότερες όπως συνέβαινε μέχρι τώρα.
Και πρέπει να ξεκαθαρίσουμε και κάτι άλλο.
Ότι εμείς επιζητούμε μια διεθνή λύση, γιατί πρόκειται για ένα διεθνές πρόβλημα και για τα διεθνή προβλήματα χρειάζονται διεθνείς λύσεις.
Είμαστε εδώ λοιπόν για να συζητήσουμε.
Ελπίζω και αυτοί να έχουν αυτή την αντίληψη· ειδάλλως είμαστε καταδικασμένοι εκ των πραγμάτων να προχωρήσουμε μονομερώς, ως Ευρωπαϊκό Κοινοβούλιο, στην υιοθέτηση των λύσεων που ήδη έχει υιοθετήσει το Ευρωπαϊκό Κοινοβούλιο.
Είναι μια ευκαιρία η 33η σύνοδος του ICAO, την οποία πρέπει να εκμεταλλευτούμε και να μην αφήσουμε να πάει χαμένη.
Από την δική μας μεριά θα ήθελα να πω ότι ως Ευρωπαϊκό Κοινοβούλιο - και νομίζω ότι εκφράζω την συντριπτική πλειοψηφία των μελών αυτήν την ώρα - εμπιστευόμαστε την Αντιπρόεδρο κ. Palacio ως διαπραγματευτή εκ μέρους της Ευρωπαϊκής Ένωσης, και ελπίζω ότι στην Διάσκεψη αυτή του Σεπτεμβρίου θα οδηγηθούμε επιτέλους σε αποτελέσματα τα οποία θα οδηγήσουν σε μόνιμη και οριστική λύση για το θέμα.
- (NL) Κύριε Πρόεδρε, κυρία Επίτροπε, σε κάθε περίπτωση σας ευχαριστώ για την εισήγηση που κάνατε στη σύνοδο Ολομέλειας, αν και νομίζω ότι στην Επιτροπή Μεταφορών υπήρχε περισσότερος κόσμος από ό,τι σε αυτή τη σύνοδο Ολομέλειας, αλλά φυσικά ο συμβολισμός μετράει.
Έχω μερικές ερωτήσεις ακόμη.
Το κεφάλαιο 4 είναι καλό, μείον 10 ντεσιμπέλ: θαυμάσια.
Η εκ νέου πιστοποίηση ή η αλλαγή κατηγορίας των αεροσκαφών έχει προφανώς ρυθμιστεί.
Δεν είναι δυνατόν, εάν κατάλαβα καλά, να ασχοληθούμε ξανά στο μέλλον με μία περίπτωση όπως αυτή που είχαμε, μετάβασης από την κατηγορία 2 στην κατηγορία 3.
Τώρα, αυτό αποκλείεται, εάν κατάλαβα καλά.
Αυτό είναι θετικό.
Αυτό που πρέπει οπωσδήποτε να επιτευχθεί είναι να μην επιδεινωθεί πουθενά η κατάσταση.
Σε κανένα αερολιμένα δεν πρέπει η κατάσταση να γίνει χειρότερη από ό,τι είναι τώρα.
Σε ορισμένους αερολιμένες - και εσείς η ίδια είπατε ότι θα εξεταστεί η κατάσταση των ευαίσθητων σημείων σε κάθε αερολιμένα - αυτό πρέπει να γίνει πολύ σύντομα, όσο το δυνατό συντομότερα.
Αλλά η ερώτησή μου είναι αν ισχύουν σε παγκόσμιο επίπεδο οι συμφωνίες που συνήφθησαν σχετικά με την ταξινόμηση των αερολιμένων.
Ποιος ορίζει τότε τους κανόνες;
Έχουμε εμείς, ως Ευρωπαϊκή Ένωση, λόγο επ' αυτού;
Μπορούμε να είμαστε πιο αυστηροί;
Πώς γίνεται αυτό;
Τι συμβαίνει με τον ανταγωνισμό μεταξύ αερολιμένων;
Έχουμε δηλώσει από καιρό, όταν συζητούσαμε την έκθεση της κ. Lucas, ότι αυτό είναι ένα από τα σημαντικότερα σημεία.
Ο ανταγωνισμός μεταξύ αερολιμένων εις βάρος των περιοίκων και του περιβάλλοντος είναι ανεπίτρεπτος.
Γνωρίζετε ήδη πώς θα ρυθμιστεί αυτό στην Ένωση;
Ποιο ρόλο θα διαδραματίσουν σχετικά οι τοπικές αρχές;
Είπατε ότι αυτό θα γίνει μέσω της χωροταξίας, αλλά αυτή είναι τυπικά τοπική αρμοδιότητα.
Επομένως, πώς πρόκειται να το ρυθμίσετε;
Έχω λοιπόν ακόμη μερικές ερωτήσεις.
Και τώρα το fase out.
Εάν κατάλαβα καλά, στο σημείο αυτό δεν έχουμε ακόμη καταλήξει και πρέπει η ταξινόμηση των αερολιμένων να βοηθήσει λίγο στην επίλυση αυτού του προβλήματος.
Εάν δεν υπάρχει fase out και εάν τα αεροσκάφη του κεφαλαίου 3 εξακολουθήσουν να πετούν μέχρι να συνταξιοδοτηθούν, αν μου επιτρέπεται η έκφραση, δεν είναι κάπως μακρύ αυτό το χρονικό διάστημα;
Δεν πρέπει να είμαστε λίγο περισσότερο φιλόδοξοι και να εισάγουμε τα νέα αεροσκάφη ταχύτερα στην αγορά;
Σε ποιο σημείο βρισκόμαστε όσον αφορά την ομοιόμορφη μέθοδο μέτρησης για τον θόρυβο;
Διότι είναι επείγον να το μετράμε με τον ίδιο τρόπο, τόσο οι Αμερικανοί όσο και εμείς, έτσι ώστε το footprint, η αποτύπωση της ισοθορυβικής, να ορίζεται παντού ομοιόμορφα.
Έπειτα έχω μία ακόμη ερώτηση για την ατμοσφαιρική ρύπανση.
Για το θέμα αυτό ειπώθηκαν ελάχιστα.
Τι προβλέπεται στη συμφωνία για την ατμοσφαιρική ρύπανση;
Και μία τελευταία ερώτηση: τι συμβαίνει με την οδηγία για τα hushkits;
Αυτά εξαφανίζονται;
Θα υποβάλετε πρόταση για την απόσυρσή τους;
Ή μήπως θα τα διατηρήσουμε;
Έχουν δηλώσει κάτι σχετικά με αυτό οι Αμερικανοί;
Είναι μέρος της συμφωνίας ή όχι;
Έχω μερικές ακόμη ερωτήσεις, αλλά νομίζω ότι βρισκόμαστε στο σωστό δρόμο.
Ελπίζω ότι τον Σεπτέμβριο θα μπορέσουμε, ούτως ή άλλως, να καταλήξουμε σε μια λύση.
Κύριε Πρόεδρε, εκτιμώ ειλικρινά πολύ τις δηλώσεις της Επιτρόπου.
Πιστεύω ότι συμφωνούμε όλοι πως η επερχόμενη σύνοδος της γενικής συνέλευσης του ICAO θα είναι αποφασιστική, τόσο για την αεροπλοΐα όσο και για το περιβάλλον.
Όπως είπε ο κ. Sterckx, ήμουν πέρυσι η εισηγήτρια της απάντησης του Κοινοβουλίου στην πρόταση της Επιτροπής για τις αερομεταφορές και το περιβάλλον.
Πιθανόν να θυμάστε ότι το Σώμα τόνισε όλως ιδιαιτέρως την ανάγκη θετικής έκβασης της παρούσας συνόδου του ICAO.
Είπαμε ιδίως, ότι εάν ο ICAO δεν παρέχει τις απαιτούμενες εγγυήσεις, τότε η ΕΕ θα πρέπει να σκεφτεί σοβαρά να υιοθετήσει τα δικά της συμπληρωματικά μέτρα, ώστε τα περιβαλλοντικά προβλήματα να λαμβάνονται καλύτερα υπόψη από το χώρο της αεροπλοΐας.
Ας θυμηθούμε δύο βασικά σημεία του πλαισίου αυτών των συζητήσεων.
Πρώτον, οι αερομεταφορές αναπτύσσονται με τρομακτικό ρυθμό, και αναμένεται ο συνολικός αριθμός των επιβατών να διπλασιαστεί σε λιγότερο από 20 χρόνια.
Δεύτερον, το πλαίσιο της ισχύουσας πολιτικής επιδοτεί τεχνητά την αεροπλοΐα, συμβάλλοντας συνακόλουθα στην περαιτέρω ανάπτυξή της.
Τα καύσιμα της αεροπλοΐας δεν φορολογούνται, δεν υπόκεινται σε ΦΠΑ και δεν καλύπτονται από το Πρωτόκολλο του Κυότο.
Τι περιμένει το Σώμα, όμως, από αυτή τη σύνοδο του ICAO;
Όσον αφορά τη μείωση του θορύβου, στις συνεδριάσεις της Ομάδας Εργασίας του Κέιπ Τάουν κατά τη διάρκεια των περασμένων εβδομάδων και μηνών, η ΕΕ πρότεινε τη σταδιακή απόσυρση των αεροπλάνων του κεφαλαίου 3 και την αναβάθμιση του κεφαλαίου 4.
Αυτή είναι η ελάχιστη απαίτηση: να προσπαθήσουμε να φτάσουμε το στόχο όσον αφορά τη μείωση του θορύβου στην πηγή κατά -14 dBA, στην καλύτερη περίπτωση, αλλά τουλάχιστον κατά -10 dBA.
Εάν ο ICAO δεν μπορεί να το κάνει, θα χρειαστεί να αναζητήσουμε τη διαφοροποίηση, όπως είπε η Επίτροπος, εισάγοντας λειτουργικές απαγορεύσεις στο κεφάλαιο 3 για έναν αριθμό ευαίσθητων από πλευρά θορύβου αεροδρομίων.
Αλλά η ΕΕ μπορεί, επίσης, να χρειαστεί να εξετάσει το ενδεχόμενο θέσπισης μιας οδηγίας περιορισμού του θορύβου των αεροσκαφών για να επιτύχει τουλάχιστον αυτή τη μείωση των 10 dBA, ως αναγνώριση των ιδιαιτέρων προβλημάτων μιας τόσο πυκνοκατοικημένης περιοχής όπως η ΕΕ.
Σε ό,τι αφορά τις εκπομπές χρειαζόμαστε συγκεκριμένα και αποτελεσματικά μέτρα για τη μείωση των εκπομπών των αεροσκαφών, συμπεριλαμβανομένων όχι μόνο εθελοντικών μέτρων, αλλά και τελών συνδεομένων με τις εκπομπές.
Τα αεροσκάφη θα πρέπει να ικανοποιούν φιλόδοξους, αλλά εφικτούς στόχους μείωσης των εκπομπών.
Εάν ο ICAO δεν συμφωνήσει, τότε η ΕΕ θα πρέπει να ορίσει τα δικά της όρια εκπομπών.
Λυπάμαι πάρα πολύ που δεν είμαστε έτοιμοι να παρουσιάσουμε ένα σχετικό ψήφισμα του Σώματος.
Πιστεύω ότι ένα ισχυρό μήνυμα από το Σώμα θα ενίσχυε τις διαπραγματευτικές δυνάμεις του Συμβουλίου και της Επιτροπής στον ICAO.
Ελπίζω ότι τόσο το Συμβούλιο, όσο και η Επιτροπή θα αφουγκραστούν με προσοχή το ισχυρό αίσθημα που είναι κοινό μεταξύ όλων των ομάδων του Σώματος σχετικά με αυτό το ζήτημα και θα αναζητήσουν τη βέλτιστη δυνατή λύση τον ερχόμενο Σεπτέμβριο.
Αλλά εάν αυτή η συμφωνία δεν μπορεί να επιτευχθεί, θα πρέπει να επιστρέψουν στο Σώμα, ώστε να εργαστούμε από κοινού και να εξασφαλίσουμε ότι οι δεσμεύσεις και υποχρεώσεις της Συνθήκης για την ΕΕ για θέματα ενσωμάτωσης του περιβάλλοντος σε όλους τους τομείς της πολιτικής θα έχουν, επίσης, εφαρμογή στον τομέα της αεροπλοΐας.
- (NL) Κύριε Πρόεδρε, πράγματι χρειαζόμαστε μία διεθνή λύση όσο αφορά την ICAO.
Εάν κατορθώσουμε να βρούμε αυτή τη λύση, τότε είμαι ο πρώτος που θα συγχαρώ την κ. Palacio.
Πιστεύω ότι έχει εξαιρετικά μεγάλη σημασία, δεδομένου ότι οι κανόνες για την πιστοποίηση του θορύβου δεν έχουν προσαρμοστεί από το 1997 και ότι η αεροπορική κυκλοφορία έχει διευρυνθεί σε τεράστιο βαθμό, να προβούμε τώρα επειγόντως σε μια δραστική αντιμετώπιση του θέματος.
Σύγχρονα και αθόρυβα αεροσκάφη με αυστηρότερους κανόνες θορύβου και εξάλειψη των θορυβωδών αεροσκαφών.
Και, ακόμη, μείωση των εκπομπών των αερίων του θερμοκηπίου.
Υπό το πρίσμα αυτό, κατά τη γνώμη μου, δεν υπάρχει χώρος για τα υπερηχητικά αεροσκάφη, τα οποία πετούν, βεβαίως, με τεράστια ταχύτητα, αλλά χρησιμοποιούν πολύ περισσότερη ενέργεια από ό,τι τα σημερινά αεροσκάφη, με συνέπεια την εκπομπή περισσοτέρων αερίων του θερμοκηπίου.
Νομίζω ότι έχει μεγάλη σημασία να προχωρήσουμε περισσότερο και προς την κατεύθυνση του ψηφίσματος για τα αεροσκάφη με συστήματα περιορισμού του θορύβου, όπως την εγκρίναμε τον Μάρτιο του 2000.
Εύχομαι στην Επίτροπο κ. Palacio καλή τύχη στις διαπραγματεύσεις.
Θα εξακολουθήσουμε να παρακολουθούμε την υπόθεση στενά.
Εάν, εντούτοις, δεν επέλθει λύση, τότε θα πρέπει, δυστυχώς, να επιλύσουμε το θέμα σε ευρωπαϊκή κλίμακα και δεν το θεωρώ αυτό επιθυμητό.
Κύριε Πρόεδρε, εκτίμησα πολύ την παρέμβαση της κ. Επιτρόπου, η οποία έδειξε ότι έχει σαφείς ιδέες, αλλά και κάποια αυστηρότητα, κάποια αποφασιστικότητα σχετικά με ένα τόσο λεπτό θέμα.
Φυσικά δεν είναι δυνατόν, μέσα στα τρία λεπτά που έχω στη διάθεσή μου, να εξετάσω όλο το ζήτημα, οπότε θα σταθώ μόνο σε μερικά σημεία.
Το πρώτο: η βελτίωση των αεροσκαφών.
Προφανώς, λιγότερο θορυβώδη αεροσκάφη σημαίνει αεροσκάφη πιο σύγχρονα, σημαίνει επίσης αεροσκάφη πιο άνετα, αλλά κυρίως σημαίνει αεροσκάφη πιο ασφαλή, και τούτο όχι μόνο όσον αφορά το μηχανικό τους τμήμα: πράγματι, κατά τη φάση της προσγείωσης για παράδειγμα, ένα μεγάλο ποσοστό του θορύβου οφείλεται στο σύστημα τροχοπέδησης και όχι στους κινητήρες.
Σχετικά με το ζήτημα του ανταγωνισμού των αεροδρομίων, αναμφίβολα είναι αναγκαίο να αναλάβουν τις ευθύνες τους και οι τοπικές αρχές.
Είναι προφανές ότι οι αερολιμενικές αρχές ενδέχεται να παρασυρθούν σε παρεκκλίσεις, σε εξαιρέσεις, αρκεί να αυξήσουν τον όγκο της κυκλοφορίας τους, αλλά αν οι τοπικές αρχές κατέχουν θέση με δυνατότητα λήψης αποφάσεων, τότε θα είναι οι άμεσα ενδιαφερόμενοι κάτοικοι εκείνοι που θα αποφασίζουν τη συναλλαγή χρήμα/εμπόριο/κέρδη έναντι θορύβου και όχι μόνο οι διαχειριστές των αεροδρομίων.
Σχετικά με τα αεροδρόμια, οι κανόνες πρέπει επίσης να έχουν ορισμένη ελαστικότητα, διότι είναι σαφές ότι ένα αεροδρόμιο σαν αυτό της Malpensa, κοντά στο οποίο μένω, που αριθμεί εβδομήντα προσγειωαπογειώσεις την ώρα, είναι πολύ διαφορετικό από ορισμένα άλλα αεροδρόμια που έχουν μόνο τέσσερις ή πέντε την ημέρα.
Είναι σαφές ότι, αν υπάρχουν λίγες προσγειώσεις και απογειώσεις την ημέρα, θα μπορούσε να γίνει αποδεκτή και μία ελαφρά αύξηση του επιπέδου του θορύβου, ακριβώς λόγω του αμελητέου αριθμού των αεροσκαφών.
Σε ό,τι αφορά τώρα τις επιχορηγήσεις, πρέπει να πω πως οι αεροπορικές μεταφορές, έστω και αν χρηματοδοτούνται εν τινι μέτρω, επιχορηγούνται πολύ λιγότερο από τις αστικές, τις σιδηροδρομικές, τις θαλάσσιες και όλους τους άλλους τύπους μεταφορών.
Συνεπώς, το να παραπονιόμαστε για τις επιχορηγήσεις της βιομηχανίας των αεροπορικών μεταφορών μου φαίνεται άτοπο.
Τέλος, εύχομαι να μπορέσει η Ευρωπαϊκή Ένωση στο πλαίσιο της ΙCΑΟ να επιτύχει τους σκοπούς και αποτελέσματα που έθεσε η Επίτροπος, ανεξάρτητα από τα ψηφίσματα αυτού του Κοινοβουλίου.
Κυρία Επίτροπε, καταρχάς, επιτρέψτε μου να αρχίσω σχεδόν από το τέλος: σας εύχομαι ολόψυχα κάθε επιτυχία στην προσεχή συνέλευση της ICAO.
Να είστε βέβαιη ότι έχετε την υποστήριξη του Κοινοβουλίου και ότι ελπίζουμε να επιτευχθούν οι στόχοι που επιδιώκει η Ευρωπαϊκή Ένωση ως προς αυτό το θέμα.
Η Ευρωπαϊκή Ένωση πρέπει να είναι πρωτοπόρος στην υιοθέτηση μιας σειράς μέτρων που δεν σχετίζονται μόνο με το θέμα αυτής της δήλωσης για τις αεροπορικές μεταφορές και το περιβάλλον, αλλά και με τις επιπτώσεις τους στην ποιότητα ζωής των πολιτών της Ευρωπαϊκής Ένωσης.
Πρέπει να αποκτήσουμε συγκεκριμένους και ποσοτικοποιήσιμους στόχους.
Και πρέπει επίσης να αποκτήσουμε ένα ρεαλιστικό και απαιτητικό χρονοδιάγραμμα.
Διότι διαφορετικά δεν θα επιτύχουμε κανέναν από τους στόχους που έχουμε συζητήσει τόσες φορές στην επιτροπή, σε σχέση με το επίπεδο των θορύβων των αεροπλάνων, την κατάσταση - όπως πολύ σωστά εξέφρασε η κ. Lucas - της αύξησης της ζήτησης των αεροπορικών μεταφορών, την κατάσταση συγκεκριμένων αεροδρομίων που δεν είναι σε θέση να ανταποκριθούν στην εναέρια κυκλοφορία που δέχονται αυτή τη στιγμή, τα μέτρα που προτείνατε εσείς - εξ ονόματος της Επιτροπής - όπως οι τιμές που σχετίζονται με τον θόρυβο, οι περιορισμοί της λειτουργίας ορισμένων τύπων αεροπλάνων στο πλαίσιο της Ευρωπαϊκής Ένωσης ή σαφείς πολιτικές όσον αφορά τη χρήση της γης σε θέματα αεροπορικών μεταφορών.
Ένα δεύτερο πρόβλημα που πιστεύω ότι μας απασχολεί είναι οι εκπομπές αερίων.
Γίνεται πολύς λόγος για το φαινόμενο του θερμοκηπίου, το οποίο προκαλείται από το CO2, όταν οι αεροπορικές μεταφορές μπορούν να μειώσουν ένα πολύ πιο ισχυρό φαινόμενο του θερμοκηπίου από δύο ως τέσσερις φορές.
Πιστεύω ότι αυτό το γεγονός είναι αρκετά σημαντικό, για να είναι η θέση μας επ' αυτού σαφής και αποφασιστική.
Ταυτόχρονα, όμως, δεν μπορούμε να λησμονούμε τι σημαίνουν οι αεροπορικές μεταφορές για την ανάπτυξη των κοινοτήτων, για την οικονομική ανάπτυξη των κρατών, καθώς επίσης και για την ποιότητα ζωής των πολιτών, την ταχύτητα, την δυνατότητα να ταξιδέψεις και να γνωρίσεις άλλους τόπους.
Πιστεύω ότι απαιτούνται λογικά, συγκεκριμένα και απολύτως αποτελεσματικά μέτρα, που να βελτιώνουν πραγματικά το περιβάλλον και την ποιότητα ζωής.
Κύριε Πρόεδρε, αξιότιμη κυρία Επίτροπε, ως μέλος της Επιτροπής Έρευνας και Εξωτερικού Εμπορίου, θέλω να σας ευχαριστήσω διότι κατά τις διαπραγματεύσεις σας λαμβάνετε επίσης υπόψη την ανταγωνιστικότητα των ευρωπαϊκών εναέριων μεταφορών.
Η καταστροφική κατάσταση της Sabena ακριβώς καταδεικνύει ότι χιλιάδες θέσεις απασχόλησης μπορεί να καταργηθούν εντός πολύ σύντομου χρονικού διαστήματος.
Σε τελική ανάλυση, η κατάσταση των δαπανών των αεροπορικών εταιρειών αποτελεί επίσης έναν καθοριστικό παράγοντα για τις τιμές των εισιτηρίων.
Οι τιμές αυτές είναι για κοινωνικούς λόγους - αλλά όχι μόνο - πολύ σημαντικές.
Το καθοριστικό πρόβλημα που προκαλεί το θόρυβο είναι η συμφόρηση.
Όταν απογειωνόμαστε από τις Βρυξέλλες βλέπουμε συχνά πέντε, δέκα ή και δεκαπέντε αεροπλάνα που περιμένουν, το ένα πίσω από το άλλο στο διάδρομο απογείωσης, να λάβουν την άδεια αναχώρησης.
Πιστεύω ότι πρέπει να δοθεί προτεραιότητα στην καταπολέμηση της συμφόρησης στις μεταφορές γενικά, αλλά ιδίως στην αεροπορία, και ότι οφείλουμε να μεριμνήσουμε για τη δημιουργία αποτελεσματικότερων συστημάτων, ώστε να καταστεί δυνατό να εξαλειφθεί η συμφόρηση αναλόγως.
Αλλά και η κατάρτιση και επιμόρφωση του προσωπικού - όχι μόνο στον πύργο ελέγχου και στα αεροπλάνα - έχει καθοριστική σημασία.
Αν καθοριστεί μια ειδική εκπαίδευση, που θα περιλαμβάνει τις πτυχές του θορύβου και του περιβάλλοντος, θα μπορούσαν να επιτευχθούν πολλά στον τομέα αυτό.
Σε τελευταία ανάλυση, είναι και θέμα υποδομής.
Γνωρίζουμε όλοι τα προβλήματα που συνδέονται με την Eurocontrol, και οι δυσκολίες όσον αφορά την αποτελεσματική κατανομή του εναέριου χώρου μεταξύ πολιτικών και στρατιωτικών αεροσκαφών είναι επαρκώς γνωστές.
Πιστεύω ότι η Επιτροπή πρέπει να ασκήσει πολύ εντονότερη πίεση για την ταχύτερη ανεύρεση λύσεων, ώστε να εξαλειφθεί η συμφόρηση και, ταυτόχρονα, να υπάρξει μεγαλύτερη ασφάλεια και άνεση για τους επιβάτες.
Τελευταίο σημείο: το έκτο πρόγραμμα πλαίσιο έρευνας και ανάπτυξης αποτελεί αντικείμενο επεξεργασίας αυτή τη στιγμή.
Θεωρώ ότι είναι απαραίτητο να ασκήσουμε πολύ έντονη πίεση ώστε να βρεθεί μια λύση ιδίως στον τομέα των μεταφορών.
Από την άποψη αυτή χρειάζεται να συμπεριληφθούν νέες ιδέες στο έκτο πρόγραμμα πλαίσιο έρευνας.
Γνωρίζουμε ότι η συμφόρηση θα είναι ένα από τα κύρια αντικείμενα της συζήτησης των επόμενων ετών.
Πιστεύω ότι χρειαζόμαστε ευφυείς λύσεις που θα μας βοηθήσουν να εξασφαλίσουμε την κινητικότητα του πληθυσμού και να αντιμετωπίσουμε ταυτόχρονα τα προβλήματα.
Γι' αυτό πρέπει να εφαρμόζουμε περισσότερα ιδιαίτερα προγράμματα έρευνας και για τις εναέριες μεταφορές βάσει του έκτου προγράμματος πλαίσιο, προκειμένου να είμαστε σε θέση να προσφέρουμε πειστικές λύσεις στον πληθυσμό στον τομέα αυτό.
Κύριε Πρόεδρε, θα ήθελα να ζητήσω συγγνώμη για την αργοπορία μου.
Η συζήτηση αυτή προχώρησε μάλλον γρήγορα, αλλά έχω παρακολουθήσει αλλού τις δηλώσεις της Επιτρόπου.
Αυτά που είπε δεν φαίνονται τόσο καθαρά ή ακριβή σε σχέση με την κατάσταση ως έχει.
Το βρίσκω μάλλον απογοητευτικό.
Είχαμε μία ενημερωτική συνάντηση μαζί σας το Μάρτιο του 2000.
Περιμένουμε από εσάς να σεβαστείτε όσα είπαμε ή να έλθετε και πάλι για να μας πείτε κάτι διαφορετικό.
Πρέπει να ξέρουμε τι είδους πρόοδος έχει σημειωθεί σε σχέση με εκείνη την ενημερωτική συνάντηση.
Πρέπει να ξέρουμε τι κάνετε γι' αυτά που συζητήσαμε.
Πρέπει να ξέρουμε τι πρόοδος έχει σημειωθεί στον τομέα των εκπομπών θορύβου, των εκπομπών καυσαερίων, καθώς και στο θέμα της εξοικονόμησης καυσίμων.
Οι επιτυχημένες διαπραγματεύσεις απαιτούν προετοιμασία και σκληρή δουλειά.
Πρέπει να γνωρίζουμε ότι αυτό γίνεται και πρέπει να ακούσουμε εσάς να μας το λέτε.
Πρέπει να πείτε στους Αμερικανούς ξεκάθαρα ότι οι εκπομπές θορύβου και καυσαερίων αποτελούν σημαντικό πρόβλημα για την Ευρώπη, πολύ σημαντικότερο απ' ό,τι για τις ΗΠΑ, γιατί είμαστε μικρότερη ήπειρος με διαφορετική υποδομή.
Η προβλεπόμενη αύξηση της ζήτησης του τομέα των αερομεταφορών αποτελεί σαφώς ένα ζήτημα που απαιτεί να αναλάβουμε αμέσως δράση.
Πρέπει να ακολουθήσετε πιστά όσα είπαμε κατά την ενημερωτική συζήτηση.
Και θα σας παρακολουθούμε από κοντά.
Αλλά βασικά χρειαζόμαστε την Επίτροπό μας να υψώσει το ανάστημά της για την Ευρώπη και τη βιομηχανία της, να υψώσει το ανάστημά της για την Ευρώπη και το περιβάλλον της και να υψώσει το ανάστημά της για την Ευρώπη και το λαό της.
Αυτό περιμένουμε από εσάς.
Ας ελπίσουμε ότι θα έχετε να πείτε κάτι παραπάνω στο τέλος της συζήτησης, για να με καθησυχάσετε.
Κύριε Πρόεδρε, δεν θα ήθελα να επαναλάβω άλλους συναδέλφους από όλα τα κόμματα και όλες τις εθνικές ομάδες που είπαν ότι ο χρόνος για συζητήσεις είναι πλέον επικίνδυνα περιορισμένος.
Όλοι μας, κυρία Επίτροπε, χαιρετίζουμε τον τρόπο με τον οποίο διατηρήσατε τη διαπραγματευτική σας θέση, αλλά περιμένουμε να μας πείτε ότι δεν είναι χωρίς τέλος - όπως εξάλλου δεν είναι και η υπομονή μας.
Έχετε την εντολή όλων των κομμάτων και των ομάδων αυτού του Σώματος να καταπιαστείτε με το πρόβλημα της αυξανόμενης ρύπανσης των αιθέρων και τη βλάβη στις ζωές όσων ζουν κοντά σε αεροδρόμια ως αποτέλεσμα της παρούσας κατάστασης.
Υπάρχει ακόμα η πεποίθηση ότι η άνευ ορίων αύξηση των αερομεταφορών αποτελεί απόλυτο καλό, ότι ο καθένας κερδίζει από αυτό.
Δεν είναι αλήθεια.
Υπάρχουν κοινωνικά όρια στην αύξηση και στο πόσο μπορούμε να επωφεληθούμε ακόμα και από κάτι που διευρύνει τους ορίζοντές μας και βελτιώνει τη ζωή μας, όπως τα ταξίδια.
Πέρυσι, ακούσαμε πολλές απειλές και δεχτήκαμε επιθέσεις από τις ΗΠΑ, όταν ετέθη το ενδεχόμενο τα αεροσκάφη που φέρουν διάταξη περιορισμού του θορύβου και τα αεροσκάφη του κεφαλαίου 3 να απαγορευτούν από τον εναέριο χώρο μας, πιθανώς το 2002.
Αλλά η Ευρώπη ως σύνολο αντιμετωπίζει προβλήματα, κυρίως οι άνθρωποι που ζουν κοντά σε αεροδρόμια και υποφέρουν όχι μόνο από την ηχητική ρύπανση, αλλά επίσης από τη ρύπανση των εκπομπών των αεροσκαφών, που έχουν συνέπειες για το περιβάλλον.
Πρέπει να δούμε να ξεκινά κάποια αλλαγή.
Στην περιφέρεια East Midlands στο Ηνωμένο Βασίλειο, όπου κατοικώ, τίθενται σε λειτουργία αρκετά μικρά νέα αεροδρόμια.
Πολλά από αυτά προσπαθούν απεγνωσμένα να συναγωνιστούν την "ολονύκτια" εναέρια κίνηση.
Αυτό σημαίνει εναέρια κίνηση με παλαιότερα αεροσκάφη, που θα συνεχίσουν κουτσά στραβά να πετάνε για μερικά ακόμα χρόνια, εάν τους επιτραπεί κάτι τέτοιο, με ελάχιστους ελέγχους ως προς τον τρόπο λειτουργίας τους.
Εδώ είναι σαφές ότι τα κράτη μέλη μπορούν να αναλάβουν δράση.
Δεν θα έχουμε ποτέ το βαθμό του ελέγχου που χρειαζόμαστε, εκτός και αν δημιουργηθεί το πλαίσιο που θα αποσύρει από τη λειτουργία τα παλαιά αεροσκάφη.
Συμφωνώ με άλλους συναδέλφους που έχουν λάβει το λόγο.
Η κ. Lucas ήταν σαφής εξ ονόματος όλων μας - λέγοντας ότι εάν αποτύχει η συμφωνία το Σεπτέμβριο, δεν θα πρέπει να εγκαταλείψουμε το θέμα λέγοντας από κοινού ότι προσπαθήσαμε, αλλά αποτύχαμε.
Το Σώμα δεν επιθυμεί η Επίτροπος να αποτύχει, επιθυμούμε να πετύχει.
Παρόλο που ακουγόμαστε κάπως απότομοι, μιλάμε πάντα με εξαιρετικά φιλικό πνεύμα.
.
(ES) Κύριε Πρόεδρε, κυρίες και κύριοι βουλευτές, θα συμφωνήσουμε κατά πρώτον σ' ένα πράγμα: τα αεροδρόμια είναι πηγή πλούτου και ανάπτυξης.
Και αν δεν συμφωνείτε, σας ερωτώ πώς φτάσατε εδώ, αν όχι πετώντας.
Τα πράγματα είναι ξεκάθαρα: έχουμε ανάγκη την ύπαρξη αεροδρομίων.
Από κει και πέρα, αυτό που πρέπει να γίνει, χωρίς αμφιβολία, είναι να δημιουργούνται όσο το δυνατόν λιγότερα προβλήματα για τους γύρω πληθυσμούς, αλλά επίσης πρέπει να θυμόμαστε ότι πολλές φορές αυτοί οι πληθυσμοί εγκαθίστανται κοντά στο αεροδρόμιο εξαιτίας της ίδιας του της δραστηριότητας, εξαιτίας της οικονομικής ανάπτυξης που παράγει και των υποδομών που συνεπάγεται.
Πρέπει να βάλουμε τα πράγματα στη σωστή τους θέση.
Το δεύτερο ζήτημα είναι οι αρμοδιότητες των τοπικών αρχών.
Κυρίες και κύριοι, πρόκειται για ζήτημα επικουρικότητας.
Κάθε χώρα έχει τους δικούς της κανόνες και δεν πρόκειται εγώ να πω στις χώρες τι πρέπει να κάνουν σχετικά με το θέμα αυτό.
Τρίτο ζήτημα: ο κανονισμός hushkits, που εισήγαγε και ενέκρινε αυτό το Κοινοβούλιο το 1998 μαζί με το Συμβούλιο, αμφότερα με ομοφωνία.
Κυρίες και κύριοι, αν κάποια στιγμή σας παρουσιάσω ή σας προτείνω μία τροποποίηση αυτού του κανονισμού, θα είναι ακριβώς για να αντικατασταθεί με κάτι ακόμη καλύτερο για τους πληθυσμούς γύρω από τα αεροδρόμια, για να βελτιωθεί.
Και, επιπλέον, αυτό να γίνει κατά τέτοιον τρόπο που να μην μας οδηγεί σε διεθνή διαφωνία και διαμάχη, όπως συμβαίνει με τον τωρινό κανονισμό.
Φυσικά, η Επιτροπή, η Κοινότητα αυτή καθαυτή, δεν είναι μέλος της Οργάνωσης Διεθνούς Πολιτικής Αεροπορίας, είναι όμως τα κράτη μέλη της.
Εμείς έχουμε ένα είδος δευτερεύουσας θέσης σε μια γωνία.
Αυτή είναι η παρούσα κατάσταση.
Ο τωρινός κανονισμός καταγγέλθηκε από τις Ηνωμένες Πολιτείες σύμφωνα με το άρθρο 84 και στην τελευταία συνάντηση του Συμβουλίου της ICAO, πριν από μία εβδομάδα, καταφέραμε, κυρίες και κύριοι, να αναβάλουμε τη λήψη αποφάσεως και να αφήσουμε για τον Νοέμβριο, δηλαδή για μετά τη συνέλευση, τη λήψη αποφάσεως σχετικά με το βάσιμο της καταγγελίας των Ηνωμένων Πολιτειών για τον ευρωπαϊκό κανονισμό hushkits.
Θα πρέπει να δούμε ποιο θα είναι το αποτέλεσμα.
Προσωπικά θα ήθελα να συμφωνήσουμε με τις Ηνωμένες Πολιτείες, με τις αναπτυσσόμενες χώρες και με τις υπόλοιπες χώρες που αποτελούν μέλη της ICAO, κανόνες που θα βελτιώνουν τις παροχές των αεροπλάνων και θα οδηγήσουν όσο το δυνατόν συντομότερα στον εκσυγχρονισμό των στόλων των διαφόρων χωρών.
Υπάρχει ένα άλλο ζήτημα που τέθηκε από τον κ. Sterckx, την κ. Lucas, μα και από άλλους, όπως ο κ. Blokland και ο κ. Χατζηδάκης: η ανανέωση των στόλων.
Εδώ υπάρχουν δυο διαφορετικές πτυχές.
Πρώτον, χάρη στον κανονισμό μας καταφέραμε να προχωρήσουν τα πράγματα στην ICAO.
Γι' αυτό έλεγα προηγουμένως ότι έχουμε ήδη σήμερα επιτύχει θετικά αποτελέσματα.
Θα υπάρχει ένα κεφάλαιο 4 με -10 ντεσιμπέλ.
Αυτό που δεν θα υπάρχει είναι μία συμφωνία για τη σταδιακή μείωση (phasing-out), διότι μέχρι να τεθεί σε ισχύ το κεφάλαιο 4 αυτή δεν θα μπορεί να υπάρξει, όπως συνέβη προηγουμένως με τα κεφάλαια 2 και 3.
Δηλαδή, θα υπάρχει σίγουρα στην συνέλευση του 2004, όταν θα μπορέσουμε να καθορίσουμε συγκεκριμένες ημερομηνίες για την εγκατάλειψη των αεροπλάνων του κεφαλαίου 3.
Έχουμε συμφωνήσει ότι οι μεθοδολογίες και τα συστήματα αξιολόγησης για την επαναταξινόμηση των αεροπλάνων αποτελούν βασικό ζήτημα.
Πρέπει να βγούμε από την σημερινή κατάσταση, με αεροπλάνα του κεφαλαίου 2, επαναταξινομημένα στο κεφάλαιο 3, τα οποία πληρούν τα κριτήρια αυτού του τελευταίου κεφαλαίου μόνο κάτω από ορισμένους κανόνες πτήσης και, επιπλέον, σε πολύ περιορισμένο βαθμό, πράγμα που σημαίνει ότι, υπό άλλες συνθήκες, υπερβαίνουν κατά πολύ αυτά τα επίπεδα θορύβου και δεν πληρούν τα πρότυπα του κεφαλαίου 3.
Αυτή είναι η αιτία της διαμάχης μας για τα hushkits.
Κυρίες και κύριοι, αυτό που αναζητάμε είναι κάποια σημεία συμφωνίας με τις Ηνωμένες Πολιτείες και με μια άλλη σειρά χωρών και πιστεύω ότι το καλύτερο είναι να επιτύχουμε μια συμφωνία μεταξύ όλων.
Και βέβαια θα υπερασπισθώ τις θέσεις των 15 χωρών της Ευρωπαϊκής Ένωσης.
Αλλά θέλω να σας υπενθυμίσω την κατάσταση πριν από ένα χρόνο, όταν η πίεση - η οποία τώρα είναι μικρότερη, διότι, μεταξύ άλλων, έχουμε αρχίσει τις διαπραγματεύσεις και φαίνεται ότι επιτυγχάνουμε κάποια σημεία συμφωνίας - των Ηνωμένων Πολιτειών ήταν πολύ πιο έντονη και υπήρχαν απειλές εμπορικών αντιποίνων εναντίον μίας σειράς χωρών.
Αυτή η πίεση μου μεταδιδόταν από διάφορες χώρες, αντιπροσωπείες χωρών, καθώς επίσης από διάφορους εκπροσώπους σ' αυτήν την Συνέλευση.
Δεν θέλω να ξαναβρεθώ αντιμέτωπη με μια παρόμοια κατάσταση, διότι εκείνη η στιγμή ήταν μια μεγάλη δοκιμασία για μένα που ακόμα δεν ξέρω πώς την άντεξα.
Αυτό που θέλω είναι να φτάσω σε μία συμφωνία με τις Ηνωμένες Πολιτείες που θα μας επιτρέψει να επιτύχουμε τον κοινό στόχο όλων μας, που είναι η μείωση της εκπομπής θορύβων γύρω από τα αεροδρόμιά μας.
Και γι' αυτό τον σκοπό εργάζομαι, επιδιώκοντας όμως συμφωνίες και με τις άλλες χώρες, διότι στην ΙCΑΟ δεν συμμετέχουν μόνο οι 15 χώρες της Ένωσης, αλλά και οι Ηνωμένες Πολιτείες και πολλές άλλες χώρες από διαφορετικά σημεία του πλανήτη, οι οποίες έχουν συμφέροντα κάπως διαφορετικά από τα δικά μας και με τις οποίες πρέπει να καταλήξουμε σε συμφωνία.
Αναφέρθηκαν άλλα δύο θέματα: το ζήτημα του ανταγωνισμού μεταξύ των περισσότερο και των λιγότερο θορυβωδών αεροδρομίων.
Ακριβώς γι' αυτό, προτείνουμε να υπάρχει χωριστή απόφαση για κάθε αεροδρόμιο, με ένα γενικό πλαίσιο στο οποίο θα περιορίζονται σε δύο, τρία ή το πολύ τέσσερα τα διάφορα επίπεδα περιορισμού των λειτουργιών ή των θορύβων, ανάλογα με τις ειδικές συνθήκες ευαισθησίας των γύρω πληθυσμών.
Υπάρχουν ορισμένες γεωγραφικές συνθήκες - για παράδειγμα, αναφέρομαι στο αεροδρόμιο του Σάλτσμπουργκ, όπου υπάρχει πρόβλημα εγκιβωτισμού ανάμεσα σε βουνά και δημιουργούνται φαινόμενα ηχούς που επιδεινώνουν το πρόβλημα του θορύβου - και άλλα ζητήματα που δικαιολογούν ορισμένες προσαρμογές και ορισμένα ειδικά μέτρα προστασίας στις περιοχές αυτές.
Αυτό που προτείνουμε είναι να λαμβάνεται χωριστή απόφαση κατά περίπτωση, όπως ζητούν οι Ηνωμένες Πολιτείες, ή να υπάρχει μία γενική γεωγραφική περιφερειακή προσέγγιση, όπως ζητάμε εμείς.
Η μέση λύση που διαπραγματευόμαστε μαζί τους είναι ένα γεωγραφικό πλαίσιο με 3 ή το πολύ 4 επίπεδα ευαισθησίας.
Μία κατάσταση χωρίς ειδικούς περιορισμούς και άλλα δύο ή τρία επίπεδα με συγκεκριμένους περιορισμούς λειτουργίας.
Τέλος, και μ' αυτό ολοκληρώνω, κύριε Πρόεδρε, θα ήθελα να σας ευχαριστήσω όλους για τις παρεμβάσεις σας και για την υποστήριξή σας, με την ελπίδα ότι θα είναι δυνατό να μπορέσει μία αντιπροσωπεία του Ευρωπαϊκού Κοινοβουλίου να συμμετάσχει στην ICAO, να μας συμπαρασταθεί και να μας συνοδεύσει.
Πιστεύω ότι μπορεί να υπάρξει ένα κοινό ενδιαφέρον για τη συμμετοχή μιας κοινοβουλευτικής αντιπροσωπείας στις συζητήσεις και πρέπει να δούμε πώς θα μπορούσαμε να τη διαρθρώσουμε, όπως γίνεται και σε άλλα είδη διαπραγματεύσεων.
Ένας από τους ομιλητές επισήμανε ότι οι αεροπορικές μεταφορές έχουν ένα όριο.
Κυρίες και κύριοι, τα πάντα έχουν ένα όριο.
Όλοι γνωρίζουμε ότι ο εναέριος χώρος είναι περιορισμένος, οι δυνατότητες είναι περιορισμένες, αλλά εγώ πιστεύω ότι δεν έχουμε φτάσει ακόμη σ' αυτό το σημείο.
Αυτό που πρέπει να κάνουμε είναι να επιτύχουμε τη βέλτιστη διαχείριση όλων των πόρων.
Ακριβώς σε σχέση με αυτά τα όρια των μεταφορών, όχι μόνο των αεροπορικών, αλλά των μεταφορών γενικά, με τις δυνατότητες αύξησης στο πλαίσιο μία αειφόρου ανάπτυξης, ελπίζω ότι, αν τα πράγματα πάνε καλά και ξεπεράσουμε τις εσωτερικές διεργασίες στο πλαίσιο της Επιτροπής, τις επόμενες εβδομάδες θα μπορέσουμε ν' αρχίσουμε ήδη να συζητάμε τη Λευκή Βίβλο για τις μεταφορές, όπου, μεταξύ άλλων, προτείνουμε το τρένο υψηλής ταχύτητας ως εναλλακτική λύση στις αεροπορικές μεταφορές για αποστάσεις μικρότερες των 800-900 χιλιομέτρων.
Ευχαριστώ πολύ, κυρία Επίτροπε.
Η συζήτηση έληξε.
(Η συνεδρίαση λήγει στις 19.59)