# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Παρασκευή 15 Δεκεμβρίου 2000.
Δηλώσεις της Προέδρου
Αγαπητοί συνάδελφοι, όπως γνωρίζετε, το Σάββατο ένας σεισμός χτύπησε και πάλι με τραγικό τρόπο την Κεντρική Αμερική, η οποία έχει ήδη πληγεί σοβαρά αρκετές φορές στη διάρκεια του 20ου αιώνα.
Μέχρι στιγμής, ο απολογισμός είναι ήδη πολύ βαρύς για το Ελ Σαλβαδόρ: 350 νεκροί, 1 200 αγνοούμενοι, μια ολόκληρη περιοχή εντελώς ισοπεδωμένη, χιλιάδες σπίτια κατεστραμμένα σε όλη τη χώρα.
Η Ευρωπαϊκή Ένωση έχει ήδη εκφράσει την αλληλεγγύη της στέλνοντας στην περιοχή μια ομάδα διάσωσης ενώ χρηματοδοτικές ενισχύσεις από την Ευρωπαϊκή Ένωση και τα κράτη μέλη της έχουν αποδεσμευθεί ή βρίσκονται στη διαδικασία της αποδέσμευσης· είμαι σε θέση να δηλώσω ότι ορισμένες Ομάδες του Κοινοβουλίου ζήτησαν να εγγραφεί το θέμα στο πλαίσιο των επειγόντων θεμάτων της Πέμπτης.
Ήθελα επίσης να σας πω ότι υπέβαλα, εξ ονόματος του Ευρωπαϊκού Κοινοβουλίου φυσικά, τα συλλυπητήριά μας στον Πρόεδρο του Ελ Σαλβαδόρ και του εξέφρασα την αμέριστη συμπάθεια μας για τη δοκιμασία που έπληξε τη χώρα.
Σε ένδειξη σεβασμού στη μνήμη των θυμάτων και στην απέραντη θλίψη των οικογενειών τους, σας καλώ να τηρήσουμε ενός λεπτού σιγή.
(Το Σώμα, όρθιο, τηρεί ενός λεπτού σιγή)
Πρόεδρος.
Η 31η Δεκεμβρίου, ημέρα γιορτής για τους περισσότερους από εμάς, έγινε δυστυχώς ημέρα πένθους για τις οικογένειες του Volendam στις Κάτω Χώρες, όπου χάθηκαν δέκα έφηβοι τη νύχτα του Αγίου Συλβέστρου.
Θα ήθελα να εκφράσω, εξ ονόματος του Ευρωπαϊκού Κοινοβουλίου, στους γονείς και τις οικογένειες των θυμάτων την αλληλεγγύη μας στη δοκιμασία που περνάνε.
Εκφράζω επίσης τις ευχές μου για γρήγορη αποκατάσταση στους 180 τραυματίες αυτής της φοβερής πυρκαγιάς.
Δεν θα μπορούσα να ξεχάσω και κάποια άλλα μέρη που, ενώ είναι τόποι γιορτής και χαράς, μεταμορφώνονται πολύ συχνά σε τόπους θλίψης και πένθους, εξαιτίας της έλλειψης επαρκών μέτρων ασφαλείας.
Σε αυτό το πνεύμα απευθύνω τα θερμά μου συλλυπητήρια στις οικογένειες των 309 θυμάτων της πυρκαγιάς στο χορευτικό κέντρο της πόλης Luoyang στην Κίνα και σας καλώ να τηρήσουμε στη μνήμη τους ενός λεπτού σιγή.
(Το Σώμα, όρθιο, τηρεί ενός λεπτού σιγή)
Πρόεδρος.
Αγαπητοί συνάδελφοι, όπως όλοι σας, θα επιθυμούσα να μπορούσαμε να ανοίξουμε την πρώτη περίοδο συνόδου του έτους χωρίς να πρέπει να μνημονεύσουμε νέα θύματα της τρομοκρατίας της ΕΤΑ.
Δυστυχώς, στις 20 Δεκεμβρίου, ο Juan Miguel Gervilla, μέλος της δημοτικής αστυνομίας της Βαρκελώνης, δολοφονήθηκε από τρομοκράτες.
Αιφνιδίασε τους δολοφόνους του τη στιγμή που προετοίμαζαν μια απόπειρα· η θαρραλέα πράξη του του κόστισε δυστυχώς τη ζωή, έσωσε όμως αναμφίβολα πολλές άλλες ανθρώπινες ζωές.
Για το λόγο αυτό θα ήθελα να σας ζητήσω να τηρήσουμε ενός λεπτού σιγή.
(Το Σώμα, όρθιο, τηρεί ενός λεπτού σιγή)
Αναπομπή σε επιτροπή
Όσον αφορά την έκθεση του κ. Cashman σχετικά με την πρόσβαση του κοινού στα έγγραφα του Κοινοβουλίου, του Συμβουλίου και της Επιτροπής, για την οποία η ψηφοφορία επί του σχεδίου νομοθετικού ψηφίσματος είχε αναβληθεί στις 16 Νοεμβρίου 2000, η Επιτροπή Ελευθεριών και Δικαιωμάτων των Πολιτών με ενημέρωσε ότι δεν είναι ακόμη σε θέση να τηρήσει την προθεσμία των δυο μηνών που προβλέπεται από τον Κανονισμό.
Για το λόγο αυτό, ζητεί την αναπομπή σε επιτροπή βάσει του άρθρου 144, παράγραφος 1 του Κανονισμού μας.
Δίνω αμέσως το λόγο στον κ. Watson, πρόεδρο της εν λόγω επιτροπής, για να παρουσιάσει το αίτημα εξ ονόματος της επιτροπής του.
.
(EN) Κυρία Πρόεδρε, στις 16 Νοεμβρίου το Σώμα συμφώνησε με το αίτημα της επιτροπής στην οποία έχω την τιμή να προεδρεύω, για να αναβληθεί η τελική ψηφοφορία επί του προτεινόμενου νομοθετικού ψηφίσματος του κ. Cashman.
Η αναβολή αυτή είχε σκοπό να δώσει χρόνο στα άλλα θεσμικά όργανα για να μελετήσουν τις τροπολογίες μας και στην Επιτροπή για να διατυπώσει τις τροποποιημένες προτάσεις της.
Από την περίοδο συνόδου του Νοεμβρίου, είχαμε επαφές με τα άλλα θεσμικά όργανα, παρόλα αυτά δεν έχει ακόμη επιτευχθεί συμφωνία.
Επομένως, ζητάμε από το Σώμα παράταση της αναβολής για δύο μήνες το ανώτερο ώστε να ολοκληρωθεί ο διάλογος και να παρουσιάσουμε, ελπίζουμε, τις συμβιβαστικές τροπολογίες για ψηφοφορία στην περίοδο συνόδου της 28ης Φεβρουαρίου.
(Το Σώμα εγκρίνει την αίτηση)
Διάταξη τωv εργασιώv
Η ημερήσια διάταξη προβλέπει την εξέταση του τελικού σχεδίου της ημερήσιας διάταξης, όπως καταρτίστηκε από τη Διάσκεψη των Προέδρων κατά τη συνεδρίασή της της 11ης Ιανουαρίου τρέχοντος έτους.
Συνεδριάσεις από 15 ως 18 Ιανουαρίου στο Στρασβούργο Πρόεδρος.
Για την Δευτέρα, την Τρίτη και την Τετάρτη δεν υπάρχουν τροποποιήσεις.
Κυρία Πρόεδρε, θα ήθελα να παρατηρήσω στους συναδέλφους μου και σε εσάς, ότι αν και καταλαβαίνω τους λόγους που σας οδήγησαν να φορτώσετε τόσο την ημερήσια διάταξη, όσον αφορά την Τετάρτη, για τα πολιτικά θέματα που συζητούνται μεταξύ 9 π.μ. και 4 μ.μ. το Συμβούλιο και η Επιτροπή διαθέτουν ακριβώς τον ίδιο χρόνο ομιλίας με το σύνολο των μελών του Σώματος: 90 λεπτά για το Συμβούλιο και την Επιτροπή και 90 λεπτά για τους βουλευτές.
Το επισημαίνω, με λυπεί το γεγονός αυτό, γνωρίζω ότι έχουμε μια Τετάρτη πολύ φορτωμένη, ας προσπαθήσουμε όμως να το αλλάξουμε, γιατί η κοινοβουλευτική συζήτηση είναι αυτή που πρέπει να υπερισχύει των θεσμικών οργάνων.
Ευχαριστώ, κύριε Dell'Alba.
Θα λάβω ευχαρίστως υπόψη μου την παρατήρησή σας.
Κυρία Πρόεδρε, θέλω να συνεχίσω στο πνεύμα της παρέμβασης του συναδέλφου Dell' Alba και να πω επίσης κάτι όσον αφορά την Τετάρτη.
Όχι μόνο είναι το πρόγραμμα της ημέρας αυτής υπερφορτωμένο, αλλά διεκπεραιώνονται επιπλέον σημαντικές εκθέσεις - όπως η έκθεση Sjφstedt για τους φυσικούς οικότοπους και άλλες - χωρίς συζήτηση και θεωρώ ότι πρόκειται για σφάλμα.
Αυτή είναι όμως η συνέπεια της καταστροφικής, λανθασμένης απόφασης για την κατάργηση της συνεδρίασης της Παρασκευής, την οποία ήθελα έπ' ευκαιρία να υπενθυμίσω.
Κυρία Πρόεδρε, ζήτησα το λόγο για να παρέμβω σχετικά με την κοινή συζήτηση για την αλιεία την Τρίτη.
Προβλέπεται μια σημαντική συζήτηση εκείνη την ημέρα και η Διάσκεψη των Προέδρων αποφάσισε να συμπεριλάβει μια δήλωση της Επιτροπής σχετικά με την Συμφωνία Αλιείας με το Μαρόκο χωρίς ψήφισμα.
Όπως γνωρίζετε, πρόκειται για ένα πολύ λεπτό θέμα και θα ήθελα να σας ζητήσω ορισμένες διευκρινίσεις, διότι η συμπερίληψη αυτού του θέματος ενδέχεται να στρεβλώσει κάπως τη γενική συζήτηση.
Σας ζητώ, καταρχάς, να μου διευκρινίσετε με τίνος πρόταση συμπεριλήφθηκε, αν δηλαδή, το ζήτησε η ίδια η Επιτροπή ή μια πολιτική ομάδα.
Αλλωστε, σύμφωνα με την ημερήσια διάταξη, το φυσιολογικό θα ήταν να λάβει χώρα η κοινή συζήτηση των τεσσάρων εκθέσεων και έπειτα να πραγματοποιηθεί η δήλωση της Επιτροπής και άλλη συζήτηση σχετικά μ' αυτή.
Καθώς πιστεύω ότι αυτό δεν θα είναι δυνατό, επειδή οι πολιτικές ομάδες έχουν κατανείμει τον χρόνο των παρεμβάσεων των βουλευτών, ζητώ, στην περίπτωση αυτή, η δήλωση της Επιτροπής να εγγραφεί στην ημερήσια διάταξη πρώτη, για να μπορέσουμε οι βουλευτές να παρέμβουμε στη συζήτηση, και να μην παρεμβληθεί η δήλωση στο μέσο της συζήτησης, πράγμα που θα εμπόδιζε τους βουλευτές να μπορούν να απαντήσουν όλοι επί ίσοις όροις σ' αυτή τη δήλωση της Επιτροπής.
Κυρία Πρόεδρε, απαντώ με μεγάλη μου χαρά.
Η Σοσιαλιστική Ομάδα ζήτησε αυτή τη δήλωση της Επιτροπής.
Δεν γνωρίζω αν προστέθηκε και κάποια άλλη Ομάδα.
Ο λόγος είναι πολύ απλός: τις τελευταίες ημέρες είδαμε τον Επίτροπο Fischler ζωντανά στη τηλεόραση να διακόπτει τις διαπραγματεύσεις.
Ο Πρόεδρος Πρόντι - δεν γνωρίζω αν βρίσκεται ακόμη στο Μαρόκο - έκανε μία νέα πρόταση και ξανάρχισε τις συνομιλίες.
Ορισμένοι Υπουργοί Γεωργίας ή Αλιείας - μεταξύ των οποίων και ο Ισπανός - έκαναν επίσης δηλώσεις και έχει σημασία να μπορούμε να συζητήσουμε αυτό το θέμα και να μπορούμε να είμαστε τόσο ενημερωμένοι - δεν ζητάμε ψήφισμα - τουλάχιστον, όσο οι εκφωνητές της τηλεόρασης.
Πραγματικά είναι η πιο κατάλληλη στιγμή, τώρα που συζητιέται το μέλλον της αλιευτικής πολιτικής με τέσσερις εκθέσεις, να κάνει η Επιτροπή αυτή τη δήλωση.
Αυτή είναι η λογική που ώθησε τη Σοσιαλιστική Ομάδα να τη ζητήσει.
Ευχαριστώ, κύριε Barσn Crespo.
Κύριε Varela, ο κ. Barσn Crespo σας απάντησε.
Η αίτηση προερχόταν από την Ομάδα των Ευρωπαίων Σοσιαλιστών, αλλά μπορώ να πω ότι συγκέντρωσε τη συναίνεση του συνόλου της Διάσκεψης των Προέδρων.
Κυρία Πρόεδρε, εγώ ζήτησα μία διευκρίνιση.
Δεν πρόκειται να συζητήσω έπ' ουδενί τη δυνατότητα μίας δήλωσης από την Επιτροπή, που όπως είναι προφανές τη διαθέτει.
Θέλω να καταστήσω σαφές ότι εμείς την υποστηρίζουμε και πιστεύω ότι την στήριξε επίσης η Διάσκεψη των Προέδρων των πολιτικών ομάδων, όμως έχω σήμερα μία συνεδρίαση της Επιτροπής Αλιείας, μία έκτακτη συνεδρίαση και αυτό το ζήτημα θα τεθεί, όπως είναι λογικό, και ως πρόεδρος αυτής της επιτροπής, θα ήθελα να έχω όλες τις σχετικές πληροφορίες πριν τη διαβιβάσω στους συναδέλφους μου.
Επομένως η δήλωση είναι καλοδεχούμενη.
Δεν υπάρχει καμιά αντίρρηση, και όχι μόνο αυτό αλλά η Ομάδα μας την υποστήριξε επιπλέον.
Για να διεξαχθεί ορθά η συζήτηση, και αυτό με απασχολεί περισσότερο, διότι αυτό το ζήτημα θα στρέβλωνε πιθανώς τις τέσσερις σημαντικές συζητήσεις για την αλιεία, το φυσιολογικό θα ήταν να γίνει η δήλωση μετά τη συζήτηση και στη συνέχεια να μας δοθεί χρόνος για να συνεχίσουμε τη συζήτηση αυτού του θέματος, μολονότι δεν νομίζω ότι αυτό θα είναι εφικτό.
Οι αρμόδιες υπηρεσίες με ενημέρωσαν ότι η σειρά των παρεμβάσεων θα είναι η ακόλουθη: πρώτα οι τέσσερις εισηγητές της έκθεσης και στη συνέχεια θα δοθεί ο λόγος στον Επίτροπο για να κάνει την προβλεπόμενη δήλωση.
Οι εισηγητές στην περίπτωση αυτή δε θα μπορέσουν να απαντήσουν στον ίδιο τον Επίτροπο κατά την κοινή συζήτηση.
Αυτό που σας ζητώ λοιπόν, είναι να γίνει πρώτα η δήλωση της Επιτροπής, και στη συνέχεια να παρέμβουν οι ομιλητές, ώστε να έχουν όλοι το ίδιο δικαίωμα ως βουλευτές να γνωρίζουν και να μπορούν να απαντήσουν στην δήλωση του Επιτρόπου.
Κυρία Πρόεδρε, θα ήθελα να πληροφορήσω τον κ. Varela Suanzes-Carpegna ότι αυτοί είναι οι όροι της Διάσκεψης των Προέδρων, αλλά βλέπω ότι του το έχουν ήδη κοινοποιήσει οι αρμόδιες υπηρεσίες.
Η ιδέα - μετά από αίτηση της πλειοψηφίας των προέδρων των Ομάδων - ήταν να μιλήσουν πρώτα οι τέσσερις εισηγητές και να προστεθεί έπειτα η παρέμβαση του εκπροσώπου της Επιτροπής.
Αυτό ακριβώς συνέβη κατά τη Διάσκεψη των Προέδρων, στην οποία είχα την τιμή να σας εκπροσωπήσω, κυρία Πρόεδρε.
Η αίτηση του κ. Varela είναι ένα άλλο ζήτημα.
Ευχαριστώ, κύριε Colom i Naval.
Πιστεύω ότι όλα είναι ξεκάθαρα τώρα.
Πέμπτη:
Πρόεδρος.
Έχω λάβει δυο προτάσεις τροποποίησης που αφορούν τη συζήτηση επίκαιρων, επειγόντων και σημαντικών θεμάτων.
Προτείνεται να αντικατασταθεί το σημείο "Χορήγηση βίζας μεταξύ Ρωσίας και Γεωργίας" από νέο σημείο με τίτλο "Υπόθεση Danone" · η πρόταση αυτή κατατέθηκε από την Ομάδα της Ευρωπαϊκής Ενωτικής Αριστεράς /Αριστεράς των Πρασίνων των Βορείων Χωρών.
Έχω λάβει και μια άλλη πρόταση από την Ομάδα Ένωση για την Ευρώπη των Εθνών, η οποία θα ήθελε να αντικατασταθεί το ίδιο σημείο με ένα νέο σημείο με τίτλο "Κατάσταση στην Αλγερία" .
Κυρία Πρόεδρε, θα ήθελα να σας πω, με δυο λόγια, για ποιο λόγο η Ομάδα μου κατέθεσε αυτή την πρόταση σχετικά με αυτό που, σύμφωνα κυρίως με τις γαλλικές εφημερίδες, εξελίσσεται στην υπόθεση Danone.
Είναι ένα σημαντικό θέμα που ξεπερνάει τα απλά όρια μιας Ομάδας.
Πρόκειται στη συγκεκριμένη περίπτωση για την πολιτική ενός μεγάλου ομίλου παραγωγής γεωργικών τροφίμων, που πραγματοποίησε οικονομικά αποτελέσματα τα οποία ο ίδιος ο πρόεδρος του χαρακτήρισε εξαιρετικά και που την ίδια στιγμή αποφασίζει να καταργήσει 3 000 θέσεις εργασίας και να κλείσει πολλές επιχειρήσεις του σε διάφορα κράτη μέλη της Ευρωπαϊκής Ένωσης.
Μου φαίνεται ότι δεν μπορούμε, από την μια, να θέτουμε την πλήρη απασχόληση ως προτεραιότητα της δράσης της Ευρωπαϊκής Ένωσης και να εργαζόμαστε για την επεξεργασία ενός καταστατικού για την ευρωπαϊκή επιχείρηση το οποίο θα προβλέπει νέα δικαιώματα για τους μισθωτούς και, από την άλλη, να δεχόμαστε χωρίς αντίδραση μια τέτοια στρατηγική που βάζει τον νόμο των μετόχων πάνω από οποιαδήποτε άλλο μέλημα.
Για το λόγο αυτό, προτείνω να περιληφθεί το θέμα στη συζήτηση επειγόντων θεμάτων.
Κυρία Πρόεδρε, η Ομάδα μου θα ψηφίσει υπέρ της πρότασης αυτής, διότι, ακριβώς σύμφωνα με τα επιχειρήματα του κ. Wurtz, πρόκειται για ένα ζήτημα που δεν είναι γαλλικό, είναι ευρωπαϊκό, λόγω της σπουδαιότητας του Ομίλου Danone και λόγω του αντίκτυπου των μέτρων που προτείνονται σε διάφορες χώρες.
Επιπλέον, καθώς στη Συνθήκη της Νίκαιας εγκρίθηκε το καταστατικό της ευρωπαϊκής ανώνυμης εταιρείας, πιστεύουμε ότι είναι ένα απολύτως επίκαιρο θέμα, το οποίο συνδέεται επίσης με τη σουηδική Προεδρία.
Λαμβάνοντας υπόψη ότι στην Ομάδα μου τέθηκε επίσης το ζήτημα άλλων πολυεθνικών εταιρειών ευρωπαϊκού, αλλά και παγκόσμιου βεληνεκούς, στον τομέα της αυτοκινητοβιομηχανίας και της σιδηρουργίας, θεωρούμε ότι το θέμα αυτό αξίζει ουσιαστική μελέτη στην Επιτροπή Κοινωνικών Υποθέσεων.
Ίσως θα μπορούσε να αλλάξει το ένα θέμα με το άλλο, διότι το συγκεκριμένο ζήτημα είναι αρκετά σημαντικό για να μελετηθεί βαθύτερα και λεπτομερέστερα.
Κυρία Πρόεδρε, δεν αμφιβάλλουμε ότι πρόκειται για ένα σημαντικό θέμα, το οποίο όμως προκύπτει επανειλημμένα.
Στο παρελθόν, συμφωνήσαμε ότι θα ασχολούμαστε πάντοτε με τέτοιες περιπτώσεις κατά τη διάρκεια μιας ευρύτερης συζήτησης.
Η διεξαγωγή κατεπείγουσας συζήτησης δεν ενδείκνυται λοιπόν, ιδίως επειδή και το θέμα που προτείνεται να διαγραφεί είναι σημαντικό.
Εξάλλου, θέλω να τονίσω - δεν μπορούσα βέβαια να λάβω μέρος στη Διάσκεψη των Προέδρων, λόγω του συνεδρίου της Ομάδας του Ευρωπαϊκού Λαϊκού Κόμματος, αλλά με εκπροσώπησε ο συνάδελφός μου, James Provan - ότι το ζήτημα τέθηκε ήδη σε ψηφοφορία κατά τη Διάσκεψη των Προέδρων και, επομένως, δεν πρέπει να συζητηθεί εκ νέου.
Διαφωνούμε με την εξέταση του θέματος αυτού ως κατεπείγοντος.
Κυρία Πρόεδρε, καταρχάς ο κ. Poettering δικαιολογείται απόλυτα να κάνει λάθος, εφόσον απουσίαζε.
Όμως, κύριε Poettering, σας πληροφορώ ότι η Διάσκεψη των Προέδρων δεν ψήφισε ούτε υπέρ ούτε κατά αυτής της πρότασης και μου υποδείχθηκε να υποβάλω την πρόταση στην Ολομέλεια, όπως και έκανα.
Όσον αφορά την πρόταση του κ. Barσn Crespo, συμφωνώ απολύτως με την πρόταση να παραπεμφθεί συνολικά το πρόβλημα, δηλαδή η υπόθεση Danone και άλλες παρόμοιες καταστάσεις στην Επιτροπή Κοινωνικών Υποθέσεων έτσι ώστε να γίνει στη συνέχεια μια πιο γενική συζήτηση για το θέμα αυτό.
Το πρόβλημα μου δεν είναι να το καταστήσω αναγκαστικά επείγον θέμα, είναι να ασχοληθούμε με αυτή τη σημαντική ανωμαλία που έχει προκαλέσει μεγάλη ταραχή στην κοινή γνώμη των χωρών μας και απαιτεί, πραγματικά, τη δράση της Ευρωπαϊκής Ένωσης.
Αν λοιπόν είναι σύμφωνοι οι υπόλοιποι συνάδελφοι, υποστηρίζω πλήρως να παραπεμφθεί το θέμα στην Επιτροπή Κοινωνικών Υποθέσεων.
Κύριε Wurtz, να συνάγω λοιπόν από αυτά που μόλις είπατε ότι αποσύρετε την άμεση πρόταση που είχατε υποβάλει για την αντικατάσταση του σημείου 5 της συζήτησης επειγόντων θεμάτων με το σημείο αυτό;
Μπορώ να θεωρήσω ότι υπάρχει ευρεία συναίνεση για την πρόταση του κ. Barσn Crespo;
Βλέπω ότι έτσι είναι.
Επιθυμεί να μιλήσει κάποιος από την Ομάδα Ένωση για την Ευρώπη των Εθνών για να παρουσιάσει την αίτηση αντικατάστασης του ίδιου σημείου με το σημείο "Κατάσταση στην Αλγερία" ;
Κυρία Πρόεδρε, θυμίσατε πριν από λίγο τις φρικαλεότητες που όλοι γνωρίζουμε και συνδέονται με την τρομοκρατία.
Τώρα, η Ομάδα ΕΕΕ επιθυμεί να μπορέσει το Σώμα να συζητήσει την κατάσταση στην Αλγερία στην συζήτηση επειγόντων θεμάτων.
Πράγματι, την προηγούμενη εβδομάδα, είδαμε όλοι στην τηλεόραση τις φρικτές εικόνες από τις πρόσφατες σφαγές που διέπραξαν στη χώρα αυτή ισλαμιστές τρομοκράτες οι οποίοι ωθούν ολοένα και πιο μακριά τα όρια της φρίκης.
Δεν κατανοούμε πώς γίνεται το Ευρωπαϊκό Κοινοβούλιο, το οποίο είναι τόσο εύθικτο στα προβλήματα που αφορούν τα ανθρώπινα δικαιώματα, να μείνει ανέκφραστο απέναντι στο νέο αυτό δείγμα φανατικού παραλογισμού.
Η επιλογή μιας τέτοιας συζήτησης θα μας επέτρεπε να επιβεβαιώσουμε ότι τα μέτρα που λαμβάνονται στις χώρες της Βόρειας Αφρικής, και συγκεκριμένα στην Αλγερία, για τη διεξαγωγή ενός ανηλεούς αγώνα ενάντια στους δολοφόνους παιδιών και τους συνενόχους τους, απολαμβάνουν τη μαζική υποστήριξη των ευρωπαίων βουλευτών.
Φρονούμε ότι είναι καθήκον μας να στείλουμε στον λαό της Αλγερίας ένα μήνυμα συμπάθειας και αλληλεγγύης και την ενθάρρυνσή μας στην κυβέρνηση της Αλγερίας για να υλοποιήσει στο θέμα αυτό, με την υποστήριξη της Ευρωπαϊκής Ένωσης, την πολιτική που αναμένει η συντριπτική πλειοψηφία των πολιτών οι οποίοι δεν είναι περισσότερο εξοικειωμένοι από εμάς με αυτή την τυφλή βία που παραμορφώνει τη χώρα τους.
Πιστεύω ότι οποιοσδήποτε είχε την ευκαιρία να πάει στην Αλγερία τους τελευταίους μήνες, τα τελευταία χρόνια, μπορεί να εκτιμήσει καλύτερα το τι αντιπροσωπεύει αυτή η φρικτή υπόθεση της τρομοκρατίας για τον λαό της Αλγερίας, και πραγματικά, πιστεύω ότι θα αποτελούσε τιμή για το Σώμα μας να συζητήσουμε αυτό το πρόβλημα ως επείγον.
Θεωρώ λοιπόν ότι πρόκειται για καλή πρόταση.
NL) Κυρία Πρόεδρε, το μέγα πρόβλημα είναι ότι συμβαίνουν τόσα πολλά στον κόσμο.
Αν δει κανείς κάθε πρόβλημα ξεχωριστά, διερωτάται γιατί δεν δίνεται άμεση προτεραιότητα στο πρόβλημα αυτό.
Το ίδιο ισχύει και για την Αλγερία.
Συζητούμε συγχρόνως την υποχρέωση θεώρησης διαβατηρίου που επέβαλε μονομερώς η Ρωσία στη Γεωργία από την 5η Δεκεμβρίου 2000.
Όποιος γνωρίζει την κατάσταση στην ευρύτερη περιοχή, γνωρίζει ότι η κατάσταση είναι εκρηκτική και ότι θα πρέπει επομένως να περιμένουμε την ένταση των συγκρούσεων στην περιοχή.
Η κοινοβουλευτική μας επιτροπή επέστησε με έμφαση την προσοχή μας στο ζήτημα αυτό και ζήτησε να δοθεί προτεραιότητα.
Την προηγούμενη φορά η συζήτησή του αναβλήθηκε.
Πιστεύω λοιπόν ότι πολύ σωστά εφιστούμε την προσοχή στην περιοχή αυτή, προκειμένου να αποφευχθούν, στο μέτρο του δυνατού, συγκρούσεις αργότερα και να επιστήσουμε επίσης την προσοχή των ρωσικών αρχών στο πρόβλημα.
Κυρία Πρόεδρε, προκειμένου να αποφύγουμε να θέσουμε σε αντιπαράθεση τα δυο θέματα, θα μπορούσαμε ίσως να εντάξουμε το θέμα της κατάστασης στην Αλγερία στο σημείο "Ανθρώπινα δικαιώματα" , πράγμα το οποίο θα επέτρεπε να συμπεριληφθούν στη συζήτηση όλα τα προτεινόμενα θέματα.
Βλέπω ότι η πολύ πρόσφορη αυτή πρόταση έχει τη συναίνεση του Σώματός μας.
Έτσι, θα ψηφίσουμε για αυτό ως προσθήκη στο σημείο "Ανθρώπινα δικαιώματα" .
(Το Σώμα παρέχει σύμφωνη γνώμη)
Πάντα όσον αφορά την Πέμπτη, έχω λάβει μια αίτηση της Ομάδας των Ευρωπαίων Σοσιαλιστών και της Ομάδας του Ευρωπαϊκού Λαϊκού Κόμματος που αφορά την προσθήκη ενός σημείου με τίτλο "Σεισμός στο Ελ Σαλβαδόρ" .
Η πρόταση αυτή δεν χρήζει δυστυχώς σχολιασμού, γι' αυτό την θέτω αμέσως σε ψηφοφορία.
(Το Σώμα παρέχει σύμφωνη γνώμη επί της προτάσεως))
Κυρία Πρόεδρε, θα ήθελα να πω κάτι ακόμα σχετικά με τη συνεδρίαση της Πέμπτης.
Εφιστώ την προσοχή στο πρόγραμμα της συνεδρίασης της Πέμπτης, σύμφωνα με το οποίο η συζήτηση επί των εκθέσεων συνεχίζεται και μετά τις 17.30 μέχρι τις 18.30.
Εκείνη την ώρα, προς έκπληξιν, θα εξετασθεί η έκθεση για την ανταγωνιστικότητα της δασοκομικής βιομηχανίας, την οποία εκπόνησα ο ίδιος εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας.
Κατόπιν αυτού, στις 18.30, ακολουθεί ψηφοφορία επί της εν λόγω έκθεσης, η οποία αφορά τις θέσεις εργασίας τεσσάρων εκατομμυρίων ευρωπαίων εργαζομένων και την ανταγωνιστικότητα αυτού του βιομηχανικού τομέα, καθώς και των συναφών του βιομηχανιών.
Κατά τη γνώμη μου, το πρόγραμμα της συνεδρίασης της Πέμπτης έχει τώρα οδηγηθεί σε πάρα πολύ μεγάλα προβλήματα, λόγω του ότι καταργήθηκαν οι συνεδριάσεις της Παρασκευής, εάν τελικά αναγκαστούμε να συζητήσουμε στις 17.30 επί μιας έκθεσης που αφορά τις θέσεις εργασίας τεσσάρων εκατομμυρίων ανθρώπων.
Γνωρίζω ότι στις ψηφοφορίες παραμένουν το πολύ μερικές δεκάδες άτομα.
Θα είναι μειωτικό του κύρους του Κοινοβουλίου να λάβουμε θέση για μια τόσο ευρείας εμβέλειας έκθεση με μια τόσο μικρή ομάδα βουλευτών.
Γι' αυτόν τον λόγο, θα προτιμούσα να ψηφίζαμε στη συνεδρίαση της Πέμπτης μόνο για τα επείγοντα θέματα και να μεταθέταμε τις ψηφοφορίες που αφορούν αυτές καθαυτές τις εκθέσεις από το απόγευμα της Πέμπτης στην ημερήσια διάταξη της επόμενης περιόδου συνόδου στις Βρυξέλλες.
Ευχαριστώ, κύριε Seppδnen.
Σημειώνω ευχαρίστως την παρατήρησή σας.
Η εμπειρία έχει δείξει ότι η παρουσία των βουλευτών κατά την ώρα των ψηφοφοριών το απόγευμα της Πέμπτης ήταν πάντοτε σημαντική, πράγμα που καθιστά αβάσιμους τους φόβους που μόλις εκφράσατε.
Επιθυμώ ολόψυχα, βεβαίως, να συνεχίσουμε να ενεργούμε κατ' αυτόν τον τρόπο.
Συνεδριάσεις της 31ης Ιανουαρίου και 1ης Φεβρουαρίου στις Βρυξέλλες
Πρόεδρος.
Για την περίοδο συνόδου της 31ης Ιανουαρίου και 1ης Φεβρουαρίου στις Βρυξέλλες δεν έχει προταθεί καμία τροποποίηση.
Η διάταξη των εργασιών καθορίζεται κατ' αυτόν τον τρόπο.
Κυρία Πρόεδρε, επί της διαδικασίας.
Εφιστώ την προσοχή σας στο γεγονός ότι ανησυχητικά συμβάντα έλαβαν χώρα στην Μόσχα το τελευταίο 24ωρο, με κύριο στόχο τα ανεξάρτητα μέσα μαζικής ενημέρωσης και την ελευθερία του Τύπου.
Ο όμιλος Media-Most διευθύνει την ανεξάρτητη τηλεόραση της Ρωσίας και διαθέτει επίσης αρκετούς ραδιοφωνικούς σταθμούς και ανεξάρτητα περιοδικά.
Ο κ. Andrey Tsimaylo, αντιπρόεδρος της Media-Most, συνελήφθη χθες και υπεβλήθη σε πεντάωρη ανάκριση, και στη συνέχεια ο κ. Anton Titov, ο οικονομικός διευθυντής της ανεξάρτητης τηλεόρασης, συνελήφθη από την ασφάλεια που εισέβαλε στο σπίτι της μητέρας του, σπάζοντας την πόρτα.
Επίσης αρκετά κατώτερα στελέχη της ανεξάρτητης τηλεόρασης έχουν συλληφθεί και ανακρίνονται αυτή τη στιγμή που μιλάμε.
Πρόκειται για μία άκρως ανησυχητική εξέλιξη και υπερβαίνει το προσωπικό ζήτημα του κ. Gusinsky, το οποίο έχω θέσει ξανά, με την ιδιότητα του συμβούλου του, όπως είναι γνωστό.
Κυρία Πρόεδρε, θα μπορούσατε να επιληφθείτε επί του θέματος;
Συναντήσατε τον αντιπρόεδρο της Media-Most, κ. Malashenko, τον Ιούνιο.
Μιλήσατε μαζί του για το πρόβλημα της κυβερνητικής πίεσης στην ελευθερία του Τύπου και προτείνατε ότι κάτι πρέπει να γίνει.
Θα μπορούσαμε να βρούμε κάποιον τρόπο για να διαβιβάσουμε τις απόψεις μας στη ρωσική κυβέρνηση και να επιλύσουμε το ζήτημα της ελευθερίας του Τύπου και της έκφρασης το οποίο αποτελεί αγκάθι στις σχέσεις μεταξύ της Ρωσικής Ομοσπονδίας και της Ευρωπαϊκής Ένωσης;
(Χειροκροτήματα)
Κυρία Πρόεδρε, έμαθα, μετά από επιμονή, ότι ο πρόεδρος Ben Ali, εν συνεχεία του ψηφίσματος σχετικά με την Τυνησία που εγκρίναμε το Δεκέμβριο του 2000, σας έστειλε μια επιστολή φιλοφρόνησης.
Αν είναι όντως έτσι, θα μπορούσατε να μας γνωστοποιήσετε το κείμενο;
Όχι, δεν έχω λάβει παρόμοια επιστολή.
Αν είχε όντως συμβεί κάτι τέτοιο, θα ενημέρωνα σχετικά το Σώμα.
Κυρία Πρόεδρε, αυτές τις μέρες, ακόμη και αυτές τις ώρες, έρχονται η μία μετά την άλλη οι ειδήσεις για την αύξηση των κρουσμάτων σοβαρότατων ασθενειών με θύματα νεαρούς στρατιωτικούς και πολλούς πολίτες, ασθενειών που συνδέονται με τη ραδιενεργό ρύπανση του περιβάλλοντος που προκλήθηκε από τη χρήση όπλων με κεφαλές με απεμπλουτισμένο ουράνιο.
Πιστεύω, κυρία Πρόεδρε, ότι, κατά πρώτον, μπορούμε να εκφράσουμε όλοι τα ειλικρινή μας συλλυπητήρια στις οικογένειες των νεαρών στρατιωτικών, των ευρωπαίων πολιτών και των πολιτών της Γιουγκοσλαβικής Δημοκρατίας για τον θάνατο των προσφιλών τους προσώπων λόγω της ραδιενεργού ρύπανσης που προξένησαν οι βόμβες του ΝΑΤΟ.
Κατά δεύτερον, θέλω να σας πω ότι εκτίμησα πολύ τις δηλώσεις σας σε σχέση με την υπόθεση του απεμπλουτισμένου ουρανίου και, ειδικότερα, ότι συμμερίζομαι το αίτημά σας για επείγουσα απαγόρευση της χρήσης αυτών των θανατηφόρων βλημάτων.
Ξέρω πολύ καλά ότι υπάρχουν ορισμένοι που αρνούνται οποιονδήποτε συσχετισμό μεταξύ αυτών των θανάτων, αυτών των ασθενειών και της χρήσης αυτών των βλημάτων, αλλά ξέρω επίσης ότι κανένας στρατηγός δεν είναι ικανός να αποδείξει το αντίθετο αυτών των θέσεων.
Επομένως, αν δεν είναι δυνατό να επιτύχουμε άμεση απαγόρευση, είναι απαραίτητη η άμεση αναστολή της χρήσης παρόμοιων βλημάτων, επειδή, παρόλο που σήμερα δεν υπάρχουν πόλεμοι όπου να χρησιμοποιούνται, συνεχίζονται ωστόσο οι ασκήσεις όπου γίνεται χρήση τους.
Έχω εμπιστοσύνη στην ευαισθησία σας για την προώθηση αυτού του αιτήματος.
NL) Πρόεδρε, σήμερα στις 8.00 το πρωί βρισκόμουν στο αεροδρόμιο Schiphol παρέα με άλλους 24 βουλευτές, συνεργάτες και έναν επίτροπο.
Χαιρόμαστε που είχαμε την ευκαιρία να περάσουμε άλλη μία εβδομάδα στο Στρασβούργο μετά τις διακοπές, ωστόσο η πτήση μας δυστυχώς ματαιώθηκε.
Κυρία Πρόεδρε, δεν ήταν η πρώτη φορά.
Στο Στρασβούργο μεταβαίνουμε με τις Regional Airlines.
Από όταν η αεροπορική αυτή επιχείρηση εξαγοράσθηκε από την Air France ματαιώνεται η μία στις δύο πτήσεις.
Αυτό σημαίνει ότι κάθε φορά που προσπαθούμε μέσα στην καλή χαρά να έρθουμε στο Στρασβούργο όλο και κάποιο πρόβλημα παρουσιάζεται.
Και σήμερα χρειάστηκε να έλθουμε στο Στρασβούργο μέσω Παρισίων.
Παρ' όλο λοιπόν που εγώ ήμουν στις 8.00 το πρωί στο Schiphol, το αεροδρόμιο του Αμστερνταμ, έφτασα στο Στρασβούργο, εγώ και οι άλλοι 24, μόλις στις 16.00 το απόγευμα.
Η Air France παραμένει βέβαια απόλυτα δημόσια επιχείρηση, η δε γαλλική κυβέρνηση μας διαβεβαίωσε ότι θα καταβάλει κάθε δυνατή προσπάθεια προκειμένου να κάνει κάπως πιο υποφερτό το Στρασβούργο για όλους εμάς.
Γι' αυτό σας παρακαλώ να μεταφέρετε τη διαμαρτυρία αυτή στη γαλλική κυβέρνηση, διότι θα θέλαμε να έχουμε και πάλι κατευθείαν πτήση από και προς το Αμστερνταμ εγκαίρως κάθε Δευτέρα και Πέμπτη.
(Χειροκροτήματα)
Κυρία Plooij-van Gorsel, λυπάμαι πάρα πολύ για αυτό το οποίο μου λέτε, και μπορώ να σας διαβεβαιώσω ότι θα διαβιβάσω με τον πιο έντονο τρόπο στις αρμόδιες αρχές την εύλογη δυσαρέσκειά σας.
Κυρία Πρόεδρε, επί της διαδικασίας.
Θα ήθελα να επιστήσω την προσοχή του Σώματος σε ένα ατυχές συμβάν που έλαβε χώρα μετά την τελευταία περίοδο συνόδου, και πρόκειται για την περίπτωση του κ. Πανίκου Τζιακούρμα.
Πολλοί από εσάς ίσως δεν γνωρίζετε ότι μέρος της Κύπρου αποτελεί ήδη μέρος της Ευρωπαϊκής Ένωσης εφόσον η Μεγάλη Βρετανία διατηρεί βάσεις στην Κύπρο και ο κ. Τζιακούρμας συνελήφθη σε μία από τις εν λόγω βάσεις λίγο πριν από τα Χριστούγεννα.
Η σύλληψη ήταν παράνομη.
Ο κ. Τζιακούρμας κρατείται τώρα στη Βόρεια Κύπρο.
Κάνω έκκληση στο Σώμα να εκφράσει την συμπαράστασή του στον κ. Τζιακούρμα και την οικογένειά του.
Κατηγορήθηκε για ένα έγκλημα το οποίο δεν νομίζω ότι διέπραξε.
Ωστόσο, παρά την ουσία της υπόθεσής του, οι συνθήκες της απαγωγής του ήταν απαράδεκτες.
Απήχθη από έδαφος κράτους μέλους της Ευρωπαϊκής Ένωσης.
Ζητώ από την Πρόεδρο να εκφράσει την ανησυχία μας στην κυβέρνηση της Αγκυρας για το περιστατικό αυτό και την ελπίδα μας ότι αυτό το ατυχές συμβάν δεν θα επηρεάσει την επίλυση του Κυπριακού προβλήματος και τις ειρηνευτικές διαπραγματεύσεις που συνεχίζονται επί του παρόντος, και να εκφράσει την ελπίδα μας να απελευθερωθεί ο κ. Τζιακούρμας το συντομότερο δυνατόν.
Κυρία Πρόεδρε, θέλω καταρχάς να δηλώσω την απόλυτη συμφωνία μου με τις παρατηρήσεις που έκανε ο συνάδελφος Cossuta προηγούμενα, αν και δεν ζήτησα το λόγο για αυτό.
Ζήτησα το λόγο για το θέμα που ανέφερε η συνάδελφος Villiers, δηλαδή για να καταγγείλω μια καινούργια τρομοκρατική πράξη των τουρκικών αρχών κατοχής στη βόρεια Κύπρο.
Την περιέγραψε η συνάδελφος, δεν χρειάζεται να δώσω περισσότερες λεπτομέρειες.
Θα τονίσω μόνο ότι, πέρα από το γεγονός ότι ο κ. Τζιακούρμας απήχθει από το έδαφος των βρετανικών βάσεων, απήχθει και κρατείται από τα στρατεύματα μιας χώρας η οποία είναι υποψήφια για μέλος της Ευρωπαϊκής Ένωσης.
Συνεπώς, έχουμε κάθε ευχέρεια να προβούμε σε διαβήματα απέναντι σα αυτή την χώρα και κάνω έκκληση, κυρία Πρόεδρε, στην ευαισθησία σας και στην ευαισθησία όλων των συναδέλφων του Ευρωπαϊκού Κοινοβουλίου για να απαιτήσουμε την άμεση απελευθέρωση του κ. Τζιακούρμα, ο οποίος είναι ασθενής, πάσχει από διαβήτη, ενώ όλη η ιστορία φαίνεται ότι είναι μια σκευωρία με σκοπό να ανταλλαγεί ο κ. Τζιακούρμας με έναν τουρκοκύπριο λαθρέμπορο ναρκωτικών που έχει συλληφθεί από τις αστυνομικές αρχές της Κυπριακής Δημοκρατίας.
Κύριε Αλυσανδράκη, θα εξετάσουμε τι μπορούμε να πράξουμε σχετικά με το θέμα αυτό.
Ακουσα προσεκτικά την παρέμβασή σας, όπως και την παρέμβαση της συναδέλφου που μίλησε πριν από σάς.
Όσον αφορά την παρέμβαση του κ. Cossutta, γνωρίζει ότι έχω εκδώσει ανακοίνωση που συμφωνεί απολύτως με το πνεύμα της παρέμβασής του.
Κυρία Πρόεδρε, θα ήθελα κι εγώ να προσθέσω τη δική μου φωνή στις διαμαρτυρίες της κ. Villiers και του κ. Αλυσανδράκη γι' αυτήν την προσχεδιασμένη απαγωγή αυτού του ήδη ασθενούς Κυπρίου, δίπλα στον οποίον τοποθετήθηκε ένα σακούλι με χασίς για να κατηγορηθεί ότι κάνει εμπόριο ναρκωτικών, μολονότι η απαγωγή του έγινε μέσα στην αγγλική βάση -και να σημειώσουμε εν προκειμένω ότι η Αγγλία είναι εγγυήτρια δύναμις, αλλά είναι και μέλος της Ευρωπαϊκής Ένωσης.
Θα πρέπει να πραγματοποιηθούν ενέργειες αποτελεσματικές, διότι φοβούμαι ότι μετά την αποδοχή της υποψηφιότητας της Τουρκίας ως υποψήφιου μέλους στην Ευρωπαϊκή Ένωση, η Τουρκία αισθάνεται ότι είναι ελεύθερη να χειροτερεύει τη συμπεριφορά της σε ό,τι αφορά αυτά τα θέματα.
Ήδη έχει προχωρήσει σε θέσεις στα σύνορα της πράσινης ζώνης στην Κύπρο σε δύο σημεία, παραβιάζοντας σχετικές διατάξεις του ΟΗΕ και οι διαμαρτυρίες που προέρχονται και από τον ΟΗΕ και από εμάς και από τις χώρες μέλη του ΝΑΤΟ είναι τόσο ασθενείς ώστε να μη δίνεται η παραμικρή σημασία σε αυτές.
Επί πλέον δε, ο κ. Ντενκτάς, επικεφαλής της "βόρειας Κύπρου" η οποία τελεί, υπενθυμίζω, υπό τουρκική κατοχή, αρνείται να μετάσχει στην συνέχεια των συνομιλιών για την επίλυση του Κυπριακού, διότι αισθάνεται πολύ πιο ενισχυμένος απ' ό,τι πριν, αφού η Ευρωπαϊκή Ένωση, νομίζω χωρίς να το πολυσκεφθεί, έκανε δεκτή την υποψηφιότητα της Τουρκίας ως μέλους της Ευρωπαϊκής Ένωσης.
Κυρία Πρόεδρε, θέλω να επιστήσω την προσοχή σας στο γεγονός ότι το Συμβούλιο παραβιάζει τον Κανονισμό - και μάλιστα όχι για πρώτη φορά.
Ως βουλευτές έχουμε μια φορά το μήνα τη δυνατότητα να υποβάλλουμε μια γραπτή ερώτηση προτεραιότητας, η οποία, σύμφωνα με τον Κανονισμό, πρέπει να λάβει απάντηση εντός τριών εβδομάδων.
Όμως, όλο και πιο συχνά, το Συμβούλιο δεν τηρεί την προθεσμία αυτή.
Το πιο πρόσφατο παράδειγμα είναι το εξής: τον Οκτώβριο υπέβαλα μια ερώτηση στην οποία δεν έχει δοθεί απάντηση μέχρι σήμερα και, συγκεκριμένα, ρώτησα πότε προτίθεται το Συμβούλιο να εκπληρώσει επιτέλους την υπόσχεση για αύξηση των αποδοχών του προσωπικού της Europol!
Και δεν πρόκειται για μια και μοναδική περίπτωση, αλλά αυτό συμβαίνει όλο και πιο συχνά.
Σας παρακαλώ θερμά να ασκήσετε πίεση στο Συμβούλιο ώστε να σεβασθεί τον Κανονισμό.
(Χειροκροτήματα)
Κυρία Πρόεδρε, παίρνω το λόγο για να σημειώσω για άλλη μια φορά -το έχω ξανακάνει, σας έχω απευθύνει επανειλημμένα επιστολές- το γεγονός ότι στην Τουρκία από τις 20 Οκτωβρίου -μήνες τώρα- εκατοντάδες πολιτικοί κρατούμενοι που ζουν σε άθλιες συνθήκες κάνουν απεργία πείνας μέχρι θανάτου -ορισμένοι από αυτούς έχουν ήδη πεθάνει- για να μην εφαρμοσθεί η πρόθεση της κυβέρνησης της Τουρκίας να τους κλείσει στα απομονωτήρια λευκά κελιά για να σπάσει το ηθικό τους και την αντίστασή τους.
Σας είναι γνωστές οι τραγικές στιγμές που έζησε η ανθρωπότητα ολόκληρη από τη βάρβαρη εισβολή των στρατευμάτων και της αστυνομίας της Τουρκίας στις φυλακές.
Προκάλεσαν νεκρούς.
Πυρπόλησαν φυλακισμένους.
Επιτέθηκαν βάρβαρα στις οικογένειες των πολιτικών κρατουμένων που διαμαρτύρονταν έξω από τις φυλακές και που επίσης έκαναν απεργία πείνας.
Πιστεύω, κυρία Πρόεδρε, ότι είναι λάθος μας, λάθος και του Προεδρείου, το ότι μέχρι σήμερα δεν εξέφρασε μία πιο έντονη, απόλυτα κάθετη διαμαρτυρία σ' αυτήν την κατάσταση, κάνοντας με τη σιωπή του την ανθρωπότητα ολόκληρη να νοιώθει ότι και το Ευρωπαϊκό Κοινοβούλιο και η Ευρωπαϊκή Ένωση γίνονται συνένοχοι σ' αυτό το έγκλημα.
Παρακαλώ, λοιπόν, έστω και αυτή τη στιγμή, να υψώσετε τη φωνή σας, γνωρίζοντας την ιδιαίτερη ευαισθησία σε αυτά.
Κυρία Πρόεδρε, με το νέο έτος μάθαμε από την Επίσημη Εφημερίδα της ισπανικής κυβερνήσεως ότι δόθηκε χάρη από την ισπανική κυβέρνηση σε έντεκα αστυνομικούς και τρεις πολιτοφύλακες που είχαν ήδη καταδικαστεί ως βασανιστές.
Ελάχιστες περιπτώσεις βασανισμού γίνονται δεκτές από τα ισπανικά δικαστήρια.
Αντιθέτως, πολλοί αξιωματικοί παίρνουν προαγωγή χάρη σε τέτοιου είδους ενέργειες.
Στο εσωτερικό της Ευρωπαϊκής Ένωσης αυτό είναι απλά απαράδεκτο.
Επιβάλλεται να ασκήσουμε πίεση στην ισπανική κυβέρνηση σχετικά με το θέμα αυτό.
Θα παρότρυνα το Σώμα να εκδώσει μια όσο το δυνατόν σαφέστερη δήλωση η οποία θα εκφράζει την σθεναρή αντίθεσή μας στα βασανιστήρια.
Είμαι βέβαιος ότι θα ανταποκριθείτε πλήρως και άμεσα στο αίτημα αυτό.
Κυρία Πρόεδρε, έχετε ενημερωθεί ότι ο κατάλογος των οικονομικών συμφερόντων των Μελών του Σώματος δημοσιεύθηκε την περασμένη εβδομάδα στην θέση στο Διαδίκτυο www.mpt2001.co.uk ;
Αυτό δεν ήταν αποτέλεσμα της εφαρμογής από το Κοινοβούλιο των αρχών διαφάνειας και εξωστρέφειας αλλά ήταν επακόλουθο της αντιγραφής του καταλόγου από μια ομάδα στο Κοινοβούλιο που εργάζεται για ένα κωμικό πρόγραμμα της βρετανικής τηλεόρασης.
Τώρα που ο κατάλογος έχει δημοσιοποιηθεί, θα συμβουλεύσετε όλους τους ενδιαφερόμενους να μην επιτρέψουν να συνεχίσει το Κοινοβούλιο να φαίνεται κρυψίνουν και γελοίο, αλλά να αναλάβει άμεση δράση για να μας οδηγήσει στον 21ο αιώνα και για να δημοσιεύονται οι πληροφορίες στην δική μας ιστοθέση, ώστε να είναι εφεξής διαθέσιμες στους ευρωπαίους πολίτες;
Κυρία Πρόεδρε, και εγώ επίσης λυπάμαι που ένα βρετανικό κωμικό πρόγραμμα προσπάθησε να γελοιοποιήσει το Κοινοβούλιο και θα ήθελα να τονίσω ότι η δική μου Ομάδα έχει φυσικά ήδη δημοσιεύσει τον κατάλογο των οικονομικών της συμφερόντων στο Διαδίκτυο.
Παραμένει ανοιχτό το ενδεχόμενο για την Ομάδα του κ. Davies να μιμηθεί το πρωτοπόρο παράδειγμά μας και να δημοσιεύσει τον κατάλογο των οικονομικών της συμφερόντων στο Διαδίκτυο.
Στο μεταξύ, συμφωνώ μαζί του.
Πιστεύω ότι όσο το δυνατό συντομότερα δημοσιοποιηθούν στο Διαδίκτυο, τόσο το καλύτερο.
Είναι ένα θέμα δημοσίου συμφέροντος.
Δεν υπάρχει λόγος για να κρατηθεί κρυφό.
Αυτό είναι το σημείο για το οποίο πιστεύω ότι οι Κοσμήτορες θα πιέσουν το Προεδρείο στο άμεσο μέλλον.
Πιστωτικά ιδρύματα
Η ημερήσια διάταξη προβλέπει τη συζήτηση της σύστασης για δεύτερη ανάγνωση (A5-0369/2000) της κ. Peijs, εξ ονόματος της Επιτροπής Οικονομικής και Νομισματικής Πολιτικής, σχετικά με την κοινή θέση του Συμβουλίου ενόψει της έγκρισης οδηγίας του Ευρωπαϊκού Κοινοβουλίου και του Συμβουλίου για την εξυγίανση και εκκαθάριση των πιστωτικών ιδρυμάτων.
.
(NL) Κύριε Πρόεδρε, το 1985 η Ευρωπαϊκή Επιτροπή υπέβαλε πρόταση οδηγίας σχετικά με τον συντονισμό της νομοθεσίας για τη διοικητική αντιμετώπιση της εξυγίανσης των διαδικασιών εκκαθάρισης πιστωτικών ιδρυμάτων.
Το γεγονός ότι πέρασε πολύς καιρός από τότε οφείλεται σε μεγάλο βαθμό στην υπόθεση του Γιβραλτάρ.
Στόχος αυτής της οδηγίας είναι να εξασφαλισθεί ότι η εξυγίανση ή η εκκαθάριση ενός πιστωτικού ιδρύματος και των υποκαταστημάτων αυτού γίνεται βάσει των αρχών της ενότητας και της καθολικότητας.
Αυτό σημαίνει ότι η χώρα έδρας του πιστωτικού ιδρύματος έχει την αποκλειστική αρμοδιότητα για την διοικητική πλευρά της εξυγίανσης και της εκκαθάρισης όλων των υποκαταστημάτων του πιστωτικού ιδρύματος που βρίσκονται σε κράτη μέλη της ΕΕ.
Αυτό ισχύει για όλες τις περιπτώσεις, εκτός από εκείνες για τις οποίες προβλέπεται παρέκκλιση στο άρθρο 20 αυτής της οδηγίας.
Η οδηγία δεν αποσκοπεί επομένως στην εναρμόνιση, αλλά στην εξασφάλιση ισότιμης μεταχείρισης όλων των πιστωτών και σε μία συνεκτική προσέγγιση στο σύνολο της Ευρώπης.
Ως εισηγήτρια συμφωνώ απολύτως με την ουσία της έκθεσης.
Σε διαβούλευση με το Συμβούλιο και την Επιτροπή προσπάθησα να περιλάβω ορισμένες βελτιώσεις στην έκθεση με τη βοήθεια δύο ειδών τροπολογιών.
Το πρώτο είδος έχει να κάνει με το γεγονός ότι η διατύπωση της κοινής θέσης του Συμβουλίου δεν ήταν συνεπής με την ισχύουσα οδηγία περί φερεγγυότητας και την οδηγία σχετικά με την εκκαθάριση και την εξυγίανση ασφαλιστικών εταιρειών επί των οποίων θα διεξαχθεί ψηφοφορία την επόμενη εβδομάδα στην Επιτροπή Οικονομικής και Νομισματικής Πολιτικής.
Τέτοιου είδους διαφορές σε οδηγίες οι οποίες αφορούν το ίδιο αντικείμενο είναι απαράδεκτες εφόσον δεν υπάρχουν συγκεκριμένοι λόγοι για αυτές.
Ως εισηγήτρια είχα την τιμή να προτείνω την όσο το δυνατόν μεγαλύτερη απλοποίηση της νομοθεσίας για αυτό το ιδιαίτερα σημαντικό ζήτημα.
Όλες οι τροπολογίες μας αφορούν το άρθρο 20, το οποίο διαλαμβάνει τις εξαιρέσεις στον κανόνα.
Ορισμένες τροπολογίες ευθυγραμμίζουν την οδηγία με άλλες οδηγίες, όπως την οδηγία περί φερεγγυότητας και την οδηγία περί εκκαθαρίσεων ασφαλιστικών εταιρειών, όπως μόλις ανέφερα.
Πρόκειται για τα άρθρα 20, παράγραφος 1η, και 20, παράγραφος 2.
Επανεισήχθησαν στην έκθεση μέσω των άρθρων 20α έως 20δ, όμως αυτή τη φορά με την ίδια διατύπωση όπως στις άλλες δύο οδηγίες.
Το δεύτερο είδος τροπολογιών αφορά τη διαγραφή διαφόρων παρεκκλίσεων από τον βασικό κανόνα.
Οι παρεκκλίσεις αυτές είχαν διατυπωθεί ασαφώς και επιδέχονταν διαφορετικές ερμηνείες.
Περαιτέρω θα μπορούσαν να είχαν ως αποτέλεσμα, στο άρθρο σχετικά με τις ρυθμιζόμενες αγορές, να είναι ευρύτερες οι παρεκκλίσεις από τον κύριο κανόνα.
Παρόλα αυτά, τα άρθρα σχετικά με τις ρυθμιζόμενες αγορές, τις συμφωνίες αντασφάλισης και το συμβατικό διακανονισμό και την ανανέωση χρέους παρέμεναν ως είχαν στην κοινή θέση.
Προσανατολίσθηκα στην αρχή στη διαγραφή αυτών των άρθρων.
Το πρόβλημα ήταν ωστόσο ότι ορισμένα μέρη εντός του Συμβουλίου δεν μπορούσαν να δεχθούν την πλήρη διαγραφή των άρθρων αυτών.
Για το λόγο αυτό προσπάθησα να καταλήξω σε συμφωνία με το Συμβούλιο, και αυτή επετεύχθη την προηγούμενη Τετάρτη την τελευταία στιγμή.
Η συμβιβαστική λύση εξακολουθεί να προβλέπει τη διαγραφή των τριών άρθρων, ωστόσο αυτά θα αντικατασταθούν από τρία άλλα άρθρα.
Σε γενικές γραμμές τα άρθρα του συμβιβασμού προβλέπουν ότι δεν θίγεται το δίκαιο του κράτους μέλους στο οποίο έχει συναφθεί η σύμβαση.
Περαιτέρω τα άρθρα αυτά καθιστούν επίσης σαφές ότι το πτωχευτικό δίκαιο του κράτους έδρας του εν λόγω πιστωτικού ιδρύματος δεν θίγεται.
Αυτό σημαίνει επομένως ότι, εφόσον συνάπτει κανείς συμβάσεις με ένα από τα ιδρύματα που αφορά η οδηγία, τα έσοδα από τις συμβάσεις αυτές καταλήγουν στην κατασχετή περιουσία του οφειλέτη.
Περί αυτού πρόκειται και αυτός ήταν ο στόχος της αρχικής μου πρότασης για τη διαγραφή αυτών των άρθρων.
Το κείμενο είναι τώρα σαφές, όλοι είναι ικανοποιημένοι και χαίρομαι που με τη σκληρή δουλειά και τη συνεργασία μας κατορθώσαμε να αποφύγουμε μία ενδεχομένως χρονοβόρα διαδικασία συνδιαλλαγής.
Υποβάλουμε λοιπόν δύο ειδών τροπολογίες.
Πρώτον σχετικά με την ευθυγράμμιση με άλλες οδηγίες, δεύτερον, σχετικά με τη διαγραφή ορισμένων παρεκκλίσεων.
Ελπίζω εκ βάθους καρδίας να μην χρειαστεί να εφαρμοστεί ποτέ αυτή η νομοθεσία, της οποίας την ποιότητα πιστεύω ότι βελτίωσε το Κοινοβούλιο.
Κύριε Πρόεδρε, τα επίμαχα σημεία αυτής της έκθεσης αφορούν τρία διαφορετικά είδη συμφώνων, των συμφώνων επαναγοράς, των συμφώνων συμψηφισμού, και των συμβάσεων που υπογράφονται σε μια οργανωμένη αγορά.
Όπως επεσήμανε η κ. Peijs, αυτοί οι τύποι των συμβάσεων συζητήθηκαν στην επιτροπή κατά την διάρκεια αυτής της συζήτησης και στην ουσία αυτό που προσπαθούμε να κάνουμε με τις συμβιβαστικές προτάσεις της κ. Peijs είναι να διασφαλίσουμε ότι τα ενδιαφερόμενα μέρη μπορούν να επιλέξουν το δικό τους δίκαιο συμβάσεων αναφορικά με αυτές τις συγκεκριμένες συμβάσεις αλλά όχι το δικό τους δίκαιο της διαδικασίας εκκαθάρισης.
Εδώ υπάρχει μία διάκριση μεταξύ του δικαίου των συμβάσεων και της εξωτερικής νομοθεσίας αφερεγγυότητας, διότι είναι ιδιαίτερα σημαντικό να διασφαλιστεί ότι τα συμβαλλόμενα μέρη, αν και έχουν τη δυνατότητα να επιλέξουν το δίκαιο των συμβάσεων, στην πράξη δεν μπορούν να επιλέξουν τη δική τους νομοθεσία αφερεγγυότητας.
Προκύπτει λοιπόν ένα πρόβλημα που αφορά την αλληλεπίδραση μεταξύ του δικαίου των συμβάσεων και της νομοθεσίας αφερεγγυότητας.
Αυτό που προσπαθούμε να κάνουμε είναι να διασφαλίσουμε ότι η σύμβαση λειτουργεί και όποιες διαδικασίες και αν εκκρεμούν από την άλλη πλευρά θα αντιμετωπισθούν σύμφωνα με την νομοθεσία αφερεγγυότητας του κράτους μέλους καταγωγής.
Υπάρχει ακόμη μια αμυδρή ασάφεια στο κείμενο για το τι συμβαίνει με καθεστώτα, όπως για παράδειγμα στην Ισπανία, που έχουν διαδικασίες αφερεγγυότητας που υπεισέρχονται πριν ακόμη λάβει χώρα η συμφωνία.
Ουσιαστικά αυτές είναι γνωστές ως αυτόματη ακυρότητα και σημαίνει ότι σε ορισμένες χώρες όπως η Ισπανία, πιστεύω ότι όλες οι συμβάσεις αναστέλλονται αυτόματα από μια διαδικασία αφερεγγυότητας.
Επικροτώ την εργασία της κ. Peijs που κατόρθωσε να συμβιβάσει τα ασυμβίβαστα και να βρει μια λύση που ευνοεί τον έλεγχο του κράτους καταγωγής, που είναι προτιμότερος από την άποψη της εσωτερικής αγοράς, αλλά φοβάμαι ότι θα χρειαστεί ένας περαιτέρω συντονισμός ακριβείας.
Ελπίζω ότι δεν θα χρειαστεί μια τρίτη ανάγνωση, αλλά ίσως πρέπει να καταστήσουμε απολύτως σαφές ότι αυτές οι αυτόματες ακυρότητες δεν θα επηρεάσουν τις συμφωνίες εκκαθάρισης, τις συμφωνίες επαναγοράς και τις συμβάσεις σε μια οργανωμένη αγορά.
Απευθυνόμενη στο Σώμα θα ήθελα να επισημάνω ότι μερικές φορές είναι πιο σημαντικό να δίνουμε μία σαφή απάντηση παρά μία που εξυπηρετεί τους πάντες, μία που είναι απολύτως τέλεια από κάθε άποψη.
Διότι με μια σαφή απάντηση τα άτομα μπορούν να ρυθμίσουν τις συναλλαγές τους μέσα στο πλαίσιο που έχουμε ορίσει.
Είναι ουσιώδες να γίνει αυτό.
Διατηρώ απλώς ορισμένες ανησυχίες για τις αυτόματες ακυρότητες και υποψιάζομαι ότι ίσως χρειαστεί κάποιος συντονισμός σε ένα μεταγενέστερο στάδιο.
Το άλλο επίμαχο θέμα αφορά το δικαίωμα προαιρέσεως της αγοράς και τη διαφορά μεταξύ της κοινής θέσης και της ρυθμιστικής εργασίας της κ. Peijs, το οποίο έχει συζητηθεί εκτεταμένα.
Ουσιαστικά υπάρχει μεγάλη ταύτιση απόψεων μεταξύ των προτάσεων του Συμβουλίου σχετικά με την κοινή θέση και των εναλλακτικά διατυπωμένων προτάσεων της κ. Peijs.
Τείνω να πιστέψω, ενόψει της αβεβαιότητας, ότι ίσως συμφέρει να μείνουμε στην κοινή θέση όσον αφορά αυτό το συγκεκριμένο θέμα, εξαιτίας της ενδεχόμενης απειλής που μπορεί να αποτελέσει για την αγορά ενυπόθηκων ομολόγων.
Αυτό δεν έχει στρατηγική σημασία για μένα ως βρετανό ευρωβουλευτή, εφόσον δεν επηρεάζει με κανένα τρόπο την βρετανική αγορά - είναι όμως άκρως σημαντικό για τη δανική, την αυστριακή και τη γερμανική αγορά υποθηκών.
Συγχαίρω την κ. Peijs για την εργασία της.
Πρόκειται για μια πολύ καλή έκθεση, υπάρχουν ένα δύο αμφιλεγόμενα σημεία ακόμη σ' αυτή, αλλά έχει γίνει μια εξαιρετική δουλειά, και ζητώ συγνώμη για την σύγχυση που υπήρξε κατά την ψηφοφορία στην επιτροπή και χαίρομαι ιδιαίτερα που τώρα έχουν όλα επιλυθεί.
Κύριε Πρόεδρε, δεν νομίζω ότι θα χρειαστώ και τα πέντε λεπτά και ελπίζω αυτό να σας επιτρέψει να επιταχύνετε τη διαδικασία απόψε.
Θα ήθελα, καταρχάς, να συγχαρώ την εισηγήτρια κ. Peijs για την έκθεση αυτή η οποία, όπως επεσήμανε ήδη η κ. Villiers, ήταν ιδιαίτερα πολύπλοκη.
Το θέμα ήταν προβληματικό εδώ και πολύ καιρό, κυρίως εξαιτίας των εθνικών διαφορών σε κυβερνητικό επίπεδο, παρά εξαιτίας προβλημάτων που προέρχονταν άμεσα από το Κοινοβούλιο, αλλά οι συμβιβασμοί που επιτεύχθηκαν στο Κοινοβούλιο ήταν αποτελεσματικοί και πρόσφοροι όσον αφορά την προσέγγισή τους και επομένως έγιναν δεκτοί με ικανοποίηση.
Σε μια προσπάθεια να εξασφαλίσει ίση διαχείριση σε όλη την ΕΕ, οι αρχές της ενότητας και της καθολικότητας είναι ασφαλώς οι κεντρικοί πυλώνες αυτής της έκθεσης, και επιτυγχάνεται επομένως η συνοχή και συνέπεια.
Παρομοίως τα δικαιώματα των πιστωτών σε διαφορετικά από το δικό τους κράτη μέλη, διασφαλίζονται με εγγυήσεις συνεργασίας μεταξύ των αρμόδιων αρχών στα κράτη μέλη, αλλά επιτρέψτε μας να είμαστε σαφείς, σε περίπτωση που ορισμένοι από εσάς δεν έχουν διαβάσει το έγγραφο, δεν πρόκειται για εναρμόνιση αλλά για αμοιβαία αναγνώριση εκ μέρους των κρατών μελών των μεθόδων αναδιοργάνωσης και των διαδικασιών εκκαθάρισης.
Η επιτυχία του Κοινοβουλίου να εισαγάγει ουσιαστικές αλλαγές στις αρχική πρόταση είναι σημαντική.
Υπάρχουν πολλοί στο Σώμα που πιστεύουν ότι τα ζητήματα αυτά είναι πραγματικά κρίσιμα εφόσον αφορούν την προστασία των συμφερόντων και των δικαιωμάτων των ευρωπαίων πολιτών.
Πράγματι η έκθεση αυτή βοηθά στην διευκρίνιση πολλών σημείων όπως το σχέδιο εγγύησης καταθέσεων.
Αλλά φυσικά πολλές από τις αλλαγές στην κοινή θέση οι οποίες τελικά επέστρεψαν σ' εμάς, πρέπει να γίνουν δεκτές ανεπιφύλακτα, εφόσον αντανακλούν πολλούς από τους προβληματισμούς του Κοινοβουλίου, μολονότι πρέπει να γίνει ακόμη αρκετή δουλειά.
Είναι επομένως συνετό, το Κοινοβούλιο, εφόσον δέχεται τις βελτιωμένες προτάσεις της έκθεσης να επαναθέσει τις προτεραιότητές μας από την πρώτη ανάγνωση, αλλά για να οργανώσει και να διασαφηνίσει τις προτάσεις που απορρέουν από αυτό το κείμενο.
Οι τροπολογίες 1 και 2 ευθυγραμμίζουν το κείμενο με τον κανονισμό περί αφερεγγυότητας και τις προτάσεις για την εκκαθάριση των ασφαλιστικών εταιρειών που είχαν συμφωνηθεί το περασμένο καλοκαίρι.
Αυτό επιβεβαιώνει την επιθυμία του Κοινοβουλίου να αναζητήσει ένα βαθμό συνοχής στο θέμα αυτό.
Επίσης διαπιστώνω μεγαλύτερη ενίσχυση των πιστωτών στις τροπολογίες αριθ.
3, 5 και 6 κατανοώντας ότι άλλες εθνικές αντιπροσωπείες, κυρίως στην Ομάδα μου, ίσως έχουν διαφορετικές ανησυχίες επί του θέματος.
Όμως εγώ προσωπικά, στηρίζω την άποψη να ευθυγραμμιστεί αυτή η οδηγία με τον κανονισμό περί αφερεγγυότητας και τις προτάσεις για την εκκαθάριση των ασφαλιστικών εταιρειών.
Τέλος, θεωρώ ότι στις υπόλοιπες τροπολογίες, ακολουθώντας την παράδοση των τακτικών κειμένων για λόγους σαφήνειας, η εισηγήτρια του Κοινοβουλίου διατήρησε το είδος της ποιότητας που έχουμε συνηθίσει να βλέπουμε από έμπειρα Μέλη.
Ενώ ζητήματα όπως ο συμψηφισμός φαίνεται να έχουν περιοριστεί σε μια συμπληρωματική σειρά τροπολογιών, αυτό που έχουμε εδώ είναι ένα εφαρμόσιμο τουλάχιστον έγγραφο, που μπορεί να εξασφαλίσει την υποστήριξη του Κοινοβουλίου και να υποκινήσει σοβαρή συζήτηση στο πλαίσιο του Συμβουλίου.
Κύριε Πρόεδρε, κύριε Επίτροπε, αγαπητοί συνάδελφοι, συμφωνούμε όλοι ότι η έκδοση της οδηγίας για την εξυγίανση των πιστωτικών ιδρυμάτων έχει καθυστερήσει πολύ.
Αυτός είναι και ο λόγος για τον οποίο τη χαιρετίζουμε.
Επιτέλους υιοθετείται μια συνεπής προσέγγιση και επιτυγχάνεται συνοχή μεταξύ της διαδικασίας εξυγίανσης και του κανονισμού περί αφερεγγυότητας.
Οφείλουμε να τονίσουμε ότι ιδίως οι διατάξεις για την προστασία των πιστωτών είναι βασικής σημασίας στον τομέα, δεδομένου ότι καθιερώνονται τόσο η υποχρέωση ενημέρωσης των πιστωτών όσο και οι όροι για την πληρωμή τους.
Έτσι, κατά τη διαδικασία εκκαθάρισης εξασφαλίζεται η ισότητα μεταχείρισης όλων των πιστωτών, ακόμη και σε κράτη διαφορετικά από το κράτος μέλος προέλευσης.
Γενικά, το κείμενο είναι ασφαλώς ικανοποιητικό με την παρούσα του μορφή.
Ωστόσο, υπήρχαν ορισμένες ασάφειες.
Έτσι, ορισμένες τροπολογίες της κοινοβουλευτικής επιτροπής ενισχύουν την καθοριστική αρχή της καθολικότητας και αίρουν ορισμένες ασυμφωνίες με τον κανονισμό για τα χρηματοπιστωτικά συγκροτήματα, που θα μπορούσαν να προκαλέσουν νομική αβεβαιότητα.
Παρατηρήσατε ήδη κατά τη συζήτηση ότι υποστηρίζουμε διαφορετικές απόψεις όσον αφορά ένα σημείο ιδίως, δηλαδή τις τροπολογίες 3 και 5.
Ο στενός παραλληλισμός μεταξύ πιστωτικών ιδρυμάτων και ασφαλιστικών επιχειρήσεων όσον αφορά την εξυγίανση και εκκαθάρισή τους δεν είναι ευκταίος όσον αφορά όλες τις πτυχές αυτής της διαδικασίας.
Εδώ οι απόψεις διίστανται, διότι πολλοί πιστεύουν ότι πρόκειται για διαφορετικά προϊόντα και ορισμένες φορές για διαφορετικές αγορές, και ότι τα διαφορετικά προϊόντα και οι διαφορετικές αγορές πρέπει να τύχουν επίσης διαφορετικού και όχι αυτόματα ισοδύναμου χειρισμού.
Κατά τη γνώμη μου, η κοινή θέση είναι ισορροπημένη και βελτιώθηκε εν μέρει από τις τροπολογίες της κοινοβουλευτικής επιτροπής και της εισηγήτριας, την οποία και ευχαριστώ.
Επομένως, το κείμενο θα πρέπει να εγκριθεί το ταχύτερο δυνατό και να εφαρμοσθεί από τα κράτη μέλη.
Λυπάμαι διότι η διαμάχη στο Συμβούλιο προκάλεσε αυτή την υπερδεκαετή καθυστέρηση.
Θέλω να τονίσω ότι η πρώτη πρόταση της Επιτροπής δημοσιεύθηκε ήδη το 1985 και η πρώτη ανάγνωση στο Κοινοβούλιο πραγματοποιήθηκε το 1987.
Το υπογραμμίζω επίσης επειδή - ιδίως μετά το Ευρωπαϊκό Συμβούλιο της Νίκαιας - συζητούμε συνεχώς για την ισορροπία μεταξύ των ευρωπαϊκών οργάνων και, σε πολλές περιπτώσεις, για την ανάγκη επιτάχυνσης των διαδικασιών.
Αυτό δεν ισχύει μόνο για το Κοινοβούλιο, όπως αναφέρεται συχνά στην κοινή γνώμη, αν και θα μπορούσαμε βέβαια να ενισχύσουμε και να επιταχύνουμε ορισμένες διαδικασίες και στο εσωτερικό του οργάνου μας.
Όμως το πρόβλημα δεν είναι η απόδοση ευθυνών.
Το μεγαλύτερο δυναμικό για την επιτάχυνση των διαδικασιών μεταξύ των ευρωπαϊκών οργάνων προσφέρεται αναμφισβήτητα από τη διεργασία διαμόρφωσης γνώμης και λήψης αποφάσεων στο Ευρωπαϊκό Συμβούλιο.
Αυτό κατέστη και πάλι εξαιρετικά σαφές στην προκειμένη περίπτωση.
Η πρόταση της Επιτροπής εξασφαλίζει ότι η εξυγίανση και η εκκαθάριση ενός πιστωτικού ιδρύματος και των υποκαταστημάτων του σε ένα άλλο κράτος μέλος μπορεί να πραγματοποιείται σύμφωνα με τις αρχές της ενότητας και καθολικότητας.
Αυτή είναι η εγγύηση που παρέχει η παρούσα πρόταση οδηγίας.
.
(NL) Κύριε Πρόεδρε, η αγορά και οι εθνικές αρχές προσβλέπουν εδώ και πολύ καιρό ήδη στην οδηγία σχετικά με την εξυγίανση και την εκκαθάριση των πιστωτικών ιδρυμάτων.
Στόχος της οδηγίας αυτής είναι στην ουσία να υπάρχει ασφάλεια σχετικά με τις προδιαγραφές που ισχύουν γενικά και συγκεκριμένα για τον τομέα αυτόν σχετικά με τα ιδρύματα, τα στοιχεία ενεργητικού, το δίκαιο που ισχύει, καθώς και τις επιχειρηματικές σχέσεις εφόσον μία τράπεζα που λειτουργεί σε ένα ή περισσότερα κράτη μέλη της Ένωσης αντιμετωπίζει δυσκολίες ή κηρύσσει πτώχευση.
Η οδηγία αυτή αποτελεί μία από τις προτεραιότητες του σχεδίου δράσης για τις χρηματοοικονομικές υπηρεσίες.
Στην κοινή θέση που υιοθετήθηκε με ειδική πλειοψηφία, το Συμβούλιο αποδεικνύει ότι γνωρίζει και κατανοεί με ευαισθησία και οξυδέρκεια τα ειδικά χαρακτηριστικά του τραπεζικού τομέα που συμβάλλουν στο να κατέχει ο τομέας αυτός μία ξεχωριστή θέση, τόσο σε σχέση με τη διαδικασία φερεγγυότητας γενικά, όσο και σε σύγκριση με τους υπόλοιπους χρηματοοικονομικούς τομείς, όπως τις ασφαλίσεις και τις χρηματιστηριακές επιχειρήσεις.
Για τους λόγους αυτούς το άρθρο 20 της κοινής θέσης προβλέπει για διάφορες πτυχές ειδική αντιμετώπιση του τραπεζικού τομέα.
Η ειδική αυτή αντιμετώπιση δεν αποκλίνει με κανένα τρόπο από την αρμονία και τη λογική ενός ρυθμιστικού συστήματος για το σύνολο των χρηματοοικονομικών υπηρεσιών.
Αντίθετα, λαμβάνει ακριβώς υπόψη τα ειδικά χαρακτηριστικά του τραπεζικού τομέα, εξασφαλίζοντας καλύτερα έτσι τη σταθερότητα και τη νομική ασφάλεια των συναλλαγών.
Στην έκθεση της κ. Peijs, για την οποία θα ήθελα να την συγχαρώ εξ ονόματος της Επιτροπής συμφωνώντας με τους επαίνους που απηύθυναν στην εισηγήτρια η κ. Villiers και ο κ. Skinner, έκθεση η οποία σε μεγάλο βαθμό αντιμετωπίζει θετικά την κοινή θέση, προτείνονται διάφορες τροπολογίες στο άρθρο 20, όπως αναφέρθηκε ήδη νωρίτερα σήμερα το απόγευμα.
Η Επιτροπή συμφωνεί με την ουσία όλων αυτών των τροπολογιών εκτός από μία.
Η Επιτροπή έχει αντιρρήσεις, τουλάχιστον αρχής, κατά της τροπολογίας 1 σχετικά με τις συμφωνίες αντασφάλισης.
Και αυτό διότι είναι εξαιρετικά σημαντικό να γνωρίζουν εκ των προτέρων οι τράπεζες ποιο δίκαιο θα εφαρμόζεται για τις περιπτώσεις συμφωνιών αντασφάλισης.
Η κ. Peijs εκ μέρους της ομάδας του ΕΛΚ υπέβαλε πέντε τροπολογίες.
Οι τροπολογίες αυτές περιλαμβάνουν εκείνες που ενέκρινε η Επιτροπή Οικονομικής και Νομισματικής Πολιτικής σε ένα συνεκτικό σύνολο το οποίο λαμβάνει σωστά υπόψη την ειδική θέση του τομέα των τραπεζών.
Οι νέες τροπολογίες λαμβάνουν υπόψη, με άλλη μορφή, τους ειδικούς όρους που πρέπει να πληρούνται στον τραπεζικό τομέα σε σχέση με τις συμφωνίες διακανονισμού, τις συμφωνίες αντασφάλισης και τις συνδιαλλαγές σε ρυθμιζόμενες αγορές.
Η Επιτροπή συμφωνεί με το πνεύμα αυτών των τροπολογιών όπως εκφράζεται στην επεξηγηματική έκθεση.
Εφόσον οι πέντε νέες τροπολογίες γίνουν δεκτές από το Κοινοβούλιο, η Επιτροπή μπορεί να συμφωνήσει με το πνεύμα όλων των τροπολογιών που πρότεινε η κ. Peijs, περιλαμβανομένης της τροπολογίας 1.
Ωστόσο η διατύπωση όλων των άλλων τροπολογιών, το λέω αυτό ιδιαίτερα ως απάντηση στα σχόλια της κ. Villiers, θα πρέπει να προσαρμοστεί προκειμένου να είναι συμβατή και συνεπής προς το άρθρο 20.
Η συζήτηση έληξε.
Η ψηφοφορία θα διεξαχθεί αύριο στις 12.00.
Απλούστερη νομοθεσία για την εσωτερική αγορά (SLIM)
Η ημερήσια διάταξη προβλέπει την έκθεση του κ. Doorn, εξ ονόματος της Επιτροπής Νομικών Θεμάτων και Εσωτερικής Αγοράς σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο για την αναθεώρηση του SLIM: Απλούστερη νομοθεσία για την εσωτερική αγορά.
NL) Κύριε Πρόεδρε, την προηγούμενη εβδομάδα ανακοίνωσε στις Κάτω Χώρες το νεοσυσταθέν Συμβουλευτικό Κολέγιο για τον Έλεγχο του Διοικητικού Αχθους (Actal), ότι οι ολλανδικές επιχειρήσεις υποφέρουν από υπερβολικό διοικητικό άχθος που τους κοστίζει ούτε λίγο ούτε πολύ 9 δισ. ευρώ ετησίως.
Η μέση επιχείρηση θα πρέπει να διαθέτει περίπου 10 ώρες την εβδομάδα για τις διοικητικές της υποθέσεις και τη συμπλήρωση εντύπων.
Οι Κάτω Χώρες δεν αποτελούν εξαίρεση στο σημείο αυτό.
Έρευνες έδειξαν ότι 4 με 6% του ΑΕΠ των κρατών μελών της Ευρωπαϊκής Ένωσης διατίθεται σε διοικητικές δραστηριότητες που είναι περιττές για τις επιχειρήσεις.
Πρόκειται για μία σημαντική επιβάρυνση που πλήττει ιδιαίτερα τις μικρές επιχειρήσεις.
Γνωρίζω επιχειρηματίες οι οποίοι παραιτούνται σκόπιμα από επέκταση των επιχειρήσεών τους διότι θέλουν να αποφύγουν με κάθε τρόπο την πρόσληψη προσωπικού.
Η γραφειοκρατία που συνεπάγεται μια τέτοια επέκταση των επιχειρήσεων φοβίζει πολλές από αυτές.
Η σωρεία υποχρεώσεων που επιβάλλονται από το δημόσιο στις επιχειρήσεις παραλύουν με τον τρόπο αυτό την αύξηση της παραγωγής και της απασχόλησης.
Κάποτε μάλιστα δεν πρόκειται για νομοθεσία η οποία είναι καθεαυτή λανθασμένη ή ακατάλληλη, αλλά είναι συχνά το σύνολο των συσσωρευόμενων υποχρεώσεων που καθιστά ασήκωτο το βάρος για τις επιχειρήσεις, ενώ και εμείς στο Ευρωπαϊκό Κοινοβούλιο δεν είμαστε άμοιροι ευθυνών.
Θυμούμαι μία έκθεση που συζητήθηκε πέρυσι σε σχέση με τις συνθήκες εργασίας στα εργοτάξια.
Η έκθεση αυτή αναφέρει τώρα μεταξύ άλλων, χάρη στις τροπολογίες του Κοινοβουλίου, ότι απαγορεύεται το κράτημα μίας σκάλας όταν κάποιος έχει ανέβει σε αυτή.
Πέρα από την ανοησία τέτοιων διατάξεων, διερωτάται κανείς ποιος θα επιβλέπει την τήρηση αυτής της νομοθεσίας.
Κύριε Πρόεδρε, ένα από τα μεγάλα προβλήματα στην ήδη περίπλοκη κοινωνία που ζούμε είναι ότι παράγουμε πάρα πολλές διατάξεις, πολλές και περίπλοκες, έτσι ώστε δεν είμαστε πλέον σε θέση να επιβλέπουμε την τήρησή τους.
Οι συνέπειες από την κατάσταση αυτή μπορεί να είναι καταστροφικές.
Το διαπιστώσαμε πρόσφατα για άλλη μία φορά στις Κάτω Χώρες.
Το μεγάλο διοικητικό άχθος για τους πολίτες και τις επιχειρήσεις και η ανικανότητα του κράτους να επιβάλλει την τήρηση αυτού του λαβυρίνθου των νόμων και των κανονισμών, πιστεύω ότι αποτελούν ικανό λόγο για να δώσουμε ιδιαίτερη προσοχή στην απλούστευση της νομοθεσίας και στη βελτίωση της ποιότητάς της.
Το πρόγραμμα SLIM το οποίο ξεκίνησε η Επιτροπή το 1996 και συζητούμε σήμερα εδώ, αποτελεί ένα βήμα προς τη σωστή κατεύθυνση, ωστόσο, όπως αναφέρω και στην έκθεσή μου, δεν αρκεί και κινείται πολύ αργά.
Μόνο του απέναντι στον όγκο της νομοθετικής παραγωγής αποτελεί σταγόνα στον ωκεανό.
Γι' αυτό και ζητώ μεγαλύτερη ταχύτητα, συντομότερες περιόδους για την εφαρμογή των αποτελεσμάτων στα οποία καταλήγουν οι ομάδες εργασίας για το SLIM και φυσικά την οργάνωση και το ανθρώπινο δυναμικό που απαιτούνται για την επιτυχία του προγράμματος.
Ακόμα πολύ σημαντικότερη θεωρώ ωστόσο τη συνολική προσέγγιση της απλούστευσης της νομοθεσίας.
Πιστεύω ότι θα πρέπει να δοθεί ιδιαίτερη προσοχή στο πλαίσιο αυτό στον τρόπο με τον οποίο εκπονείται η νομοθεσία, καθώς είναι πολύ απλούστερο να εξασφαλιστεί η απλούστευση σε ένα πρώιμο στάδιο από ό,τι εκ των υστέρων, οπότε και καθίσταται ιδιαίτερα δαπανηρή, και για τις επιχειρήσεις, η τροποποίηση της ισχύουσας νομοθεσίας.
Θα πρέπει καταρχήν να καταβληθεί κάθε δυνατή προσπάθεια για τη θέσπιση ποιοτικά καλής νομοθεσίας περιορίζοντας έτσι στο μέτρο του δυνατού τις διοικητικές και οικονομικές συνέπειες από αυτή.
Στις Κάτω Χώρες δημιουργήθηκε πρόσφατα η Actal, στην οποία αναφέρθηκα ήδη, ένα ανεξάρτητο παρατηρητήριο το οποίο έχει αναλάβει τη λεπτομερή εξέταση των προτεινόμενων νομοσχεδίων και την καταγγελία ενδεχόμενων διοικητικών επιβαρύνσεων που μπορεί να αποβούν εις βάρος των πολιτών και των επιχειρήσεων.
Πρόκειται για μία εξαιρετική πρωτοβουλία η οποία ελπίζω να βρει μιμητές, τόσο στα άλλα κράτη μέλη όσο και σε επίπεδο Ευρωπαϊκής Ένωσης.
Στα πλαίσια αυτά απευθύνω έκκληση στην Επιτροπή να καταβάλει κάθε δυνατή προσπάθεια με στόχο τη βελτίωση της νομοθεσίας και την ελάφρυνση του διοικητικού άχθους των πολιτών και των επιχειρήσεων.
Και εμείς, ως Ευρωπαϊκό Κοινοβούλιο, οφείλουμε να διερωτώμεθα διαρκώς ποιες είναι οι συνέπειες για τους πολίτες και τις επιχειρήσεις από τις νομοθετικές προτάσεις που συζητούμε.
Ίσως μάλιστα οφείλουμε, εφόσον δεν το κάνουν άλλοι, να ακολουθήσουμε το παράδειγμα του αμερικανικού Κογκρέσου και να δημιουργήσουμε μία υπηρεσία η οποία να μας αναλύει τις διοικητικές και οικονομικές συνέπειες των νομοθετημάτων που συζητούμε.
Κύριε Πρόεδρε, κύριε Bolkestein, κύριοι συνάδελφοι, η πρωτοβουλία για την απλούστευση της νομοθεσίας για την εσωτερική αγορά αποτελεί μια από τις σημαντικότερες διαδικασίες που βρίσκονται σε εξέλιξη στην Ένωση τη στιγμή αυτή.
Τουλάχιστον το κόμμα όπου ανήκω στη Φινλανδία, το Κόμμα Εθνικού Συνασπισμού, έθεσε ως έναν από τους κύριους στόχους του στις προηγούμενες ευρωεκλογές την αποτελεσματικότερη οργάνωση της νομοθεσίας και την εγκατάλειψη της παραγωγής περιττών οδηγιών.
Πιστεύω δε ότι και σε πολλούς άλλους κύκλους μελετάται το θέμα αυτό.
Η έκθεση της Επιτροπής για την αποτίμηση της σημερινής κατάστασης του σχεδίου SLIM-Απλούστερη Νομοθεσία για την Εσωτερική Αγορά είναι πολύ ικανοποιητική, δεν είναι όμως σε καμιά περίπτωση ακόμη αρκετή.
Αυτό που προέχει είναι να καταφέρει η Επιτροπή να μετατρέψει τις προτάσεις της τρίτης και τέταρτης φάσης του σχεδίου σε συγκεκριμένες νομοθετικές προτάσεις, όσο το δυνατόν ταχύτερα και αποτελεσματικότερα.
Επίσης, η προθεσμία του εξαμήνου που προτείνει ο εισηγητής θα πρέπει να ληφθεί σοβαρά υπόψη.
Υποστηρίζω θερμά τις συστάσεις του εισηγητή μας ότι κατά την προετοιμασία συγκεκριμένων νομοθετικών προτάσεων πρέπει να ακούμε περισσότερο από ό,τι στο παρελθόν τους χρήστες της νομοθεσίας, δηλαδή τους πελάτες εκείνων που λαμβάνουν τις αποφάσεις.
Μόνο μια τέτοια διαδικασία, που προσεγγίζει την από κοινού ρύθμιση (co-regulation), μπορεί να υπηρετήσει πλήρως την γρήγορη ανάπτυξη της ευρωπαϊκής εσωτερικής αγοράς και, σε τελική ανάλυση, να εγγυηθεί ότι οι καταναλωτές ωφελούνται και στην πραγματικότητα από τα σχέδια εκπόνησης της νομοθεσίας και την εισαγωγή του ευρώ.
Μόνον οι προτάσεις όμως φυσικά δεν αρκούν, αλλά θα πρέπει να μπορούν να εξετάζονται και με ταχείες διαδικασίες, τόσο στο Κοινοβούλιο όσο και στο Συμβούλιο.
Στο Κοινοβούλιο συζητάμε ενίοτε για την επίσπευση της νομοθετικής διαδικασίας.
Ιδίως εμείς, τα μέλη της Επιτροπής Οικονομικής και Νομισματικής Πολιτικής, αναμένουμε με ενδιαφέρον τις προτάσεις της ομάδας εργασίας Lamfalussy για τις νέες μεθόδους εργασίας, οι οποίες θα πρέπει να εφαρμόζονται εφεξής τουλάχιστον στη νομοθεσία που αφορά τις χρηματοπιστωτικές υπηρεσίες.
Παρ' όλο που η προσωρινή έκθεση Lamfalussy δεν ήταν ακόμη αρκετά εξαντλητική, αφήνει ωστόσο να εννοηθεί ότι η ομάδα εργασίας μελετά μια διαδικασία, σύμφωνα με την οποία μόνο για τα σημαντικότερα θέματα που αφορούν κατευθυντήριες γραμμές θα αποφασίζουμε με διαδικασία συναπόφασης πλήρους κλίμακας, ενώ για τις υπόλοιπες, πιο τεχνικής φύσεως τροποποιήσεις των οδηγιών θα χρησιμοποιούμε την ταχεία διαδικασία.
Απέναντι σε τέτοιου είδους προτάσεις διάκειμαι καταρχήν θετικά, αν και η παραίτηση από εξουσίες για μας τους βουλευτές δεν είναι, ως γνωστόν, πολύ εύκολο πράγμα.
Πιστεύω ότι έως ένα σημείο η παραίτησή μας από εξουσίες είναι αναπόφευκτη, ώστε να εξαλειφθούν το συντομότερο δυνατό και τα τελευταία εμπόδια της εσωτερικής αγοράς.
Η τελική μου θέση και η θέση της Ομάδας μας φυσικά θα εξαρτηθεί από το τι είδους θα είναι αυτή η ταχεία διαδικασία.
Η διαδικασία αυτή δεν θα πρέπει να είναι σε καμία περίπτωση αντίγραφο της σημερινής διαδικασίας επιτροπολογίας, η οποία πράγματι χρειάζεται βελτίωση, ιδίως ως προς τη διαφάνεια.
Σε αυτό αναφέρθηκε και ο εισηγητής μας.
Όσον αφορά λοιπόν τη γενική εξέλιξη της νομοθετικής διαδικασίας, αναμένω επίσης με ενδιαφέρον τη Λευκή Βίβλο για τη διακυβέρνηση, που προετοιμάζει η Επιτροπή για τη Σύνοδο Κορυφής του Γκέτεμποργκ.
Αυτά που θα προτείνει η Επιτροπή στο εν λόγω έγγραφο πρόκειται να καθορίσουν την ταχύτητα της επεξεργασίας των νέων νομοθετικών προτάσεων και, επομένως, την αποτελεσματικότητα ολόκληρης της Ένωσης μακροπρόθεσμα.
Ας ελπίσουμε ότι θα έχουμε και σε αυτό το έγγραφο καλές και συγκεκριμένες προτάσεις, όμως προσδοκώ να καταβληθεί μεγαλύτερη προσπάθεια και από την πλευρά του SLIM.
Κύριε Πρόεδρε, είναι σαφές ότι η βελτίωση της ποιότητας της νομοθεσίας είναι ουσιώδης για την αποτελεσματική λειτουργία της εσωτερικής αγοράς και την αύξηση της ανταγωνιστικότητας της ευρωπαϊκής οικονομίας.
Επομένως χαιρετίζουμε όλοι την πρωτοβουλία SLIM, αλλά πρέπει επίσης να συμμεριστούμε τις επιφυλάξεις του εισηγητή για την μέχρι τώρα λειτουργία της.
Είναι πραγματικά ελάχιστοι οι τομείς στους οποίους έχει εφαρμοστεί η διαδικασία SLIM και δεν είναι πάντα ξεκάθαρο για ποιον λόγο έχουν επιλεγεί αυτοί οι συγκεκριμένοι τομείς.
Χρειαζόμαστε αναμφίβολα μια ταχεία διαδικασία για να μετατρέψουμε τις γνωμοδοτήσεις του SLIM σε νομοθετικές προτάσεις, επειδή η παρούσα διαδικασία φαίνεται να είναι ιδιαίτερα χρονοβόρα.
Επομένως επικροτούμε την πρόταση να συσταθεί μια ειδική ομάδα στο πλαίσιο της συμβουλευτικής επιτροπής και χαιρετίζουμε την πρόταση του εισηγητή για την ενίσχυση των πόρων.
Σαφώς και χρειαζόμαστε μεγαλύτερη συνέργια μεταξύ των διαφόρων πρωτοβουλιών της Επιτροπής για την βελτίωση της νομοθεσίας.
Μερικές φορές έχουμε την εντύπωση ότι οι διάφορες πλευρές λειτουργούν μεμονωμένα.
Και βέβαια, χρειαζόμαστε μεγαλύτερη συνεργασία μεταξύ των κρατών μελών για την επίβλεψη των βέλτιστων πρακτικών και την διάδοσή τους.
Και τελικά είναι θεμελιώδες να διασφαλιστεί η μέγιστη συμμετοχή των χρηστών αυτής της νομοθεσίας, ιδιαίτερα των επιχειρήσεων, διότι γνωρίζουν καλύτερα με ποιο τρόπο τις επηρεάζει αυτή η νομοθεσία.
Ωστόσο, κατόπιν τούτου, θα ήταν απολύτως εφικτό να παραχθεί μια ιδανική, απλή νομοθεσία, όμως θα καταστρεφόταν εντελώς από τον τρόπο εφαρμογής και επιβολής της από τα κράτη μέλη.
Πρέπει να καταλάβουμε ότι υπάρχουν τρία στάδια σε μια νομοθεσία - η σύνταξη, η εφαρμογή, συμπεριλαμβανομένης της μεταφοράς, και η επιβολή - και πρέπει να αντιμετωπίσουμε την διαδικασία αυτή ως σύνολο.
Συχνά το μεγαλύτερο πρόβλημα δεν είναι η αρχική νομοθεσία αλλά ο τρόπος που την έχουν μεταφέρει στη νομοθεσία τους τα κράτη μέλη και η ταχύτητα μεταφοράς της, ο τρόπος εφαρμογής και επιβολής της.
Εκπλήσσομαι συχνά από το πώς απλές σχετικά ιδέες μετατρέπονται στους πιο περίπλοκους εφιάλτες κατά τη διάρκεια αυτής της διαδικασίας.
Συμμεριζόμενος την σταθερή αποφασιστικότητα της Επιτροπής για την απλούστευση της νομοθεσίας, θα ήθελα να δω μεγαλύτερη συνεργασία μεταξύ των κρατών μελών και της Επιτροπής για το σύνολο της νομοθετικής διαδικασίας και, ιδιαίτερα, συμμετοχή των ανθρώπων που έχουν πρωταρχική ευθύνη για την εφαρμογή της νομοθεσίας, που είναι συχνά τοπικοί και περιφερειακοί παράγοντες.
Επομένως πρέπει να αναλογιστούμε όλη την διαδικασία όταν σχεδιάζουμε την αρχική νομοθεσία.
Μερικές φορές, θα υποστηρίζαμε ότι είναι καλύτερο να ξεκινήσουμε από το τέλος και να δούμε πώς εφαρμόζεται και στη συνέχεια να εργαστούμε αντίστροφα έτσι ώστε να επιτύχουμε μία απλούστερη νομοθεσία.
Όμως η διαδικασία SLIM πρέπει να προχωρήσει περισσότερο.
Χρειαζόμαστε ένα κυκλικό πρόγραμμα που θα καλύπτει όλη τη νομοθεσία και θα λαμβάνει υπόψη την απλούστευση, την εδραίωση, τον αναπρογραμματισμό και ενίοτε την ακύρωση της νομοθεσίας.
Συχνά ίσως πρέπει να διατηρούμε το status quo, αλλά χρειαζόμαστε μια πιο δυναμική διαδικασία από αυτή που διαθέτουμε μέχρι στιγμής.
NL) Κύριε Πρόεδρε, Επίτροπε, συνάδελφοι, συμφωνώ με τον εισηγητή και συμμερίζομαι τις ανησυχίες του για το γεγονός ότι τα ευρωπαϊκά ιδρύματα δεν κατορθώνουν προφανώς να παράγουν νομοθεσία που να χαρακτηρίζεται από διαφάνεια, ευκολότερη πρόσβαση ακόμα και για άτομα με κανονικό δείκτη ευφυίας, σαφήνεια και κατανοητότητα.
Ο εισηγητής κατόρθωσε πραγματικά να θέσει το δάκτυλο στον τύπο των ήλων.
Σωστά θα πρέπει να υπογραμμιστεί ότι η υπερβολικά περίπλοκη νομοθεσία και η γραφειοκρατία θεωρούνται από τους πολίτες και τις επιχειρήσεις στην Ευρωπαϊκή Ένωση ως ένδειξη αναποτελεσματικότητας στο έργο των κοινοτικών οργάνων.
Εφόσον η Επιτροπή δεν ακολουθήσει μία σαφή και επικεντρωμένη προσέγγιση στον τομέα του SLIM, η πρωτοβουλία αυτή θα παραμείνει ένα εγχείρημα που δεν δεσμεύει κανέναν.
Θα είναι απολύτως απαράδεκτο κάτι τέτοιο.
Πιστεύω ότι δύο στόχοι θα πρέπει να καταστούν απολύτως σαφείς, πέρα από τις συστάσεις οι οποίες διατυπώνονται ήδη στην έκθεση.
Πρώτον, θα πρέπει να δοθεί δεσμευτικός χαρακτήρας στην πρωτοβουλία SLIM, ιδιαίτερα λαμβάνοντας υπόψη την επικείμενη διεύρυνση της Ευρωπαϊκής Ένωσης.
Δεύτερον, τα κράτη μέλη θα πρέπει από τώρα κιόλας να δώσουν το καλό παράδειγμα εξασφαλίζοντας μία σωστή, και κυρίως έγκαιρη μεταφορά των ευρωπαϊκών οδηγιών στην εθνική τους νομοθεσία.
Πολύ συχνά δίνεται η εντύπωση ότι η τόσο αναγκαία απλοποίηση της νομοθεσίας αποτελεί σισύφειο έργο.
Ενόψει της διεύρυνσης της Ένωσης θα πρέπει να "πατήσουμε γκάζι" εάν θέλουμε πραγματικά να αναπτύξουμε την εσωτερική αγορά με τρόπο επαγγελματικό.
Χαίρομαι για το γεγονός ότι το κράτος μέλος που έχω την τιμή να αντιπροσωπεύω κατάλαβε ότι θα πρέπει να υιοθετηθούν ιδιαίτερα μέτρα, όπως ακριβώς συνέβη στις Κάτω Χώρες, προκειμένου να επιτευχθεί μία συνεπής απλοποίηση της νομοθεσίας.
Η Ομάδα των Φιλελευθέρων, πεπεισμένη για την ανάγκη απλούστευσης της νομοθεσίας, θα υποστηρίξει θερμά την έκθεση Doorn.
Κύριε Πρόεδρε, θα ήθελα να ξεκινήσω λέγοντας ότι παρότι μου έχει παραχωρηθεί χρόνος ομιλίας τεσσάρων λεπτών, θα ήθελα να συνεισφέρω στην συζήτηση για την απλούστευση και την αποτελεσματικότητα της γραφειοκρατίας μιλώντας για λιγότερο από δύο λεπτά.
Συγχαίρω τον εισηγητή που επεσήμανε ένα τόσο σημαντικό θέμα και επεσήμανε επίσης τις αποτυχίες της Επιτροπής να το αντιμετωπίσει αποτελεσματικά ως τώρα.
Ελπίζω ότι ο Επίτροπος θα μας πει τι άλλο πρέπει να γίνει για να δοθεί άμεση προτεραιότητα σε ένα τόσο σημαντικό θέμα.
Ωστόσο, αντί να επικρίνω την Επιτροπή περισσότερο από ότι την έχει ήδη επικρίνει ο εισηγητής, αντί να αναφερθώ απλά στις τέσσερις επιτροπές που εμπλέκονται σ' αυτό το συγκεκριμένο θέμα, θα ήθελα να τονίσω ένα σημείο που έθεσε επίσης ο εισηγητής, και το οποίο είναι ότι επαφίεται αποκλειστικά σ' εμάς, ως Μέλη του Κοινοβουλίου, να διασφαλίσουμε ότι η νομοθεσία είναι καλύτερη εξαρχής.
Αναρωτήθηκε μέχρι ποιο βαθμό θα πρέπει η νομοθεσία να υπεισέρχεται σε λεπτομέρειες και έδωσε ένα παράδειγμα που είχε να κάνει με ανθρώπους που κρατάνε σκάλες.
Αυτό το συγκεκριμένο ζήτημα τέθηκε στην Επιτροπή Απασχόλησης και Κοινωνικών Υποθέσεων.
Πρέπει να πούμε ότι η συγκεκριμένη επιτροπή συνέβαλε σημαντικά στην επιπλέον γραφειοκρατία την οποία τώρα εναποθέτουμε στην Επιτροπή για να προσπαθήσει να την μειώσει.
Πόσο καλύτερο θα ήταν αν αυτή η επιτροπή, και όλες οι άλλες επιτροπές, είχαν αφήσει της νομοθεσία στην απλούστερη και καθαρότερη αρχική της μορφή.
Η τελική μου πρόταση είναι ότι για μας το ακρωνύμιο SLIM - "Απλούστερη νομοθεσία για την εσωτερική αγορά" - θα έπρεπε να σημαίνει "Σημαντικά λιγότερη ανάμιξη των Μελών" .
Κύριε Πρόεδρε, θα ήθελα να συγχαρώ τον εισηγητή για την έκθεσή του και να πω ότι οι προτάσεις του για την απλούστευση της νομοθεσίας για την εσωτερική αγορά που ξεκίνησε το 1996 είναι ιδιαίτερα ευπρόσδεκτες.
Σ' αυτές γίνεται μία προσπάθεια για την βελτίωση της ποιότητας της νομοθεσίας, την ελάττωση της περιττής νομοθεσίας και τον περιορισμό του κόστους που συνδέεται με την εφαρμογή της νομοθεσίας.
Τώρα που έχουν ολοκληρωθεί η τρίτη και τέταρτη φάση, και οι ομάδες των αξιωματούχων των κρατών μελών και των χρηστών προβαίνουν σε συγκεκριμένες προτάσεις για την απλούστευση της νομοθεσίας, είναι σκόπιμο να γίνει μια αναθεώρηση.
Πρέπει να έχουμε σαφέστερα στοιχεία του τι ακριβώς συμβαίνει.
Η βελτιωμένη επιλογή επί του παρόντος φαίνεται να γίνεται μάλλον τυχαία και χρειαζόμαστε ορισμένες ξεκάθαρες κατευθυντήριες γραμμές για την λειτουργία των ομάδων διαχείρισης και βέβαια, για την εφαρμογή των συστάσεων, η οποία επί του παρόντος είναι υπερβολικά αργή και περιορισμένη.
Πολλές από τις συστάσεις δεν εφαρμόζονται καθόλου και πολλές υπόκεινται σε μεγάλες περιόδους αναμονής.
Επομένως είμαστε υπέρ, αλλά θέλουμε να προσθέσουμε δύο πράγματα.
Πρώτον, πρέπει να εξασφαλίσουμε ότι ο πολιτικός έλεγχος παραμένει στην αρμοδιότητα της Επιτροπής και του Κοινοβουλίου.
Οι τελευταίες δημοσιογραφικές ειδήσεις σχετικά με την νέα προσέγγιση της νομοθεσίας που χρονολογείται από τις δεκαετίες του ' 80 και του ' 90 - δεν είναι και τόσο νέα σήμερα - η οποία επέτρεψε στους οργανισμούς τυποποίησης που ελέγχονται από τις βιομηχανίες να επεξεργαστούν τις λεπτομέρειες της νομοθεσίας, φαίνεται να δείχνουν ότι αυτός δεν είναι πάντα ο καλύτερος τρόπος για να προχωρήσουμε.
Η Ευρωπαϊκή Επιτροπή Τυποποίησης, για παράδειγμα, επεξεργάστηκε πρόσφατα την οδηγία για την συσκευασία των αποβλήτων, την οποία ο Τύπος περιέγραψε ως "βασικά ελαττωματική, υπονομεύει την δημοκρατική υποχρέωση λογοδοσίας, και αποτυγχάνει να ανταποκριθεί στις απαιτήσεις της οδηγίας και, κατά συνέπεια, της προστασίας του περιβάλλοντος" .
Αρα πρέπει να διασφαλίσουμε τον πολιτικό έλεγχο, εκτός φυσικά και αν υπάρχουν ισχυρές πιέσεις πολιτικές ή από τους καταναλωτές προκειμένου να εξασφαλιστεί η πρόοδος της βιομηχανίας.
Ωστόσο, επιθυμούμε επίσης να πάμε προς μια διαφορετική κατεύθυνση.
Ο SLIM φαίνεται να επικεντρώνεται αποκλειστικά στην απλούστευση, μολονότι στις αρχικές προτάσεις μιλούσαμε για περιορισμό του κόστους.
Αυτό που θα θέλαμε να δούμε είναι προτάσεις τόσο για την οικονομικότερη όσο και για την απλούστερη προσέγγιση της νομοθεσίας.
Κατά συνέπεια, επικροτούμε τις προτάσεις της Λισαβόνας για καλύτερη ρύθμιση, η οποία θα λαμβάνει υπόψη το κόστος της νομοθεσίας.
Χαιρετίζουμε την ανεπίσημη συνάντηση των Υπουργών Δημόσιας Διοίκησης που έγινε στο Στρασβούργο στις 7 Νοεμβρίου.
Χαιρετίζουμε την σύσταση μια ομάδας υψηλού επιπέδου για να διατυπώσει συστάσεις που θα καταστήσουν την νομοθεσία πιο αποτελεσματική σε σχέση με το κόστος.
Όμως είμαστε απογοητευμένοι για το γεγονός ότι ο εκπρόσωπος του Ευρωπαϊκού Κοινοβουλίου σ' αυτή την ομάδα υψηλού επιπέδου δεν διορίστηκε από το Κοινοβούλιο και ούτε, απ' ότι έχω καταλάβει, μας έχει ζητηθεί να ορίσουμε έναν εκπρόσωπο για το σκοπό αυτό.
Χαιρετίζουμε το γεγονός ότι οι Επίτροποι Bolkestein και Liikanen εξετάζουν διάφορα πιλοτικά προγράμματα σ' αυτόν τον τομέα.
Ωστόσο, η Επιτροπή και το Κοινοβούλιο θα πρέπει να αρχίσουν να ενεργούν με τους δικούς τους κανόνες εξετάζοντας τις οικονομικές επιπτώσεις των νομοθετικών προτάσεων έτσι ώστε αυτές να ληφθούν υπόψη.
Ο ρόλος του Ευρωπαϊκού Κοινοβουλίου θα υποτιμηθεί αν, για παράδειγμα, αληθεύουν οι ισχυρισμοί ότι η οδηγία για την απόσυρση των αυτοκινήτων θα μας κοστίσει 400 εκατ. στερλίνες το χρόνο από την άποψη του κόστους των παραγωγών και των καταναλωτών αλλά θα έχει όφελος για το περιβάλλον μόνο 100 εκατ. στερλίνες.
Εφόσον τέτοιου είδους ισχυρισμοί ευσταθούν, είναι προφανές ότι εμείς στο Κοινοβούλιο θα φαινόμαστε μάλλον γελοίοι.
.
(NL) Κύριε Πρόεδρε, θα ήθελα να συγχαρώ τον εισηγητή, κ. Doorn, για την εξαιρετικά εποικοδομητική και ισορροπημένη έκθεσή του.
Η έκθεση υπογραμμίζει σωστά την ανάγκη να καταβληθούν κοινές προσπάθειες για τη βελτίωση της ποιότητας της νέας και της ισχύουσας κοινοτικής νομοθεσίας.
Χαίρομαι επίσης και για την υποστήριξη που εκφράζει η έκθεση στην πρωτοβουλία SLIM, καθώς και για την υποστήριξη του Κοινοβουλίου.
Η αναθεώρηση που κάναμε στην πρωτοβουλία SLIM καθώς και η παρούσα έκθεση έδειξαν σε ποια σημεία και πώς μπορεί να βελτιωθεί η πρωτοβουλία.
Για το λόγο αυτό έχουμε με μεγάλη ευχαρίστηση την πρόθεση, σε συνεργασία με τους αντιπροσώπους των κρατών μελών, να υποβάλουμε σημαντικές συστάσεις για το ζήτημα αυτό και να τις θέσουμε σε εφαρμογή στο πλαίσιο της νεοσυσταθείσας συμβουλευτικής επιτροπής εσωτερικής αγοράς.
Ενόψει της πέμπτης φάσης του SLIM, αλλά και των επόμενων φάσεων, εξετάζουμε τη στιγμή αυτή προτάσεις σε σχέση με τομείς οι οποίοι μπορούν να αναθεωρηθούν.
Κάθε σχετική πρόταση από το Κοινοβούλιο είναι φυσικά ευπρόσδεκτη.
Εφόσον επιτευχθεί συμφωνία σχετικά με τον οριστικό κατάλογο των προς αναθεώρηση τομέων, θα ερχόμαστε σε επαφή σε κάθε φάση με τους αντιπροσώπους του βιομηχανικού και επιχειρηματικού τομέα, τις οργανώσεις καταναλωτών και τα συνδικάτα, όλους τους λεγόμενους "καταναλωτές" .
Έτσι θα τους δοθεί η δυνατότητα να εμπλακούν έμμεσα ή άμεσα στην πρωτοβουλία SLIM και να ενημερώνονται σχετικά με την πρόοδό της.
Είμαι πεπεισμένος ότι η προσέγγιση αυτή θα επιτρέψει σε όλους όσους συμμετέχουν στη διαδικασία αναθεώρησης να επικεντρωθούν στα κύρια προβλήματα της απλούστευσης και ότι οι ομάδες του SLIM θα υποβάλουν χρήσιμες και ρεαλιστικές προτάσεις.
Στα πλαίσια αυτά προσβλέπω στην υποβολή έκθεσης σχετικά με την πρόοδο που θα σημειωθεί κατά τους επόμενους μήνες.
Όπως γνωρίζετε, η Επιτροπή οφείλει να υποβάλει στο μέτρο του δυνατού προτάσεις εντός έξι μηνών μετά την παραλαβή των συστάσεων της ομάδας SLIM, εφόσον βέβαια συμφωνήσει με αυτές τις προτάσεις.
Θα καταβάλουμε κάθε δυνατή προσπάθεια προκειμένου να ανταπεξέλθουμε σε αυτή τη δέσμευση, και το λέω αυτό ιδιαίτερα για τον κ. Bushill-Matthews.
Μας χαροποιεί ιδιαίτερα η σύσταση του κ. Doorn να αναλάβουν το Κοινοβούλιο και το Συμβούλιο τις ευθύνες τους προκειμένου να καταστεί όσο το δυνατόν αποτελεσματικότερη η πρωτοβουλία SLIM εξετάζοντας με ιδιαίτερη προσοχή όλες τις σχετικές προτάσεις.
Συμφωνώ με τη θέση του κ. Doorn, ο οποίος ζητά να απλοποιηθούν περισσότεροι νομοθετικοί τομείς.
Υποστηρίζω την άποψή του.
Και εγώ αυτό ακριβώς θα ήθελα.
Αυτό φυσικά μπορεί να συμβεί αποκλειστικά εντός των ορίων που έχουμε θέσει οι ίδιοι όταν καθορίσαμε άλλους τομείς προτεραιοτήτων και λαμβάνοντας υπόψη τα διαθέσιμα δημοσιονομικά περιθώρια.
Θα ήθελα να υπογραμμίσω ιδιαίτερα αυτό το τελευταίο σημείο.
Πολλά αιτήματα υποβάλλονται στην Επιτροπή.
Η Επιτροπή έχει πολλά καθήκοντα, ωστόσο δεν διαθέτει πάντοτε τα αναγκαία μέσα προκειμένου να ανταποκρίνεται γρήγορα και αποτελεσματικά στα καθήκοντά της.
Είναι ιδιαίτερα σημαντικό αυτό, και θα πρέπει να το λάβει οπωσδήποτε υπόψη το Κοινοβούλιο.
Παρόλα αυτά είμαι απολύτως πεπεισμένος ότι θα μπορέσουμε να επιταχύνουμε τη διαδικασία απλοποίησης, και μάλιστα εξαιτίας του έργου στο οποίο εμπλέκεται η ίδια η Επιτροπή.
Ανταποκρινόμενοι στην έκκληση που απευθύνθηκε με την ευκαιρία του Ευρωπαϊκού Συμβουλίου της Λισαβόνας για μία συντονισμένη πολιτική με στόχο την απλούστευση της νομοθετικής διαδικασίας, η Επιτροπή υποβάλλει τη στιγμή αυτή τις θέσεις της σε σχέση με τη νομοθεσία γενικά σε ενδελεχή εξέταση υπό την ευρύτερη έννοια της λέξης.
Ερευνά πού μπορούν να αναληφθούν μη ρυθμιστικές πρωτοβουλίες.
Εξάλλου προωθεί την ανάπτυξη καλύτερων μεθόδων μέτρησης των αποτελεσμάτων που έχει η νέα νομοθεσία που προτείνεται στις επιχειρήσεις και τη βιομηχανία, έτσι ώστε να ελαχιστοποιηθούν οι ενδεχόμενες επιπλέον δαπάνες και το διοικητικό άχθος.
Και για το σημείο αυτό υποβλήθηκε σήμερα το απόγευμα μία ερώτηση.
Οι προσπάθειες που καταβάλλονται για τη βελτίωση της νομοθεσίας συνοδεύονται από τις προετοιμασίες για τη Λευκή Βίβλο για την καλύτερη διακυβέρνηση.
Το λέω αυτό ιδιαίτερα απευθυνόμενος στην κ. Kauppi.
Το έργο της Επιτροπής θα συμπληρωθεί με τα αποτελέσματα των συζητήσεων σε μία ομάδα εργασίας υψηλού επιπέδου για τη βελτίωση της νομοθεσίας, ομάδα την οποία συνέστησαν οι Υπουργοί Δημόσιας Διοίκησης μετά την συνεδρίασή τους στο Στρασβούργο πέρυσι το Νοέμβριο.
Αυτή η ομάδα εργασίας, στην οποία αναφέρθηκε και ο κ. Ford, ασχολείται με την εξέταση της ποιότητας και της απλοποίησης τόσο της εθνικής όσο και της κοινοτικής νομοθεσίας.
Προσβλέπω ήδη με ενδιαφέρον στην έκθεση και τις συστάσεις αυτής της ομάδας εργασίας.
Η ρυθμιστική διαδικασία, για την οποία όλοι φέρουμε ευθύνες, μας αφορά φυσικά όλους.
Είμαι πεπεισμένος ότι η σημερινή πολιτική συναίνεση υπέρ μίας καλύτερης νομοθετικής διαδικασίας εντός της Ευρωπαϊκής Ένωσης θα καταλήξει σε απτές και μόνιμες βελτιώσεις.
Εξάλλου θα ήθελα να ευχαριστήσω τον κ. Bushill-Matthews για την εναλλακτική ερμηνεία των αρχικών S, L, I, M, δηλαδή Substantially Less Interference by Members (σημαντικά λιγότερη ανάμιξη των μελών).
Τον ευχαριστώ ιδιαίτερα για το σχόλιό του αυτό.
Θα προσπαθήσω να το αναφέρω στον κατάλληλο τόπο και χρόνο, έτσι ώστε να εξαγάγουν τα κατάλληλα συμπεράσματα αυτοί τους οποίους αφορά.
Θα ήθελα επίσης να πληροφορήσω τον κ. Doorn και το Κοινοβούλιο, Πρόεδρε, ότι η Επιτροπή μπορεί να δεχθεί τις τροπολογίες.
Σας ευχαριστώ πολύ Επίτροπε Bolkestein, για τις, όπως πάντα, χρήσιμες παρατηρήσεις σας σ' αυτή τη συζήτηση.
Η συζήτηση έληξε.
Η ψηφοφορία θα διεξαχθεί αύριο στις 12.00.
Ποιότητα στη σχολική εκπαίδευση
Η ημερήσια διάταξη προβλέπει τη σύσταση για δεύτερη ανάγνωση (A5-0375/2000) της κ. Sanders-ten Holte, εξ ονόματος της Επιτροπής Πολιτισμού, Νεότητας, Παιδείας, Μέσων Ενημέρωσης και Αθλητισμού, σχετικά με την κοινή θέση του Συμβουλίου ενόψει της έγκρισης σύστασης του Ευρωπαϊκού Κοινοβουλίου και του Συμβουλίου που αφορά την ευρωπαϊκή συνεργασία για την αξιολόγηση της ποιότητας στη σχολική εκπαίδευση (11540/1/2000 - C5-0565/2000 - 2000/0022(COD)).
.
Πρόεδρε, η ποιότητα στη σχολική εκπαίδευση αποτελεί ιδιαίτερα σημαντικό πολιτικό στόχο σε όλα τα κράτη μέλη, γεγονός που δεν θα πρέπει να μας εκπλήττει.
Η τρίτη χιλιετία παρέχει άνευ προηγουμένου δυνατότητες και προοπτικές για μία κοινωνία η οποία καθίσταται ολοένα και πιο αυτόνομη και παγκοσμιοποιημένη και χαρακτηρίζεται από κινητικότητα και ένταση γνώσεων.
Ωστόσο, στην κοινωνία αυτή διαγράφεται όλο και σαφέστερη η ανησυχία για τις διαφορετικές ταχύτητες και δυνατότητες που προσφέρονται στους ανθρώπους, διότι πώς μπορεί να εξασφαλίσει κανείς την πλήρη συμμετοχή όλων σε αυτή τη νέα δυναμική κοινωνία;
Η σχολική εκπαίδευση οφείλει και μπορεί να συμβάλει στην κατεύθυνση αυτή και όλες οι νέες αυτές εξελίξεις προσφέρουν ευκαιρίες και προκλήσεις για την εκπαίδευση, διότι αυτή πρόκειται να αλλάξει σημαντικά και αναφέρομαι εδώ αποκλειστικά στον τρόπο της διδασκαλίας, όπου περνούμε από τη μεταβίβαση γνώσεων στην εκμάθηση του πώς μπορεί ο μαθητής να μαθαίνει.
Έχω επίσης υπόψη μου και την τεχνολογία, την πληροφορική και τους διάφορους πολιτισμούς.
Γι' αυτό είναι τόσο σημαντικό να συνεργαστούν τα κράτη μέλη της Ευρωπαϊκής Ένωσης και να επιδιώξουν από κοινού μία εκπαίδευση προσανατολισμένη στο μέλλον, κάθε κράτος λαμβάνοντας υπόψη τη δική του παράδοση, αλλά αναμφίβολα έχοντας όλοι έναν κοινό στόχο.
Ως εισηγήτρια είμαι ιδιαίτερα ικανοποιημένη με τα αποτελέσματα της κοινής θέσης όπως τα βλέπουμε μπροστά μας τη στιγμή αυτή.
Θεώρησα αρχικά κάπως ασαφή και γενικόλογη την πρόταση της Επιτροπής σε σχέση με τα μεγάλα ζητήματα για τα οποία γίνεται λόγος, ζητήματα που αφορούν την ποιότητα της σχολικής εκπαίδευσης, ενώ το Συμβούλιο παρουσιαζόταν επίσης διστακτικό: κυρίως μην θίξετε την αυτονομία μας στον τομέα της εκπαίδευσης.
Ωστόσο στη διάρκεια αυτής της διαδικασίας αποδέχτηκε την άποψη του Κοινοβουλίου ότι θα πρέπει επιτέλους να δούμε την εκπαίδευση σοβαρά και με τρόπο διαρθρωμένο με στόχο τη διαφύλαξη της ποιότητας, μεταξύ άλλων μέσω καλών και αποτελεσματικών συστημάτων αξιολόγησης της ποιότητας, τόσο για την πρωτοβάθμια όσο και για την μέση εκπαίδευση, καθώς και για την μέση επαγγελματική εκπαίδευση.
Οι τροπολογίες που πρότειναν οι συνάδελφοι και εγώ προσωπικά ως εισηγήτρια περιλαμβάνουν τώρα σαφείς συστάσεις.
Στις τροπολογίες αυτές καθιστούμε σαφές ότι τα κράτη μέλη οφείλουν να αναπτύξουν διαφανή συστήματα για την αξιολόγηση της ποιότητας με σημαντικότερο στόχο μία εκπαίδευση υψηλού επιπέδου.
Κάτι τέτοιο δεν αναφερόταν στην πρώτη πρόταση της Επιτροπής, ούτε και η προώθηση της κοινωνικής ενσωμάτωσης.
Υπήρξαν επίσης πολλές δυσκολίες με την αναφορά στην παροχή ίσων ευκαιριών σε αγόρια και κορίτσια.
Ήταν δύσκολο να πεισθεί το Συμβούλιο να δεχθεί τέτοιες διατυπώσεις, αλλά ως εισηγήτρια χαίρομαι που τελικά συμφώνησε τόσο το Συμβούλιο όσο και η Επιτροπή.
Ένα άλλο ζήτημα το οποίο θεωρώ σημαντικό είναι ότι και οι γονείς, οι μαθητές και το διδακτικό προσωπικό οφείλουν να εμπλακούν στην όλη διαδικασία.
Το ζήτημα αυτό αναφέρεται επίσης στο κείμενο, κάτι σημαντικό για το εύρος των διαδικασιών αξιολόγησης και για τη βελτίωση της σχολικής εκπαίδευσης.
Αλλά και η παροχή κινήτρων στα σχολεία για συνεργασία σε εθνικό και ευρωπαϊκό είναι σημαντικό ζήτημα.
Πιστεύω ωστόσο ότι δεν θα πρέπει να εμποδίζονται τα σχολεία να αναζητούν εταίρους και συνεργάτες στο άμεσο περιβάλλον της περιοχής τους, κάτι που πιστεύω ότι θα μπορούσε να είχε εκφραστεί κάπως σαφέστερα στην έκθεση.
Θα ήθελα, τέλος, να υπογραμμίσω τη σημασία του να συγκεντρώνονται στοιχεία και να αναπτύσσονται δείκτες και αναφορές που να συλλέγονται σε μία τράπεζα δεδομένων την οποία να μπορεί να συμβουλεύεται κανείς με τρόπο διαδραστικό.
Αυτός είναι ο σύγχρονος τρόπος επικοινωνίας.
Χαίρομαι ιδιαίτερα ως εισηγήτρια που τα κράτη μέλη συνεργαζόμενα υπό την καθοδήγηση της Επιτροπής ξεκίνησαν τις σχετικές προσπάθειες και διόρισαν επιτροπή εμπειρογνωμόνων η οποία πρότεινε έναν περιορισμένο αριθμό δεικτών και γνωμόνων (benchmarks).
Το Κοινοβούλιο θα παρακολουθεί στενά τις εξελίξεις.
Κύριε Πρόεδρε, κυρία Επίτροπε, η κοινή θέση όπως μας έχει υποβληθεί αποτελεί το αποτέλεσμα της καλής και εποικοδομητικής συνεργασίας με την Επιτροπή και το Συμβούλιο στη διαδικασία της συναπόφασης, υπό την καλή έννοια, αλλά κυρίως της συμμετοχής των συναδέλφων μου οι οποίοι υπέβαλαν τα σχόλιά τους με ιδιαίτερη προσοχή.
Τα σχόλια αυτά συνέβαλαν στο να έχουμε μία καλή σύσταση η οποία προσφέρει ερεθίσματα που μπορούν να αξιοποιήσουν τα κράτη μέλη.
Προσβλέπω με ενδιαφέρον στις αντιδράσεις σας.
.
(FR) Κύριε Πρόεδρε, κύριε Επίτροπε, κυρία εισηγήτρια, αγαπητοί συνάδελφοι, θα ήθελα καταρχάς να συγχαρώ την κ. Sanders-ten Holte για την εργασία την οποία εξετέλεσε και να χαιρετίσω την εποικοδομητική συνεργασία που αναπτύχθηκε μεταξύ του Κοινοβουλίου, του Συμβουλίου και της Επιτροπής προκειμένου να καταλήξουμε στο κείμενο το οποίο μόλις μας παρουσιάσατε.
Ένα κείμενο το οποίο θέλω να πιστεύω ότι θα συμβάλει αποτελεσματικά στην ενίσχυση της ποιοτικής εκπαίδευσης στην Ευρώπη στην οποία αποβλέπουμε.
Θα ήθελα, εξ ονόματος της Επιτροπής Απασχόλησης και Κοινωνικών Υποθέσεων, να τονίσω ιδιαίτερα την σπουδαιότητα που έχει η ποιοτική βελτίωση της σχολικής εκπαίδευσης ή της επαγγελματικής κατάρτισης, το μέλημα να υλοποιηθεί ένας μηχανισμός ανταλλαγής ορθών πρακτικών, μεθοδολογικών εργαλείων, ως σημαντική συμβολή στην κοινωνική συνοχή και στην καταπολέμηση της ανεργίας.
Η είσοδος στην αγορά εργασίας, η καταπολέμηση της πρόωρης αποχώρησης των νέων από το σχολικό σύστημα, η ικανότητά μας να προσφέρουμε δια βίου κατάρτιση, η πρόσβαση στις νέες τεχνολογίες είναι στόχοι που πρέπει να ενσωματώσουν τα εκπαιδευτικά συστήματα υψηλής ποιότητας.
Πρέπει να τονίσω δυο πτυχές της αξιολόγησης της ποιότητας όπως αυτή αντιμετωπίζεται στην κοινή θέση.
Καταρχάς, η διαδικασία αυτή διακρίνει σαφώς μεταξύ της διοικητικής αξιολόγησης και της καινοτόμου διαδικασίας την οποία επιθυμούμε, την οποία θέλουμε να εφαρμόσουμε και στην οποία, όπως ειπώθηκε, πρέπει να συμμετέχουν όλοι οι παράγοντες.
Δεύτερη πτυχή την οποία θα ήθελα να τονίσω και στην οποία δεν δόθηκε ίσως όση σημασία θα θέλαμε.
Αφορά το ότι δεν θέλουμε να μετατρέψουμε αυτή τη διαδικασία αξιολόγησης της ποιότητας σε παράγοντα ιεράρχησης, ταξινόμησης, ή αξιολογικής κατάταξης μεταξύ των ιδρυμάτων.
Αντίθετα, αυτή η μορφή αξιολόγησης πρέπει να επιτρέπει σε κάθε ίδρυμα, όσο διαφορετικό κι αν είναι από τα άλλα ως προς το κοινό που δέχεται και τις μεθόδους ή τα μέσα που χρησιμοποιεί, να ανταποκρίνεται σε όλους τους κινδύνους της σχολικής αποτυχίας, να αυξάνει για όλους την εγγενή αξία της εκπαίδευσής του, να δέχεται όλους τους μαθητές, από τους πιο αδύνατους μέχρι τους καλύτερους, προτείνοντας μια εκπαίδευση προσαρμοσμένη στην πραγματικότητα κάθε μαθητή και επιτρέποντας στον καθένα να ενταχθεί σε μια προοπτική προσωπικής ανέλιξης.
Κύριε Πρόεδρε, η έκθεση αυτή έχει τη σθεναρή υποστήριξη της Ομάδας ΕΛΚ-ΕΔ.
Πράγματι την υποστηρίξαμε κατά την διάρκεια όλης της διαδικασίας.
Δυστυχώς αρχικά υπήρχε κάποια αμυδρή αντίσταση από το Συμβούλιο αλλά χαιρόμαστε ιδιαίτερα που, ως αποτέλεσμα της παρέμβασης του Επιτρόπου και των διαπραγματευτικών ικανοτήτων της εισηγήτριας, επετεύχθη τον περασμένο φθινόπωρο ένας συμβιβασμός τον οποίο μπορούμε ανεπιφύλακτα να υποστηρίξουμε.
Συγχαίρουμε τον Επίτροπο και την εισηγήτρια για τις προσπάθειες που κατέβαλλαν ώστε να το επιτύχουν.
Σίγουρα όλοι μας σ' αυτήν εδώ την Αίθουσα συμφωνούμε ότι η παιδεία έχει ζωτική σημασία και ότι ένα μορφωμένο εργατικό δυναμικό είναι ο ακρογωνιαίος λίθος της μελλοντικής ευημερίας της Ευρώπης.
Επομένως κάθε προσπάθεια για την βελτίωση της ποιότητας στα σχολεία μας πρέπει να είναι ευπρόσδεκτη.
Συμφωνούμε επίσης ότι η εκπαίδευση είναι ορθώς ζήτημα που υπάγεται στην αρμοδιότητα των κρατών μελών και των περιφερειών.
Όμως υπάρχει η δυνατότητα για την Επιτροπή να συντονίζει και να βελτιώνει τα συστήματα αξιολόγησης όπως προβλέπεται στη Συνθήκη και διαπίστωσα προς μεγάλη μου ευχαρίστηση, ότι η Επιτροπή φρόντισε να δώσει έμφαση στο γεγονός ότι αυτό θα βασίζεται στην εθελοντική συνεργασία μεταξύ των κρατών μελών.
Είναι βέβαιο ότι επί του παρόντος είναι δύσκολο να ξεπεραστούν τα διάφορα εξεταστικά συστήματα και φιλοσοφίες διδασκαλίας για να επιτευχθεί μια αντικειμενική σύγκριση των προτύπων διδασκαλίας των κρατών μελών.
Με την ιδιότητα του πρώην λέκτορα θα χαιρέτιζα μια σαφή ιδέα για το πώς συγκρίνονται τα βρετανικά εκπαιδευτικά πρότυπα διδασκαλίας με εκείνα των άλλων ευρωπαϊκών χωρών.
Είναι σημαντικό σ' αυτή την εποχή της παγκοσμιοποίησης να έχουμε μια όσο το δυνατόν ευρύτερη ενημέρωση για τα συστήματα αξιολόγησης.
Οι ευρωπαϊκές συγκρίσεις θα καταδείξουν, τις ελπίδες, τα πλεονεκτήματα αλλά και τις αδυναμίες που κρύβουν τα συστήματα αξιολόγησης που περιορίζονται σ' ένα μόνο εκπαιδευτικό σύστημα.
Ένας από τους κύριους στόχους της εκπαίδευσης είναι να προετοιμάζει για τον κόσμο της εργασίας όπως επίσης και να προσφέρει μια πολιτισμική βάση για τους νέους της Ευρώπης.
Η έκθεση αυτή αναζητά μια ισορροπία ανάμεσα στην ανάγκη για επαρκή προετοιμασία και στους δύο αυτούς τομείς.
Η δυνατότητα σύγκρισης των εκπαιδευτικών συστημάτων εκτός συνόρων θα οδηγήσει, ελπίζω, σε βελτιώσεις των εκπαιδευτικών ιδρυμάτων σ' ολόκληρη την Ευρώπη, καθώς τα σχολεία μαθαίνουν από άλλα με διαφορετική εκπαιδευτική άποψη.
Το ζήτημα που επεσήμανε η κ. Sanders-ten Holte για τον κοινωνικό αποκλεισμό είναι ιδιαίτερα χρήσιμο.
Θα ήθελα να μάθω αν υπάρχουν διαφορές στο πρότυπο μιας σχολικής ημέρας, αν αυτό διαφέρει στις διάφορες περιοχές της Ευρώπης, και αν προσφέρει τρόπους βελτίωσης της εκπαίδευσης.
Μετά είναι η χρήση των υποχρεωτικών αθλητικών δραστηριοτήτων.
Βοηθά το εκπαιδευτικό σύστημα στις διάφορες χώρες;
Οι διάφορες χώρες έχουν και διαφορετικές μεθόδους;
Ενδιαφερόμαστε να μάθουμε πώς τα εκπαιδευτικά συστήματα επιτυγχάνουν επάρκεια σε δύο σύγχρονες γλώσσες εκτός της μητρικής.
Υποψιάζομαι ότι η χώρα μου δεν τα καταφέρνει τόσο καλά στον τομέα αυτό αλλά ίσως τα πηγαίνουμε καλύτερα στην χρήση της πληροφορικής.
Τέλος θα ήθελα απλά να πω ότι οι τροπολογίες της εισηγήτριας που ζητούν μεγαλύτερη αυτοαξιολόγηση και συμμετοχή των ενδιαφερομένων παραγόντων εισάγουν ένα πολύτιμο στοιχείο στη διαδικασία της αξιολόγησης.
Η άποψη εκείνων που αποτελούν μέρος του εκπαιδευτικού συστήματος συχνά χάνεται μέσα στα γρανάζια των δημοσίων υπηρεσιών και της γραφειοκρατίας που διοικεί τα σχολεία.
Πρέπει να βρούμε τρόπους που θα δώσουν ξανά δύναμη στα σχολεία, στους γονείς και τους μαθητές διότι εκεί ακριβώς πρέπει να έγκειται η ευθύνη.
Κύριε Πρόεδρε, κυρία Επίτροπε, η εκπαίδευση λαμβάνει ολοένα και πιο πρωτεύουσα θέση στην ευρωπαϊκή στρατηγική.
Στα συμπεράσματα της Συνόδου Κορυφής της Λισαβόνας τονίζεται η σημασία της εκπαίδευσης τόσο στη βελτίωση της ανταγωνιστικότητας όσο και στην πρόληψη του κοινωνικού αποκλεισμού.
Είναι λοιπόν φυσικό να εστιάζεται η προσοχή μας στην ποιότητα της σχολικής εκπαίδευσης και στο επίπεδο της Ένωσης, παρόλο που η οργάνωση της εκπαίδευσης εμπίπτει στην αρμοδιότητα των κρατών μελών.
Χρειαζόμαστε συνεργασία σε ευρωπαϊκό επίπεδο και ενθάρρυνση σε όλους τους τομείς της εκπαίδευσης.
Η συστηματική αξιολόγηση της ποιότητας της εκπαίδευσης βρίσκεται ακόμη στην αρχή της σε πολλές χώρες της ΕΕ.
Στη Φινλανδία, επί παραδείγματι, οι κανονισμοί που αφορούν την αξιολόγηση απετέλεσαν μέρος της σχολικής νομοθεσίας πριν από δύο χρόνια.
Μία έρευνα επί του θέματος που ολοκληρώθηκε την περασμένη εβδομάδα στο Ελσίνκι καταδεικνύει ότι η αξιολόγηση δεν είναι ακόμη αρκετά συστηματική, παρόλο που τέθηκε αμέσως σε εφαρμογή.
Στην έρευνα επισημαίνεται, μεταξύ άλλων, ότι στην πρωτοβάθμια και τη δευτεροβάθμια εκπαίδευση δεν έχει δοθεί αρκετή προσοχή στη συνεργασία μεταξύ των μαθητών, των γονέων τους και των οργανωτών της εκπαίδευσης.
Ασφαλώς ενδείκνυται να λαμβάνεται υπόψη η συμμετοχή των μαθητών και των σπιτιών τους.
Η εκπαίδευση δεν μπορεί να εξετασθεί μόνον από τη στενή άποψη της ανταγωνιστικότητας.
Πρέπει να παρέχονται περιθώρια εξέλιξης στους προικισμένους μαθητές, ταυτόχρονα όμως πρέπει να καταβάλλεται μέριμνα ώστε να μπορούν και οι υπόλοιποι να συμβαδίζουν.
Η εκπαίδευση επιτελεί πρωτεύον έργο στην οικοδόμηση μιας ισότιμης και αρμονικής κοινωνίας.
Καλά οργανωμένη εκπαίδευση σημαίνει ότι οι πόροι των πολιτών αξιοποιούνται με τον βέλτιστο δυνατό τρόπο.
Κατά τη γνώμη μου, το σχολείο πρέπει να εξελιχθεί κατά τρόπον ώστε, κάθε παιδί που ξεκινά την υποχρεωτική του εκπαίδευση να μπορεί να δοκιμάζει το αίσθημα της επιτυχίας.
Γι' αυτό και η αξιολόγηση της ποιότητας δεν μπορεί να επικεντρώνεται μόνο στους στενούς δείκτες αποτελέσματος.
Εκπαίδευση εξάλλου σημαίνει, εκτός από συσσώρευση γνώσεων και δεξιοτήτων, και ανάπτυξη όλης της προσωπικότητας και, μεταξύ άλλων, μιας υγιούς αυτοεκτίμησης.
Είναι θετικό το ότι η κοινή θέση για την αξιολόγηση της ποιότητας στη σχολική εκπαίδευση είναι έτοιμη προς έγκριση τόσο γρήγορα.
Είναι αξιέπαινοι γι' αυτό η εισηγήτρια της έκθεσης κ. Sanders-ten Holte, η Επίτροπος κ. Reding και το Συμβούλιο.
Έχουμε προχωρήσει πολύ μπροστά στο σημαντικό αυτό θέμα.
NL) Κύριε Πρόεδρε, κυρία Eπίτροπε, αγαπητοί συνάδελφοι, η σχολική εκπαίδευση αποτελεί μία από τις αρμοδιότητες οι οποίες σχετίζονται άμεσα, και οφείλουν να σχετίζονται άμεσα, με τη ζωή μίας κοινότητας.
Η άσκηση αυτής της αρμοδιότητας θα πρέπει να πραγματοποιείται όσο το δυνατόν εγγύτερα στον πληθυσμό και για το λόγο αυτό δεν θα χρειαστεί ποτέ ένα καθολικό ευρωπαϊκό σύστημα.
Αλλά ακριβώς λόγω της σημασίας της σχολικής εκπαίδευσης, όχι μόνο για τη μεταβίβαση γνώσεων και την απόκτηση δεξιοτήτων, αλλά και για τη μεταβίβαση πολιτισμού, για την ενσωμάτωση του ατόμου στον κοινωνικό ιστό, είναι τόσο σημαντική η εκπαίδευση.
Διαθέτουμε πάρα πολλούς πόρους σε αυτήν, παρόλα αυτά διαπιστώνεται όλο και περισσότερο η ανάγκη ενός ευρωπαϊκού συστήματος για την παρακολούθηση της ποιότητάς της, κάτι που υποστηρίζουμε και εμείς.
Οι γονείς γνωρίζουν ότι η σχολική εκπαίδευση απαιτεί σημαντικές προσπάθειες από αυτούς, από τους μαθητές και τους φοιτητές, επιθυμούν ωστόσο συγχρόνως να δουν συγκεκριμένα αποτελέσματα.
Αρκούσε ίσως στο παρελθόν να πηγαίνει κανείς σε ένα καλό σχολείο, διότι το καλό σχολείο ενέπνεε στο άτομο και ιδεολογική εμπιστοσύνη.
Αυτό όμως εδώ και πολύ καιρό πλέον δεν αρκεί.
Οι γονείς θέλουν ποιοτική εκπαίδευση και τα παιδιά που πηγαίνουν στο σχολείο θέλουν πραγματικά να μάθουν αυτά που θα τους χρειαστούν στη ζωή τους.
Ο καθένας μας μπορεί να διαπιστώσει επιτόπου πόσο σημαντική είναι η κοινή εποπτεία της σχολικής εκπαίδευσης.
Το σύστημα αυτό οδήγησε, στη Φλάνδρα τουλάχιστον, στην ύπαρξη ενός υψηλού βαθμού αυτοαξιολόγησης στα σχολεία, τα οποία αισθάνονται αυθόρμητα ότι θα πρέπει να σταθούν στο ύψος τους στον κόσμο της εκπαίδευσης.
Συγχρόνως εκφράζονται όλο και περισσότερες ανησυχίες στο σύνολο της κοινότητας.
Παλαιότερα ήταν για παράδειγμα ταμπού να μιλά κανείς για παρακολούθηση της ποιότητας της εκπαίδευσης στη Φλάνδρα, διότι εκφράζονταν φόβοι στα διάφορα εκπαιδευτικά δίκτυα ότι με το σύστημα αυτό θα μπορούσε να προκληθεί έχθρα.
Τώρα πιστεύουμε το ακριβώς αντίθετο, χάρη στις προσπάθειες για παρακολούθηση της ποιότητας της σχολικής εκπαίδευσης ως ένα μέσο πρόσβασης στη μεγάλη Ευρωπαϊκή Κοινότητα καθώς και στην αγορά εργασίας αυτής της Ευρωπαϊκής Κοινότητας, όπου η παρακολούθηση της ποιότητας καθίσταται όλο και περισσότερο κοινοτική μέριμνα.
Σήμερα μπορώ να σας δείξω τα αποτελέσματα μίας ευρείας δημοσκόπησης που πραγματοποιήθηκε στο φλαμανδικό εκπαιδευτικό σύστημα προκειμένου να διαπιστωθεί εάν ανταποκρίνεται στις κοινοτικές προδιαγραφές τόσο η πρωτοβάθμια όσο και η δευτεροβάθμια εκπαίδευση.
Είναι εντυπωσιακό το ενδιαφέρον που δείχνουν τα μέσα μαζικής ενημέρωσης για το ζήτημα αυτό, ακριβώς διότι γνωρίζουν ότι οι γονείς, οι μαθητές και το διδακτικό προσωπικό θα εξετάσουν με μεγάλη προσοχή τα αποτελέσματα αυτά.
Διότι κάθε σχολείο, κάθε εκπαιδευτικό δίκτυο, θέλει να επιδείξει καλά αποτελέσματα, συγχρόνως όμως επιθυμεί και κάθε γονέας να πηγαίνει το παιδί του σε ένα καλό σχολείο.
Διαπιστώνω ότι ο εκπαιδευτικός κόσμος εκφράζει και παράπονα σχετικά με την έλλειψη πόρων, διότι δεν επιθυμούμε απλώς να εκπαιδεύονται καλά τα παιδιά μας στο σχολείο, αλλά θέλουμε να είναι και τα σχολεία τους καλά εξοπλισμένα, να έχουν ένα ασφαλές περιβάλλον, με άλλα λόγια να υπάρχει και η κατάλληλη υποδομή.
Δυστυχώς θα πρέπει να διατεθούν πολλοί πόροι ακόμα σε πολλές χώρες προκειμένου να επιτευχθεί ο στόχος αυτός.
Κύριε Πρόεδρε, αγαπητοί συνάδελφοι, θέλω να επωφεληθώ της ευκαιρίας για να ευχαριστήσω την εισηγήτρια για την εργασία της.
Χαιρετίζω την έκθεση και θεωρώ ότι η ευρωπαϊκή συνεργασία για την αξιολόγηση της ποιότητας της σχολικής εκπαίδευσης στην εποχή της τεχνολογίας των πληροφοριών είναι σημαντική.
Τα ευρωπαϊκά εκπαιδευτικά συστήματα πρέπει να προσαρμοσθούν στην κοινωνία των πληροφοριών.
Η ταχεία επιστημονική και τεχνολογική μεταβολή και η παγκοσμιοποίηση καθιστούν απαραίτητη μια παιδεία υψηλής ποιότητας.
Χρειαζόμαστε ένα εκπαιδευτικό σύστημα που θα προσαρμοσθεί χωρίς προβλήματα σε μια ταχύτατη εξέλιξη της σύγχρονης κοινωνίας.
Τι αποτελεί μια καλή σχολική εκπαίδευση στην εποχή μας;
Η μετάδοση γνώσεων και εμπειρογνωμοσύνης;
Όχι μόνο!
Θεωρώ ότι ο ρόλος της παιδείας στην ολοκλήρωση του ατόμου και τη συμβολή του σε μια δημοκρατική, δίκαιη από κοινωνική άποψη και ανεκτική κοινωνία είναι το καθοριστικό κριτήριο κατά τον προσδιορισμό μιας εκπαίδευσης υψηλής ποιότητας.
Πρέπει να δοθεί στους νέους η ευκαιρία να αποκτήσουν στο σχολείο γνώσεις της ύλης, καθώς και κοινωνικές και πολιτικές ικανότητες.
Όλοι έχουν δικαίωμα σε μια καλή σχολική εκπαίδευση, και οι αλλοδαποί και οι περιθωριακές ομάδες επίσης.
Ο κίνδυνος κοινωνικού αποκλεισμού των ατόμων αυτών είναι ιδιαίτερα μεγάλος, διότι η ποιότητα της εκπαίδευσής τους είναι χαμηλότερου επιπέδου.
Παροτρύνω τα κράτη μέλη της Ευρωπαϊκής Ένωσης να μεριμνήσουν ώστε όλοι να τυγχάνουν της ίδιας εκπαίδευσης.
Το κοινωνικό χάσμα μεταξύ μορφωμένων και αμόρφωτων πρέπει να εξαλειφθεί.
Η αξιολόγηση της ποιότητας της σχολικής εκπαίδευσης χαιρετίζεται από δύο απόψεις: πρώτον, θεωρώ ότι η αξιολόγηση αποτελεί κίνητρο για τη βελτίωση της σχολικής εκπαίδευσης και, δεύτερον, ότι δημιουργεί συναίσθηση των ποιοτικών πτυχών του εκπαιδευτικού συστήματος.
Τα κράτη μέλη της Ευρωπαϊκής Ένωσης οφείλουν να συνεργασθούν στον τομέα της αξιολόγησης της ποιότητας της σχολικής εκπαίδευσης, διότι η τελευταία έχει ύψιστη σημασία για την πολιτική της αγοράς εργασίας και την ελεύθερη κυκλοφορία των εργαζομένων στο εσωτερικό της ΕΕ.
Οι οργανώσεις και οι σύλλογοι που δραστηριοποιούνται στον τομέα της αξιολόγησης της ποιότητας της σχολικής εκπαίδευσης πρέπει επίσης να συνεργασθούν σε ευρωπαϊκή κλίμακα.
Χρειαζόμαστε ευρωπαϊκά δίκτυα για να αλληλουποστηριχθούμε και να θέσουμε σε κίνηση τη διαδικασία αξιολόγησης στο εξωτερικό επίπεδο.
Σε τελική ανάλυση, τα σχολεία, οι σύλλογοι και οι οργανώσεις μπορούν να αποκομίσουν οφέλη από την ανταλλαγή πληροφοριών και εμπειριών και να βρουν πρότυπες λύσεις για μια καλή παιδεία.
Υποστηρίζω μια καλή σχολική εκπαίδευση για την αναχαίτιση της ανεργίας και του κοινωνικού αποκλεισμού.
Μια παιδεία υψηλής ποιότητας αποτελεί επένδυση στο μέλλον, στην κοινωνική πρόοδο και σε ένα κόσμο ειρηνικό και ανεκτικό.
Κύριε Πρόεδρε, συζητούμε σήμερα ένα σχέδιο σύστασης προς τα κράτη μέλη σχετικά με την αξιολόγηση της ποιότητας της εκπαίδευσης που θα μπορούσε να φέρει ενδιαφέρουσες καινοτομίες στις μεθόδους εργασίας της Ένωσης.
Το σχέδιο έχει ήδη εξάλλου προχωρήσει πολύ σε συγκεκριμένες εφαρμογές.
Πράγματι, ήδη από το 1998, κατά τη διάρκεια διάσκεψης που πραγματοποιήθηκε στην Πράγα μεταξύ 26 ευρωπαϊκών χωρών, οι Υπουργοί Παιδείας όλων των χωρών συμφώνησαν να θέσουν σε εφαρμογή ένα σύστημα κοινών δεικτών των μεθόδων και των αποτελεσμάτων τους.
Το σύστημα αυτό συνίστατο στη διαμόρφωση ενός κοινού τρόπου συνεννόησης, στη σύγκριση των αποτελεσμάτων στη συνέχεια προκειμένου να ανταλλαγούν εμπειρίες, αφήνοντας σε κάθε κράτος την πλήρη ευθύνη για το εκπαιδευτικό του σύστημα.
Θεωρούμε ότι η πρωτοβουλία αυτή είναι ενδιαφέρουσα, τόσο ως προς τα κίνητρά της όσο και ως προς τη χρησιμοποιούμενη μέθοδο.
Όσον αφορά τα κίνητρά της, καταρχάς, την εποχή της κοινωνίας της γνώσης και της πληροφορίας, η εκπαίδευση είναι προφανώς παράγοντας κλειδί, όχι μόνο για την ανάπτυξη της προσωπικότητας του ατόμου, αλλά και για την οικονομική ανταγωνιστικότητα.
Πρέπει επομένως να προσπαθήσουμε να εκμεταλλευθούμε στο μέγιστο βαθμό τους αναγκαστικά περιορισμένους πόρους που έχουμε στη διάθεσή μας.
Ωστόσο, το μέγεθος των διαφορών ανάμεσα στα κράτη μέλη της Ευρωπαϊκής Ένωσης, όπως προκύπτει, κατά κύριο λόγο από τα πρώτα στατιστικά στοιχεία που δημοσιεύθηκαν από την Eurostat τον περασμένο Ιούλιο, δεν μπορεί παρά να μας προκαλεί έκπληξη.
Για παράδειγμα, αν ο ευρωπαϊκός μέσος όρος των δημοσίων δαπανών ανά μαθητή στη δευτεροβάθμια εκπαίδευση βρίσκεται στο 100, στη Γερμανία είναι στο 84,9 και στη Γαλλία στο 131,6.
Η διαφοροποίηση είναι λοιπόν πολύ μεγάλη.
Ανάλογα με την περίπτωση εξάλλου δεν είναι πάντα προς την ίδια κατεύθυνση.
Για το λόγο αυτό, έχουμε αμοιβαίο συμφέρον να ανταλλάσσουμε εμπειρίες.
Το συμφέρον αυτό είναι ιδιαίτερα ευδιάκριτο στην περίπτωση της Γαλλίας, όπου το εξαιρετικά άκαμπτο εκπαιδευτικό σύστημα θα έπρεπε να υπόκειται πολύ περισσότερο στις απαιτήσεις των "καταναλωτών σχολείου" .
Όμως ακριβώς εξαιτίας αυτής της ακαμψίας, αποδεικνύεται πολύ δύσκολο να πραγματοποιηθεί οποιαδήποτε μεταρρύθμιση.
Φθάνουμε λοιπόν και στα ζητήματα της μεθόδου: η νέα συνεργασία για την αξιολόγηση των εκπαιδευτικών συστημάτων θα μπορούσε ακριβώς να ανοίξει το δρόμο σε μια νέα πολύ ενδιαφέρουσα μέθοδο.
Αφορά την εφαρμογή ενός ανοικτού συντονισμού, την οποία είχε ήδη θίξει το Ευρωπαϊκό Συμβούλιο της Λισαβόνας και η οποία, αν αναπτυσσόταν, θα μπορούσε να αποτελέσει τομή στις ευρωπαϊκές μεθόδους εργασίας.
Δεν πρόκειται για τον προσδιορισμό στόχων ενόψει μιας υποχρεωτικής εναρμόνισης.
Εξάλλου, τα άρθρα 149 και 150 δεν δίνουν στην Κοινότητα την αρμοδιότητα για να το πράξει.
Πρόκειται απλώς, χωρίς να θέτουμε εκ των προτέρων ποσοτικοποιημένους a priori στόχους, για τον εντοπισμό των καλύτερων πρακτικών αφήνοντας συγχρόνως κάθε χώρα ελεύθερη να εξάγει τα συμπεράσματά της.
Με τη νέα αυτή μέθοδο συντονισμού, θα βλέπαμε να αποφασίζεται όχι μια Ευρώπη συγκεντρωτική, αλλά μια Ευρώπη δικτυωμένη που θα διοργανώνει ανταλλαγές ανάμεσα στα διάφορα κέντρα εξουσίας που είναι τα εθνικά Υπουργεία Παιδείας.
Αυτός ο συντονισμός σε δίκτυο είναι περισσότερο αποκεντρωμένος, πιο ευέλικτος, πιο φιλελεύθερος από την παραδοσιακή οδηγία εναρμόνισης.
Επιπλέον, μπορεί εύκολα να επεκτείνει τα σύνορα της Ευρώπης για να συγκεντρώσει 26 κράτη ή περισσότερα, αντί για 15.
Κύριε Πρόεδρε, αυτή η νέα διαφοροποιημένη συνεργασία μας φαίνεται πολύ ελπιδοφόρα.
Κύριε Πρόεδρε, κυρία Επίτροπε, κυρίες και κύριοι, κατά τη συζήτηση στις 5 Ιουλίου, ανέφερα ήδη εισαγωγικά για το θέμα "Αξιολόγηση της ποιότητας στη σχολική εκπαίδευση" ότι στις σημερινές σχολικές τάξεις, αλλά όχι μόνο εκεί, δημιουργούνται οι βάσεις για το μέλλον της νεολαίας.
Η εκπαίδευση, δηλαδή η κατάρτιση, η επιμόρφωση και η δια βίου εκπαίδευση πρέπει σαφώς να τεθούν στο επίκεντρο όλων των πολιτικών.
Η εκπαίδευση δεν αποτελεί αυτοσκοπό αλλά προϋπόθεση όχι μόνο για την οικονομική αλλά και την προσωπική μας ύπαρξη σήμερα.
Η μετάβαση σε μια κοινωνία που βασίζεται στη γνώση, η παγκοσμιοποίηση της οικονομίας, η κοινωνική, δημοκρατική και οικολογική μεταβολή, καθώς και ευρείες αλλαγές στο χώρο της απασχόλησης, ιδίως λόγω των νέων τεχνολογιών, αποτελούν τις μεγάλες προκλήσεις της τρίτης χιλιετηρίδας, οι οποίες καθιστούν επίσης απαραίτητη την καταβολή νέων προσπαθειών στον τομέα της παιδείας.
Γι' αυτό χαιρετίζω άλλη μια φορά την παρούσα έκθεση ενώπιον της ολομέλειας του Ευρωπαϊκού Κοινοβουλίου, διότι στόχος της είναι η βελτίωση τόσο της σχολικής εκπαίδευσης όσο και της αξιολόγησης της ποιότητάς της.
Συγκρίσεις όσον αφορά την ποιότητα - είτε στο εσωτερικό είτε στο εξωτερικό επίπεδο - δημιουργούν ανταγωνισμό αν βελτιωθεί ως αποτέλεσμα η ποιότητα της εκπαίδευσης στα ευρωπαϊκά σχολεία και ληφθούν ακόμη υπόψη οι τρεις προκλήσεις της κοινωνίας των πληροφοριών, της παγκοσμιοποίησης και της ταχείας επιστημονικής και τεχνολογικής μεταβολής, τότε η έκθεση αυτή θα έχει επιτύχει το στόχο της, δηλαδή να δοθεί νέα ώθηση στις προσπάθειες στον τομέα της παιδείας, και θα έχει πραγματοποιηθεί ένα σημαντικό βήμα σε ευρωπαϊκή κλίμακα.
Επομένως, ας βοηθήσουμε ώστε η έκθεση για την εφαρμογή της δράσης αυτής, την οποία η Επιτροπή θα υποβάλει στο Ευρωπαϊκό Κοινοβούλιο σε τρία χρόνια, να περιλαμβάνει θετικά αποτελέσματα.
Επιτρέψτε μου όμως να ολοκληρώσω την ομιλία μου λέγοντας ακόμη κάτι βασικό για το μέλλον της παιδείας, διότι μόλις έρχομαι από ένα συμπόσιο για την εκπαίδευση - το Ομοσπονδιακό Συνέδριο του Αυστριακού Λαϊκού Κόμματος.
Η εκπαίδευση είναι κάτι περισσότερο από την απόκτηση ικανότητας απασχόλησης.
Πρέπει να θέτει ως στόχο την ανάπτυξη ολόκληρης της προσωπικότητας του νεαρού ατόμου.
Αυτό προϋποθέτει την απόκτηση βασικών γνώσεων, ικανοτήτων και προσόντων, τη μετάδοση αξιών, τη μουσική και δημιουργική διδασκαλία, καθώς και την υγιεινή και φυσική αγωγή.
Δεύτερον, μια καλή βάση γνώσεων που συμπεριλαμβάνει ό,τι είναι σημαντικό και παραλείπει ό,τι δεν είναι, εξακολουθεί να αποτελεί τη βάση για την παιδεία στον 21ο αιώνα.
Επομένως, δεν αρκεί να πούμε ότι η γνώση και η πληροφορία δεν χρειάζεται παρά να αναζητούνται στο Διαδίκτυο.
Όποιος δεν διαθέτει βασικές γνώσεις, δεν γνωρίζει ούτε τις πηγές από τις οποίες μπορεί να τις βρει.
Οι βασικές αυτές γνώσεις περιλαμβάνουν τις τεχνικές της πολιτισμικής καλλιέργειας, δηλαδή την ανάγνωση, την αριθμητική και τη γραφή.
Οι νέες τεχνολογίες προσφέρουν νέες δυνατότητες για την απόκτηση γνώσεων και την εφαρμογή των τεχνικών της πολιτισμικής καλλιέργειας.
Μόνο τα άτομα που διαθέτουν βασικές γνώσεις μπορούν σε αυτή την εποχή της έξαρσης της γνώσης να χρησιμοποιήσουν ορθά τη μόρφωσή τους, να διακρίνουν και να διαφοροποιήσουν.
Συνεπώς, η παρούσα έκθεση συμβάλει με ουσιαστικό τρόπο στην προώθηση της γνώσης στο επίκεντρο των πολιτικών μας.
Κύριε Πρόεδρε, και εγώ επίσης θα ήθελα να συγχαρώ όλους όσους είχαν την ευθύνη να φέρουν αυτή την έκθεση στο Σώμα.
Η ποιότητα, όπως ακούσαμε, μπορεί να αποτελέσει μια προβληματική αντίληψη στην εκπαίδευση, ιδιαίτερα από την οπτική γωνία οποιασδήποτε μορφής αξιολόγησης.
Υπάρχουν ορισμένοι τομείς, όπως η γραφή και ανάγνωση και η αριθμητική όπου μπορούμε σήμερα να έχουμε μια σαφή ιδέα των επιτευγμάτων.
Υπάρχουν πολλές διεθνείς μελέτες οι οποίες ωστόσο παρουσίασαν δυσκολίες, όσον αφορά τις άμεσες συγκρίσεις, εξαιτίας διαφορών του προγράμματος σπουδών, της προσέγγισης και των υποκείμενων υποθέσεων για τις συνιστώσες μιας καλής εκπαίδευσης.
Είναι ουσιώδες να μην συγχέουμε την εκπαίδευση με την κατάρτιση.
Ο πρωταρχικός σκοπός της εκπαίδευσης δεν είναι να προετοιμάζει τους ανθρώπους για την αγορά εργασίας αλλά να τους ετοιμάζει για μια ζωή που είναι ικανοποιητική και πλήρης από κάθε άποψη.
Σ' ένα αυξανόμενα ευέλικτο ή επισφαλές περιβάλλον εργασίας οι άνθρωποι θα στραφούν στα εσωτερικά τους αποθέματα πολλές φορές στη ζωή τους και η κοινωνική συνοχή εξαρτάται εν μέρει από αυτού του είδους την προσωπική ελαστικότητα.
Αρκεί να δούμε τι συμβαίνει σε όσους χάνουν την δουλειά τους ή αποκλείονται από την αγορά εργασίας.
Έτσι όταν αξιολογούμε την ποιότητα της εκπαίδευσης, θέλουμε να δούμε αν μπορούμε να δημιουργήσουμε ανθρώπους με αυτοπεποίθηση και αυτοεκτίμηση, που μπορούν να επικοινωνήσουν αποτελεσματικά, που μπορούν να δουν πίσω από την πληροφορία το κρυμμένο μήνυμα, που μπορούν να θέτουν ερωτήσεις, που μπορούν να εργάζονται ως μέλη μιας ομάδας αλλά και ανεξάρτητα, και που είναι δημιουργικοί, επινοητικοί και μπορούν να εκτιμήσουν τον κόσμο που τους περιβάλλει και την ευθύνη τους απέναντι του.
Πιστεύω ακόμη ότι όταν αναζητάμε την ποιότητα της εκπαίδευσης πρέπει να δούμε αν αυτή προσφέρει πραγματική ισότητα ευκαιριών για όλους εκείνους που περιλαμβάνει το σύστημα ή μήπως συχνά αποκλείει, όπως άλλωστε και η κοινωνία, άτομα εξαιτίας της φτώχειας, του χρώματος τους ή για οποιοδήποτε άλλο λόγο.
Επομένως στις συγκρίσεις μας και στα κριτήριά μας πρέπει να δούμε πέρα από τις κοντόφθαλμες θεωρητικές προσεγγίσεις.
Σε τελική ανάλυση, σε κάθε ποδοσφαιρικό παιχνίδι η ομάδα βασίζεται στο επίπεδο της επένδυσης και στην επιλογή των καλύτερων.
Αυτό όμως δεν βελτιώνει υποχρεωτικά την απόδοση όλων.
Χαίρομαι που βλέπω ότι αναγνωρίζουμε την σημασία της συμμετοχής των ίδιων των μαθητών στην ανάπτυξη και την αξιολόγηση του εκπαιδευτικού μας συστήματος.
Δεν μπορούμε να περιμένουμε να γίνουν ολοκληρωμένα και υπεύθυνα άτομα αν δεν τους ενθαρρύνουμε να είναι εποικοδομητικοί και σαφείς για αυτό το σημαντικό στάδιο της ζωής τους.
Σε τελική ανάλυση η εκπαίδευση είναι μια περιπέτεια συνεργασίας και γνωρίζουμε ότι μπορούμε να μάθουμε πολλά ο ένας από τον άλλο.
Αυτός είναι ο λόγος που χαιρετίζω την έκθεση αυτή.
Κύριε Πρόεδρε, η αξιολόγηση γενικότερα και η αξιολόγηση της εκπαίδευσης ειδικότερα δεν είναι μια ουδέτερη διαδικασία.
Γίνεται πάντοτε με σκοπό τον έλεγχο της ανταπόκρισης του αξιολογούμενου σε προκαθορισμένους στόχους του αξιολογητή, ο οποίος προσδιορίζει τόσο τα κριτήρια αξιολόγησης όσο και τις συνέπειες της ανταπόκρισης ή μη σε αυτά.
Η συνεργασία των κρατών μελών για την αξιολόγηση της εκπαίδευσης γίνεται σημαντικός μηχανισμός παρέμβασης στα εκπαιδευτικά συστήματα των κρατών μελών, με στόχο να προωθηθεί ένα εκπαιδευτικό μοντέλο πολύ απομακρυσμένο από την καθολική, ποσοτικά και ποιοτικά διευρυμένη γενική εκπαίδευση.
Ένα μοντέλο ακόμα απομακρυσμένο από την αρχή της εξασφάλισης ίσων δυνατοτήτων για όλους.
Ένα μοντέλο που κοστίζει λίγο, αλλά εξυπηρετεί την ανάγκη των μονοπωλίων για φθηνό και προπαντός πειθήνιο εργατικό δυναμικό, απόλυτα προσαρμοσμένο στις ανάγκες τους.
Η πολιτική αυτή οδηγεί σε συρρίκνωση της γενικής μόρφωσης σε όφελος της κατάρτισης που παράγει εργαζομένους μιας χρήσης, ακόμα οδηγεί στην αντικατάσταση της γενικής μόρφωσης με μια ατέρμονη διαδικασία δια βίου εκπαίδευσης.
Οδηγεί επίσης στην απομάκρυνση των αδυνάτων και κατά κανόνα φτωχών μαθητών από τη συστηματική εκπαίδευση προς την υποβαθμισμένη κατάρτιση, όπως συνέβη στην Ελλάδα, όπου οι μαθητές του Λυκείου ελαττώθηκαν σε λίγα χρόνια κατά 35% μετά τη λεγόμενη εκπαιδευτική μεταρρύθμιση.
Η αξιολόγηση επιδιώκεται να χρησιμοποιηθεί ακόμα ως μοχλός για την εξώθηση του σχολείου σε ανταγωνιστική λειτουργία όπου τα καλύτερα σχολεία θα συγκεντρώνουν τους καλύτερους μαθητές και δασκάλους αλλά και την μεγαλύτερη χρηματοδότηση, λειτουργώντας με κριτήρια αγοράς.
Αυτό θα οδηγήσει σε υποβάθμιση την πλειοψηφία των σχολείων, ιδιαίτερα σε εργατικές συνοικίες και την ύπαιθρο.
Ακόμα, μέσα από την διαδικασία της αυτοαξιολόγησης μεταβιβάζεται σε εκπαιδευτικούς, μαθητές και γονείς η ευθύνη που η πολιτεία έχει για την ποιότητα της εκπαίδευσης.
Αν πραγματικά ενδιαφερόμασταν για την ποιότητα της εκπαίδευσης, δεν θα επικεντρώναμε την προσοχή μας στους μηχανισμούς αξιολόγησης, αλλά στη βελτίωση του μορφωτικού επιπέδου όλων των ανθρώπων.
Η συζήτηση για το πώς θα γίνει η αξιολόγηση είναι ανώφελη και αποπροσανατολιστική.
Αυτό που έχει νόημα είναι η συζήτηση για την ουσία του προβλήματος.
Τι είδους άνθρωπο και για ποια κοινωνία προετοιμάζει το σχολείο;
Αν με αυτό το κριτήριο αξιολογήσουμε το σημερινό σχολείο, σίγουρα θα συμπεράνουμε ότι βρίσκεται πολύ μακριά από τις πραγματικές ανάγκες των εργαζομένων και της κοινωνικής προόδου.
Κύριε Πρόεδρε, χαιρετίζω αυτή την έκθεση και στηρίζω απόλυτα την απόφαση του Κοινοβουλίου και του Συμβουλίου για την προώθηση της συνεργασίας και της αξιολόγησης της ποιότητας στην σχολική εκπαίδευση.
Επικροτώ ιδιαίτερα την έμφαση στον κοινωνικό αποκλεισμό.
Η εκπαίδευση είναι ένα σημαντικό, ουσιαστικό πράγματι κομμάτι της κοινωνίας μας.
Η εκπαίδευσή μας έχει αντίκτυπο στη ζωή όλων μας και στις κοινότητές μας επίσης.
Πρόσφατες μελέτες, όπως γνωρίζουμε εμείς από το ΗΒ, τείνουν να επικρίνουν την διδασκαλία παιδιών σε πολύ μικρή ηλικία καθώς αυτό θα μπορούσε να αποβεί ολέθριο.
Θα ήταν χρήσιμο λοιπόν να γίνουν συγκρίσεις και αντιπαραβολές με άλλα ευρωπαϊκά πρότυπα, μέσα σε κάποια όρια βεβαίως, όπως τόνισε ήδη η συνάδελφος Lambert.
Η Ισπανία για παράδειγμα δίνει ιδιαίτερη έμφαση στον κοινωνικό αποκλεισμό και στην ανάπτυξη της προσωπικότητας, στην ομαδική εργασία, στην ολοκλήρωση.
Αυτά είναι περισσότερο σημαντικά από την ακαδημαϊκή μόρφωση και μάλιστα σε μικρή ηλικία.
Επίσης συμφωνώ απόλυτα με την καλύτερη συνεργασία μεταξύ των γονέων, μαθητών και δασκάλων και των πολλών κοινωνικών παραγόντων που δικαίως επιθυμούν να διαδραματίσουν ένα ενεργό ρόλο στη εκπαίδευση και την ανάπτυξή της και να επιτύχουν ως αποτέλεσμα την ιδέα του σχολείου ως μια κοινότητα.
Θα προσφέρει επίσης μια ιδανική ευκαιρία να ενθαρρυνθεί η ανταλλαγή ορθών πρακτικών μεταξύ σχολείων διαφορετικών περιοχών.
Οι συνεργασίες μεταξύ διαφορετικών χωρών είναι τόσο σημαντικές όσο και οι συνεργασίες μεταξύ αστικών και επαρχιακών κέντρων.
Αυτό αποτελεί μέρος μια σημαντικής αντίληψης αδελφοποίησης και συνεργασίας που είναι ευρέως καθιερωμένη στην Ευρώπη και αποδεικνύεται πολύ επιτυχημένη σε όλες τις κοινότητές μας.
Η δικτύωση είναι επίσης σημαντική.
Τονίζω ότι η ανταλλαγή ορθών πρακτικών και η ανταλλαγή πληροφοριών μεταξύ των διαφόρων σχολείων στην Ευρώπη δεν θα πρέπει να εξελιχθεί σε μια ανταγωνιστική πρακτική.
Πρέπει πάση θυσία να αποθαρρύνουμε οποιαδήποτε προσπάθεια να δημιουργηθεί μια ευρωπαϊκή ελίτ σχολείων παρόμοια με εκείνη στο ΗΒ που έχει αποδειχτεί τόσο καταστρεπτική.
Χαιρετίζω την έκθεση, πρόκειται για ένα θετικό κείμενο το οποίο μπορούμε να εμπλουτίσουμε για να δημιουργήσουμε καλύτερα εκπαιδευτικά δίκτυα στην Ευρωπαϊκή Ένωση.
.
(FR) Κύριε Πρόεδρε, κυρίες και κύριοι βουλευτές, βρισκόμαστε μόλις στην αρχή του νέου χρόνου και σκέφτομαι ότι έχω ακόμα τη δυνατότητα να σας ευχηθώ στη διάρκεια της νέας χρονιάς, ο,τι επιθυμείτε για εσάς και τους δικούς σας να γίνει πραγματικότητα.
Σε εμάς, εδώ στο Ευρωπαϊκό Κοινοβούλιο και στην Επιτροπή, εύχομαι να συνεχίσουμε να εργαζόμαστε με τις ίδιες εξαιρετικές συνθήκες όπως μέχρι σήμερα.
Σήμερα, προτείνεται να αναλύσουμε το σχέδιο για την αξιολόγηση της ποιότητας στη σχολική εκπαίδευση.
Είναι ένα σχέδιο που έχει ήδη κάνει το δρόμο του και σε όλη την πορεία του είχε συνοδοιπόρο το Ευρωπαϊκό Κοινοβούλιο.
Θα ήθελα να ευχαριστήσω το Κοινοβούλιο διότι η υποστήριξή του ήταν πολύτιμη, διότι επέδειξε την πολιτική του βούληση να προχωρήσουμε σε αυτό τον δρόμο, που δεν ήταν πάντοτε εύκολος και υπέβαλε πολλές θετικές υποδείξεις που με το πέρασμα του χρόνου μπόρεσαν να γίνουν πραγματικότητα.
Θα ήθελα να εκφράσω ιδιαιτέρως τις θερμές ευχαριστίες μου στην εισηγήτρια κ. Sanders-ten Holte για την εξαιρετική εργασία που έφερε εις πέρας μέσα σε υπερβολικά στενές προθεσμίες και να απευθύνω επίσης τις ευχαριστίες μου σε ολόκληρη την Επιτροπή Πολιτισμού.
Έχετε ενώπιόν σας ένα σχέδιο σύστασης που αφορά, όπως είπαν ορισμένοι από σάς, ένα ζήτημα κλειδί το οποίο βρίσκεται στο επίκεντρο των πολιτικών μας προτεραιοτήτων: μπορούμε να εξασφαλίσουμε τη βελτίωση της ποιότητας της σχολικής εκπαίδευσης και αν μπορούμε να το κάνουμε, πώς πρέπει να δράσουμε ώστε να μπορέσει η Ευρώπη να προάγει το ζήτημα χωρίς να χρειαστεί να αναμιχθεί στα ευρωπαϊκά συστήματα, τα οποία είναι και παραμένουν στην αρμοδιότητα των Υπουργών Παιδείας.
Γνωρίζετε ότι έχει ήδη διανυθεί μια μακρά πορεία προς αυτή την κατεύθυνση, εφόσον το μεγάλο πιλοτικό σχέδιο για την αξιολόγηση της σχολικής εκπαίδευσης ξεκίνησε στις αρχές του ακαδημαϊκού έτους 1997 και περισσότερα από εκατό σχολεία της δευτεροβάθμιας εκπαίδευσης από δεκαοκτώ χώρες συμμετείχαν σε αυτό.
Το σχέδιο σύστασης βασίζεται σε μεγάλο βαθμό στα συμπεράσματα που εξαγάγαμε όλοι μας από αυτή την εμπειρία.
Η σύσταση αφορά δυο βασικές πτυχές.
Πρώτον, η αξιολόγηση ως μέσο βελτίωσης της ποιότητας με σκοπό όχι να καθορίσει ποιος είναι ο πρώτος και ποιος ο τελευταίος στην τάξη, αλλά να δώσει τα ερεθίσματα για να γίνουν όλοι πρώτοι.
Δεύτερον, ο ρόλος της ευρωπαϊκής συνεργασίας στον τομέα αυτό.
Είναι εξάλλου ένα από τα πράγματα που γνωρίζουμε να κάνουμε πολύ καλά και το έχουμε αποδείξει.
Σε αυτό το πνεύμα, η πρόταση προωθεί την αυτοαξιολόγηση, την εξωτερική αξιολόγηση, τη συμμετοχή όλων των παραγόντων στο σύνολο της διαδικασίας αξιολόγησης για να προαγάγει, εν τέλει, την ικανότητα των σχολικών ιδρυμάτων να γνωριστούν μεταξύ τους και να εντοπίσουν τις ορθές πρακτικές και τα πιο αποτελεσματικά εργαλεία αξιολόγησης.
Σε αυτή τη διαδικασία, η Επιτροπή δεν επιβάλλει τίποτα, παίζει το ρόλο του καταλύτη.
Ενθαρρύνει τη συνεργασία σε ευρωπαϊκό επίπεδο μεταξύ των σχολικών ιδρυμάτων και ευνοεί τη δικτύωσή τους σε ευρωπαϊκό επίπεδο, προσπαθεί να δημιουργήσει μια βάση δεδομένων για τα εργαλεία και τα μέσα σχολικής αυτοαξιολόγησης στα οποία θα μπορούν να έχουν πρόσβαση στη συνέχεια όλοι οι ενδιαφερόμενοι παράγοντες.
Αυτό ακριβώς μας ζήτησε να πράξουμε το Ευρωπαϊκό Συμβούλιο της Λισαβόνας.
Γιατί αν θέλουμε να θέσουμε την ευρωπαϊκή κοινωνία στο προσκήνιο της παγκόσμιας σκηνής ως μια κοινωνία της γνώσης, είναι σαφές ότι σε όλα τα κράτη μέλη μας, σε όλες τις περιφέρειές μας, σε όλα τα χωριά μας, η άκρως υψηλή ποιότητα της σχολικής εκπαίδευσης πρέπει να είναι ο σκοπός ύπαρξης της κοινωνικής ισότητας των πολιτών.
Συμφωνώ απολύτως με αυτό που είπε ο συνάδελφος Karas: στα σχολεία του σήμερα προετοιμάζουμε την κοινωνία και την επιτυχία της κοινωνίας του αύριο.
Υπό αυτό το πρίσμα, έχουμε ευθύνη να προσφέρουμε όλα τα δυνατά μέσα και να ενεργήσουμε κατά τρόπον ώστε στα σχολεία όλοι να γνωρίζονται μεταξύ τους για να βελτιωθεί το σύστημα παντού και να μην υπάρχουν "αζήτητα" .
Αυτός ακριβώς είναι ο στόχος μας σε μια κοινωνία της γνώσης.
Δεν μπορούμε να επιτρέψουμε στον εαυτό μας την πολυτέλεια το 20% τουλάχιστον των μαθητών να βρίσκονται στα αζήτητα γιατί δεν έλαβαν τη μόρφωση που χρειάζεται για να μπορούν να τα βγάλουν πέρα στην κοινωνία.
Στο σημείο αυτό, συμφωνώ με όσους από σάς είπαν ότι πρέπει πρώτα να προετοιμάζουμε για τη ζωή στην κοινωνία και μετά για την ζωή στην αγορά εργασίας.
Εξάλλου, πρόκειται για ένα πολύ σημαντικό έλλειμμα για μια κοινωνία που έχει ανάγκη όλο το ανθρώπινο δυναμικό της για να προοδεύσει.
Αγαπητοί συνάδελφοι, προκειμένου να δώσουμε αυτή την ικανότητα σε όλους τους νέους, υποβάλλουμε μαζί με τους Υπουργούς Παιδείας αυτές τις προτάσεις σχετικά με την ανάλυση της ποιότητας, διότι αν υπάρξει ποιότητα στην εκπαίδευση θα υπάρξει και η ευκαιρία να τα βγάλει κανείς πέρα στην κοινωνία και να μπορέσει να βρει μια δουλειά.
Για αυτό, θα ήθελα να ευχαριστήσω ακόμη μία φορά την κ. εισηγήτρια καθώς και την Επιτροπή Πολιτισμού και όλους τους βουλευτές που είχαν την καλοσύνη να μας βοηθήσουν στο έργο μας αυτό.
Θα ήθελα να σας πω ότι το Συμβούλιο Παιδείας έχει δώσει προτεραιότητα στην αξιολόγηση και την ποιότητα, ενώ η δράση 6 του Socrates απετέλεσε αντικείμενο πρόσκλησης υποβολής προσφορών σε αυτό το πολύ συγκεκριμένο πλαίσιο.
Αυτό θα έχει ως αποτέλεσμα την εκτέλεση συγκριτικών μελετών και τη δικτύωση των αρμόδιων φορέων.
Θα ήθελα να σας πω ότι η σουηδική Προεδρία θα διοργανώσει ένα συνέδριο σχετικά με το θέμα αυτό στο Karstadt στις αρχές Απριλίου και ότι η μελλοντική βελγική Προεδρία έχει ήδη από τώρα προβλέψει τις δράσεις που θα αναλάβει για το θέμα αυτό κατά την άσκηση της προεδρίας.
Καταλαβαίνετε επομένως, αξιότιμοι βουλευτές, ότι δεν είναι η τελευταία φορά που μιλάμε για αυτό το θέμα και ότι θα έρχομαι τακτικά εδώ για να σας ενημερώνω με κάθε λεπτομέρεια για τις νέες εξελίξεις που όλοι ευχόμαστε να είναι θετικές.
Ευχαριστώ πολύ, κυρία Reding.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Παγκόσμια πολιτιστική και φυσική κληρονομιά
Η ημερήσια διάταξη προβλέπει τη συζήτηση της έκθεσης (A5-0382/2000) της κ. De Veyrac, εξ ονόματος της Επιτροπής Πολιτισμού, Νεότητας, Παιδείας, Μέσων Ενημέρωσης και Αθλητισμού, σχετικά με την εφαρμογή της Σύμβασης για την προστασία της παγκόσμιας πολιτιστικής και φυσικής κληρονομιάς στα κράτη μέλη της Ευρωπαϊκής Ένωσης (2000/2036(INI)).
.
(FR) Κύριε Πρόεδρε, κυρία Επίτροπε, αγαπητοί μου συνάδελφοι, είναι κοινότοπο να πούμε ότι η κληρονομιά μας και η προστασία της είναι καθοριστικά στοιχεία για την ευρωπαϊκή ταυτότητα.
Είναι ίσως κοινότοπο, ωστόσο αληθινό.
Η κληρονομιά είναι ένα από τα πιο ορατά και τα πιο οικεία στοιχεία του πολιτισμού των συμπολιτών μας.
Αποτελεί μέρος του καθημερινού περιβάλλοντός τους και της προσωπικής τους ταυτότητας.
Ενισχύει το αίσθημα ότι ανήκουμε σε μια ευρωπαϊκή οικογένεια εντοπίζοντας ρίζες που είναι κοινές για όλους μας.
Η προστασία της κληρονομιάς είναι μια ανάγκη ζωτικής σημασίας εξαιτίας των καταστροφών που υφίσταται από το χρόνο, αλλά και λόγω των νέων μορφών επίθεσης που δέχεται όπως είναι η ατμοσφαιρική ρύπανση, η άτακτη αστικοποίηση, η δημογραφική έκρηξη και άλλοι, δυστυχώς, παράγοντες.
Το Ευρωπαϊκό Κοινοβούλιο ασχολήθηκε με αυτό το θέμα με μεγάλη σοβαρότητα, κυρίως με τα δυο ψηφίσματα που ενέκρινε το 1982 και το 1988, τα οποία αποτελούν σημεία αναφοράς για τη δράση που πρέπει να αναληφθεί σε αυτόν τον τομέα.
Νομίζω πως είναι απαραίτητο να δούμε πού βρισκόμαστε σήμερα ως προς αυτό το θέμα, λαμβάνοντας υπόψη ταυτόχρονα την αρχή της επικουρικότητας και τις εξελίξεις στην Ευρωπαϊκή Ένωση λόγω της αύξησης του αριθμού των κρατών μελών.
Αξίζει να θυμίσουμε το στόχο της Σύμβασης της UNESCO.
Συνίσταται στο να διατηρήσουμε την κληρονομιά μας και όχι στο να αρκεστούμε να την καταγράψουμε σε έναν διάσημο κατάλογο.
Μετά την τελευταία επιλογή των χώρων τον Δεκέμβριο του 2000, 690 χώροι είναι εγγεγραμμένοι στον κατάλογο της παγκόσμιας κληρονομιάς, από τους οποίους οι 208 βρίσκονται στο έδαφος της Ευρωπαϊκής Ένωσης.
Από αυτούς τους 208, οι 192 αποτελούν πολιτιστικά αγαθά, οι 11 φυσικά και οι 5 μεικτά.
Το γεγονός ότι η Ευρωπαϊκή Ένωση κατέχει μια εκλεκτή θέση σε αυτόν τον κατάλογο, με το ένα τρίτο σχεδόν των χώρων, εξηγείται εύκολα από τη σημαντική συνεισφορά της Ευρώπης στον παγκόσμιο πολιτισμό.
Εντούτοις, προκειμένου να αποκτήσουμε έναν πιο ισορροπημένο κατάλογο ως προς την κατανομή ανάμεσα στις διάφορες κατηγορίες της κληρονομιάς καθώς και ανάμεσα στις χώρες, η UNESCO κατήρτισε μια παγκόσμια στρατηγική συνοδευόμενη από ένα σχέδιο δράσης για την υλοποίησή της.
Νομίζω ότι θα ήταν καλό το Ευρωπαϊκό Κοινοβούλιο να συστήσει στα κράτη μέλη που διαθέτουν ήδη ένα σημαντικό αριθμό εγγεγραμμένων αγαθών να περιορίσουν στο μέλλον τις αιτήσεις εγγραφής τους.
Θεωρώ εύλογο να συμβάλουν στο να καταστεί πιο αντιπροσωπευτικός και πιο ισορροπημένος ο κατάλογος της παγκόσμιας κληρονομιάς, τόσο σε επίπεδο γεωγραφικής κατανομής όσο και ως προς το περιεχόμενό του.
Κατά την έγκριση της παρούσας έκθεσης από την Επιτροπή Πολιτισμού του Κοινοβουλίου μας, οι δυο διατάξεις σχετικά με τον αυτοπεριορισμό διαγράφηκαν με μικρή πλειοψηφία.
Φρονώ ωστόσο, αγαπητοί μου συνάδελφοι, ότι οι διατάξεις αυτές θα έπρεπε να επανεισαχθούν, και κατέθεσα δυο τροπολογίες προς την κατεύθυνση αυτή εξ ονόματος της Ομάδας ΕΛΚ.
Μια δεύτερη πρόταση, την οποία προβάλλει η παρούσα έκθεση, συνίσταται στην κατάρτιση ενός καταλόγου σε ευρωπαϊκό επίπεδο.
Πράγματι, η UNESCO έχει μια γεωγραφική άποψη για την κληρονομιά και σε μια γεωγραφική άποψη υπάρχει κάποιος περιορισμός στην ιδέα των χώρων.
Κατατάσσουμε για παράδειγμα ένα λιμένα, αλλά δεν ασχολούμαστε με τα πλοία.
Κατατάσσουμε ένα χαλυβουργείο, αλλά δεν ασχολούμαστε με τα μηχανήματα.
Φρονώ ότι η Ευρώπη, η Ευρωπαϊκή Ένωση, θα έπρεπε, από την πλευρά της, να έχει μια δυναμική άποψη.
Θα μπορούσε να παρέμβει στη δυναμική της κληρονομιάς και, από αυτή την άποψη, ένας ευρωπαϊκός κατάλογος θα μπορούσε να αποτελέσει πρόοδο.
Θα επέτρεπε να αξιοποιηθούν καλύτερα οι χώροι των οποίων η σπουδαιότητα ξεπερνάει το αποκλειστικά εθνικό συμφέρον, χωρίς ωστόσο να χαίρουν διεθνούς αναγνώρισης.
Αυτό θα συνέβαλε στο να πλησιάσει η Ευρώπη τους πολίτες της, προσφέροντάς τους τη συνείδηση μιας κοινής πολιτιστικής κληρονομιάς.
Η κληρονομιά έχει συχνά ανάγκη αποκατάστασης.
Η κατάσταση των αναστηλωτών της κληρονομιάς στα κράτη μέλη πρέπει να αποτελέσει αντικείμενο μελέτης της Επιτροπής προκειμένου να οργανωθούν τα επαγγέλματα αποκατάστασης κατά τρόπο που να εξασφαλίζει την ποιότητα των εργασιών αποκατάστασης.
Μια αποκατάσταση ποιότητας απαιτεί επαρκή οικονομικά μέσα, ενώ η αναγκαιότητα της οικονομικής διαχείρισης δεν πρέπει να αποβεί σε βάρος της ποιότητας των εργασιών.
Σκόπιμο θα ήταν, τέλος, να μελετήσει η Επιτροπή σε συνεργασία με το Συμβούλιο της Ευρώπης και με την UNESCO, τη βιωσιμότητα ενός νομικού και φορολογικού μηχανισμού που θα διευκολύνει τις μορφές χορηγίας που αφορούν τη συντήρηση της πολιτισμικής και φυσικής κληρονομιάς.
Τα ζητήματα αυτά θα μπορούσαν να ενσωματωθούν στις σκέψεις περί εναρμόνισης της ευρωπαϊκής φορολογίας.
Η προστασία της κληρονομιάς είναι ένα θέμα που απαιτεί συνεχή επαγρύπνηση από την πλευρά μας.
Έχουμε ευθύνη να μεταδώσουμε την κληρονομιά αυτή στις μελλοντικές γενεές.
Οι νέοι της Ευρώπης πρέπει να μπορούν να βασιστούν σε αυτήν για να κτίσουν το μέλλον τους και να αντιληφθούν καλύτερα την ευρωπαϊκή τους ταυτότητα.
Δεν είναι αλήθεια ότι αισθάνεται κανείς Ευρωπαίος πολύ περισσότερο σε σχέση με πολιτισμικά στοιχεία, παρά με οικονομικά και κοινωνικά δεδομένα;
Θα επαναλάβω εν κατακλείδι τη φράση που, όπως όλοι γνωρίζετε, ανήκει σε έναν από τους μεγάλους θεμελιωτές της Ευρωπαϊκής Ένωσης: "Αν ξανάρχιζα, θα ξανάρχιζα από τον πολιτισμό" .
Είναι μια φράση την οποία θα μπορούσε να είχε πει ο Χάυδν όταν συνέθετε στο Λονδίνο, ο Ντα Βίντσι όταν ζωγράφιζε στο Αμπουάζ ή ακόμα ο λόρδος Μπάυρον όταν εξέπνεε στο Μεσολόγγι.
Είναι το συναίσθημα, η ευτυχία που αισθανόμαστε όλοι μας όταν, σε όποιο σημείο της Ευρωπαϊκής Ένωσης μας φέρουν τα βήματά μας, θαμπωνόμαστε από τους θησαυρούς που συναντάμε και αισθανόμαστε περηφάνια που γίναμε, χάρη στην ύπαρξη της Ευρωπαϊκής Ένωσης, ταπεινοί ιδιοκτήτες τους, αλλά και θεματοφύλακες της συνέχειας της ύπαρξής τους.
Κύριε Πρόεδρε, κυρία Επίτροπε, η παγκόσμια πολιτιστική κληρονομιά - μόλις μας γνωστοποιήθηκαν στοιχεία - είναι σχετικά άνισα κατανεμημένη.
Το μεγαλύτερο μέρος της βρίσκεται εδώ στην Ευρώπη, πράγμα για το οποίο μπορούμε να είμαστε πολύ υπερήφανοι.
Αυτό όμως καταδεικνύει επίσης ότι υπάρχουν πράγματι διάφορες ανισότητες.
Επίσης, ο αριθμός των εκθεμάτων, δηλαδή όλων των στοιχείων που έχουν συμπεριληφθεί στην παγκόσμια πολιτιστική κληρονομιά, είναι πολύ μικρός σε σχέση με τα πολιτιστικά αγαθά που υπάρχουν ανά τον κόσμο: πρόκειται πράγματι για μια σταγόνα στον ωκεανό, διότι υπάρχουν πολλοί περισσότεροι χώροι που θα άξιζαν αυτής της προνομιούχου μεταχείρισης και αυτής της υποστήριξης.
Αυτό δεν καθιστά εύκολη ούτε τη λήψη απόφασης ούτε τη διαδικασία επιλογής.
Οι αρνητικές απαντήσεις είναι περισσότερες από τις θετικές και πιστεύω ότι είναι απαραίτητο να επαναπροσδιορισθούν και τα κριτήρια.
Η ποικιλία της πολιτιστικής κληρονομιάς υπογραμμίζει την ταυτότητα των διάφορων περιφερειών και, επομένως, εκείνες οφείλουν να αναγνωρίσουν και να φέρουν την ευθύνη κατά πρώτο λόγο, έστω κι αν θα πρέπει σαφώς να τύχουν εξωτερικής υποστήριξης, δηλαδή από την Ευρωπαϊκή Ένωση και πολλούς συνυπεύθυνους.
Σε αυτές τις περιφερειακές ευθύνες συγκαταλέγονται μεταξύ άλλων η διατήρηση της έννοιας της πατρίδας και των παραδόσεων, η ανάπτυξη των διάφορων περιφερειών και ούτω καθεξής.
Κατά τη γνώμη μου, πρόκειται για καθήκοντα που πρέπει να εκπληρωθούν από τις περιφέρειες κατά πρώτο λόγο.
Οι παγκόσμιοι πολιτιστικοί χώροι υπερβαίνουν το όριο της περιφερειακής ανάπτυξης.
Αποτελούν πολιτιστικούς θησαυρούς, μάρτυρες εποχικών μεταβολών και απαράμιλλα δημιουργήματα της φύσης.
Έχουν μια εξαιρετική παγκόσμια αξία.
H αρχιτεκτονική κληρονομιά, το πολιτιστικό τοπίο και η πολεοδομική κληρονομιά αποτελούν ένα αδιαίρετο σύνολο, το οποίο όμως δεν είναι πλήρες αν δεν συμπεριλαμβάνει μνημεία της σύγχρονης ιστορίας π.χ. από τον κόσμο της εργασίας, όπως η εξέλιξη στο περιβάλλον της απασχόλησης, η διαμόρφωση εργοστασίων, μηχανών και ούτω καθεξής.
Τα μνημεία αυτά καταδεικνύουν την εξέλιξη των εργατικών μεθόδων της ηπείρου μας ή ακόμη και του κόσμου.
Για το λόγο αυτό, η κλοπή αρχαιολογικών ευρημάτων πρέπει να καταπολεμηθεί όπως και η απερίσκεπτη εξάλειψη των ιχνών κοινωνικών εγκαταστάσεων.
Η ταχύτατη τεχνική εξέλιξη και μεταβολή του περιβάλλοντος καθιστούν ακόμη πιο σαφές πόσο σημαντικό είναι να συνεκτιμάται η φυσική κληρονομιά και να αναληφθούν ευθύνες: δηλαδή, η χωροταξία και οι αλλαγές χρήσεων πρέπει να λαμβάνονται περισσότερο υπόψη κατά την ανάληψη ευθυνών για τη διατήρηση της πολιτιστικής κληρονομιάς.
Επομένως, κατά την επιλογή των παγκόσμιων πολιτιστικών χώρων πρέπει να ληφθεί περισσότερο υπόψη η ισορροπία μεταξύ ιστορικών χώρων, θρησκευτικών μνημείων, διάφορων θρησκειών της προϊστορίας, της σύγχρονης ιστορίας και της φυσικής κληρονομιάς, και να τροποποιηθούν αναλόγως τα κριτήρια αξιολόγησης.
Η διατήρηση της πολιτιστικής κληρονομιάς δεν συνδέεται μόνο με σημαντικότερες ευθύνες αλλά και με υψηλότερες δαπάνες.
Γι' αυτό πρέπει να αναζητηθούν δυνατότητες για τη διευκόλυνση της χρηματοδότησης, την επανεξέταση του νομικού και του φορολογικού μηχανισμού, την παροχή κινήτρων σε χορηγούς και την περαιτέρω ευαισθητοποίησή μας όσον αφορά την ευθύνη αυτή.
Κύριε Πρόεδρε, στην Ευρωπαϊκή Ένωση και στο Ευρωπαϊκό Κοινοβούλιο πρέπει να ασχολούμαστε με ό,τι είναι ουσιώδες για τη ευρωπαϊκή συνεργασία, με ό,τι δημιουργεί μια ισχυρότερη και πιο ευλύγιστη Ευρώπη, και πρέπει να προσέχουμε ιδιαίτερα να μην αναλαμβάνουμε ευθύνες που είναι σωστότερο να αποτελούν υπόθεση των κρατών μελών.
Η προστασία της πολιτιστικής κληρονομιάς είναι σημαντικό θέμα, και η κοινή πολιτιστική κληρονομιά της Ευρώπης είναι η ποικιλία της.
Αυτήν ακριβώς πρέπει να προστατέψουμε σε κάθε κράτος μέλος, διότι είναι τεράστιο και ουσιώδες έργο.
Κατά συνέπεια, θεωρώ ότι η παρούσα έκθεση είναι περιττή.
Σύμφωνα με την αρχή της επικουρικότητας, η δική μου αντίληψη είναι ότι η προστασία της πολιτιστικής κληρονομιάς είναι ευθύνη του κάθε κράτους μέλους.
Έως τώρα, τα κράτη μέλη έχουν συμβάλει στην εφαρμογή της σύμβασης για την προστασία της παγκόσμιας πολιτιστικής κληρονομιάς μέσω της υποβολής προτάσεων - πολλών προτάσεων - για συμπερίληψη χώρων με ιδιαίτερη παγκόσμια σημασία στον κατάλογο της UNESCO.
Όπως προκύπτει, υπάρχουν δυσανάλογα πολλοί ευρωπαϊκοί χώροι στον κατάλογο, και λίγη περισσότερη σεμνότητα μάλλον δεν θα έβλαπτε, όπως παρατηρεί και η εισηγήτρια.
Δεν θεωρώ ότι είναι αυτονόητο ότι πρέπει να υπάρξει ειδικός κατάλογος για την ευρωπαϊκή πολιτιστική κληρονομιά, όπως επίσης δεν θεωρώ ότι είναι απαραίτητο η Επιτροπή να αναλάβει περισσότερη δουλειά προκειμένου να συντονίσει τις προσπάθειες που πολλοί έχουν εκφράσει την επιθυμία να γίνουν.
Ως εκ τούτου, εξ ονόματος της Ομάδας των Φιλελευθέρων υπέβαλα κάποιες τροπολογίες, σύμφωνα με τις οποίες το Κοινοβούλιο πρέπει να καλέσει τα κράτη μέλη και όχι την Επιτροπή να οργανώσουν την απαραίτητη συνεργασία σε συνδυασμό με την UNESCO και το Συμβούλιο της Ευρώπης.
Το σκεπτικό πίσω από τις τροπολογίες είναι η προβολή της αρχής της επικουρικότητας, αλλά και ορμώμενος από τα λόγια που είπε ο κ. Ρομάνο Πρόντι πέρυσι σε αυτό το Κοινοβούλιο, τα οποία παραθέτω: "Ας θυμηθούμε πόσο συχνά έχουμε γίνει περίγελος επειδή ασχολούμαστε με πράγματα που είναι εντελώς γελοία, τα οποία αντιβαίνουν στην κοινή λογική και έρχονται σε σύγκρουση με τα συμφέροντα των λαών μας" .
Θεωρώ ότι εν προκειμένω έχουμε έναν τομέα με τον οποίο η Ένωση μπορεί να μην ασχοληθεί για λίγο.
Κύριε Πρόεδρε, πρέπει να συγχαρούμε την Επιτροπή Πολιτισμού που είχε την πρωτοβουλία να συντάξει αυτή την έκθεση για το πώς θα προστατεύσουμε στην Ευρωπαϊκή Ένωση την πολιτιστική και φυσική κληρονομιά, και να συγχαρούμε την εισηγήτριά μας για τις ιδέες και τα μέτρα που εισηγείται και με τα οποία ως επί το πλείστον συμφωνώ.
Φυσικά, για να έλθω και σε αυτό που έλεγε και ο προηγούμενος συνάδελφος, φυσικά το κάθε κράτος μέλος της Ένωσης έχει μια πολιτική σχετικά με αυτά τα θέματα.
Προφανώς, δεν πρόκειται να αντικαταστήσουμε την πολιτική των κρατών.
Υπάρχει όμως μεγάλη ανάγκη να διαμορφώσουμε και μια γενικότερη αντίληψη, μια πολιτική στο επίπεδο της ίδιας της Ένωσης.
Και ο λόγος είναι σαφής γιατί όλες οι πολιτικές της Ένωσης επηρεάζουν σημαντικά τη διατήρηση και την ανάδειξη της πολιτιστικής και φυσικής μας κληρονομιάς, συνήθως μάλιστα με μάλλον αρνητικό τρόπο, κύριε Πρόεδρε.
Συχνά η Ένωση χρηματοδοτεί μέσα από τα Διαρθρωτικά Ταμεία π.χ. έργα και παρεμβάσεις που προκαλούν καταστροφές ή σημαντικές αλλοιώσεις μνημείων, τοπίων και άλλων στοιχείων αυτής της πολιτιστικής και φυσικής κληρονομιάς.
Και μόνο από την Ελλάδα θα μπορούσα να δώσω, δυστυχώς, πολλά παραδείγματα.
Με μεγάλη προσπάθεια γλυτώσαμε εδώ και καιρό το αρχαίο θέατρο της Δωδώνης από την γειτνίασή του με τον αυτοκινητόδρομο της Εγνατίας, που θα εμπόδιζε ακόμα και τους θεατές να ακούν τις παραστάσεις.
Οι πιέσεις πολλών οργανώσεων οδήγησαν την υπόθεση των πυλώνων διανομής ηλεκτρικού ρεύματος στα νησιά των Κυκλάδων στο Συμβούλιο της Επικρατείας, το Ανώτατο Διοικητικό Δικαστήριο της χώρας μου, το οποίο με απόφασή του και πρωτοπορώντας αναγνώρισε για άλλη μια φορά την αξία της αισθητικής του τοπίου των νησιών αυτών.
Σήμερα εκκρεμεί η δημιουργία του κωπηλατοδρομίου των Ολυμπιακών Αγώνων στο Σχοινιά του Μαραθώνα, κατα εξοχήν ιστορικού τόπου για όλη την Ευρώπη, κύριε Πρόεδρε, που είναι επίσης και ιδιαίτερης αξίας υδροβιότοπος και που είχε περιληφθεί αρχικά στους καταλόγους του ΝΑΤURA 2000, κυρία Επίτροπε.
Θα θέλαμε να το γλιτώσουμε αλλά δεν ξέρω πώς.
Εκκρεμεί ακόμη η οικοδόμηση του νέου μουσείου της Ακρόπολης σε μικρή απόσταση από το Βράχο και τον Παρθενώνα και επάνω σε παλιότερα αρχαιολογικά μνημεία, απειλώντας και αυτά τα μνημεία, αλλά και την αισθητική του όλου χώρου και την οπτική προσέγγιση του διασημότατου βράχου του μνημείου του Παρθενώνα.
Αυτά και άλλα πολλά έχουν ένα κοινό χαρακτηριστικό: επιδιώκουν ή ήδη έχουν κοινοτική χρηματοδότηση.
Είναι λοιπόν σαφές γιατί υποστηρίζω ένθερμα τα ιδιαίτερα εκείνα σημεία του ψηφίσματος που ζητούν από την Επιτροπή να εξετάζει πριν από την οποιαδήποτε χρηματοδότηση κάποιου έργου τις επιπτώσεις πάνω στην πολιτιστική και φυσική κληρονομιά, το ιστορικό της βάρος και την αισθητική της, που πρέπει να αναδειχθούν και αυτά σε κριτήρια για την επιλεξιμότητα των έργων.
Κύριε Πρόεδρε, η έκθεση της κ. de Veyrac αποσκοπεί ιδίως στο να διευρύνει την έννοια της πολιτισμικής κληρονομιάς και τα κριτήρια επιλογής της εθνικής κληρονομιάς.
Η Ομάδα ΕΕΕ θα ψηφίσει υπέρ της έκθεσης αυτής.
Κανείς δεν μπορεί να αμφισβητήσει την αναγκαιότητα να διευρυνθεί η έννοια αυτή με στοιχεία που να μην είναι αποκλειστικά μνημεία, φυσικά ή κινητά.
Είναι προφανές ότι ένας μεγάλος αριθμός εθνογραφικών στοιχείων μπορούν να συλλεχθούν και να προστατευθούν υπό την ιδιότητα της παγκόσμιας κληρονομιάς.
Μπορούμε να υπογραμμίσουμε τη σπουδαιότητα της μουσικής κληρονομιάς ή της προφορικής λογοτεχνίας, για τις οποίες μια εργασία συλλογής αναλύσεων και προστασίας πρέπει να πραγματοποιηθεί ακόμη σε πολλές χώρες.
Η κληρονομιά αυτή που ξεφεύγει από την παραδοσιακή έννοια, η οποία περικλείει συχνά αποκλειστικά τα μνημεία ή τους χώρους, είναι συχνά παρούσα στην καθημερινή ζωή των κατοίκων αυτού του πλανήτη.
Είναι αυτή η παρουσία και η μονιμότητα στον πολιτισμό και την καθημερινή ζωή που θα έπρεπε να προσδιορίζουν την ίδια την έννοια της κληρονομιάς, όπως εξάλλου επισημάνθηκε ήδη από την κ. Prets.
Έτσι, για παράδειγμα, θα ήθελα να τονίσω, ιδίως εδώ στο Στρασβούργο, την προσήλωση των συμπολιτών μας στα εθνικά τους νομίσματα και την επιθυμία τους να τα θεωρούν ως διάσταση της κληρονομιάς τους.
Το γερμανικό περιοδικό Focus-Money δημοσίευσε πρόσφατα έρευνα σύμφωνα με την οποία το 70% των Γερμανών είναι στενά δεμένοι με το γερμανικό μάρκο και επιθυμούν να το διατηρήσουν.
Το ποσοστό αυτό αντιπροσωπεύει ένα μέσο όρο, γιατί το αντίστοιχο ποσοστό στην ανατολική Γερμανία ανέρχεται στο 80%.
Το Υπουργείο Οικονομικών της Γαλλίας, το οποίο είναι αρμόδιο για την υλοποίηση της απόσυρσης του φράγκου, δημοσίευσε πρόσφατα στην ιστοθέση του στο Διαδίκτυο μια πολύ ενδιαφέρουσα έρευνα σχετικά με την προσήλωση των Γάλλων στο νόμισμά τους.
Δεν πρόκειται παρά για μια διάγνωση a contrario, καθώς, φυσικά, δεν ζητήθηκε η γνώμη τους για το φράγκο, αλλά για το ευρώ.
Η απάντηση δεν ήταν λιγότερο τσουχτερή.
Μόνον το 26% των Γάλλων εμπιστεύονται αυτό το τεχνητό νόμισμα.
Δεν είναι άσκοπο να σας ενημερώσω για αυτές τις αλήθειες, καθώς δεν φαίνεται να έχουν ληφθεί υπόψη ούτε να έχουν κάποια επίδραση σε αυτό το Κοινοβούλιο.
Στη Μεγάλη Βρετανία που αποφάσισε, επί του παρόντος, να προστατεύσει την εθνική κληρονομιά που αποτελεί η λίρα στερλίνα, στην ηλικιακή ομάδα 18-24 ετών, μόνον το 14% των νεαρών Βρετανών θέλουν να εγκαταλείψουν τη λίρα.
Με αυτά τα δεδομένα, το 45% περίπου των Δανών που απάντησαν "ναι" , θα έκαναν να φανεί το πρόσφατο δημοψήφισμα της Δανίας ως ένα δημοψήφισμα υπέρ του ενιαίου νομίσματος.
Οι Ευρωπαίοι είναι δεμένοι με τα νομίσματά τους, όπως είναι προσηλωμένοι και στις αξίες τους, στα έθνη τους, στα φυσικά τους μνημεία, στις γλώσσες τους και στους καθεδρικούς ναούς τους.
Υπό αυτή την έννοια, αρμόζει να προστατεύσουμε τα εθνικά νομίσματα ως να αποτελούν τμήμα της παγκόσμιας κληρονομιάς.
Αυτό είναι το πνεύμα της τροπολογίας την οποία κατέθεσα εξ ονόματος της Ομάδας μου και την οποία σας προτείνω να υποστηρίξετε.
Κύριε Πρόεδρε, θα ήθελα να συγχαρώ την κ. de Veyrac που επεξεργάστηκε και ανέδειξε το θέμα της Σύμβασης για την προστασία της παγκόσμιας πολιτιστικής και φυσικής κληρονομιάς στα κράτη μέλη της Ευρωπαϊκής Ένωσης, επαληθεύοντας με την έκθεσή της το ενδιαφέρον που πρέπει να διατηρεί αμείωτο η Ευρώπη για αυτό το τόσο σημαντικό θέμα και, επιπλέον, τις πρωτοβουλίες που πρέπει να λαμβάνει σε παγκόσμιο επίπεδο.
Μολονότι η Νίκαια δεν πήρε στον τομέα του πολιτισμού την κρίσιμη απόφαση να τον απελευθερώσει από την ομοφωνία, ώστε να προχωρήσουμε με πιο αποφασιστικά βήματα σε συγκλίσεις, είναι σημαντικό αυτό που επιβεβαιώνει η έκθεση, ότι δηλαδή η Ευρωπαϊκή Ένωση εργάζεται για την ανάπτυξη της πολιτισμικής πολυμορφίας.
Επίσης, είναι κατά τη γνώμη μου σημαντική η επίγνωση της Ευρώπης, που προκύπτει από την έκθεση, ότι υπερεκπροσωπείται στον κατάλογο της παγκόσμιας κληρονομιάς και ότι η υπερεκπρoσώπηση αυτή ισχύει επίσης για τις ιστορικές πόλεις και τα θρησκευτικά κτήρια σε σχέση με άλλες κατηγορίες χωρών, για τον Χριστιανισμό σε σχέση με άλλες θρησκείες και δόγματα, για την υψηλή αρχιτεκτονική σε σχέση με τις τοπικές αρχιτεκτονικές.
Αυτή η συνειδητοποίηση αποδεικνύει ότι η έννοια της πολυπολιτισμικότητας και του σεβασμού του ξένου αποτελεί μια εμπεδωμένη ιδέα και κατέχει κεντρικό ρόλο στον προβληματισμό, διευκολύνοντας έτσι την Ευρώπη να παίξει ένα ουσιαστικό ρόλο στη σχέση της με τον υπόλοιπο κόσμο στην εποχή της παγκοσμιοποίησης.
Στο επίπεδο τώρα των προτάσεων, ιδιαίτερη σημασία έχει κατά τη γνώμη μου η πρόταση για ανάληψη πρωτοβουλίας σε επίπεδο υπουργών στην κατεύθυνση της εναρμόνισης, καθώς και η αποφασιστική δράση των κρατών μελών ώστε να σταματήσει η κλοπή και το παράνομο εμπόριο αρχαιολογικών ευρημάτων στις χώρες της Ευρωπαϊκής Ένωσης.
Ακόμη -και θα συμφωνήσω με τον συνάδελφο Παπαγιαννάκη- πιστεύω ότι οι μελέτες πολιτιστικών επιπτώσεων θα πρέπει να αποτελέσουν απαραίτητη προϋπόθεση για την έγκριση έργων που χρηματοδοτούνται από κοινοτικά κονδύλια, ώστε να μην προκαλούμε καταστροφές, ανυπολόγιστες πολλές φορές.
Είναι θετικό ότι το πρόγραμμα "Πολιτισμός 2000" αφιέρωσε το ένα τρίτο του συνολικού του προϋπολογισμού στην πολιτιστική κληρονομιά, αρχαιολογική, υποβρύχια, αρχιτεκτονική, μουσεία, βιβλιοθήκες, αρχεία, τονώνοντας με αυτό τον τρόπο τις εθνικές δράσεις.
Ωστόσο, θα πρέπει να δοθεί έμφαση, όπως επισημαίνει η έκθεση, και στην αγροτική κληρονομιά, στα αιωνόβια ή παλαιολιθικά δάση, στους βιότοπους και τους υγρότοπους, αυτά δηλαδή που θεωρούνται λίγο πολύ στο περιθώριο.
Η εκπαίδευση και η κατάρτιση σε όλα τα επαγγέλματα που σχετίζονται με την προστασία, τη συντήρηση και την αξιοποίηση της πολιτιστικής και φυσικής κληρονομιάς έχει επίσης μεγάλη σημασία, μαζί με την ευαισθητοποίηση των μαθητών και των νέων και την ανάπτυξη ενός κινήματος εθελοντισμού που μπορεί να συμβάλει αποφασιστικά.
NL) Κύριε Πρόεδρε, κυρία Επίτροπε, θεωρώ πολύ καλή και ενημερωτική την έκθεση και θα ήθελα να ευχαριστήσω την εισηγήτρια για τη σημαντική προσπάθεια που κατέβαλε.
Φαίνεται σαφώς στην έκθεση ότι η Ευρωπαϊκή Ένωση και τα κράτη μέλη πραγματοποίησαν σωστά το έργο τους.
Υπέβαλαν πολλές αιτήσεις και μάλιστα ως αποτέλεσμα αυτών γίνεται λόγος για ανισορροπία.
Πιστεύω ότι η ανισορροπία αυτή οφείλεται στην αντίληψη ότι οι αιτήσεις θα πρέπει να αφορούν κυρίως κτίρια, αλλά φυσικά υπάρχουν και άλλοι παράγοντες, πιστεύω δε ότι θα πρέπει να ενθαρρυνθούν τα κράτη μέλη προκειμένου να λάβουν μέτρα έτσι ώστε να υπάρχει περισσότερη ισορροπία και επιλεκτικότητα.
Η Ομάδα μου συζητά τη στιγμή αυτή εάν η Ευρωπαϊκή Ένωση έχει να διαδραματίσει ένα ρόλο εδώ.
Πρώτον, η διατήρηση της πολιτιστικής κληρονομιάς, και σε επίπεδο Ευρωπαϊκής Ένωσης, ενδιαφέρει τον πολίτη.
Κατά τις ημέρες δωρεάν πρόσβασης στα μνημεία που διοργανώνουμε το κοινό συρρέει μαζικά.
Πρόκειται για τις κατεξοχήν πρωτοβουλίες οι οποίες καθιστούν ορατή την ευρωπαϊκή διάσταση.
Δεύτερον, η προστιθέμενη αξία της Ευρώπης.
Υπάρχει, πιστεύω, σε διάφορους τομείς, για παράδειγμα στα διασυνοριακά προγράμματα στην παράκτια περιοχή της Waddenzee και στην ενάλια αρχαιολογία.
Η Ευρωπαϊκή Ένωση μπορεί να δώσει ώθηση στη συνεργασία των κρατών μελών σε τέτοιες πρωτοβουλίες και να παράσχει υποστήριξη, όπως κάνει σε όλους τους τομείς του πολιτισμού.
Έχουμε κατόπιν την έρευνα και την εκπαίδευση.
Πρόκειται για άλλο ένα τυπικό καθήκον της Ευρώπης, η οποία οφείλει να καταστήσει σαφές ποιοι τομείς ξεπερνούν τα εθνικά συμφέροντα, τι απογραφές και κατάλογοι χρειάζεται να πραγματοποιηθούν σε κάθε διοικητικό επίπεδο.
Θα πρέπει επίσης να εξετάσει η Ευρώπη τι γίνεται στον τομέα των περιβαλλοντικών δράσεων.
Ένα τρίτο σημείο πιστεύω ότι αφορά την παρέμβαση των διαρθρωτικών ταμείων.
Η διατήρηση της πολιτιστικής κληρονομιάς είναι σημαντική για τον τουρισμό.
Εκφράζει την πολιτιστική ποικιλία.
Δημιουργούνται έτσι θέσεις απασχόλησης.
Δεν έχει νόημα, πιστεύω, το ερώτημα εάν η Ευρωπαϊκή Ένωση έχει κάποιο καθήκον.
Η Ευρωπαϊκή Ένωση στον τομέα αυτόν έχει το καθήκον να ενισχύσει, να υποστηρίξει και να προβάλει την κοινή πολιτιστική κληρονομιά της Ευρώπης.
Εγώ και άλλοι στην Ομάδα μου πρόκειται να υποστηρίξουμε θερμά την έκθεση της εισηγήτριας.
Κύριε Πρόεδρε, κυρίες και κύριοι συνάδελφοι, έτυχε να ασχοληθώ με την εφαρμογή της Σύμβασης της UNESCO σε σχέση με μια συγκεκριμένη περίπτωση.
Σε μία συνεδρίαση της UNESCO που πραγματοποιήθηκε πριν από μερικά χρόνια στην Καζαμπλάνκα, τέθηκε το πρόβλημα να φανταστούμε ότι ολόκληρο το αλπικό τόξο γινόταν παγκόσμια κληρονομιά.
Ομολογώ ότι σ' αυτό το σημείο ήθελα περισσότερες διευκρινίσεις, μεταξύ άλλων επειδή μου φαινόταν αντιφατική η υποψηφιότητα όλων των Αλπεων, η περίμετρος των οποίων περιλαμβάνει λίγο-πολύ τα πάντα.
Έμεινα κατάπληκτος με τη συχνά αντιφατική ποικιλία των προεπιλεγμένων χώρων - για την οποία δεν έφταιγε βέβαια η UNESCO, αλλά οι υποψηφιότητες των κρατών - και παρατήρησα κραυγαλέες απουσίες πολιτισμικών, φυσικών ή μεικτών χώρων: ο συνάδελφος Costa, από την Ομάδα μας, μας υπενθύμισε παρεμπιπτόντως σχετικά, πριν από λίγες μέρες, ότι η Βενετία, της οποίας είναι δήμαρχος, δεν έχει καταγραφεί ποτέ ως παγκόσμια κληρονομιά.
Λοιπόν, η ανάγνωση της Σύμβασης μου επιβεβαίωσε μιαν υποψία: το απολύτως παρωχημένο μιας Σύμβασης που είναι πλέον τριάντα ετών.
Σκεφθείτε ότι στο μεταξύ έχει αλλάξει πολύ η ευαισθησία απέναντι στον πολιτισμό και στο περιβάλλον· ας σκεφθούμε τον ορισμό, που είναι σήμερα του συρμού, της αειφόρου ανάπτυξης.
Να γιατί φοβάμαι ότι στην έκθεση εμφανίζονται μια σειρά αντιφάσεις: ορισμένα από τα θέματα που αναφέρονται θα πρέπει να απλοποιηθούν, επειδή απαιτείται μεγαλύτερος συντονισμός μεταξύ των ευρωπαϊκών χωρών παρά υπερβολικές παρεμβάσεις από την πλευρά της Ευρώπης, οι οποίες ενδέχεται ενίοτε να μοιάζουν σαν να υποκαθιστούν άλλες ευθύνες.
Εξάλλου, σε ορισμένες περιπτώσεις υπάρχουν ήδη τα μέσα: υπενθυμίζω το γεγονός ότι στο κείμενο μνημονεύονται - και αυτό είναι θετικό - οι περιφερειακές γλώσσες των μειονοτήτων, οι οποίες διαθέτουν διάφορα μέσα προστασίας.
Γίνεται, πάντως, μια αρχή: υπενθυμίζω ότι πρέπει να υπάρχει μια λογική ενεργητικών παρεμβάσεων, αφού η προστασία των χώρων είναι αποτελεσματική, αν οι παρεμβάσεις περιλαμβάνουν και χρηματοδοτική δέσμευση.
Τα ποσά που προβλέπονται στη Σύμβαση, η οποία στηρίζεται σε ελάχιστους πόρους, ασφαλώς δεν εξασφαλίζουν, ιδίως στις χώρες του Τρίτου Κόσμου, ενεργητικές παρεμβάσεις.
Θα ήταν σκόπιμο να αναφέρει αργά ή γρήγορα η Επιτροπή το όριο που μπορούν να υπερβούν οι κρατικές ενισχύσεις, όπως προβλέπεται στο άρθρο 87, παράγραφος 3 δ).
SV) Κύριε Πρόεδρε, κυρία Επίτροπε, θα ήθελα να αναφερθώ σε εκείνο το τμήμα της ευρωπαϊκής πολιτιστικής κληρονομιάς που δεν περιλαμβάνεται στον κατάλογο της UNESCO και σχεδόν δεν αναφέρεται καν στους δικούς μας καταλόγους.
Πρόκειται για το γεγονός ότι κάθε τετραγωνικό μέτρο σχεδόν στην Ευρωπαϊκή Ένωση είναι καλλιεργημένο τοπίο, έδαφος που καλύπτεται από καλλιέργειες και δάση.
Ολόκληρη η σημερινή βιολογική ποικιλομορφία που έχει η Ευρώπη αποτελεί αποτέλεσμα τουλάχιστον 10 000 χρόνων αγώνων και κόπων.
Αποτελεί τον καρπό της συνεργασίας μεταξύ των ανθρώπων ως καλλιεργητών, της φύσης, του κλίματος και της τεχνικής.
Αυτή η συνεργασία μας χάρισε την Ευρώπη που γνωρίζουμε, την απίστευτα πολύπλευρη και ποικιλόμορφη Ευρώπη.
Προσωπικά πιστεύω βέβαια ότι η πολιτιστική κληρονομιά αποτελεί ευθύνη των πόλεων, των περιφερειών και των κρατών, όχι της Ένωσης κατά πρώτο λόγο.
Υπάρχει ωστόσο ένας τομέας όπου η Ένωση φέρει την απόλυτη ευθύνη για την πολιτιστική κληρονομιά, δηλαδή η γεωργική πολιτική.
Εάν μπορούσα εγώ να αποφασίσω, θα αντάλλασσα ολόκληρη τη σημερινή γεωργική πολιτική της ΕΕ με μία πολιτική υπέρ της πολιτιστικής κληρονομιάς και της βιολογικής ποικιλίας.
Θα χρησιμοποιούσα τις επιδοτήσεις προκειμένου να διατηρήσω τις καλλιέργειες με ταράτσες στη Μεσόγειο, να διατηρήσω τα βιολογικώς πλούσια και απίθανα όμορφα λιβάδια στις ορεινές περιοχές γύρω από ποτάμια και λίμνες στη γεμάτη δάση Σκανδιναβία, με δύο λόγια: μία σωστή πολιτιστική πολιτική για την Ευρώπη θα ήταν μία νέα, σύγχρονη και ευαίσθητη γεωργική πολιτική.
.
(FR) Κύριε Πρόεδρε, η προστασία της πολιτισμικής και φυσικής κληρονομιάς είναι, κατά τη γνώμη μου, ανεξαρτήτως του ποιος είναι, σύμφωνα με τη Συνθήκη, υπεύθυνος για τι, σημαντική για όλους.
Διότι - και επιτρέψτε μου να το πω προτού μπω στην ουσία του θέματος - για μένα, η κληρονομιά αποτελείται - και στο σημείο αυτό συμφωνώ μαζί σας - από κτίρια, φυσικά μνημεία, παραδόσεις, δεν μπορεί να περιοριστεί σε ένα άτομο, μια περιοχή, μια χώρα, διότι ανήκει στο σύνολο της κοινότητας των ευρωπαίων πολιτών.
Αν υπάρχει κάποιος πλούτος στην Ευρώπη, αυτός είναι η πολιτισμική πολυμορφία και ανήκει σε όλους μας.
Δεν ανήκει μόνο σε ένα μικρό κομμάτι της Ευρώπης ακόμα και αν προέρχεται από αυτό το μικρό κομμάτι της Ευρώπης.
Για αυτό έχουμε όλοι ευθύνη να προστατεύσουμε αυτή την κληρονομιά, να προστατέψουμε αυτή την πολυμορφία.
Διότι αν ένα στοιχείο εξαφανιστεί στην Φινλανδία χάνεται και για την Ελλάδα, και αν ένα στοιχείο εξαφανιστεί στην Ελλάδα χάνεται επίσης και για την Δανία.
Η ευθύνη βαρύνει όλους τους ευρωπαίους πολίτες, όπου και αν βρίσκονται και όποιος και αν είναι ο ρόλος που έχουν να διαδραματίσουν.
Κατόπιν τούτου, κυρίες και κύριοι βουλευτές, είναι σαφές ότι, παρόλο που η Επιτροπή χαιρετίζει τις προσπάθειες που καταβάλλονται από το Κοινοβούλιο και κυρίως από την εισηγήτριά του, την κ. De Veyrac, συμμερίζεται τις ανησυχίες και τα συμφέροντα τα οποία υπογραμμίζει το εν λόγω έγγραφο.
Όσον αφορά τη νομική πτυχή, όπως γνωρίζετε πολύ καλά, η Συνθήκη δεν προσφέρει καμία νομική βάση για κοινοτική δράση στον τομέα του πολιτισμού και αποκλείει κάθε πιθανότητα εναρμόνισης στον τομέα αυτό.
Η Επιτροπή όχι μόνο δεν είναι σε θέση να καταρτίσει τον δικό της κατάλογο αγαθών και χώρων που ανήκουν στην πολιτισμική και φυσική κληρονομιά, αλλά ακόμη, εξετάζει με μια ορισμένη επιφύλαξη την ιδέα της περαιτέρω αύξησης του αριθμού των υπαρχόντων καταλόγων.
Για να επανέλθω στην εισαγωγή μου, αυτό δεν περιορίζει την ευθύνη μας στη διαφύλαξη της κληρονομιάς.
Εξάλλου, συνεργαζόμαστε ανέκαθεν με τους διεθνείς οργανισμούς, τους ιδιωτικούς συλλόγους, τους ιδιώτες, τα κράτη, τις περιφέρειες, τα χωριά που καταβάλλουν πολλές προσπάθειες για τη διαφύλαξη της κληρονομιάς τους, της κληρονομιάς μας.
Μπορούμε κυρίως να υπογραμμίσουμε τις κοινές δράσεις που έχουν αναλάβει το Συμβούλιο της Ευρώπης και η Unesco, όπως για παράδειγμα η εκστρατεία "Η Ευρώπη, μια κοινή κληρονομιά" ή η μελέτη που διενεργείται σχετικά με την κληρονομιά του Κοσσυφοπεδίου.
Η συνεργασία αυτή πρέπει να συνεχιστεί, όχι μόνο για να αποφύγουμε την επανάληψη παρόμοιων και μη συντονισμένων δράσεων, αλλά για να βελτιώσουμε επίσης την αποτελεσματικότητα του διεθνούς νομικού και φορολογικού πλαισίου, την οποία έθιξαν ορισμένοι ομιλητές.
Επιπλέον, θα ήθελα να υπογραμμίσω ότι στο πλαίσιο των προγραμμάτων μας Raphaλl και "Πολιτισμός 2000" δεσμευόμαστε ολόψυχα να βοηθήσουμε τους πολίτες, τις περιφέρειες, τα κράτη, τις ενώσεις, χωρίς διάκριση, όλους εκείνους που μάχονται στην πρώτη γραμμή για να προστατεύσουν την κοινή κληρονομιά όλων των ευρωπαίων πολιτών.
Μεταξύ των διαφόρων δράσεων που συνεχώς ενθαρρύνονται, μπορούμε να αναφέρουμε την ευαισθητοποίηση και συμμετοχή του κοινού, και ιδιαίτερα των νέων, διότι έχετε απόλυτο δίκιο όταν τονίζετε ότι ο σεβασμός της κληρονομιάς, αλλά και της φύσης, είναι ζήτημα παιδείας.
Επίσης, η βελτίωση των μεθόδων και των εργαλείων τα οποία χρησιμοποιούνται από τους επαγγελματίες στην Ευρώπη, κυρίως αυτών τα οποία αναπτύσσονται από το Διεθνές Ινστιτούτο για την Προστασία της Πολιτιστικής Κληρονομιά στη Ρώμη, και η τελειοποίηση των επαγγελματιών και των τεχνιτών που ειδικεύονται στον τομέα της αποκατάστασης της κληρονομιάς είναι θέματα τα οποία προσπαθήσαμε να προωθήσουμε μέσω των προγραμμάτων μας στον τομέα της παιδείας, ακριβώς για να έχουμε στη διάθεσή μας ειδικούς που θα μπορούν να βοηθήσουν στα διάφορα έργα αποκατάστασης που βρίσκονται σε εξέλιξη.
Μπορώ να σας διαβεβαιώσω, αγαπητοί συνάδελφοι, ότι θα συνεχίσουμε προς την κατεύθυνση αυτή.
Αυτό θα γίνει βεβαίως μέσα στα όρια των αρμοδιοτήτων και των πόρων μας, που είναι πολύ περιορισμένοι, όπως γνωρίζετε· σκοπεύουμε όμως να δώσουμε εποικοδομητικές και πρόσφορες απαντήσεις.
Για αυτό το λόγο ευχαριστώ, προσωπικά και εξ ονόματος της Επιτροπής, το Κοινοβούλιο για την πρωτοβουλία του διότι ευχόμαστε παντού στην Ευρώπη, σε όλα τα επίπεδα, να ληφθούν περισσότερες πρωτοβουλίες, ιδιωτικές ή δημόσιες, με την προϋπόθεση ότι θα εξυπηρετούν το στόχο της προστασίας της ευρωπαϊκής κληρονομιάς μας.
Σε αυτή την κατεύθυνση, εξάλλου, υποστηρίζω θερμά τη δημοσιότητα που δίνουμε στη βοήθεια προς την κληρονομιά δημιουργώντας βραβεία, όπως το βραβείο για την αποκατάσταση που δημιουργήθηκε από την Europa Nostra ή το βραβείο των Ημερών της ευρωπαϊκής κληρονομιάς.
Τι εξυπηρετούν αυτά τα βραβεία;
Οφείλουν να δώσουν το παράδειγμα και να δείξουν σε όλους τους πολίτες τι είναι δυνατόν να γίνει, ορισμένες φορές με ελάχιστους πόρους, για να διατηρήσουμε για τις μελλοντικές γενιές την κληρονομιά του καθενός, που του ανήκει άμεσα αλλά και έμμεσα, δηλαδή την κληρονομιά όλων των Ευρωπαίων, με σεβασμό στην πολιτισμική πολυμορφία.