# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου, η οποία διεκόπη την Πέμπτη 1 Φεβρουαρίου 2001.
Διάταξη τωv εργασιώv
Η ημερήσια διάταξη προβλέπει την εξέταση του οριστικού σχεδίου ημερήσιας διάταξης, όπως εκπονήθηκε από τη Διάσκεψη των Προέδρων την Πέμπτη 8 Φεβρουαρίου, σύμφωνα με το άρθρο 110 του Κανονισμού.
Για τη Δευτέρα, την Τρίτη και την Τετάρτη δεν έχω αίτηση για τροποποιήσεις, όμως μου ζήτησε το λόγο ο κ. McMillan-Scott.
Κυρία Πρόεδρε, αναφέρομαι στο σχέδιο κανονισμού για τα ευρωπαϊκά πολιτικά κόμματα.
Κατά την προηγούμενη περίοδο συνόδου στο Στρασβούργο, η Επιτροπή επρόκειτο να προβεί σε μια σχετική δήλωση.
Μεταγενέστερα η δήλωση αναβλήθηκε, και γνωρίζω ότι η Επιτροπή έχει πλέον σχηματίσει άποψη για τη χρηματοδότηση των ευρωπαϊκών πολιτικών κομμάτων.
Πρόκειται για αρκετά ευαίσθητο ζήτημα, ειδικότερα εφόσον υπάρχουν ορισμένα κόμματα που εκπροσωπούνται σε αυτό το Σώμα, τα οποία για κάποιο λόγο θεωρούν ενδεχομένως ότι δεν είναι επιλέξιμα για τέτοια χρηματοδότηση, ακόμη κι αν είχαν εγκρίνει τη χρηματοδότηση αρχικά.
Θα μπορούσατε να ζητήσετε από την Επιτροπή να προβεί σε μια σχετική δήλωση ενώπιον του Σώματος, σε κάποιο στάδιο;
Δεύτερον, κυρία Πρόεδρε, καθώς εξετάζουμε την ημερήσια διάταξη της Τρίτης, με ανησυχεί το γεγονός ότι το Ευρωπαϊκό Κοινοβούλιο πρόκειται να διεξάγει συνεδρίαση σχετικά με το πρόγραμμα εργασίας της Επιτροπής για το 2001, αλλά δεν έχει κατατεθεί σχετική πρόταση ψηφίσματος.
Τούτο είναι ιδιαίτερα σημαντικό, δεδομένου ότι στο πρόγραμμα εργασίας της Επιτροπής για το 2001 περιέχονται περίπου 200 μέτρα, για το οποία θα συζητήσει το Κοινοβούλιο, αλλά για τα οποία δεν θα υπάρχει ψήφισμα.
Τούτο συνιστά κακό προηγούμενο.
Θα έπρεπε να υπάρχει ψήφισμα ειδικά εφόσον υποτίθεται ότι διερευνάμε το έργο της Επιτροπής.
Τέλος, θα ήθελα να παρατηρήσω ότι, πέρα από το γεγονός ότι είναι το πρόγραμμα εργασίας της Επιτροπής για το 2001, θα μπορούσαμε ίσως να το μετονομάσουμε σε πρόγραμμα εργασίας της Επιτροπής, του Κοινοβουλίου και του Συμβουλίου.
Κύριε McMillan-Scott, σχετικά με το γεγονός ότι δεν προβλέπεται ψήφισμα, η Διάσκεψη των Προέδρων ήταν εκείνη που έκρινε ότι δεν συντρέχει λόγος για κατάθεση ψηφίσματος.
Κυρία Πρόεδρε, ίσως σφάλλω, αλλά εγώ κατάλαβα ότι όντως επρόκειτο να υπάρξει ψήφισμα.
Αλλά πρώτα πρέπει να παραπέμψουμε το πρόγραμμα εργασίας στις σχετικές κοινοβουλευτικές επιτροπές για να το αξιολογήσουν, κι έπειτα να προωθήσουμε ένα κατάλληλο ψήφισμα, εμπλουτισμένο με τις απόψεις των αρμοδίων επιτροπών για τους διάφορους τομείς.
Τούτο έχω καταλάβει: ότι δηλαδή θα υπάρξει ψήφισμα, αλλά όχι αμέσως.
Κυρία Πρόεδρε, το θέμα δεν είναι μόνο να καταλάβει ο κ. Cox αυτό που συμφωνήθηκε.
Στο πνεύμα της χάραξης ενός πολιτικού προγράμματος για την κοινοβουλευτική περίοδο, το οποίο ξεκίνησε με καθυστέρηση το προηγούμενο έτος, η Επιτροπή παρουσίασε ένα πρόγραμμα για το τρέχον έτος και σε παράρτημα περιλαμβάνονται τα μέτρα, τα οποία δεν είναι 200 αλλά 485, όπως τα μέτρησε η Ομάδα μου.
Τα 205 είναι νομοθετικού περιεχομένου και τα υπόλοιπα όχι, ενώ πολλά από αυτά έχουν μεταφερθεί διότι δεν εκτελέστηκαν κατά το προηγούμενο έτος.
Γι' αυτόν το λόγο, δεν είναι σοβαρό να συντάξουμε ένα ψήφισμα που θα περιλαμβάνει όλες αυτές τις ακραίες περιπτώσεις.
Η διαδικασία που συμφωνήσαμε είναι ότι θα το εξετάσουν λεπτομερώς οι αρμόδιες επιτροπές και τον Απρίλιο λογικά θα μπορούμε να ψηφίσουμε ένα ψήφισμα εν γνώσει του θέματος.
Ως προς την επέκταση του εν λόγω προγράμματος προς το Συμβούλιο, είναι ίσως μια ενδιαφέρουσα πρόταση για το μέλλον.
Επί του παρόντος όμως, τα ενδιαφερόμενα μέρη είναι η Επιτροπή και το Κοινοβούλιο.
Ευχαριστώ, κύριε Barσn Crespo.
Επομένως θα προχωρήσουμε κατά αυτόν τον τρόπο.
Σε ότι αφορά στο δεύτερο ερώτημά σας, κύριε McMillan-Scott, πράγματι δεν προβλέπεται δήλωση της Επιτροπής κατά τη διάρκεια της τρέχουσας συνόδου, σχετικά με την αναγνώριση των πολιτικών κομμάτων.
Εάν επιθυμείτε να εγγραφεί το θέμα αυτό στην ημερήσια διάταξη, θα μπορούσαμε να ζητήσουμε από την Επιτροπή να προβεί σε δήλωση το βράδυ της Πέμπτης, για παράδειγμα, αν συμφωνείτε.
Κυρία Πρόεδρε, σας ευχαριστώ για την πολύ εποικοδομητική σας πρόταση.
Δυστυχώς το βράδυ της Πέμπτης, πολλοί από εμάς δεν θα βρίσκονται εδώ.
Θα μας βοηθούσε αν μπορούσε να το αναλάβει η Επιτροπή, και να κάνει δημοσίως μια σχετική δήλωση, αύριο το πρωί, κατά τη διάρκεια της δήλωσης που θα κάνει για το πρόγραμμα της Επιτροπής για το 2001 - ή το πρόγραμμα της Επιτροπής και του Κοινοβουλίου, όπως αρέσκομαι να το αποκαλώ.
Πέμπτη:
Πρόεδρος.
Η Ομάδα των Ευρωπαίων Σοσιαλιστών κατέθεσε αίτηση ζητώντας την απόσυρση από την ημερήσια διάταξη της προφορικής ερώτησης προς την Επιτροπή, εξ ονόματος της Ομάδας του Ευρωπαϊκού Λαϊκού Κόμματος και των Ευρωπαίων Δημοκρατών, για το πρόγραμμα σταθερότητας στην Ιρλανδία και τη Γαλλία.
Κυρία Πρόεδρε, υποβάλλουμε αυτό το αίτημα για δύο λόγους: ο πρώτος είναι κοινοβουλευτικός και ο δεύτερος πολιτικός.
Ο κοινοβουλευτικός λόγος αφορά το έργο των επιτροπών σ' αυτό το Κοινοβούλιο.
Αυτή τη στιγμή, η εξέταση όλων των σχεδίων σταθερότητας και συντονισμού, καθώς και η ουσιαστική βελτίωση των γενικών κατευθύνσεων της οικονομικής πολιτικής είναι αντικείμενο μελέτης στην Επιτροπή Οικονομικής και Νομισματικής Πολιτικής αυτού του Κοινοβουλίου, η οποία προβλέπεται - αν δεν απατώμαι - να υποβάλει την έκθεσή της στην Ολομέλεια τον Απρίλιο.
Γι' αυτό, το εν λόγω ζήτημα παρεμβάλλεται σε μια δραστηριότητα που αποτελεί ίδιον αυτού του Κοινοβουλίου.
Και, δεύτερον, υπάρχει ένας πολιτικός λόγος.
Όταν η ερώτηση που κατέθεσε το ΕΛΚ τέθηκε στη Διάσκεψη των Προέδρων, αφορούσε την Ιρλανδία.
Όταν βγήκε από τη Διάσκεψη των Προέδρων, είχε συμπεριλάβει τη Γαλλία.
Αν στα διασταυρούμενα πυρά των σχέσεων προσθέσουμε τα κόμματα που στηρίζουν τις κυβερνήσεις, τα κόμματα που είναι αντίθετα, και αν προσθέσουμε όλες τις επιθυμίες αυτού του Σώματος, να μην έχετε καμία αμφιβολία ότι την Πέμπτη η συζήτηση που θα έχουμε - σε μια όχι και τόσο ευτυχή χρονική στιγμή - θα αφορά και τα δεκαπέντε κράτη μέλη.
Γι' αυτό, πιστεύουμε ότι το Κοινοβούλιο είναι σκόπιμο να τηρήσει τους κανόνες του και να εργαστεί συμφώνως προς τη λογική που το ίδιο έχει καθορίσει.
(Χειροκροτήματα)
Κυρία Πρόεδρε, είναι βέβαια κατανοητό το γεγονός ότι ο αξιότιμος συνάδελφος Barσn Crespo θέλει να επανεξεταστεί εδώ η απόφαση που ελήφθη στη Διάσκεψη των Προέδρων.
Αυτό είναι εντελώς επιτρεπτό και νόμιμο και θα έπραττα το ίδιο αν επρόκειτο για ένα άλλο ζήτημα.
Ελπίζω όμως ότι στην προκειμένη περίπτωση δεν θα τον υποστηρίξει η πλειοψηφία, διότι δεν τίθεται θέμα παραβίασης των κοινοβουλευτικών διαδικασιών, αλλά θέλουμε μόνο να λάβουμε μια πληροφορία από την Επιτροπή.
Η διεξαγωγή των κανονικών εργασιών της αρμόδιας κοινοβουλευτικής επιτροπής δεν επηρεάζεται συνεπώς καθόλου.
Αυτή τη στιγμή όμως, ζητούμε από την Επιτροπή μια πληροφορία.
Εξάλλου, οι διαβουλεύσεις στο Συμβούλιο Υπουργών συνεχίζονται και γιατί να μην πραγματοποιήσουμε μια διεξοδική συζήτηση για το ζήτημα αυτό, ιδίως - και παρακαλώ όλα τα άτομα που διαφωνούν με την ερώτηση αυτή να ξανασκεφτούν - αφού δεν θα αποφασίσουμε σχετικά.
Σε τελική ανάλυση, δεν θα λάβουμε μια απόφαση αλλά μια πληροφορία.
Εξάλλου - ο συνάδελφος Barσn Crespo το γνωρίζει πολύ καλά - η συζήτηση κατά τη Διάσκεψη των Προέδρων επεκτάθηκε.
Ο συνάδελφος Wurtz συμπεριέλαβε σε αυτή προβληματισμούς - και η Ομάδα του συναδέλφου Wurtz και η Ομάδα μας δεν συνασπίζονται πάντοτε για ένα θέμα, αλλά όταν συμβαίνει να υπάρχουν κοινά σημεία, γιατί να μην επωφεληθούμε από την ευκαιρία αυτή;
Δεν θέτουμε κανέναν στο περιθώριο και γι' αυτό παρακαλώ να μην αποσυρθεί η προφορική ερώτηση από την ημερήσια διάταξη για να μπορέσουμε να την εξετάσουμε εδώ δεόντως.
Κυρία Πρόεδρε, θα επιθυμούσα να υποβάλλω ένα ερώτημα σχετικό με το θέμα της ημερήσιας διάταξης, επομένως δεν εκφέρω θετική ή αρνητική άποψη.
Αυτό είναι το ερώτημα - τόσο κοινοβουλευτικό όσο και πολιτικό - αλλά για διαφορετικό λόγο, προς τον Πρόεδρο της Ομάδας των Σοσιαλιστών.
Αν η Επιτροπή δημιουργήσει προηγούμενο και, πιο συγκεκριμένα, αν το Συμβούλιο δημιουργήσει προηγούμενο αυτήν την εβδομάδα, δεν θα έπρεπε να ενημερωθούμε, το συντομότερο δυνατόν, και όταν το Σώμα είναι το πληρέστερο δυνατόν, για το προηγούμενο και την απάντηση του Σώματος;
Αν δημιουργούμε προηγούμενα, θα ήταν πραγματικά ιδανικό να εξετάσει το Ευρωπαϊκό Κοινοβούλιο το ενδεχόμενο μιας συνεδρίασης στις 17.30, ημέρα Πέμπτη, η οποία, αν είναι όπως η συνεδρίαση των 17:30 στην οποία παρέστην την Πέμπτη, κατά την περίοδο συνόδου του Ιανουαρίου, δεν πρέπει να επιλέγεται ως ώρα για τη δημιουργία προηγουμένων.
Επομένως, κυρία Πρόεδρε, μπορούμε να καλέσουμε την Επιτροπή και ασφαλώς το Συμβούλιο να εκφράσουν την άποψή τους στο Σώμα νωρίτερα αυτήν την εβδομάδα, ώστε να μπορέσουμε να το εξετάσουμε ορθά;
Φοβούμαι ότι το βράδυ της Πέμπτης δεν είναι η καταλληλότερη ώρα για να το προσπαθήσουμε.
Κυρία Πρόεδρε, θα ήθελα να εκφράσω την άποψή μου, κυρίως επειδή τα λόγια του κ. Poettering σχετικά με το πρόσωπό μου ίσως προκαλέσουν σύγχυση.
Επομένως, επιθυμώ να διασαφηνίσω τα πράγματα.
Δεν γνωρίζω τα βαθύτερα κίνητρα του κ. Poettering ή του κ. von Wogau, οι οποίοι κατέθεσαν την εν λόγω αίτηση, και από την πλευρά μου, θα θέσω ένα άλλο ζήτημα.
Φρονώ ότι είναι πραγματικά σκόπιμο να διεξαχθεί η συζήτηση αυτή, επειδή είναι η πρώτη φορά που η Επιτροπή χρησιμοποιεί το μέσο αυτό που της παρέχουν οι Συνθήκες: τη δυνατότητα δηλαδή να απευθύνει μια σύσταση, κατά κάποιο τρόπο μια πολιτική κύρωση, σε ένα κράτος, αναφερόμενη στις απαιτήσεις που συνδέονται με το σύμφωνο δημοσιονομικής σταθερότητας.
Με άλλα λόγια, κατηγορείται με πολύ σκληρά λόγια η Ιρλανδία και, με λιγότερο σκληρά λόγια, η Γαλλία, ότι χρησιμοποίησε ένα μέρος των καρπών της ανάπτυξης για να κάνει περισσότερη κοινωνική πολιτική, υπερβολικά πολλή κοινωνική πολιτική.
Φρονώ ότι πρόκειται περί πολιτικού ζητήματος, το οποίο αξίζει να εξετασθεί.
Πραγματικά, δεν επιμείναμε στην κατάθεση σχεδίου ψηφίσματος για να περατωθεί η συζήτηση, προκειμένου να αφήσουμε στη συνέχεια τα αρμόδια όργανα να πράξουν τα δέοντα γι' αυτόν το σκοπό, όμως φρονώ ότι είναι σκόπιμη μια αντιπαράθεση απόψεων για το εν λόγω ζήτημα.
Μόνο μια πληροφορία, για να απαντήσω στον κ. Cox.
Θα του πω ότι ο αρμόδιος Επίτροπος, κ. Solbes, διατίθεται να παραστεί εδώ το απόγευμα της Πέμπτης, στις 17:30 στο Στρασβούργο.
Δεν αμφιβάλω διόλου ότι και οι βουλευτές θα πράξουν το ίδιο, αν φυσικά η ερώτηση παραμείνει στην ημερήσια διάταξη.
Θα ακούσουμε επίσης την κ. Randzio-Plath, εφόσον ο Κανονισμός υπαγορεύει να ακούσουμε ακόμη έναν αγορητή κατά της Ομάδας που κατέθεσε την αίτηση, και στη συνέχεια, θα αποφασίσουμε.
Κυρία Πρόεδρε, ως πρόεδρος της κοινοβουλευτικής επιτροπής, θέλω καταρχήν να επισημάνω ότι διαθέτουμε πράγματι μια έκθεση για την πραγματοποίηση μιας σοβαρής ανάλυσης του προγράμματος σταθερότητας και σύγκλισης πρόκειται για εργασίες που δεν είναι μόνο εκτεταμένες αλλά πρέπει να αναληφθούν και με πολύ υπεύθυνο τρόπο, διότι το ερώτημα που τίθεται στην πραγματικότητα είναι κατά πόσο τα κράτη μέλη της Ευρωπαϊκής Ένωσης πληρούν τα κριτήρια, που καθορίστηκαν στο Μάαστριχτ, τόσο πριν από την ένταξη στην Οικονομική και Νομισματική Ένωση όσο, ιδίως, και μετά, διότι, σε τελική ανάλυση, ήδη συμμετέχουν στη ζώνη του ευρώ 12 κράτη μέλη.
Πρόκειται για μια απαιτητική διαδικασία, η οποία καθιστά επίσης πραγματικά αναγκαία μια πολύ προσεκτική πολιτική εκτίμηση.
Για το λόγο αυτό, κύριε Poettering, χρειαζόμαστε πράγματι όλες τις πληροφορίες, αλλά οι πληροφορίες που λαμβάνουμε περιλαμβάνονται κυρίως στις γραπτές εκθέσεις και πιστεύω ότι το Κοινοβούλιο θα ενεργούσε σωστά αν άφηνε την αρμόδια κοινοβουλευτική επιτροπή να πραγματοποιήσει την εργασία αυτή.
Υπενθυμίζω τα σοβαρά προβλήματα που είχαμε για να λάβουμε σε αυτό το χώρο μια απόφαση όσον αφορά το ίδιο το Σύμφωνο Σταθερότητας και Ανάπτυξης και ότι υπήρχαν σοβαρές αμφιβολίες όσον αφορά την ενσωμάτωση ή όχι των επενδύσεων για την παιδεία στο δημοσιονομικό έλλειμμα.
Τις αμφιβολίες αυτές είχαν εγείρει τότε όχι μόνο μέλη της Ομάδας του ΕΣΚ αλλά και μέλη της Ομάδας του ΕΛΚ.
Γι' αυτό παρακαλώ πραγματικά να μην πραγμα­το­ποιήσουμε σε καμία περίπτωση μια συζήτηση που θα διεξαχθεί υποχρεωτικά αν θέσουμε την ερώτηση αυτή, αλλά να εκτελέσουμε τις εργασίες στις κοινο­βου­λευτικές επιτροπές.
Θα έχουμε τον κ. Solbes στην κοινοβουλευτική επιτροπή μας, θα εξετάσουμε το θέμα, και θα μπορέσουμε έτσι, με τη βοήθεια της έκθεσης του εισηγητή μας, να παρουσιάσουμε στην Ολομέλεια μια ισορροπημένη και κατάλληλη εκτίμηση.
Θέτω σε ψηφοφορία τώρα την αίτηση απόσυρσης από την ημερήσια διάταξη του εν λόγω θέματος.
(Το Σώμα απορρίπτει την αίτηση)
Ολοκληρώσαμε την έγκριση της ημερήσιας διάταξης της τρέχουσας περιόδου συνόδου και της προσεχούς περιόδου συνόδου στις Βρυξέλλες και μπορούμε επομένως να προχωρήσουμε τώρα στις ενστάσεις επί της διαδικασίας.
Κυρία Πρόεδρε, θέλω να ενημερώσω τους συναδέλφους για ένα γεγονός που προκάλεσε συζητήσεις πριν από τον καθορισμό της ημερήσιας διάταξης.
Η Ομάδα του ΕΛΚ και ορισμένες άλλες πολιτικές ομάδες ζήτησαν να εξετασθεί αυτή την εβδομάδα το θέμα της ευθανασίας.
Δυστυχώς, η Διάσκεψη των Προέδρων απέρριψε την αίτηση αυτή.
Παρά ταύτα, δεν προβάλλαμε αντιρρήσεις όσον αφορά την ημερήσια διάταξη, διότι πληροφορηθήκαμε ότι ορισμένες Ομάδες είναι στην ουσία υπέρ της διεξαγωγής συζήτησης εδώ στο Ευρωπαϊκό Κοινοβούλιο αλλά, ενδεχομένως, σε μια άλλη στιγμή.
Γι' αυτό θέλουμε να αρχίσει διάλογος με αυτές τις Ομάδες, διότι δεν είμαστε κατά αλλά υπέρ της διεξαγωγής συζητήσεων και συνομιλιών.
Πάντως, εκφράζουμε έντονα την απογοήτευσή μας διότι η Υπουργός των Κάτω Χωρών, κ. Borst, αποφεύγει τη συζήτηση αυτή και απέρριψε πρόσκληση σε σχετικές συνεδριάσεις.
Αυτό όμως δεν μας εμποδίζει να αρχίσουμε το διάλογο με τις άλλες Ομάδες και να ζητήσουμε, ενδεχομένως, να εγγραφεί το θέμα αυτό στην ημερήσια διάταξη της συνόδου του Μαρτίου.
Αυτό ήθελα μόνο να διευκρινίσω, διότι πολλά ζητήματα ανακινήθηκαν σε σχέση με το θέμα αυτό.
(Χειροκροτήματα)
Κυρία Πρόεδρε, θα ήθελα να απαντήσω στο υπονοούμενο του κ. Liese ότι η υπουργός κ. Borst δεν θα ήθελε να συζητήσει τάχα περί ευθανασίας.
Είναι απολύτως λανθασμένος αυτός ο ισχυρισμός.
Η ολλανδική κυβέρνηση, αλλά και όλοι οι ολλανδοί συνάδελφοι που βρίσκονται εδώ, είναι ανά πάσα στιγμή διατεθειμένοι να πραγματοποιήσουν μία ανοικτή και ειλικρινή συζήτηση περί των γεγονότων που αφορούν την ευθανασία, όχι όμως περί ισχυρισμών και υπονοουμένων στο περιθώριο.
Θα σας δώσουμε τις αναγκαίες πληροφορίες.
Κατάλαβα επίσης ότι η ολλανδική κυβέρνηση είναι διατεθειμένη να δεχτεί στην Ολλανδία όλα τα μέλη του Ευρωπαϊκού Κοινοβουλίου τα οποία θα ήθελαν να ενημερωθούν ή να συζητήσουν μαζί της, προκειμένου ακριβώς να συζητήσει με τα μέλη αυτά, ωστόσο λόγω του βεβαρημένου προγράμματός της η υπουργός κ. Borst δεν μπόρεσε δυστυχώς να παραστεί την εβδομάδα αυτή εδώ στο Κοινοβούλιο.
Κυρία Πρόεδρε, δεν νομίζω ότι ο κ. Liese, τον οποίο γνωρίζουμε όλοι μας, προβαίνει σε υπονοούμενα.
Οργανώθηκε όντως μία ακρόαση από διάφορες πολιτικές ομάδες και, όπως το ζήτησαν διάφορες ομάδες, προσεκλήθη η κ. Borst προκειμένου να εξηγήσει πώς έχει η νομοθεσία στις Κάτω Χώρες.
Εφόσον η κ. Borst δεν είναι σε θέση να δεχθεί την πρόσκληση τη στιγμή αυτή, θα πρέπει απλώς να δούμε εάν μπορεί να έρθει κάποια άλλη στιγμή.
Οπότε δεν μπορεί να γίνει λόγος για υπονοούμενα.
Οπωσδήποτε, θεωρώ ότι θα ήταν συνολικά χρήσιμο και αναγκαίο να παρευρεθεί εδώ η ολλανδή Υπουργός Υγείας για να εξηγήσει την κατάσταση στα μέλη του Ευρωπαϊκού Κοινοβουλίου, διότι η Ομάδα μας, όπως και άλλες Ομάδες, ενδιαφέρεται ειλικρινέστατα για την νομοθεσία περί ευθανασίας.
Κυρία Πρόεδρε, θα ήθελα να πω ότι θεωρώ λογικό αυτό που ζήτησε η Ομάδα του Ευρωπαϊκού Λαϊκού Κόμματος, δηλαδή να μην συζητήσουμε την ερχόμενη Πέμπτη με τη διαδικασία του κατεπείγοντος το περίπλοκο, δύσκολο και ιδιαίτερα φορτισμένο πρόβλημα της ευθανασίας.
Στην κοινωνία της χώρας μου, της Ολλανδίας, η συζήτηση για το ζήτημα αυτό διήρκεσε περίπου 20 χρόνια, ήταν μία ιδιαίτερα χρήσιμη, ευρεία και ισόρροπη συζήτηση την οποία φυσικά δεν μπορούμε με κανένα τρόπο να διεξαγάγουμε μία Πέμπτη απόγευμα, έτσι στα γρήγορα, με ένα λεπτό χρόνο ομιλίας ο καθένας.
Πιστεύω ότι τα ζητήματα αυτά ...
(Χειροκροτήματα) Και κάτι άλλο ακόμα.
Συζητούμε εδώ στο Κοινοβούλιο διαρκώς για την επικουρικότητα.
Πρόκειται για ένα ζήτημα που αφορά το εθνικό ποινικό δίκαιο, ζήτημα για το οποίο αποφάσισε το ολλανδικό κοινοβούλιο.
Ας μην λησμονούμε λοιπόν εδώ στο Κοινοβούλιο την αρχή της επικουρικότητας.
Κυρία Πρόεδρε, όπως και τον κ. Wiebenga, με κατέπληξε το γεγονός ότι η Ομάδα των Χριστιανοδημοκρατών/Συντηρητικών φρονεί ότι η νομοθεσία περί ευθανασίας στα κράτη μέλη συνιστά θέμα κατάλληλο για να τεθεί σε ευρωπαϊκό επίπεδο.
Στο Ηνωμένο Βασίλειο, οι Συντηρητικοί καταδίκασαν με μεγάλη ταχύτητα τις εγγυήσεις των ευρωπαϊκών ανθρωπίνων δικαιωμάτων ως σκανδαλώδη παρέμβαση στις εθνικές υποθέσεις, και ως παραβίαση της αρχής της επικουρικότητας.
Αναμφισβήτητα, κατά τις επόμενες εβδομάδες και μήνες, θα ακούσουμε πολλά από αυτούς για το θέμα, στην πορεία προς τις βρετανικές γενικές εκλογές.
Είναι πολύ παράξενο το γεγονός ότι υποστήριξαν την εξέταση του ζητήματος της ευθανασίας σε ένα κράτος μέλος, σε ευρωπαϊκό επίπεδο, και το σημειώνω για την επερχόμενη προεκλογική εκστρατεία.
Κυρία Πρόεδρε, το ζήτημα αυτό αφορά, όπως αναφέρθηκε, την αρχή της επικουρικότητας.
Πράγματι, τα ίδια τα κράτη μέλη θα πρέπει να καθορίζουν τη νομοθεσία τους.
Το ερώτημα ωστόσο είναι εάν η νομοθεσία περί ευθανασίας είναι συμβατή ή όχι με τις ευρωπαϊκές και διεθνείς συμβάσεις.
Το ζήτημα αυτό μας ανησυχεί, είναι δε καθήκον μας να συζητήσουμε αυτό το πρόβλημα, καθώς και τις διασυνοριακές επιπτώσεις του.
Το πρόβλημα λοιπόν ξεπερνά την αρχή της επικουρικότητας, την οποία σεβόμαστε όλοι μας.
Θα μπορούσα εξάλλου να παραθέσω στην κ. Van der Laan την απάντηση της κ. Borst προς τον Peter Liese, καθώς έχω μαζί μου ένα αντίγραφο.
Γράφει η κ. Borst ότι σκέφτηκε σοβαρά να δεχθεί την πρόσκληση, κατέληξε όμως στο συμπέρασμα ότι δεν θα ήταν σωστή η απόφαση να έρθει να μιλήσει εδώ η Υπουργός Υγείας.
Η απάντηση αυτή μας εξέπληξε, ότι δηλαδή το Κοινοβούλιο δεν είναι το κατάλληλο μέρος για να συζητηθεί αυτό το ζήτημα.
Κυρία Πρόεδρε, εκφράζω έντονη έκπληξη διότι ένας συνάδελφος στο χώρο αυτό θεωρεί ότι το θέμα της ευθανασίας είναι ένα θέμα επικουρικότητας που εμπίπτει στην εθνική ποινική δικαιοδοσία.
Αισθανόμαστε όλοι μεγάλη υπερηφάνεια και χαρά για το γεγονός ότι κανένα κράτος μέλος της Ευρωπαϊκής Ένωσης δεν εφαρμόζει τη θανατική ποινή, διότι το απαραβίαστο της ανθρώπινης ζωής είναι κάτι που θα έπρεπε να μας ενώνει όλους.
(Χειροκροτήματα)
Κυρία Πρόεδρε, ως πολύ σύντομη απάντηση στην παρέμβαση της βαρόνης Ludford, σχετικά με το ερώτημα της διεξαγωγής ή όχι μιας συζήτησης σχετικά με την ευθανασία, φρονώ ότι είναι απολύτως ορθό να συζητήσει το Κοινοβούλιο για την ευθανασία.
Προσωπικά θα σύστηνα να μην διεξαχθεί ψηφοφορία στο τέλος μιας τέτοιας συζήτησης, και ασφαλώς η δική μου αντιπροσωπεία θα ανέμενε ελεύθερη ψηφοφορία, επειδή τούτο είναι ζήτημα συνείδησης.
Για την ιστορία, θα ήθελα να διευκρινίσω ότι η αντιπροσωπεία μου δεν έχει εκφράσει θέση για το ζήτημα στην Ομάδα ΕΛΚ.
Κάθε άλλο, η παρέμβαση της βαρόνης Ludford μου υποδηλώνει ότι ίσως υπάρξει κάποια μορφή πολιτικής ευθανασίας, την οποία θα υποστηρίξω!
Κυρία Πρόεδρε, όλους μας προφανώς μας απασχολούν ερωτήματα περί ζωής και θανάτου, τα οποία αντιμετωπίζουμε ενδεχομένως και στην προσωπική μας ζωή ή στην οικογένειά μας, μας απασχολεί ίσως το ερώτημα τι σημαίνει να πεθαίνει κανείς με αξιοπρέπεια, και ποιες είναι οι ευθύνες της κοινωνίας σε τέτοιες περιπτώσεις.
Θα πρέπει λοιπόν να διαθέτουμε τουλάχιστον το θάρρος να δείχνουμε σεβασμό για τους άλλους: και οι δύο διιστάμενες απόψεις στηρίζονται σε ηθικές αρχές.
Καμία από τις δύο πλευρές δεν διαθέτει το μονοπώλιο στις ηθικές αρχές ούτε μπορεί μία από τις πλευρές να κατηγορεί την άλλη, τους Φιλελεύθερους, τους Πράσινους και τους Σοσιαλιστές για παραβιάσεις των ανθρωπίνων δικαιωμάτων.
Αν θέλετε να διεξαχθεί μία σοβαρή συζήτηση, μία ανοικτή συζήτηση - αυτό θέλουμε εμείς - τότε αυτή η συζήτηση δεν σχετίζεται με το ζήτημα της επικουρικότητας, είναι ένα ζήτημα ξεχωριστό.
Επί του περιεχομένου το ζητούμενο είναι η επίδειξη σεβασμού σε κάτι που ενδιαφέρει εξαιρετικά όλους μας.
Τα γεγονότα όπως τα παρουσίασε το ΕΛΚ κατά τις προηγούμενες εβδομάδες, ο τόνος και οι τίτλοι που χρησιμοποιήθηκαν, παραβιάσεις των ανθρωπίνων δικαιωμάτων, σίγουρα δεν ενισχύουν το σεβασμό.
Πρόκειται για μία λάθος εκκίνηση.
Εάν ο κ. Liese θέλει να οργανώσει συζήτηση, αυτό είναι δυνατό, ωστόσο δεν θα πρέπει να έχει λάβει θέσεις εκ των προτέρων στην περίπτωση αυτή, αλλά να καλέσει διάφορους ενδιαφερόμενους προκειμένου να διεξαχθεί μία δημόσια συζήτηση.
Εμείς ευχαρίστως να συμμετάσχουμε σε αυτή, όχι όμως προκειμένου να συμβάλουμε σε μια κλασσική κομματική επίθεση σε κάτι που ενδιαφέρει ιδιαίτερα την ολλανδική και βελγική κοινωνία, ένα ζήτημα το οποίο συζητάται σε βάθος και εκφράζονται διιστάμενες απόψεις περί αυτού, με σεβασμό στις απόψεις όλων.
Το ζήτημα αυτό θα πρέπει να συζητηθεί με έναν τρόπο που να επιτρέψει σε ολόκληρη την κοινωνία να εκφραστεί με ιδιαίτερη προσοχή.
Έτσι θα μπορούσα και εγώ να συζητήσω στα πλαίσια μίας τέτοιας συζήτησης με συναδέλφους οι οποίοι αντιπροσωπεύουν απόψεις αντίθετες από τις δικές μου.
Κυρία Πρόεδρε, δεν είχα την πρόθεση να παρέμβω, όμως, αφού άκουσα πολλούς ολλανδούς συναδέλφους να εκφράζουν τις απόψεις τους σχετικά με την προβληματική της ευθανασίας, θα επιθυμούσα να πω δυο λόγια επειδή, στη Διάσκεψη των Προέδρων, αντιτάχθηκα, εξ ονόματος της Ομάδας μου, στη διεξαγωγή συζήτησης, όχι επειδή είμαι αντίθετος σε μια συζήτηση για την ευθανασία - και βέβαια ούτε η Ομάδα μου αντιτάσσεται σε μια τέτοια συζήτηση - όμως δεν μας φάνηκε ιδιαίτερα υγιές να τη διεξάγουμε σύμφωνα με τη διαδικασία κατεπείγοντος, στα γρήγορα, χωρίς να λαμβάνουμε υπόψη τον κίνδυνο να παρεμβληθούμε σε μια εθνική συζήτηση.
Επομένως, τασσόμαστε υπέρ μιας συζήτησης, αλλά υπέρ μιας οργανωμένης συζήτησης υπό σωστές συνθήκες, με τη δυνατότητα να ακούσουμε μια ολόκληρη σειρά όχι μόνον εμπειρογνωμόνων, αλλά και ηθικών αρχών, επειδή φρονούμε ότι πρόκειται για θεμελιώδη συζήτηση στο πεδίο της ηθικής.
Και πιστεύω ότι ο δημόσιος διάλογος δεν λαμβάνει χώρα μόνον στις Κάτω Χώρες, αλλά και σε άλλα κράτη μέλη της Ευρωπαϊκής Ένωσης.
Χρειάζεται πολύ χρόνο και δεν έχει ολοκληρωθεί μέχρι σήμερα, μερικές φορές έπειτα από πολλούς μήνες συζητήσεων.
Συνεπώς, φρονούμε ότι, εάν μια τέτοια συζήτηση πρέπει να λάβει χώρα εδώ, πρέπει να διεξαχθεί με σοβαρό και αποτελεσματικό τρόπο.
Κυρία Πρόεδρε, καταρχάς υποστηρίζω απόλυτα τη διεξαγωγή συζήτησης για την ευθανασία στο Κοινοβούλιο.
Αλλά θα ήθελα να αξιοποιήσω την ευκαιρία, προκειμένου να σας ενημερώσω για τη βαθιά ανησυχία πολλών εκ των ψηφοφόρων μου στην Ιρλανδία, σχετικά με το γεγονός ότι ένας ευρωπαίος Επίτροπος, μαζί με έναν σουηδό Υπουργό, μίλησαν εξ ονόματος της Ευρωπαϊκής Ένωσης, καταδικάζοντας τις ενέργειες της νέας αμερικανικής κυβέρνησης για την άρση της χρηματοδότησης των οργανώσεων οικογενειακού προγραμματισμού που παρέχουν τη δυνατότητα άμβλωσης στις λιγότερο αναπτυγμένες χώρες.
Από την άποψη της επικουρικότητας, η άμβλωση στην Ιρλανδία δεν έχει νομιμοποιηθεί, και δεν υποστηρίζουμε τη χρήση των χρημάτων των φορολογούμενων για να πραγματοποιούνται αμβλώσεις·ούτε και η Ευρωπαϊκή Ένωση όμως.
Στην πραγματικότητα, στους κόλπους αυτού του οργάνου ψηφίσαμε να μη χρησιμοποιείται ποτέ η άμβλωση ως μέσο οικογενειακού προγραμματισμού, και να μη χρηματοδοτείται ποτέ για το σκοπό αυτόν.
Τόσο η Διάσκεψη του Καΐρου, όσο και η Διάσκεψη των Γυναικών στο Πεκίνο εξέφρασαν την ίδια άποψη.
Θα ήθελα να ρωτήσω γιατί ένας Επίτροπος ανέλαβε την πρωτοβουλία να μιλήσει κατά αυτόν τον τρόπο, σε άμεση σύγκρουση με ήδη εγκεκριμένες συμφωνίες, και γιατί υπέθεσε ότι μπορεί να υπερβεί την αρχή της επικουρικότητας, μιλώντας εξ ονόματος της χώρας μου.
Κυρία Πρόεδρε, εδώ και ορισμένες εβδομάδες, ενώ διεξαγόταν μια σύνοδος ολομέλειας αυτού του Κοινοβουλίου, στις ισπανικές ακτές, συγκεκριμένα στην Ανδαλουσία, βρέθηκαν νεκρά δώδεκα άτομα, μετανάστες από αφρικανικές χώρες.
Επαναλαμβάνεται έτσι κάτι που συμβαίνει, εδώ και καιρό, κάθε εβδομάδα και κάθε μήνα, και εξακολουθούν να πεθαίνουν νεαρά άτομα, ακόμα και έγκυες γυναίκες.
Θα μπορούσα να σας στείλω φωτογραφίες που δημοσιεύθηκαν στον ισπανικό Τύπο για να δείτε τη σοβαρότητα αυτής της κατάστασης, αυτής της τραγωδίας.
Εδώ και χρόνια, και ολοκληρώνω κυρία Πρόεδρε, πιστεύαμε στην Ευρώπη, με μεγάλη υποκρισία, ότι όλες αυτές οι δυστυχίες συνέβαιναν στον ποταμό Γκράντε, που χωρίζει το Μεξικό από τις Ηνωμένες Πολιτείες.
Σήμερα, λαμβάνουν χώρα στις ισπανικές ακτές, χωρίς να παρεμβαίνει κανείς.
Πιστεύω ότι αυτό το Κοινοβούλιο οφείλει να παρέμβει ενώπιον της ισπανικής κυβέρνησης και να αναγνωρίσει ως ευρωπαϊκό το πρόβλημα.
Είναι απαράδεκτο να αποστρέφουμε το βλέμμα από αυτό το σοβαρό πρόβλημα.
Κυρία Πρόεδρε, πολύ σύντομα και σε σχέση με την παρέμβαση του κ. Nogueira, ο οποίος καλώς πράττει και υπενθυμίζει στο Σώμα την ανθρώπινη τραγωδία που διαδραματίζεται στα νότια ισπανικά σύνορα, τραγωδία στην οποία αισθανόμαστε ότι είμαστε όλοι ανεμειγμένοι και η οποία μας συγκινεί βαθιά, θα ήθελα να προσθέσω στα δικά του λόγια ότι η ισπανική κυβέρνηση, μέσω της υπηρεσίας της ακτοφυλακής, των ελικοπτέρων της πολιτοφυλακής, της πολιτικής προστασίας και οργανώσεων κάθε τύπου, κυβερνητικών και μη κυβερνητικών, συμμετέχει με ενεργό, συνεχή, μόνιμο τρόπο, εξαντλητικό πολλές φορές, με κίνδυνο πολλές φορές της σωματικής ασφάλειας και των ζωών αυτών που συμμετέχουν στη διάσωση και την περίθαλψη των εν λόγω ναυαγών.
Γι' αυτό, θα ήθελα να συμπληρώσω τα όσα είπε ο κ. Nogueira, δίνοντας έμφαση στο γεγονός ότι, από την πλευρά των ισπανικών αρχών και της ισπανικής κοινωνίας, κάνουμε ό,τι περνά από το χέρι μας για την αντιμετώπιση αυτού του τρομερού ανθρώπινου προβλήματος.
Κυρία Πρόεδρε, έχω να σας κάνω μια ανακοίνωση που αφορά τη συνάδελφό μου κ. Caroline Lucas.
Συνελήφθη σήμερα στις 9:30 ενώ βρισκόταν στη Σκωτία και συμμετείχε σε διαδήλωση εναντίον μιας βάσης πυρηνικών όπλων.
Αιτιολόγησε δε τη συμμετοχή της αυτή στηριζόμενη στο ότι πολλές πρόσφατες δικαστικές αποφάσεις πιστοποιούν ότι αυτού του είδους τα όπλα μαζικής καταστροφής αντίκεινται προς το διεθνές δίκαιο.
Εξάλλου, δεν θα πρέπει να μπορεί να συλλαμβάνεται βουλευτής του Ευρωπαϊκού Κοινο­βουλίου, όταν βρίσκεται καθ' οδόν προς μια συνεδρίαση του Κοινοβουλίου, και ζητούμε να προβείτε σε διάβημα για το θέμα αυτό.
Πραγματικά, η βουλευτική ασυλία μπορεί να αρθεί μόνον κατόπιν συζήτησης που έχει διεξαχθεί επί του θέματος στο Κοινοβούλιο και, εάν συζητήσουμε τώρα επί του θέματος, το Κοινοβούλιο θα αναγκαστεί για πρώτη φορά να συζητήσει το θέμα του εάν τα πυρηνικά όπλα αντίκεινται στο διεθνές δίκαιο.
Κυρία Hautala, σας διαβεβαιώνω ότι θα παρακολουθήσουμε από πολύ κοντά την κατάσταση της εν λόγω συναδέλφου.
Κυρία Πρόεδρε, παρεμβαίνω έπειτα από τη δήλωση της κ. Hautala σχετικά με την κ. Lucas, η οποία συνελήφθη και φυλακίστηκε σήμερα, ενώ ερχόταν εδώ, στο Κοινοβούλιο.
Μου φαίνεται παράξενο το γεγονός ότι φυλακίστηκε ενώ ερχόταν εδώ, καθώς εκπροσωπεί τη Νοτιανατολική Αγγλία, και συνελήφθη πεντακόσια ή εξακόσια μίλια βορειότερα.
Ίσως, αντί να συστήνουν στην κυβέρνηση του Ηνωμένου Βασιλείου ποιον πρέπει να συλλαμβάνει και για ποιο λόγο, οι κοινοβουλευτικές αρχές θα μπορούσαν να της στείλουν ένα χάρτη του Ηνωμένου Βασιλείου, καθώς και μερικές συμβουλές από τις ταξιδιωτικές μας υπηρεσίες.
Κυρία Πρόεδρε, θα παραμείνω στο ίδιο ζήτημα, και θα ήθελα να τονίσω ότι η βρετανική κυβέρνηση είναι απολύτως αντικειμενική όσον αφορά την πολιτική συλλήψεων που εφαρμόζει.
Συνέλαβε επίσης δυο μέλη της Βουλής των Κοινοτήτων, μερικά μέλη των αρχών της Σκωτίας, καθώς και αρκετούς άλλους που ασφαλώς παρέβαιναν το νόμο, γεγονός για το οποίο οι άνθρωποι γενικώς συλλαμβάνονται στο Ηνωμένο Βασίλειο!
Παρείχαμε ίσα δικαιώματα στους ευρωβουλευτές, όταν τους συλλαμβάναμε μαζί με όλους τους άλλους.
Μακάρι να παραμείνουν στη φυλακή για όσο καιρό χρειάζεται, προκειμένου να μην ξαναφανούν τόσο ανόητοι στο μέλλον!
Κυρία Πρόεδρε, δεν ξέρω αν υπεισέρχεται στους κανόνες της συζήτησης, αλλά αισθάνομαι το ηθικό χρέος, ιδίως μετά την παρέμβαση του κ. Balfe, να εκφράσω την αλληλεγγύη μου προς την Caroline Lucas για το έργο που έχει επιτελέσει.
Η Caroline Lucas παρέβη ίσως τον νόμο, αλλά πιστεύω πως υπάρχει το δικαίωμα της ανυπακοής, ιδίως επειδή η Caroline Lucas δεν πήγε για εκδρομή, αλλά για να διαδηλώσει εναντίον των πυρηνικών, που είναι αρνητικά και επικίνδυνα για όλους μας.
Ευχαριστώ την Caroline Lucas και τις άλλες γυναίκες που συνελήφθησαν.
Έχουν την αλληλεγγύη μου.
) Κυρία Πρόεδρε, θα ήθελα να σας ευχαριστήσω καταρχήν διότι πραγματοποιήθηκε η πτήση Αμστερνταμ-Στρασβούργο σήμερα και μάλιστα χωρίς καθυστέρηση.
Πιστεύω ότι ήταν εξαιρετικά αποτελεσματική η παρέμβαση που κάνατε στη γαλλική κυβέρνηση.
Σας ευχαριστώ πολύ.
Ωστόσο ζήτησα το λόγο για ένα άλλο ζήτημα.
Ήδη στις 10 Νοεμβρίου έθεσα ερωτήσεις προς την Ευρωπαϊκή Επιτροπή σχετικά με το πώς κρίνει το ρόλο της δημόσιας ραδιοτηλεόρασης κατά τη δημοπράτηση ραδιοσυχνοτήτων στις Κάτω Χώρες.
Έθεσα τις ερωτήσεις αυτές πριν από τρεις μήνες.
Ακόμη δεν έχω λάβει καμία απάντηση σχετικά.
Πρόκειται για ένα ιδιαίτερα ευαίσθητο ζήτημα, καταλαβαίνω λοιπόν ότι είναι πολύ δύσκολο να μου απαντήσει ο κ. Monti, ωστόσο η δημοπράτηση θα λάβει χώρα αυτό το καλοκαίρι κιόλας.
Θα παρακαλούσα να απαντηθούν τα ερωτήματά μου την επόμενη εβδομάδα.
Ενημέρωσα σχετικά τις αρμόδιες υπηρεσίες, ωστόσο τίποτα δεν έχει συμβεί ακόμα.
Ίσως θα μπορούσατε να με βοηθήσετε εσείς.
Θα σας βοηθούσα πολύ ευχαρίστως, κυρία, αλλά παρατήρησα ότι η Επιτροπή έχει σημειώσει προσεκτικά την παρέμβασή σας, η οποία αναμφισβήτητα θα τύχει θετικής συνέχειας.
Κυρία Πρόεδρε, θα ήθελα να πω επίσης πως οι πορτογάλοι βουλευτές που ταξίδεψαν σήμερα με την πτήση Λισαβόνα-Φρανκφούρτη χρειάστηκε να περιμένουν 45 λεπτά για ένα όχημα που θα τους παραλάμβανε και το οποίο είχε στείλει το Σώμα του Στρασβούργου, και έπειτα χρειάστηκε να περιμένουν 40 λεπτά επιπλέον, πέρα από τους ιταλούς συναδέλφους που βρισκόταν ήδη εκεί και περίμεναν το ίδιο όχημα για δύο ώρες, για να τους μεταφέρει στο Στρασβούργο.
Είναι εντελώς απαράδεκτο η μεταχείριση των βουλευτών να είναι χειρότερη από εκείνη των ζώων, σύμφωνα πάντα με τους ευρωπαϊκούς κανονισμούς.
Από την άλλη, θα ήθελα επίσης να πω πως σύμφωνα με τις πληροφορίες του Υπουργού κ. Moscovici προς τον αρχηγό της αντιπροσωπείας μου, από τον Απρίλιο θα υπάρχουν απευθείας πτήσεις από τη Λισαβόνα στο Στρασβούργο, αλλά σύμφωνα με πληροφορίες της ίδιας της Air France στη Λισαβόνα, κάτι τέτοιο δεν πρόκειται να ισχύσει.
Θα ήθελα να ρωτήσω ποιος πετάει ψηλότερα, ένα στέλεχος της γαλλικής κυβέρνησης ή οι γαλλικές αερογραμμές;
Θα το εξετάσουμε πολύ προσεκτικά.
SV) Κυρία Πρόεδρε, μαζί με τις ευχαριστίες μας προς την Air France για την πτήση Αμστερνταμ-Στρασβούργο θα ήθελα να διαπιστώσω ότι η πτήση αυτή διεξήχθη τόσο ομαλά διότι, φαντάζομαι, ματαιώθηκε η πτήση Κοπεγχάγη-Στρασβούργο.
Φαίνεται λοιπόν ότι μάλλον ισχύει εδώ το "ο θάνατός σου η ζωή μου" .
Θα σας παρακαλούσα λοιπόν, κυρία Πρόεδρε, να δείτε μήπως η Air France δεν διαθέτει αρκετά αεροσκάφη, και γι' αυτό ματαιώνει πτήσεις για "τεχνικούς λόγους" .
Μπορώ να πω, νομίζω, ότι θα υπάρξουν πολύ αισθητές βελτιώσεις κατά τη διάρκεια των προσεχών εβδομάδων.
Κυρία Πρόεδρε, θέλω, πάρα πολύ σύντομα, να καλωσορίσω στο Ευρωπαϊκό Κοινοβούλιο έναν νέο βουλευτή, τον Γιάννη τον Πατάκη, που είναι συμπολίτης μου ­ είμαστε από την ίδια πόλη ­ και να του ευχηθώ, όπως το κάνατε και όλοι, το καλωσόρισε και καλή επιτυχία στο έργο του.
Χαιρετίζουμε λοιπόν το συνάδελφο.
(Χειροκροτήματα)
Κυρία Πρόεδρε, θέλω μόνο να προσελκύσω την προσοχή σας.
Σε αυτά τα έδρανα κάθονται 30 άτομα.
Όμως, όταν ένα άτομο από την πλευρά αυτή επιθυμεί να λάβει το λόγο, δεν το αντιλαμβάνεστε σχεδόν ποτέ.
Η κ. Flemming μίλησε στην αρχή της συνεδρίασης.
Ήθελα μόνο να σας παρακαλέσω να κοιτάτε και προς τη δεξιά πλευρά του Κοινοβουλίου όταν υπάρχουν αιτήσεις για παρέμβαση.
Κοιτάζουμε από όλες τις πλευρές του ημικυκλίου, κυρία Schleicher.
Ίσως δεν γνωρίζετε ότι οι αιτήσεις επί της διαδικασίας εφεξής συζητούνται μετά την έγκριση της ημερήσιας διάταξης.
Πρόκειται για έναν κανόνα ο οποίος, μπορώ να πω, έτυχε πολύ θετικής υποδοχής.
Είχε ζητηθεί από μεγάλο αριθμό συναδέλφων και, όταν τον πρότεινα, νομίζω ότι έτυχε γενικής συναίνεσης.
Επομένως οι αιτήσεις επί της διαδικασίας εφεξής υποβάλλονται μετά την έγκριση της ημερήσιας διάταξης, και αυτό κάνουμε τώρα.
Εξάλλου, δεν σας διέφυγε το γεγονός ότι δεν υπήρχαν πολλές παρεμβάσεις που συνιστούν πραγματικές αιτήσεις επί της διαδικασίας, αλλά καθώς δεν το γνωρίζω εξαρχής, δίδω ελεύθερα το λόγο στους συναδέλφους.
Κυρία Πρόεδρε, θα ήθελα να ενημερώσω και εσάς και το Σώμα ότι την προηγούμενη εβδομάδα επισκέφθηκε τις Βρυξέλλες μια αντιπροσωπεία από συγγενείς αγνοουμένων από την Κύπρο.
Είχε επαφές με τις πολιτικές ομάδες και έθεσε για πολλοστή φορά το θέμα των αγνοουμένων, καθαρά από την ανθρωπιστική πλευρά.
27 χρόνια μετά το 1974, υπάρχουν ακόμα αρκετές περιπτώσεις ­ πάνω από 1000 ­ ανθρώπων που δεν έχει διευκρινιστεί η τύχη τους.
Οι συγγενείς αυτών των ανθρώπων έχουν κάθε δικαίωμα να γνωρίζουν τι ακριβώς συνέβη στους δικούς τους.
Προσπάθειες, και με την διαμεσολάβηση του Οργανισμού Ηνωμένων Εθνών, δεν έχουν αποδώσει αποτέλεσμα και θα ήθελα να θέσω το θέμα του να συμβάλει ενδεχομένως και το Ευρωπαϊκό Κοινοβούλιο προς αυτή την κατεύθυνση.
Κυρία Πρόεδρε, θα εξετάζατε το ενδεχόμενο να αποστείλετε, ως Πρόεδρος του Ευρωπαϊκού Κοινοβουλίου, ένα συγχαρητήριο μήνυμα στην Ellen MacArthur - ψηφοφόρο μου από το Derbyshire - η οποία ήρθε δεύτερη στο γύρο του παγκοσμίου αγώνα ιστιοπλοΐας;
Γνωρίζω ότι τον αγώνα κέρδισε ένας συμπατριώτης σας - ένας Γάλλος.
Εξέφρασε τα συγχαρητήριά του με ευγένεια και καλοσύνη.
Αν εσείς, μπορέσετε να συγχαρείτε και τους δυο, εκ μέρους μας, εγώ και πολλοί άλλοι θα σας είμαστε εξαιρετικά ευγνώμονες.
Αίτηση άρσης της ασυλίας του κ. Ribeiro e Castro
Η ημερήσια διάταξη προβλέπει τη συζήτηση της έκθεσης (A5-0038/2001) του κ. Zimeray, εξ ονόματος της Επιτροπής Νομικών Θεμάτων και Εσωτερικής Αγοράς, σχετικά με την αίτηση άρσης της βουλευτικής ασυλίας του Josι Ribeiro e Castro.
, αναπληρωτής εισηγητής.
(ES) Κυρία Πρόεδρε, ο κ. Ribeiro e Castro κατηγορήθηκε για συνενοχή σε έγκλημα δυσφήμισης, έγκλημα που τιμωρείται από τον πορτογαλικό Ποινικό Κώδικα του 1982 και από το Νόμο αρ.
58 του 1990.
Η προέλευση αυτής της διαδικασίας είναι ένα ρεπορτάζ σχετικά με τις εμπορικές πρακτικές ενός ιδιωτικού οργανισμού εύρεσης εργασίας, που μεταδόθηκε στις 16 Φεβρουαρίου 1995 από την TVI, Televisγo Independente S.A., στην οποία ο κ. Ribeiro e Castro είναι διευθυντής προγράμματος.
Στη διάρκεια της εκπομπής, αναφέρθηκε ότι ο οργανισμός εύρεσης εργασίας δεν προσέφερε σοβαρές θέσεις εργασίας και απαιτούσε υπερβολικά υψηλές αμοιβές για τις αναζητήσεις απασχόλησης, που επιπλέον δεν υπόσχονταν πολλά.
Ο οργανισμός υπέβαλε αγωγή κατά του κ. Ribeiro e Castro, όπως και άλλων υπαλλήλων του TVI, απαιτώντας αποζημίωση για δυσφήμιση.
Η κοινοβουλευτική ασυλία δεν αποτελεί προνόμιο προς όφελος του τάδε ή του δείνα μέλους του Ευρωπαϊκού Κοινοβουλίου, αλλά εγγύηση της ανεξαρτησίας του Κοινοβουλίου και των μελών του έναντι των άλλων εξουσιών.
Η Επιτροπή Νομικών Θεμάτων και Εσωτερικής Αγοράς εκτιμά ότι η παραίτηση του βουλευτή από τη βουλευτική ασυλία δεν έχει νομικά αποτελέσματα.
Η πράξη έλαβε χώρα το Φεβρουάριο 1995, η αίτηση υποβλήθηκε το Μάιο 2000 και η θητεία του κ. Ribeiro e Castro ξεκίνησε μόλις στις 17 Νοεμβρίου 1999, όταν διαδέχθηκε τον κ. Paolo Portas.
Έχει παρέλθει μεγάλο χρονικό διάστημα μεταξύ της διάπραξης του αδικήματος και της υποβολής της αίτησης.
Πρόκειται για ένα αδίκημα που προσβάλλει την ελευθερία έκφρασης, σχετικά με την οποία η ασυλία αναγνωρίζεται πάντοτε από αυτό το Κοινοβούλιο.
Το γεγονός ότι ο κ. Ribeiro e Castro ζήτησε άρση της ασυλίας του, δεν μπορεί να μεταβάλει αυτήν την απόφαση.
Συνεπώς, η Επιτροπή Νομικών Θεμάτων, συμφώνως προς τα εδάφια 4 και 6 του άρθρου 6 του Κανονισμού, αφού εξέτασε τους λόγους που συνηγορούν υπέρ ή κατά της άρσης της ασυλίας, συνιστά στο Ευρωπαϊκό Κοινοβούλιο να μην άρει την κοινοβουλευτική ασυλία του κ. Ribeiro e Castro.
Κύριε Πρόεδρε, με εκπλήσσει που ορισμένοι συνάδελφοι μπορούν να αστειεύονται ή να διαπληκτίζονται για το γεγονός ότι ένα μέλος του Κοινοβουλίου συνελήφθη σε έδαφος της Ευρωπαϊκής Ένωσης· το θεωρώ πολύ σοβαρό γεγονός, το οποίο συνδέεται εξάλλου με τα πράγματα για τα οποία συζητάμε και με τα οποία ασχολούμαστε από καιρό στους κόλπους της Επιτροπής Νομικών Θεμάτων.
Για να έρθω στο θέμα, η Επιτροπή Νομικών Θεμάτων προτείνει να μην αρθεί η βουλευτική ασυλία του κ. Ribeiro e Castro.
Η πρόταση αυτή - επί της οποίας θα ήθελα να κάνω τους συναδέλφους να σκεφθούν - βασίζεται στο περιεχόμενο των Συνθηκών και σε ορισμένες αρχές που έχουν πλέον εδραιωθεί.
Πρώτον, η ασυλία είναι εγγύηση της ανεξαρτησίας του Ευρωπαϊκού Κοινοβουλίου και των μελών του έναντι οποιασδήποτε άλλης εξουσίας· δεύτερον, η παραίτηση από την ασυλία δεν παράγει κανένα νομικό αποτέλεσμα στην ασυλία· τρίτον, η ασυλία καλύπτει κάθε χρονική περίοδο, συμπεριλαμβανομένων των μετακινήσεων των βουλευτών· τέταρτον, η ευρωπαϊκή βουλευτική ασυλία έχει αυτόνομο χαρακτήρα σε σχέση με την εθνική βουλευτική ασυλία, ακόμη και αν εφαρμόζεται η νομοθεσία του κράτους προέλευσης· πέμπτον, πρέπει πάντα να λαμβάνεται υπόψη η αναφορά στο πολιτικό περιεχόμενο της πράξης, στην υπόθεση του fumus persecutionis, στην πολιτική αιτία της αίτησης άρσεως, στην ενδεχόμενη καθυστέρηση αυτής της αίτησης και στη σοβαρότητα των καταγγελλόμενων γεγονότων· έκτον, καμιά φορά υπάρχει διαφορά ανάμεσα στο πραγματικό αδίκημα και την αντίστοιχη κύρωση στα διάφορα κράτη μέλη· έβδομον, πρέπει οπωσδήποτε να επιζητηθεί η ομοιόμορφη αντιμετώπιση των βουλευτών διαφόρων εθνικοτήτων.
Με τις βάσεις αυτές η Επιτροπή Νομικών Θεμάτων ζητεί να εγκριθεί η έκθεση του κ. Zimeray.
Ωστόσο, δεν μπορώ να μην επωφεληθώ της ευκαιρίας, κύριε Πρόεδρε, για να επιμείνω σε δύο θέματα, για τα οποία - επαναλαμβάνω - το Ευρωπαϊκό Κοινοβούλιο και όλοι οι συνάδελφοι έχουν, κατά την άποψή μου, το καθήκον να συλλογιστούν σε βάθος.
Οι διατάξεις των άρθρων 9 και 10 αναφέρονται στη γέννηση της Ευρωπαϊκής Κοινότητας, όταν οι εκπρόσωποι στο Ευρωπαϊκό Κοινοβούλιο ήταν μέλη των εθνικών κοινοβουλίων, και επομένως η αναφορά στις εθνικές ασυλίες είναι προφανής.
Πρέπει όμως να ληφθεί επίσης υπόψη ότι το Ευρωπαϊκό Κοινοβούλιο, σήμερα, έχει σημαντικότατο ρόλο στις θεσμικές ισορροπίες και πιστεύω ότι η ανάγκη να διασφαλισθεί η πλήρης ανεξαρτησία του έναντι των κρατών μελών έχει πολύ μεγάλη σημασία.
Το Κοινοβούλιο πρέπει πάντα να ενημερώνεται για τις διαδικασίες που πρόκειται να κινηθούν εις βάρος των μελών του και αν αυτό το καθήκον ενημέρωσης δεν εκτελεστεί από τη δικαστική αρχή του τόπου όπου συμβαίνουν τα γεγονότα, έχουν καθήκον και δικαίωμα να το εκτελέσουν άμεσα τα μέλη, διότι αυτό που πρέπει να αποφασίσει ποιες διατάξεις πρέπει να εφαρμοστούν είναι το Ευρωπαϊκό Κοινοβούλιο, όπως συμβαίνει εξάλλου σε ορισμένες χώρες της Ευρώπης.
Κύριε Πρόεδρε, δεν θα ήθελα να αναγκαστώ αργά ή γρήγορα να ζητήσω πολιτικό άσυλο σε χώρα διαφορετική από τη δική μου, αλλά προπαντός πιστεύω ότι η ανακοίνωση, που έγινε σε τούτη την Αίθουσα, σχετικά με τη συνάδελφο που συνελήφθη στη Σκωτία πρέπει να θεωρηθεί σαφής ενημέρωση από πλευράς μιας αρμόδιας αρχής.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Φόρτωση και εκφόρτωση των φορτηγών πλοίων μεταφοράς χύδην φορτίου
Η ημερήσια διάταξη προβλέπει την έκθεση (A5­0037/2001) του κ. van Dam, εξ ονόματος της Επιτροπής Περιφερειακής Πολιτικής, Μεταφορών και Τουρισμού σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου σχετικά με τον καθορισμό των απαιτήσεων και των εναρμονισμένων διαδικασιών για την ασφαλή φόρτωση και εκφόρτωση των φορτηγών πλοίων μεταφοράς φορτίου χύδην (COM(2000) 179 - C5-0254/2000 - 2000/0121(COD)).
.
(NL) Κύριε Πρόεδρε, η βύθιση του πετρελαιοφόρου Erika έξω από τις γαλλικές ακτές πριν από λίγο περισσότερο από ένα χρόνο, προκάλεσε, και πολύ σωστά, έντονες συζητήσεις.
Η κοινή γνώμη και οι πολιτικοί ασχολούνται λιγότερο με μία άλλη μορφή θαλασσίων μεταφορών, δηλαδή τη μεταφορά φορτίου χύδην, ιδιαίτερα μεταλλευμάτων και άνθρακα.
Οι συνέπειες από τη βύθιση ενός τέτοιου πλοίου είναι βέβαια μικρότερες όσον αφορά τη ρύπανση του περιβάλλοντος, ωστόσο ο αριθμός των μελών του πληρώματος που χάνουν τη ζωή τους σε τέτοιες περιπτώσεις είναι σημαντικά υψηλότερος.
Ας δούμε συγκεκριμένα τα ατυχήματα με τέτοια πλοία που μεταφέρουν φορτίο χύδην: 146 ατυχήματα κατά την τελευταία δεκαετία, κατά τα οποία έχασαν τη ζωή τους 780 ναυτικοί.
69% αυτών των σκαφών είχαν ηλικία μεγαλύτερη των 15 χρόνων.
Δύο είναι οι κύριοι λόγοι για αυτά τα ατυχήματα: καταρχήν, η έλλειψη εκπαίδευσης του πληρώματος και δεύτερον, η φυσική κατάσταση του πλοίου.
Κυρίως πρόκειται για κάποιο πρόβλημα στο κύτος των σκαφών αυτών, πρόβλημα το οποίο προκαλούν οι λανθασμένες μορφές φορτοεκφόρτωσης.
Σε διεθνές επίπεδο το πρόβλημα αυτό είναι γνωστό.
Ο Διεθνής Ναυτιλιακός Οργανισμός, ο ΙΜΟ, έχει εκπονήσει τον λεγόμενο κώδικα BLU (Bulk Loading and Unloading Code - Κώδικα φόρτωσης και εκφόρτωσης φορτίου χύδην).
Ο κώδικας αυτός περιλαμβάνει υποχρεώσεις που ισχύουν τόσο εντός του πλοίου όσο και στον λιμένα πριν, κατά τη διάρκεια και μετά από τη φόρτωση και την εκφόρτωση.
Ο ΙΜΟ καλεί όλες τις συμμετέχουσες χώρες να εφαρμόσουν τον κώδικα BLU στα σημεία φόρτωσης και εκφόρτωσης στους λιμένες τους (terminals).
Με την προτεινόμενη οδηγία η Επιτροπή, εξ ονόματος των κρατών μελών, θέλει να ανταποκριθεί σε αυτή την έκκληση του ΙΜΟ.
Αποβλέπει στην ενσωμάτωση του κώδικα BLU, με ορισμένες τροποποιήσεις, στην κοινοτική νομοθεσία.
Κύρια σημεία της οδηγίας είναι, πρώτον, ο διορισμός αντιπροσώπου στα σημεία φόρτωσης και εκφόρτωσης στους λιμένες, δεύτερον, η εκπόνηση σχεδίου για τις φορτώσεις και τις εκφορτώσεις και, τρίτον, το δικαίωμα παρέμβασης των αρμοδίων αρχών σε περίπτωση διαφωνίας μεταξύ των υπευθύνων του πλοίου και του λιμένα.
Εξάλλου η Επιτροπή προτείνει ως αντίστοιχο του λεγόμενου "κώδικα ISM" για τα πλοία - πρόκειται για ένα σύστημα ποιότητας - να καταστεί υποχρεωτικό και ένα σύστημα για την εξασφάλιση της ποιότητας στα σημεία φόρτωσης και εκφόρτωσης στους λιμένες.
Η Επιτροπή Περιφερειακής Πολιτικής, Μεταφορών και Τουρισμού θεωρεί ότι η πρόταση της Ευρωπαϊκής Επιτροπής αποτελεί ένα βήμα προς τη σωστή κατεύθυνση.
Δεν θα αποτρέψει όλα τα δυστυχήματα, καθώς οι μοιραίες ζημίες συχνά προξενούνται εκτός της Ευρωπαϊκής Ένωσης.
Παρέχει ωστόσο μία ώθηση στον τομέα, προκειμένου να λειτουργήσει υπεύθυνα και προσεκτικά αποφεύγοντας έτσι περιττές ζημίες.
Ακριβώς επειδή το πρόβλημα, όπως και ο τομέας γενικά, έχει διεθνή χαρακτήρα, είναι ιδιαίτερα σημαντικό να δοθεί μία λύση σε διεθνές επίπεδο.
Για το λόγο αυτό υποστηρίζουμε την ενσωμάτωση του κώδικα BLU στην κοινοτική νομοθεσία.
Είναι σημαντικό να παραμείνει το κείμενο της οδηγίας όσο το δυνατόν εγγύτερα στον κώδικα BLU προκειμένου να αποφευχθεί η στρέβλωση του ανταγωνισμού μεταξύ των χωρών εντός και εκτός της Ευρωπαϊκής Ένωσης.
Παρά το γεγονός ότι συμφωνούμε με την πρόταση της Ευρωπαϊκής Επιτροπής, μπορούν να υπάρξουν ορισμένες βελτιώσεις σε αυτή την πρόταση.
Θα ήθελα καταρχήν να υπογραμμίσω την ανάγκη να κατοχυρωθεί η ασφάλεια των πληρωμάτων, δεδομένου του μεγάλου αριθμού θυμάτων που ανέφερα.
Χρειάζεται το κείμενο να καταστεί σαφέστερο σε ορισμένα σημεία στο ζήτημα αυτό.
Ένα δεύτερο ζήτημα: ο κυβερνήτης του σκάφους φέρει πάρα πολλές ευθύνες.
Είναι επομένως λογικό να είναι απολύτως ενημερωμένος και σε περίπτωση γρήγορων επισκευών στο πλοίο να κρίνει αυτός κατά κύριο λόγο εάν το πλοίο θα πρέπει να αποπλεύσει ή όχι.
Εξάλλου είναι επίσης σημαντικό να ενημερώνονται οι νηογνώμονες σχετικά με τις ζημίες που έχουν υποστεί τέτοια πλοία μεταφοράς φορτίου χύδην, καθώς συχνά αυτοί θα πρέπει να κρίνουν την κατάστασή τους.
Κάτι τέτοιο είναι δυνατό μόνον εφόσον διαθέτουν όλες τις απαραίτητες πληροφορίες.
Τρίτον, ο ρόλος των αρμοδίων αρχών, οι οποίες διαπιστώνουν παρατυπίες κατά τη φόρτωση ή την εκφόρτωση.
Θα πρέπει να υποχρεούνται στην περίπτωση αυτή να διακόπτουν τις σχετικές εργασίες, ούτως ώστε να εξασφαλίζεται η ασφάλεια του πλοίου και του πληρώματος.
Τέταρτον: είναι πασίγνωστο ότι το δυναμικό για τη διεξαγωγή ελέγχων από το κράτος του λιμένα (Port State Control, γνωστό ως PSC) είναι ανεπαρκές στα κράτη μέλη.
Στην οδηγία αυτή υπάρχει ο κίνδυνος να ανατεθούν ακόμα περισσότερα καθήκοντα στις αρχές που πραγματοποιούν αυτούς τους ελέγχους.
Γι' αυτό θα πρέπει να μεριμνήσει η Επιτροπή ώστε να μπορούν να πραγματοποιούνται όντως οι έλεγχοι αυτοί.
Θα ήθελα, τέλος, να κάνω ορισμένες παρατηρήσεις σχετικά με τις τροπολογίες 14, 13 και 16.
Είπαμε ήδη ότι θέλουμε να παραμείνουμε όσο το δυνατόν εγγύτερα στο κείμενο του κώδικα BLU προκειμένου να αποφευχθεί η στρέβλωση του ανταγωνισμού και κάθε ασάφεια.
Η τροπολογία 14 δεν συνάδει με το στόχο αυτό και γι' αυτό δεν την υποστηρίζω.
Η τροπολογία 13 προξένησε κάποιες ανησυχίες.
Ο καταγραφέας δεδομένων ταξιδιού αποτελεί ένα όργανο για την καταγραφή των δεδομένων του ταξιδίου.
Οι πληροφορίες για τη φόρτωση και την εκφόρτωση δεν αναφέρονται σε αυτό.
Εξάλλου στα πλαίσια του ΙΜΟ έχουν πραγματοποιηθεί ήδη συμφωνίες σχετικά με την υποχρεωτική χρήση ενός οργάνου καταγραφής δεδομένων ταξιδίου στα φορτηγά πλοία μεταφοράς χύδην φορτίου.
Οι συνέπειες αυτών των συμφωνιών φαίνονται στη δέσμη μέτρων για το Erika ΙΙ.
Επιπλέον, εφόσον βρίσκεται ένα όργανο καταγραφής δεδομένων ταξιδιού επάνω στο πλοίο, τον έλεγχο του οργάνου αυτού αναλαμβάνουν οι αρχές που διενεργούν τους ελέγχους του κράτους του λιμένα και όχι ο υπεύθυνος φορέας για το σημείο φόρτωσης και εκφόρτωσης του λιμένα.
Αυτός δεν διαθέτει εξάλλου και τις σχετικές γνώσεις.
Με δύο λόγια, καταλαβαίνετε ότι δεν μπορώ να υποστηρίξω ούτε την τροπολογία 13.
Ελπίζω να καταλαβαίνουν οι συνάδελφοι τη λογική μου στο σημείο αυτό.
Δεν μπορώ να υποστηρίξω ούτε την τροπολογία 16 των συναδέλφων Simpson και Fava.
Η τροπολογία αυτή θέτει απαιτήσεις, για τις οποίες δεν υπάρχουν διεθνείς συμφωνίες, σε πλοία εκτός Ευρωπαϊκής Ένωσης.
Από νομικής άποψης δεν είναι δυνατόν κάτι τέτοιο.
Ωστόσο ας μην ανησυχούν οι συντάκτες της τροπολογίας, καταβάλλουμε προσπάθειες προς την κατεύθυνση αυτή.
Κύριε Πρόεδρε, εφόσον κάνουμε δεκτή αυτή την πρόταση, ελαφρά τροποποιημένη, θεωρώ ότι θα έχουμε αυξήσει σημαντικά τις εγγυήσεις για την ασφάλεια των φορτηγών πλοίων μεταφοράς χύδην φορτίου και των πληρωμάτων τους.
Κύριε Πρόεδρε, θα ήθελα καταρχήν να συγχαρώ τον εισηγητή, κ. Van Dam, για την εξαιρετική έκθεση που εκπόνησε και να ευχαριστήσω επίσης την Ευρωπαϊκή Επιτροπή για το γεγονός ότι δίνει τη δέουσα προσοχή σε αυτό το σημαντικό ζήτημα.
Η Επιτροπή κατά τα τελευταία χρόνια έχει, ως γνωστόν, υποβάλει διάφορες προτάσεις με σκοπό να αυξήσει με διάφορους τρόπους την ασφάλεια στη ναυσιπλοΐα και αυτό μετά από διάφορα δυστυχήματα που έπληξαν τόσο τους ανθρώπους όσο και το περιβάλλον.
Είναι λυπηρό το γεγονός, όπως είχα επανειλημμένως την ευκαιρία να διαπιστώσω, ότι η ΕΕ αντιδρά συχνά εκ των υστέρων αντί να λαμβάνει αποφασιστικά μέτρα εκ των προτέρων, χαίρομαι πάντως που τώρα λαμβάνονται τέτοια αποφασιστικά μέτρα.
Το Erika Ι ακολούθησε το Erika ΙΙ, και υποθέτω ότι θα ακολουθήσουν και άλλα ατυχήματα.
Κατά τους επόμενους μήνες αυτής της περιόδου το Κοινοβούλιο θα λάβει θέση για αρκετές εκθέσεις που αφορούν το ζήτημα αυτό.
Στην έκθεση Van Dam συζητούμε την ασφάλεια κατά τη φόρτωση και εκφόρτωση φορτηγών πλοίων μεταφοράς χύδην φορτίου.
Δεν υπάρχει αμφιβολία ότι, τουλάχιστον κατά την τελευταία δεκαετία, έχουν συμβεί σοβαρότατα ατυχήματα με τέτοιου είδους πλοία.
Αυτό ακριβώς αναφέρουν, εκτός από τον εισηγητή, και διάφορες εκθέσεις και στατιστικές πληροφορίες.
Πάνω από τα μισά πλοία που ναυάγησαν, ναυάγησαν εξαιτίας προβλημάτων στο κύτος τους.
Τέτοιου είδους ατυχήματα οφείλονται σε έλλειψη συντήρησης, αλλά σε μεγάλο βαθμό οφείλονται επίσης σε ζημίες που προκαλούνται κατά τη διαδικασία της φόρτωσης και εκφόρτωσης.
Ο οργανισμός των Ηνωμένων Εθνών για τη ναυσιπλοΐα (Διεθνής Ναυτιλιακός Οργανισμός, ΙΜΟ) υπογράμμισε αυτό το πρόβλημα κατά την τελευταία δεκαετία.
Σε μία συγκεκριμένη έκθεση απηύθυνε έκκληση στα κράτη μέλη, τους νηογνώμονες και τις πλοιοκτήτριες εταιρείες να προσέξουν σχετικά με τα λάθη που πραγματοποιούνται κατά την εκφόρτωση και τη φόρτωση.
Πρότεινε επίσης και ορισμένα προσωρινά μέτρα.
Κύριε Πρόεδρε, είναι σημαντικό να δούμε το συγκεκριμένο πρόβλημα στο γενικότερο πλαίσιό του.
Οι μεταφορές με πλοία αυξάνουν με ταχύτητα χιονοστιβάδας.
Όλο και περισσότερες από αυτές τις μεταφορές προέρχονται από την Ανατολική και Κεντρική Ευρώπη ή από άλλες τρίτες χώρες.
Έτσι το ζήτημα της ασφαλούς μεταφοράς φορτίων θα αποτελέσει ένα από τα σημαντικότερα θέματα για μας.
Στο πλαίσιο αυτό δεν πρόκειται μόνο για την μεταφορά χύδην φορτίου, αλλά επίσης και για μία διαφορετική ναυσιπλοΐα, για ένα διαφορετικό τρόπο μεταφορών.
Η απουσία ασφαλούς μεταφοράς του φορτίου αποτελεί σήμερα ένα πρόβλημα που διαρκώς επιτείνεται για τη ναυσιπλοΐα, το οδικό δίκτυο και τους σιδηροδρόμους.
Γι' αυτό θα πρέπει η Ευρωπαϊκή Επιτροπή να υποβάλει πρόταση για την αντιμετώπιση αυτών των προβλημάτων.
Καθώς το πρόβλημα αυτό δεν αφορά σε μεγάλο βαθμό αποκλειστικά την ΕΕ, αλλά πρόκειται για παγκόσμιο πρόβλημα, είναι συγχρόνως σημαντικό να προωθήσει η Επιτροπή τέτοιου είδους ζητήματα περαιτέρω στον ΙΜΟ ή σε άλλους διεθνείς οργανισμούς.
Κύριε Πρόεδρε, θα παρακαλούσα να μας αναφέρει ο Επίτροπος τι πρωτοβουλίες προτίθεται να αναλάβει η Επιτροπή στο μέλλον για αυτό το σημαντικό ζήτημα.
Κύριε Πρόεδρε, εξ ονόματος της Ομάδας μου θα ήθελα να εκφράσω θετική συνολικά γνώμη, τόσο για τη φύση του νομοθετικού μέσου παρέμβασης που επέλεξε η Επιτροπή, της οδηγίας, όσο και για το περιεχόμενο της πρότασης.
Το υπό συζήτηση θέμα έχει ήδη αποτελέσει αντικείμενο προβληματισμού από πλευράς διεθνών οργανισμών: έχουν ήδη τεθεί αρχές και κανόνες για μια δράση έντονης αντίθεσης, που να μπορεί να προλαμβάνει τα συχνότατα ατυχήματα και τα θύματα που δυστυχώς καταγράφονται, όπως υπενθύμισαν τόσο ο εισηγητής όσο και ο κ. Stenmarck.
Οι διατάξεις αυτές δεν είναι ωστόσο δεσμευτικές, όπως μας υπενθυμίζει η Επιτροπή, και αυτό είναι το θέμα.
Να γιατί πρέπει να παρέμβουμε σε ευρωπαϊκό επίπεδο με μια νομοθεσία που θα βασίζεται σ' αυτές τις διατάξεις και θα τις καθιστά πράγματι δεσμευτικές για όλα τα κράτη μέλη.
Κατά τη χάραξη μιας ευρωπαϊκής νομοθεσίας που θα συμπληρώνει τη διεθνή, η Επιτροπή ορθώς απευθύνεται σε όλα τα ενδιαφερόμενα μέρη και ιδιαίτερα στις αρχές του κράτους του λιμένα, αποδίδοντας εύλογη προσοχή στην πρόληψη των δυστυχημάτων κατά τις ευαίσθητες φάσεις της μεταφοράς των φορτίων, καθώς και στο πρόβλημα της επισκευής.
Οι τροπολογίες που υιοθετήθηκαν στην Επιτροπή βαίνουν προς τη σωστή κατεύθυνση, διευκρινίζοντας όμως ορισμένα σημεία: καταρχάς την υποχρέωση και όχι την ευχέρεια των αρμόδιων αρχών να εμποδίζουν τις εργασίες φορτοεκφόρτωσης, όποτε υπάρχει κίνδυνος για την ασφάλεια των πλοίων· εξάλλου, σε περίπτωση ζημιάς που μπορεί να θέσει σε κίνδυνο την ασφάλεια και την αξιοπλοΐα του πλοίου, η απόφαση σχετικά με την ανάγκη ή μη να προβεί σε επισκευή λαμβάνεται τώρα χωρίς ασάφεια από την ελεγκτική αρχή του κράτους του λιμένα.
Όσον αφορά, αντίθετα, το προσωπικό του πληρώματος και, ιδιαίτερα, τα τεράστια προβλήματα που προκύπτουν από το μέχρι στιγμής αρκετά χαμηλό επίπεδο των προσόντων αυτού του προσωπικού, προτείνω εξ ονόματος της Ομάδας να τροποποιηθεί η τροπολογία που υποβλήθηκε από τον κ. Simpson και τον κ. Fava, αντικαθιστώντας τη λέξη "προσόντα" με τον όρο "πείρα" .
Είναι σημαντικό, τέλος, να τεθεί σε ισχύ το συντομότερο δυνατό αυτή η νομοθεσία και να μεριμνήσουν τα κράτη μέλη για την πραγματική εφαρμογή της.
Όλο και περισσότερο, πράγματι, παρότι υπάρχει σ' αυτόν τον τομέα ευρωπαϊκή ή διεθνής νομοθεσία, λείπει μια ακριβής εφαρμογή της στα κράτη μέλη.
Συμφωνούμε λοιπόν με την Επιτροπή όσον αφορά την αίτηση να εφαρμοστούν αυτές οι διατάξεις από τα κράτη μέλη από την 1η Ιανουαρίου 2003.
Κύριε Πρόεδρε, θα ήθελα κι εγώ να ευχαριστήσω το συνάδελφο Van Dam για την έκθεσή του.
Υποστηρίζουμε την πρόταση της Επιτροπής.
Πραγματικά, υπάρχουν κανόνες σε διεθνές επίπεδο, πρόκειται κατά κάποιο τρόπο για εθελοντικές συμφωνίες, ωστόσο φαίνεται ότι αυτές δεν γίνονται σεβαστές ή δεν τηρούνται επαρκώς.
Εφόσον μιλούμε για την ασφάλεια στη ναυτιλία, διαπιστώνουμε ότι συμβαίνουν πάρα πολλά ατυχήματα στα φορτηγά πλοία μεταφοράς χύδην φορτίου.
Κάτι θα πρέπει να κάνουμε λοιπόν.
Γι' αυτό υποστηρίζουμε την έκθεση του συναδέλφου Van Dam.
Η Ομάδα μου έχει να κάνει δύο παρατηρήσεις.
Δεν υποστηρίζουμε την πρόταση για το μαύρο κουτί που περιλαμβάνει η τροπολογία 13.
Μιλούμε εδώ για φόρτωση και εκφόρτωση σκαφών.
Δεν μιλούμε για πλοία που βρίσκονται στην ανοικτή θάλασσα.
Δεν τίθεται επομένως το πρόβλημα του μαύρου κουτιού, αυτό εγγράφεται στη δέσμη μέτρων Erika ΙΙ, που θα συζητηθεί στο κατάλληλο σημείο.
Δεύτερον, σχετικά με το άρθρο 8, υπέβαλα μία τροπολογία.
Πολύ σωστά μετατρέψαμε το δικαίωμα διακοπής των εργασιών φόρτωσης και εκφόρτωσης σε υποχρέωση.
Πιστεύω ότι είναι καλό αυτό.
Επίσης το κράτος μέλος καθορίζει ποιος είναι αρμόδιος να πράξει κάτι τέτοιο.
Και αυτό είναι καλό.
Όταν ωστόσο μία λιμενική αρχή αναλάβει αυτή την αρμοδιότητα, μπορεί ενδεχομένως να έχει και εμπορικά συμφέροντα από τη φόρτωση και εκφόρτωση των πλοίων, οπότε μπορεί να υπάρξει σύγκρουση συμφερόντων, κάτι που δεν θεωρούμε σωστό.
Γι' αυτό πιστεύουμε ότι σε ορισμένες περιπτώσεις ένα κράτος μέλος θα πρέπει να είναι σε θέση να αναθέτει τους ελέγχους στις αρχές που έχουν αναλάβει τη διεξαγωγή των ελέγχων του κράτους του λιμένα.
Με την εξαίρεση αυτών των δύο σημείων, υποστηρίζουμε τις προτάσεις γενικά.
Η ασφάλεια στη ναυτιλία αποτελεί ένα σημαντικότατο ζήτημα.
Θα πρέπει να επενδύσουμε σε αυτή.
Πρόσεξα, συνάδελφε, ότι είπατε ότι θα πρέπει να επενδύσουμε ακόμα και στους ανθρώπους, τόσο σε αυτούς που ασκούν τους ελέγχους στο λιμένα, δηλαδή τους ελέγχους του κράτους του λιμένα καθώς και άλλους ελέγχους, όσο και στους ανθρώπους επάνω στα πλοία, οι οποίοι οφείλουν να γνωρίζουν καλά την εργασία τους, διότι πιστεύω ότι αυτό αποτελεί ένα σημαντικό στοιχείο προκειμένου να κατοχυρώσουμε την ασφάλεια στη ναυτιλία.
Κύριε Πρόεδρε, κυρία Επίτροπε, κύριε Van Dam, πιστεύω ότι πρόκειται για μία εξαιρετική έκθεση.
Πιστεύω ότι η Ευρωπαϊκή Επιτροπή πραγματοποίησε σωστά το έργο της.
Το λέω αυτό δεδομένων των ατυχημάτων που γνωρίζουμε, όπως αυτό του Erika, αλλά κυρίως δεδομένου του γεγονότος ότι 8 000 πλοία δεν πληρούν τις ισχύουσες προδιαγραφές και πλέουν στις θάλασσές μας, πράγμα που μπορεί να προκαλέσει δυστυχήματα.
Αναφέρθηκε και πριν: 146 πλοία βυθίστηκαν κατά την προηγούμενη δεκαετία προκαλώντας 780 θανάτους.
Αυτό σημαίνει επίσης ότι μπορεί να προκληθεί σημαντική ζημιά στο θαλάσσιο περιβάλλον.
Από τα 146 ατυχήματα, όπως ανέφεραν και ορισμένοι προλαλήσαντες, το ένα τρίτο οφείλεται σε προβλήματα του κύτους και το ένα τρίτο σε προβλήματα πλοήγησης.
Δεν χρειάζεται να αναλύσουμε περαιτέρω το πρόβλημα της πλοήγησης τη στιγμή αυτή.
Αυτό το κάναμε κατά το παρελθόν, με ανησυχούν ωστόσο ιδιαίτερα τα προβλήματα στο κύτος των σκαφών.
Δεδομένου του ότι ο κυβερνήτης ενός πλοίου, από κοινού με τον υπεύθυνο του λιμένα, οφείλει να εκπονήσει ένα σχέδιο φόρτωσης και εκφόρτωσης, την εκτέλεση του οποίου οφείλει να δηλώσει προκειμένου αυτή να ελεγχθεί, συμφωνούμε με την πρόταση να μην περιληφθεί στην τροπολογία το όργανο καταγραφής δεδομένων ταξιδιού.
Θα θέλαμε ωστόσο να θέσουμε μία ιδέα υπόψη της Ευρωπαϊκής Επιτροπής.
Διότι οποιοσδήποτε επισκέφτηκε τα σημεία φόρτωσης και εκφόρτωσης στους λιμένες (terminals), τα σημεία όπου φορτώνεται και εκφορτώνεται σίδηρος, άνθρακας και χάλυβας σε ορισμένους λιμένες στην Ευρώπη, διαπιστώνει τι συμβαίνει.
Στα σημεία αυτά (terminals) δεν ξεφορτώνεται μόνο όμως το φορτίο, αλλά εισέρχονται και τα μηχανήματα φόρτωσης, τα οποία μπορούν να προξενήσoυν ζημίες.
Η έκθεση αυτή πιστεύω ότι προτείνει μία λύση για το πρόβλημα αυτό, αναφέροντας ποιος οφείλει να κάνει τι.
Βέβαια δεν επιλύεται ακόμα με τον τρόπο αυτό ολόκληρο το πρόβλημα της εκπαίδευσης.
Αυτό που δεν αναφέρεται ωστόσο εδώ είναι ότι η φόρτωση και η εκφόρτωση αποτελούν κριτήριο για την αξιολόγηση του ταξιδίου ενός πλοίου.
Τα δεδομένα σχετικά με τη φόρτωση και την εκφόρτωση, εάν δημιουργούνται ρωγμές και άλλες βλάβες σε ένα πλοίο, δεν αναφέρονται.
Καθώς τα προβλήματα που οδηγούν σε αυτά τα ατυχήματα τα προξενούν πλοία από 15 ετών και άνω κυρίως - και σας παραπέμπω εδώ στη συζήτηση που είχαμε διεξαγάγει σχετικά με τα πετρελαιοφόρα, κατά την οποία διαπιστώσαμε ότι η ηλικία του πλοίου δεν αποτελεί πάντοτε ένδειξη - θα ήθελα να πω στην Επιτροπή ότι θα πρέπει να καταγράφεται με τον άλφα ή βήτα τρόπο τι πραγματικά συμβαίνει στο κάθε πλοίο.
Συμφωνούμε, τέλος, με τις λύσεις που η έκθεση προτείνει για τα υπόλοιπα προβλήματα, όπως τα ζητήματα σχετικά με την εξασφάλιση της ποιότητας ISO και ιδιαίτερα με την ενσωμάτωση στο κοινοτικό δίκαιο ορισμένων από τους κώδικες BLU.
.
(ES) Κύριε Πρόεδρε, καταρχάς, θέλω να ευχαριστήσω τον εισηγητή κ. Van Dam και ολόκληρη την Επιτροπή Περιφερειακής Πολιτικής, Μεταφορών και Τουρισμού για το έργο που επιτέλεσαν σε σχέση με αυτήν την οδηγία.
Μια οδηγία η οποία, όπως επισήμανε ο εισηγητής, έχει ως στόχο να ενσωματωθεί στο κοινοτικό δίκαιο η συμφωνία που αποκαλείται "κώδικας BLU" , δηλαδή ο κώδικας των πρακτικών για την ασφάλεια των εργασιών φόρτωσης και εκφόρτωσης των πλοίων μεταφοράς φορτίου χύδην, που εφαρμόζεται ήδη στα πλαίσια του Διεθνούς Ναυτιλιακού Οργανισμού, αλλά από τον οποίο ελλείπει ο υποχρεωτικός χαρακτήρας που θα απέρρεε από την ενσωμάτωσή του στο κοινοτικό δίκαιο.
Βάσει αυτού, θα ήθελα να σημειώσω ότι μπορούμε να δεχθούμε τις περισσότερες από τις προτεινόμενες τροπολογίες, τόσο του εισηγητή όσο και των διαφόρων Ομάδων εν γένει, και να πω ότι δεχόμαστε στο ακέραιο τις τροπολογίες αριθ.
2, 5, 8, 10 και 15.
Δεχόμαστε επίσης τις τροπολογίες 1, 3, 6, 7, 9, 11 και 12 επί της αρχής, αλλά θα πρέπει να επανεξετάσουμε τους όρους συμπερίληψής τους.
Ωστόσο, δεν μπορούμε να δεχθούμε τις τροπολογίες 4, 13, 14 και 16, για τους λόγους που θα σας εξηγήσω.
Καταρχάς, επειδή, σύμφωνα με την τροπολογία αριθ.
4, η αρμόδια αρχή θα πρέπει να διαθέτει εμπειρία στις εργασίες φόρτωσης και εκφόρτωσης των πλοίων μεταφοράς φορτίου χύδην.
Δεν μπορούμε να τη δεχθούμε, αν λάβουμε υπόψη την αρχή της επικουρικότητας.
Δεν είναι σκόπιμο να παρεμβληθούμε στις αρμοδιότητες των κρατών μελών, τα οποία θα πρέπει να διαθέτουν επαρκή περιθώρια ελιγμών ώστε να καθορίσουν την αρμόδια αρχή που θεωρούν ότι είναι η πλέον ικανή για να διασφαλίζει την ορθή εφαρμογή της οδηγίας και να εκτελεί καθήκοντα διαιτητή μεταξύ του πλοιάρχου και του εκπροσώπου του τερματικού σταθμού σε περίπτωση διαφωνίας.
Σχετικά με την οδηγία αριθ.
13, την απορρίπτουμε, διότι προτείνει να ανατεθεί στον εκπρόσωπο του τερματικού σταθμού το καθήκον της επαλήθευσης της συμμόρφωσης προς τις προδιαγραφές της εγκατάστασης του "μαύρου κουτιού" , ή οργάνου καταγραφής των δεδομένων του ταξιδίου.
Κυρίες και κύριοι, η συμπερίληψη αυτής της απαίτησης στην οδηγία είναι περιττή, εφόσον η ίδια διάταξη αποτελεί τμήμα δύο άλλων προτάσεων νομοθεσίας για θέματα ασφάλειας της ναυσιπλοΐας, με γενικό περιεχόμενο: συγκεκριμένα, αναφέρομαι στην οδηγία σχετικά με τον έλεγχο του κράτους λιμένος, στη δέσμη μέτρων Erica Ι, και στην πρόταση οδηγίας σχετικά με ένα κοινοτικό σύστημα παρακολούθησης, ελέγχου και πληροφόρησης της θαλάσσιας κυκλοφορίας που περιέχεται στην πρόταση Erica ΙΙ.
Θέλω να πω ότι, πάνω απα όλα, μέσω αυτής της τελευταίας πρότασης, θα εγγυηθούμε την ενσωμάτωση των "μαύρων κουτιών" σε όλα τα κοινοτικά πλοία.
Σε διαφορετικά στάδια, αλλά σε όλα.
Συγκεκριμένα, για να είναι σαφές, πρόθεσή μας είναι να ενταχθούν τα "μαύρα κουτιά" στα νέα εμπορικά πλοία, από 1ης Ιουλίου 2002 και, στα ήδη υπάρχοντα εμπορικά πλοία, για τα πλοία με μεικτή χωρητικότητα 20 000 τόνων ή περισσότερο, από 1ης Ιανουαρίου 2007, και γι' αυτά που είναι μεταξύ 3 000 και 20 000 τόνων, από 1ης Ιανουαρίου 2008.
Η τροπολογία 14, η οποία αναφέρεται σε ένα στοιχείο των τεχνικών παραρτημάτων, αντιβαίνει στον κώδικα BLU, τον κώδικα των πρακτικών για την ασφάλεια των εργασιών φόρτωσης και εκφόρτωσης των φορτηγών μεταφοράς φορτίου χύδην, και στις αρχές της οδηγίας για τη συνυπευθυνότητα του πλοιάρχου και του εκπροσώπου του σταθμού, σχετικά με συγκεκριμένες πτυχές της ασφάλειας στη σχέση μεταξύ πλοίου και ακτής.
Τέλος, δεν μπορούμε να δεχθούμε την τροπολογία 16, που αποσκοπεί στην επιβολή τυπικών προσόντων για το πλήρωμα, που δεν συμπεριλαμβάνονται στη Σύμβαση STCW (Σύμβαση για τα πρότυπα κατάρτισης, τυπικών προσόντων και εργασίας των ναυτικών), διότι θα συνεπαγόταν διακρίσεις για τα κοινοτικά πληρώματα.
Κυρίες και κύριοι, ολοκληρώνω εκφράζοντας εκ νέου τις ευχαριστίες μου προς τον εισηγητή κ. Van Dam και ολόκληρη την επιτροπή για το έργο τους.
Τούτη είναι μία ακόμα από τις πρωτοβουλίες που υποβλήθηκαν κατά τη διάρκεια του προηγούμενου έτους από την Επιτροπή προκειμένου να αυξηθούν οι απαιτήσεις, οι απαιτήσεις για την ασφάλεια της ναυσιπλοΐας, οι οποίες θα επιτρέψουν, όχι να αποφευχθούν όλες οι θαλάσσιες καταστροφές, διότι αυτό είναι δύσκολο, εφόσον πάντοτε υπάρχουν ανεξέλεγκτα αίτια, αλλά να περιορίσουμε σε πολύ μεγάλο βαθμό τους κινδύνους.
Όπως επισημάνθηκε, την τελευταία δεκαετία περισσότερα από 780 άτομα έχασαν τη ζωή τους σε ατυχήματα που είχαν σχέση με φορτηγά μεταφοράς φορτίου χύδην, συγκεκριμένα στον κοινοτικό χώρο.
Πιστεύουμε ότι τούτο είναι κάτι που δεν μπορούμε να δεχθούμε αβασάνιστα, όταν είναι δυνατό να ληφθούν μέτρα που θα εγγυώνται την ασφάλεια του πληρώματος.
Εδώ δεν μιλούμε μόνο για το πρόβλημα της ρύπανσης των θαλασσών, το οποίο αναφέραμε, για παράδειγμα, στο θέμα των πετρελαιοφόρων διπλού κύτους.
Μιλούμε για κάτι που πηγαίνει πιο μακριά, δηλαδή για την ασφάλεια των πληρωμάτων στα κοινοτικά πλοία και στα πλοία που φθάνουν στις ακτές μας.
Επιπλέον, κυρίες και κύριοι, για μια ακόμα φορά, όταν αγωνιζόμαστε ενάντια στον αθέμιτο ανταγωνισμό που οφείλεται σε πλοία με ανεπαρκείς προδιαγραφές ή στην έλλειψη προσοχής κατά την επαλήθευση και τον έλεγχο όλων των στοιχείων που σχετίζονται με την ασφάλεια των πλοίων, πρέπει επίσης να έχουμε υπόψη τον τρόπο φόρτωσης και εκφόρτωσης των φορτηγών μεταφοράς φορτίου χύδην.
Πιστεύω ότι, με όλα αυτά τα μέτρα, η δέσμη των μέτρων ασφαλείας έχει επικεντρωθεί δεόντως στον κοινοτικό χώρο, και μπορούμε να πούμε ότι το έτος 2000 υπήρξε, κατά κάποιο τρόπο, το έτος της ασφάλειας στη ναυτιλία, από την πλευρά του ναυτιλιακού τομέα.
Τις προάλλες, παρουσιάσαμε γραπτώς ορισμένα μέτρα σχετικά με τις διασαφήσεις στον τομέα του θαλάσσιου καμποτάζ.
Ελπίζω ότι αύριο η Επιτροπή θα δώσει το πράσινο φως στη δέσμη μέτρων για τους λιμένες.
Κυρίες και κύριοι, φέτος, το 2001, θα εξακολουθήσουμε να εργαζόμαστε στο ναυτιλιακό τομέα προκειμένου να του προσφέρουμε όλη την ώθηση, όλο το δυναμισμό και όλη την ικανότητα που χρειάζεται έτσι ώστε, ακριβώς, να απορροφήσει ένα μέρος της ζήτησης στον τομέα των μεταφορών και να ενταχθεί πλήρως σε μια πιο ορθολογική διατροπική μεταφορά που θα σέβεται περισσότερο το περιβάλλον.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Ασφάλεια στη ναυτιλία και πρόληψη της ρύπανσης από τα πλοία
Η ημερήσια διάταξη προβλέπει την έκθεση (A5­0031/2001) του κ. Μπακόπουλου, εξ ονόματος της Επιτροπής Περιφερειακής Πολιτικής, Μεταφορών και Τουρισμού σχετικά με τις προτάσεις κανονισμού του Ευρωπαϊκού Κοινοβουλίου και του Συμβουλίου για την επιτροπή ασφάλειας στη ναυτιλία και που τροποποιεί τους κανονισμούς για την ασφάλεια στη ναυτιλία και την πρόληψη της ρύπανσης από τα πλοία (COM(2000) 489 - C5-0475/2000 - 2000/0236(COD)) και οδηγίας του Ευρωπαϊκού Κοινοβουλίου και του Συμβουλίου που τροποποιεί τις οδηγίες για την ασφάλεια στη ναυτιλία και την πρόληψη της ρύπανσης από τα πλοία (COM(2000) 489 - C5-0476/2000 - 2000/0237(COD)).
.
Κύριε Πρόεδρε, τα θέματα της ασφάλειας των θαλάσσιων μεταφορών, όπως και της προστασίας του θαλασσίου περιβάλλοντος από την ρύπανση που προκαλείται από τα πλοία, έχουν μια δυσάρεστη επικαιρότητα.
Σειρά ατυχημάτων μας έχουν απασχολήσει τον τελευταίο καιρό, με πολλά ανθρώπινα θύματα, αλλά και καταστροφικές συνέπειες στο περιβάλλον.
Η Ευρωπαϊκή Ένωση διαθέτει αυτή τη στιγμή ένα μεγάλο αριθμό οδηγιών και κανονισμών που αφορούν σε σχετικά θέματα.
Ταυτόχρονα όμως, η Ευρωπαϊκή Ένωση οφείλει να παρακολουθεί και να παίρνει θέση απέναντι στα νομοθετήματα που εισάγονται από διεθνείς οργανισμούς και μάλιστα πρέπει να το κάνει αυτό σε βραχύτατο χρόνο, ώστε τα κράτη μέλη να μην δείχνουν ασυνέπεια στις διεθνείς υποχρεώσεις τους.
Υπάρχει συνεπώς η ανάγκη ορθολογικής οργάνωσης και συγκέντρωσης των αρμοδιοτήτων που αφορούν στην πολιτική της θαλάσσιας ασφάλειας από πλευράς Ευρωπαϊκής Ένωσης.
Αυτός είναι και ο λόγος που η Ευρωπαϊκή Επιτροπή εισάγει την παρούσα πρόταση, που περιέχει δύο προτάσεις: μια πρόταση κανονισμού και μια πρόταση οδηγίας.
Η πρόταση κανονισμού έχει ως σκοπό την υποκατάσταση όλων των επιτροπών που ήδη λειτουργούν και αφορούν σε θέματα ασφάλειας της ναυτιλίας και πρόληψης της ρύπανσης από τα πλοία από μια και μόνη στην οποία δίνεται το όνομα Επιτροπή Ασφάλειας στην Ναυτιλία.
Όλες οι άλλες επιτροπές που λειτουργούν ήδη και έχουν σχετικό περιεχόμενο καταργούνται.
Στόχος αυτής της επιτροπής είναι η διευκόλυνση των κρατών μελών στην εφαρμογή των τροποποιήσεων των σχετικών διεθνών συμβάσεων.
Είναι επίσης σημαντικό να τονίσουμε ότι η Επιτροπή Ασφάλειας στην Ναυτιλία που ιδρύεται θα λειτουργεί σύμφωνα με τα προβλεπόμενα από την κανονιστική διαδικασία της απόφασης 1999/468 του Συμβουλίου.
Όπως είναι γνωστό, με την διαδικασία αυτή προβλέπονται και κατοχυρώνονται οι αρμοδιότητες του Ευρωπαϊκού Κοινοβουλίου, αλλά και των κρατών μελών.
Ταυτόχρονα όμως, η Ευρωπαϊκή Επιτροπή επιλέγει διαδικασία τέτοια, ώστε να της διασφαλίζεται το δικαίωμα να κρίνει εκείνη πότε μια διεθνής τροποποίηση κανονισμών βελτιώνει ή καθιστά δυσμενέστερο το επίπεδο ασφάλειας στην ναυτιλία.
Η διαδικασία που επιλέγεται για να εξασφαλιστεί αυτός ο βασικός στόχος είναι συνοπτικά η εξής: τα κράτη μέλη εφαρμόζουν όλες τις πλέον πρόσφατες αποφάσεις των διεθνών συμβάσεων, πλην εκείνων που ρητά αναφέρονται και περιέχονται σε κάποια κοινοτική πράξη.
Στην τελευταία περίπτωση, επιλαμβάνεται αμέσως η Ευρωπαϊκή Επιτροπή και ή τις παραπέμπει με σκοπό τον αποκλεισμό τους στην Επιτροπή Ασφάλειας στην Ναυτιλία ή δεν τις παραπέμπει οπότε σα αυτή την περίπτωση ισχύουν αυτόματα.
Παραπομπή δηλαδή στην Επιτροπή Ασφάλειας στην Ναυτιλία γίνεται μόνο στην περίπτωση που κριθεί ότι η ενσωμάτωση σε μια κοινοτική πράξη της τροποποίησης μιας διεθνούς σύμβασης θα έκανε δυσμενέστερες τις συνθήκες ασφάλειας στο χώρο της Ευρωπαϊκής Ένωσης.
Τα παραπάνω είναι η ουσία του βασικού άρθρου 4 της πρότασης κανονισμού.
Τέλος, η πρόταση οδηγίας έχει ως σκοπό να περιληφθεί στις οδηγίες η Επιτροπή Ασφάλειας στην Ναυτιλία, κάτι που είναι προφανώς απαραίτητο.
Η πρόταση της Ευρωπαϊκής Επιτροπής είναι σωστή και είναι μια προσπάθεια ορθολογικής οργάνωσης, αλλά και καλύτερης εποπτείας του κοινοτικού, αλλά και του διεθνούς δικαίου στα θέματα ασφάλειας στη θάλασσα και πρόληψης από την ρύπανση.
Ο μικρός αριθμός τροπολογιών αποβλέπει στο να καταστεί το κείμενο σαφέστερο, άρα και να διασφαλιστούν τα δικαιώματα του Ευρωπαϊκού Κοινοβουλίου στην κανονιστική διαδικασία.
Τέλος, επιθυμώ να εκφράσω τις ευχαριστίες μου στα μέλη της Επιτροπής Περιφερειακής Πολιτικής, Μεταφορών και Τουρισμού για τις πολύ εποικοδομητικές υποδείξεις τους, αλλά και για την ομόφωνη στήριξη στο σχέδιο έκθεσής μου.
- (FR) Κύριε Πρόεδρε, οι αποψινές παρεμβάσεις αναδεικνύουν τη σημασία που προσδίδουμε στον αγώνα κατά των "πλοίων-σκουπιδοτενεκέδων" και πιστεύω ότι για αυτόν ακριβώς το λόγο οφείλουμε να εξακολουθήσουμε τις προσπάθειές μας.
Εξάλλου πριν από λίγο καιρό, είχα εκφράσει εδώ την απογοήτευσή μου για το έργο της γαλλικής Προεδρίας σχετικά με τα θέματα της ασφάλειας στη ναυτιλία.
Προσδοκούσα πολλά από εκείνη την Προεδρία, επειδή την αφορούσε πραγματικά το ζήτημα, αλλά απογοητεύτηκα οικτρά.
Επίσης, ελπίζω ότι χάρη στο έργο που επιτελούμε στους κόλπους του Κοινοβουλίου, σε συνεργασία με την Ευρωπαϊκή Επιτροπή, ελπίζω - για να επαναλάβω την έκφραση της κυρίας Επιτρόπου - ότι δεν θα σηκώσουμε ψηλά τα χέρια κι ότι θα μεριμνήσουμε, ώστε όντως να ενισχυθεί η ασφάλεια στη ναυτιλία.
Πραγματικά, στον τομέα της ασφάλειας στη ναυτιλία, η Ευρώπη παρουσιάζει μια σημαντική καθυστέρηση, κυρίως έναντι των Ηνωμένων Πολιτειών, οι οποίες εξοπλίστηκαν εδώ και πολύ καιρό με αυστηρές ρυθμίσεις.
Καθώς αποκλείστηκαν από τα αμερικανικά ύδατα, τα "ρυπαρά πλοία" έρχονται να ρυπάνουν τις ακτές μας, και χωρίς αποτελεσματική δράση εκ μέρους του Κοινοβουλίου, δεν θα παύσουν να αυξάνονται οι κίνδυνοι βύθισης κι άλλων πλοίων κοντά στις ακτές μας.
Δυστυχώς, το διαπιστώνουμε κάθε μήνα.
Ελπίζω λοιπόν ότι προσεχώς θα ψηφίσουμε ένα πραγματικό κείμενο-πλαίσιο, που θα περιέχει το σύνολο των απαραίτητων μέτρων για την προφύλαξη του περιβάλλοντος.
Η έκθεση του κ. Μπακόπουλου - μια πολύ καλή έκθεση - αποσκοπεί στη σύσταση μιας Επιτροπής Ασφάλειας στη Ναυτιλία·αυτό είναι θετικό.
Ασφαλώς, πρόκειται για το πρώτο στάδιο, στο πλαίσιο της συγκέντρωσης διαφορετικών μηχανισμών·η αντικατάσταση των πέντε υφιστάμενων επιτροπών από μια μόνο Επιτροπή Ασφάλειας στη Ναυτιλία, θα επιτρέψει στην Ευρωπαϊκή Ένωση να αντιδρά ταχέως στις εξελίξεις του διεθνούς δικαίου.
Ευχαριστώ την Επιτροπή Περιφερειακής Πολιτικής, Μεταφορών και Τουρισμού για την υποστήριξη που μου παρέσχε στις τροπολογίες που κατέθεσα.
Πράγματι, η ασφάλεια στη ναυτιλία αφορά πολλούς τομείς, και φρονώ ότι είναι ιδιαίτερα σημαντικό να συμπεριληφθούν στον ορισμό της εν λόγω επιτροπής όροι σχετικοί με την πρόληψη της ρύπανσης από τα πλοία.
Προστασία από τα "πλοία-σκουπιδοτενεκέδες" σημαίνει επίσης μέριμνα για την προστασία του θαλάσσιου περιβάλλοντος, καθώς για τους όρους διαβίωσης και εργασίας στα πλοία.
Επιθυμώ λοιπόν να εγκρίνει το Ευρωπαϊκό Κοινοβούλιο την εν λόγω σύσταση και να εμπιστευθεί στην εν λόγω επιτροπή για την ασφάλεια στη ναυτιλία και την πρόληψη της ρύπανσης από τα πλοία, τη δυνατότητα αναφοράς επίσης στις κοινοτικές διατάξεις που διέπουν τους άλλους δυο τομείς.
Πρόκειται να αποφανθούμε, το συντομότερο δυνατόν - το ελπίζω, τουλάχιστον - για την τροποποίηση του ισχύοντος καθεστώτος σε περίπτωση ατυχήματος, προκειμένου να εφαρμόζεται με απτό τρόπο η αρχή "ο ρυπαίνων πληρώνει" .
Θα χρειαστεί να εποπτεύσουμε στενότερα τις εταιρείες ταξινόμησης, ούτως ώστε να βελτιώσουμε την ποιότητα των ελέγχων που διενεργούν, και θα χρειαστεί επίσης να είμαστε προσεκτικοί σχετικά με την ευθύνη των πλοιοκτητών, οι οποίοι συχνότατα διαφεύγουν της δικαιοσύνης, μέσω περίπλοκων νομικο-οικονομικών κατασκευών.
Στηριζόμαστε ιδιαίτερα σε εσάς, κυρία Επίτροπε, για να μην εγκαταλειφθεί το θέμα.
Κύριε Πρόεδρε, κυρία Επίτροπε, καταρχήν, θέλω να ευχαριστήσω πάλι, κυρία Επίτροπε, εσάς και την ομάδα σας, για την εποικοδομητική και δυναμική συνεργασία.
Ένα καλό παράδειγμα αυτής της συνεργασίας προέκυψε τις τελευταίες ημέρες.
Η οριστική ταξινόμηση των λιμένων της Ευρωπαϊκής Ένωσης στο πλαίσιο των διευρωπαϊκών δικτύων προσέλκυσε έντονα το ενδιαφέρον των αποκαλούμενων λιμένων μεσαίου μεγέθους, ιδίως επειδή μια ευρωπαϊκή διάσταση των λιμένων αυτών συνεπάγεται ώθηση στην ανάπτυξη και ελκυστικές επενδύσεις, και αυτό έχει ζωτική σημασία για τις συγκεκριμένες περιφέρειες.
Η σημερινή λύση που επιτεύχθηκε μέσω συνδιαλλαγής είναι αποδεκτή ωστόσο, παρακαλώ να υπάρχει, ορισμένες φορές τουλάχιστον, λίγη καλή θέληση κατά την ταξινόμηση των λιμένων, δεδομένου ότι τα όρια τίθενται στην ουσία αυθαιρέτως.
Οι λιμένες μεσαίου μεγέθους θα είναι ευγνώμονες και σε εσάς και σε εμάς.
Είναι πλέον κοινό μυστικό ότι η Επιτροπή και το Κοινοβούλιο δεν αφήνουν περιθώριο για καμία διακοπή.
Οι προτάσεις που εξετάζουμε για τη βελτίωση της θαλάσσιας ασφάλειας διαδέχονται η μία την άλλη.
Η κατάσταση που επικρατεί στις θάλασσες δεν επιτρέπει επίσης καμία περίοδο ανάπαυσης.
Το ατύχημα στα νησιά Γκαλαπάγκος δεν είναι παρά το τελευταίο περιστατικό μιας σειράς ατυχημάτων με καταστροφικές συνέπειες για τη φύση και τον άνθρωπο.
Το κοινό έχει ευαισθητοποιηθεί και αναζωπυρώνει τακτικά τη συζήτηση για την ασφάλεια.
Πρέπει να καταστήσουμε σαφές στους ενδιαφερόμενους κατοίκους παράκτιων περιοχών ότι η Ευρώπη επιλήφθηκε της αντιμετώπισης του προβλήματος, καθυστερημένα βέβαια, αλλά τουλάχιστον με σωστό τρόπο, μετά από πιέσεις που ασκούμε εδώ και χρόνια.
Η Ευρώπη κάνει κάτι για τη θαλάσσια ασφάλεια και την πρόληψη της ρύπανσης του περιβάλλοντος.
Αυτό πρέπει να είναι το σαφές μήνυμα που θα μεταδώσουμε στον ΙΜΟ και στον κόσμο, σήμερα και μελλοντικά.
Η Επιτροπή παρουσιάζει τις προτάσεις της σε χρόνο που αποτελεί επίδοση σχεδόν.
Το Νοέμβριο του παρελθόντος έτους εγκρίναμε τη δέσμη Erica I.
Το Συμβούλιο επέτυχε μια συμφωνία τέλη Δεκεμβρίου έτσι η οδηγία μπορεί να τεθεί σε εφαρμογή από το 2002.
Η δέσμη Erica ΙΙ είναι σχεδόν έτοιμη και χαίρομαι διότι και αυτή θα επιφέρει πραγματικές προόδους στον τομέα της θαλάσσιας ασφάλειας.
Επ' ευκαιρία, θέλω ακόμη να υπενθυμίσω ότι οι επιθεωρητές των νηογνωμόνων και των κρατών του λιμένα πραγματοποιούν επιτόπου ένα τεράστιο έργο.
Αυτό συνειδητοποίησα την προηγούμενη εβδομάδα, κατά τη διάρκεια επίσκεψής μου με το συνάδελφό μας, κ. Willy Piecyk, στο λιμένα της Αμβέρσας.
Οι ελεγκτές αντιμετωπίζουν σημαντικές προκλήσεις και προσδοκίες και εμείς πρέπει να τους υποστηρίξουμε στο έργο τους.
Η έκθεση του συναδέλφου, κ. Μπακόπουλου, αποτελεί πολύτιμη συμβολή στην επίτευξη περαιτέρω προόδων στον τομέα της ασφάλειας.
Το γεγονός ότι η κοινοβουλευτική επιτροπή υπερψήφισε ομόφωνα την έκθεση αυτή είναι ενδεικτικό της εξαιρετικής εργασίας που πραγματοποιήθηκε.
Υποθέτω ότι και η Ολομέλεια θα ψηφίσει με το ίδιο πνεύμα.
Δεν μιλώ μόνο για εμένα αλλά για τη μεγάλη πλειοψηφία των συναδέλφων, όταν χαιρετίζω ρητώς τη σύσταση της επιτροπής ασφάλειας στη ναυτιλία που αναφέρθηκε ήδη.
Υποστηρίζω επίσης έντονα και το δεύτερο μέρος του εγγράφου της Επιτροπής, διότι σε τι θα χρησιμεύσει μια επιτροπή ασφάλειας αν δεν προσαρμοσθούν οι ισχύοντες κανονισμοί και οδηγίες στη νέα διάρθρωση;
Δεν χρειαζόμαστε αντιδικία όσον αφορά τις αρμοδιότητες αλλά διοικητική σαφήνεια δεν χρειαζόμαστε ένα σωρό ομάδες εργασίας ή επιτροπές, αλλά μια σαφή και δυναμική διάρθρωση, και πιστεύω ότι έτσι θα ακολουθήσουμε στην Ευρώπη τη σωστή κατεύθυνση και θα αποτελέσουμε ένα παράδειγμα προς μίμηση για τον κόσμο.
Κύριε Πρόεδρε, κυρία Επίτροπε, κυρίες και κύριοι συνάδελφοι, όπως υπενθύμισε ο εισηγητής, με το σημερινό έγγραφο εξετάζονται δύο προτάσεις της Εκτελεστικής Επιτροπής: η πρώτη αφορά τη θέσπιση της ενιαίας επιτροπής που ονομάζεται Επιτροπή Ασφάλειας στη Ναυτιλία· η δεύτερη αφορά μια οδηγία που τροποποιεί τις υπάρχουσες οδηγίες για να εισαγάγει σ' αυτές την εν λόγω επιτροπή.
Ο σκοπός όλων αυτών - υπενθυμίστηκε ήδη από τους συναδέλφους - είναι ο εξορθολογισμός του έργου προσαρμογής της ισχύουσας κοινοτικής νομοθεσίας στις διεθνείς διατάξεις και συμβάσεις για την ασφάλεια της ναυτιλίας και την προστασία του θαλάσσιου περιβάλλοντος, καθώς και στην τεχνική πρόοδο.
Εμείς οι σοσιαλιστές συμμεριζόμαστε αυτήν την προσπάθεια εξορθολογισμού που περιλαμβάνεται στις εν λόγω προτάσεις και υποδεχόμαστε ευνοϊκά την πρόταση να αντικατασταθούν οι πέντε σημερινές επιτροπές από μία και μοναδική κανονιστική επιτροπή.
Η επιτροπή αυτή ασφαλώς θα συμβάλει στην αύξηση της ασφάλειας και της συνεκτικότητας κατά την ενσωμάτωση του διεθνούς δικαίου στην κοινοτική έννομη τάξη.
Τούτου λεχθέντος, ζητούμε να αντικατοπτρίζει αυτή η επιτροπή, στον τίτλο και στην εντολή της, αμφότερες τις έννοιες της ασφάλειας της ναυτιλίας και της πρόληψης της ρύπανσης.
Επιτρέψτε μου, τέλος, να σταθώ ιδιαίτερα σε ένα τελευταίο σημείο προβληματισμού: αυτό της συμμετοχής του Κοινοβουλίου σ' αυτά τα εγχειρήματα.
Είναι ουσιώδες να διασφαλισθεί το δικαίωμα συμμετοχής του Ευρωπαϊκού Κοινοβουλίου στην κανονιστική διαδικασία.
Ζητούμε, επομένως, από την Επιτροπή να θέτει πάντα το Κοινοβούλιο σε θέση να εποπτεύει τις δραστηριότητες των επιτροπών, άρα και της θεσπιζόμενης Επιτροπής Ασφάλειας στη Ναυτιλία.
Ζητούμε, επομένως, και για τη μελλοντική Επιτροπή Ασφάλειας στη Ναυτιλία και την πρόληψη της ρύπανσης περισσότερη διαφάνεια και μεγάλη ενημέρωση.
Κύριε Πρόεδρε, κυρία Επίτροπε, ευχαριστώ τον εισηγητή της έκθεσης για αυτή την επιτυχημένη του έκθεση.
Η αύξηση της ασφάλειας στη ναυσιπλοΐα είναι εξαιρετικής σημασίας.
Η Ομάδα μας υποστηρίζει τις κεντρικές γραμμές της έκθεσης.
Με τον κανονισμό και την οδηγία που προτείνονται διευκολύνεται η συνεκτίμηση στις κοινοτικές πράξεις των διεθνών τροποποιήσεων των κανονισμών που αφορούν την ασφάλεια στη ναυτιλία.
Το πρόβλημα που διαρκώς υφίσταται είναι η καθυστέρηση, η οποία οφείλεται στη βραδύτητα της κατάρτισης της κοινοτικής νομοθεσίας.
Σκοπός της πρότασης είναι να εξαλείψει τα προαναφερθέντα προβλήματα.
Οι διαδικασίες πρέπει πράγματι να απλουστευθούν.
Η ενοποίηση των επιτροπών που σήμερα λειτουργούν χωριστά σε μία Επιτροπή Ασφάλειας στη Ναυτιλία που θα ασχολείται με τα θέματα ασφάλειας είναι ένα σωστό μέτρο, ώστε να καταστεί σαφής η επεξεργασία των θεμάτων αυτών.
Με τα πρότυπα ασφάλειας στη ναυτιλία αποσκοπούμε στην καθιέρωση ορισμένων ελάχιστων απαιτήσεων και το πλεονέκτημα της διαδικασίας της εκ των προτέρων εξέτασης των τροποποιήσεων που περιέχεται στον κανονισμό έγκειται στο ότι αποσαφηνίζει το ζήτημα της εφαρμοστέας νομοθεσίας και αυξάνει την ασφάλεια δικαίου.
Εφεξής, θα πρέπει να εξασφαλίσουμε ότι μπορούμε να διευκολύνουμε εκείνες ακριβώς τις διαδικασίες που ακολουθούν τα κράτη μέλη για την εφαρμογή των διεθνών συμβάσεων και της κοινοτικής νομοθεσίας σχετικά με την ασφάλεια στη ναυτιλία.
Πρέπει ωστόσο να εξασφαλιστεί η δυνατότητα δράσης των κρατών μελών στα πλαίσια του Διεθνούς Ναυτιλιακού Οργανισμού.
Και στο μέλλον πρέπει να ισχύει η αρχή ότι ο Διεθνής Ναυτιλιακός Οργανισμός ηγείται των διεθνών εργασιών για την ασφάλεια στη ναυτιλία, λαμβάνοντας τις αποφάσεις για τις διεθνείς συμβάσεις, ψηφίσματα και κώδικες.
Κύριε Πρόεδρε, κυρία Επίτροπε, καταρχήν η ομάδα μου, η Ομάδα των Πρασίνων/Ευρωπαϊκής Ελεύθερης Συμμαχίας, συγχαίρει τον κ. Μπακόπουλο για την έκθεσή του, με την οποία συμφωνούμε απόλυτα.
Συγχαίρουμε ομοίως την Επιτροπή για την πρότασή της και χαιρετίζουμε πραγματικά τη δημιουργία αυτής της Επιτροπής Ασφάλειας στη Ναυτιλία, η οποία θα ενοποιήσει σε πολύ μεγάλο βαθμό και θα συντονίσει την εφαρμογή 12 οδηγιών και 3 κανονισμών.
Εσείς, κυρία Επίτροπε, το έχετε βάλει σκοπό να ενώσετε τον ουρανό, τη γη και τη θάλασσα, και στο τέλος θα το επιτύχετε.
Ελπίζω ειλικρινά να το καταφέρετε.
Η Ομάδα μου θα σας υποστηρίξει.
Πιστεύω ότι πρέπει να επικρατήσει η αρχή της πρόληψης και της προφύλαξης προκειμένου, κυρίως, να είναι υψηλότερο το επίπεδο των απαιτήσεων που ζητείται γι' αυτές τις οδηγίες, γι' αυτές τις προδιαγραφές και γι' αυτές τις διεθνείς συμβάσεις, όπως προτείνει η εν λόγω Επιτροπή Ασφάλειας στη Ναυτιλία.
Θα σας υποβάλουμε μια σειρά συστάσεων.
Πιστεύουμε ότι αυτή η Επιτροπή Ασφάλειας στη Ναυτιλία δεν θα πρέπει μόνο να είναι μια επιτροπή που θα κάνει καλύτερη ή χειρότερη δουλειά από διοικητικής πλευράς, αλλά η οποία θα πρέπει να λαμβάνει υπόψη τις απόψεις των μη κυβερνητικών οργανώσεων, των οργανώσεων περιβαλλοντικής προστασίας, των συνδικαλιστικών οργανώσεων, δίνοντας έτσι μορφή σε όλη αυτήν την ευαισθησία.
Συνιστούμε επίσης να δοθεί ιδιαίτερη έμφαση από την εν λόγω επιτροπή στις ζώνες με ειδική γεωγραφική θέση, με ειδικές συνθήκες κυκλοφορίας, με ειδικές περιβαλλοντικές πτυχές, όπως είναι, για παράδειγμα, τα Στενά του Γιβραλτάρ ή ο πορθμός της Μάγχης, όπου όλοι γνωρίζουμε ότι ο αριθμός των δυστυχημάτων ή των ατυχημάτων είναι κατά πολύ ανώτερος του μέσου όρου, και όπου μια διαρροή πετρελαίου μπορεί να έχει μεγάλες περιβαλλοντικές επιπτώσεις ή μεγάλες οικονομικές επιπτώσεις σε τουριστικές ζώνες.
Ελπίζουμε, λοιπόν, ότι η επιτροπή θα δώσει ιδιαίτερη έμφαση σ' αυτές τις ζώνες με ειδικές συνθήκες, και θα ήθελα να σας υποβάλω δύο ερωτήματα επ' αυτού: Πώς θα συντονιστεί το έργο μεταξύ της Επιτροπής Ασφάλειας στη Ναυτιλία και της Ευρωπαϊκής Υπηρεσίας για την Ασφάλεια της Ναυσιπλοΐας, η οποία θα συσταθεί σύντομα;
Αυτή η επιτροπή θα ασχοληθεί επίσης με τη διαχείριση ή την επεξεργασία των τριών νομοθετικών πρωτοβουλιών του πακέτου Erica ΙΙ;
Κύριε Πρόεδρε, η σύσταση της Eπιτροπής Aσφάλειας για την Nαυτιλία με πρόσχημα την επιδίωξη να βελτιωθεί η εφαρμογή της νομοθεσίας που διέπει την ασφάλεια των πλοίων, καθώς και την προστασία του περιβάλλοντος και τους όρους διαβίωσης και εργασίας στα πλοία, ενισχύει τον αντιδραστικό χαρακτήρα της πολιτικής της Ευρωπαϊκής Ένωσης και στον τομέα της ναυτιλίας.
Οι προτάσεις της Επιτροπής περιλαμβάνουν αντιδραστικές ρυθμίσεις, που υπομονεύουν τον ρόλο διεθνών οργανισμών, όπως ο Διεθνής Ναυτιλιακός Οργανισμός και η Παγκόσμια Οργάνωση Εργασίας.
Θεσμοθετείται ουσιαστικά η άρνηση εκ μέρους των κρατών μελών της Ευρωπαϊκής Ένωσης να μετέχουν σε πρωτοβουλίες αποδοχής ή εφαρμογής τροποποιήσεων στις διεθνείς συμβάσεις ή ψηφίσματα, ενώ έχουν κάθε υποχρέωση ως συμβαλλόμενα μέρη του διεθνούς νομοθετήματος.
Η Ευρωπαϊκή Ένωση, ενεργώντας ως χωροφύλακας των συμφερόντων του μεγάλου ευρωπαϊκού κεφαλαίου, παρεμβαίνει στην αλλαγή του διεθνούς δικαίου που διαμορφώθηκε μεταπολεμικά και, εξελισσόμενη σε παγκόσμιο χωροφύλακα, θυσιάζει την ασφάλεια, την ίδια την ανθρώπινη ζωή και την προστασία του περιβάλλοντος, στον βωμό της αύξησης των κερδών των μονοπωλίων.
Είμαστε ριζικά αντίθετοι όχι μόνο στη βασική κατεύθυνση αυτών των επιλογών, αλλά και στην αποσπασματική λήψη μέτρων, που δεν είναι αποτελεσματικά αλλά αποσκοπούν στο να καθησυχαστούν οι έντονες ανησυχίες και αντιδράσεις της κοινής γνώμης, του εργατικού συνδικαλιστικού κινήματος και των οικολογικών οργανώσεων μετά την σωρεία θανατηφόρων και άκρως επιβαρυντικών για το περιβάλλον ναυτικών ατυχημάτων.
Επιπλέον, η επιχειρούμενη προσπάθεια του οικονομικοπολιτικού και ναυτικού ευρωπαϊκού κέντρου να διαμορφώσει στα πλαίσια του εμπορικού πολέμου με τα άλλα ναυτιλιακά κέντρα, ΗΠΑ, Ιαπωνία, Αυστραλία και άλλα, τον δικό του μηχανισμό για τον έλεγχο των θαλάσσιων μεταφορών και την επιβολή των δικών του επιλογών, υπομονεύει τον Διεθνή Ναυτιλιακό Οργανισμό.
Οδηγεί σε διακρίσεις έξω από γενικά παραδεκτές αρχές, που εγκυμονούν σοβαρότατους κινδύνους για την πραγματική και ουσιαστική ασφάλεια της ναυσιπλοΐας.
Το κυριότερο ζήτημα για την ασφάλεια των πλοίων, και ειδικότερα των δεξαμενόπλοιων, είναι αυτό της ασυδοσίας του εφοπλιστικού κεφαλαίου και της πολιτικής που το στηρίζει σε εθνικό, περιφερειακό και διεθνές επίπεδο.
Η άκρατη αυτή ασυδοσία όχι μόνο διατηρείται, αλλά και διευρύνεται.
Χαρακτηριστικό παράδειγμα είναι η κατάσταση που επικρατεί στα υπό σημαίες ευκαιρίας πλοία τα οποία συνδέονται άμεσα με την υποβάθμιση της ασφάλειας στην ναυσιπλοΐα και ευθύνονται κατά κύριο λόγο για τα περισσότερα και σοβαρότερα ατυχήματα.
Εμείς πιστεύουμε ότι μια πολιτική προσανατολισμένη στην προστασία της ασφάλειας των πλοίων, των επιβατών, των πληρωμάτων και του περιβάλλοντος πρέπει πρώτα απα όλα να καταπολεμά ουσιαστικά την εφοπλιστική ασυδοσία, να εφαρμόζει αυστηρά μέτρα ενάντια στην παραβίαση της νομοθεσίας που καταπατάται κατάφορα κατά συρροή και, κυρίως, ατιμωρητί στα πλαίσια του ΙΜΟ και των διεθνών συμβάσεων.
Πρέπει η πολιτική αυτή να προσαρμόζει τις οργανικές συνθέσεις στις αυξημένες ανάγκες των πλοίων, να συμβάλλει στην βελτίωση των συνθηκών ζωής και εργασίας των πληρωμάτων, να κατοχυρώνει τα δικαιώματα του πληρώματος και του συνδικαλιστικού κινήματος και την παρέμβασή τους για τα ζητήματα ασφάλειας.
Ευχαριστώ πολύ, κύριε Πατάκη.
Η πρόθεση του Προέδρου ήταν να σας καλωσορίσει πριν από την πρώτη σας παρέμβαση σε αυτήν τη συνεδρίαση της Ολομέλειας και να σας ευχηθεί καλή επιτυχία στον κοινοβουλευτικό σας βίο.
Κύριε Πρόεδρε, θα ήθελα να συγχαρώ τον εισηγητή για την περιεκτική αυτήν έκθεση.
Ως μέλος του Ευρωπαϊκού Κοινοβουλίου που εκπροσωπεί την ανατολική ακτή της Ιρλανδίας, με εξοργίζει ιδιαίτερα η ποσότητα των φορτίων πυρηνικών αποβλήτων που διακινούνται στη Θάλασσα της Ιρλανδίας.
Μόλις πρόσφατα, διακινήθηκαν δυο φορτία από τις Κάτω Χώρες στα εργοστάσια επεξεργασίας πυρηνικών αποβλήτων Sellafield και Thorp τα οποία διευθύνονται από την εταιρεία British Nuclear Fuels στην Cumbria, και με πληροφόρησαν ότι άλλα 17 τέτοια φορτία θα διακινηθούν από τις Κάτω Χώρες, κατά τα προσεχή χρόνια.
Επιπλέον, η γερμανική κυβέρνηση δήλωσε ότι είναι έτοιμη να επανεκκινήσει τις αποστολές φορτίων χρησιμοποιημένου πυρηνικού καυσίμου στην Cumbria, και ότι θα εξακολουθήσει αυτές τις επιχειρήσεις μέχρι την 1η Ιουλίου 2005.
Τούτο σημαίνει εντατικοποίηση τέτοιων αποστολών.
Παρά το γεγονός ότι υπήρξε εκτεταμένη παραποίηση εγγράφων από τη BNFL κατά τα τελευταία δυο χρόνια, σχετικά με τις αποστολές πυρηνικών φορτίων στην Ιαπωνία, τώρα πρόκειται να αρχίσουν ξανά τέτοιες αποστολές.
Και τούτο παρά το γεγονός ότι, μόνο για το περιστατικό αυτό, έχει επιβληθεί πρόστιμο ύψους 60 εκατ. δολαρίων ΗΠΑ στη BNFL.
Με ευχαριστεί ιδιαίτερα το γεγονός ότι υφίσταται πλέον μια αυξανόμενη διεθνής αντίθεση στις αποστολές πυρηνικών αποβλήτων από τη Βρετανία στην Ιαπωνία.
Αυτή την ώρα, το Πολεμικό Ναυτικό της Αργεντινής είναι σε επιφυλακή, προκειμένου να εντοπίσει ένα βρετανικό πλοίο που μεταφέρει πυρηνικά απόβλητα αρκετά για την έκλυση της διπλής ποσότητας ραδιενέργειας από εκείνη που παρήγαγε η καταστροφή του Τσερνομπίλ.
Το σκάφος Pacific Swan, της British Nuclear Fuel, με μεγάλη ταχύτητα μετατρέπεται στον παρία της Νοτίου Αμερικής, επειδή ο πλοίαρχος συνηθίζει να διαπλέει τα ύπουλα νερά του Cape Horn μεταφέροντας 90 τόνους αποβλήτων, υαλοποιημένων σε 192 γυάλινους όγκους.
Φρονώ ότι οι χώρες της Σύμβασης OSPAR πρέπει πλέον να διαμορφώσουν ευρύτερους διεθνείς δεσμούς με άλλες χώρες που βρίσκονται στις κύριες πορείες πλοήγησης των πυρηνικών αποβλήτων, δηλαδή τις χώρες γύρω από τη διώρυγα του Παναμά, τη Νότιο Αμερική και τις ακτές της Αφρικής.
Στην Ευρωπαϊκή Ένωση πρέπει να διενεργηθεί αξιολόγηση των περιβαλλοντικών επιπτώσεων, σχετικά με την κατασκευή νέων οδικών δικτύων, εγκαταστάσεων ύδρευσης και αποχέτευσης, καθώς και μεγάλων έργων υποδομής.
Μέχρι σήμερα, η βρετανική κυβέρνηση αρνείται να διεξάγει διεθνή αξιολόγηση των περιβαλλοντικών επιπτώσεων, σχετικά με τους σημαντικούς κινδύνους που υπάρχουν για το περιβάλλον και την υγεία των ανθρώπων κατά μήκος των οδών μεταφοράς πυρηνικών αποβλήτων.
Απευθύνω σήμερα έκκληση στη βρετανική κυβέρνηση, για τη διεξαγωγή μιας πλήρους και περιεκτικής αξιολόγησης περιβαλλοντικού κινδύνου, η οποία θα σκιαγραφεί τους περιβαλλοντικούς κινδύνους της μεταφοράς πυρηνικού υλικού στη Θάλασσα της Ιρλανδίας.
Μια τέτοια αξιολόγηση θα πρέπει επίσης να αποτελέσει αντικείμενο εκτίμησης της Ευρωπαϊκής Επιτροπής.
Εν κατακλείδι, θα ήθελα να παύσει η επανεπεξεργασία πυρηνικών προϊόντων στο Sellafield.
Ωστόσο, εν τω μεταξύ, χρειάζεται να συναφθεί μια διεθνής συμφωνία που θα σκιαγραφεί τα πρότυπα ασφαλείας για τέτοιου είδους αποστολές.
Πρέπει να επαινέσω τον εισηγητή, κ. Μπακόπουλο, για την έκθεσή του.
Κύριε Πρόεδρε, κυρία Αντιπρόεδρε της Επιτροπής, νομίζω ότι στην τρίλεπτη τοποθέτηση που έχω να κάνω θα έχω μάλλον άνεση χρόνου διότι η έκθεση αυτή σε γενικές γραμμές τουλάχιστον δεν διχάζει και οι όποιες διαφωνίες είναι μια εξαίρεση που επιβεβαιώνει τον κανόνα.
Νομίζω ότι είναι απόλυτα λογικό ότι το Σώμα είναι σχεδόν ομόφωνο για την έκθεση του κ. Μπακόπουλου, τον οποίο θα ήθελα να συγχαρώ για την δουλειά που έκανε, πρώτον, διότι η πρόταση της Επιτροπής έχει ως στόχο την υποκατάσταση των πέντε υπαρχουσών επιτροπών που σχετίζονται με τα θέματα της ασφάλειας στη θάλασσα και να τις αντικαταστήσει με μια, απλοποιώντας έτσι τις διαδικασίες και, δεύτερον, διότι με την νομοθετική πρόταση η Επιτροπή δράττεται της ευκαιρίας και εξασφαλίζει το δικαίωμα να κρίνει εκείνη πότε μια διεθνής τροποποίηση κανονισμών βελτιώνει ή χειροτερεύει το επίπεδο της ασφάλειας στην ναυτιλία.
Επί διεθνών συμβάσεων, η Επιτροπή επιλαμβάνεται και ή τις παραπέμπει για αποκλεισμό στην καινούργια Επιτροπή Ασφάλειας στην Ναυτιλία, ή όχι, οπότε ισχύουν αυτόματα.
Είναι κάτι το οποίο, νομίζω, βελτιώνει την μέχρι τώρα ισχύουσα κατάσταση, την απλοποιεί και δημιουργεί ασφάλεια δικαίου.
Και υπό το πνεύμα αυτό, φαντάζομαι ότι ο κ. Μπακόπουλος δεν θέλησε να υποβάλει τροπολογίες απλά και μόνο για να υποδηλώσει τη σημασία και την παρουσία του Κοινοβουλίου, συμφώνησε με αυτή την πρόταση η οποία ήταν εξαιρετικά λογική και απλώς και μόνο υπέβαλε κάποιες τροπολογίες που θέλουν να υπογραμμίσουν και να εξασφαλίσουν την παρουσία του Κοινοβουλίου κατά την κανονιστική διαδικασία.
Από εκεί και πέρα, κυρία Επίτροπε, η παρουσία όλων εδώ πέρα νομίζω ότι έρχεται να υποδηλώσει όχι τόσο την συμφωνία μας με την έκθεση του κ. Μπακόπουλου, που είναι δεδομένη, όσο την ευαισθησία μας στο θέμα της θαλάσσιας ασφάλειας.
Ξέρετε ότι έχουμε εξετάσει με ταχύτητα τις τρεις πρώτες εκθέσεις του λεγόμενου πακέτου Erika Ι για την θαλάσσια ασφάλεια, την ασφάλεια στην ναυσιπλοΐα, δηλαδή την απόσυρση των δεξαμενόπλοιων με μονό τοίχωμα, την πρόταση για τους νηογνώμονες και την τρίτη πρόταση για τους ελέγχους στα λιμάνια.
Θα ξεκινήσουμε ευθύς αμέσως να εξετάζουμε την πρόταση Erika ΙΙ, με τις τρεις επιμέρους νομοθετικές πρωτοβουλίες, και νομίζω ότι οι πρωτοβουλίες γενικώς της Επιτροπής δημιουργούν πιέσεις στο συγκεκριμένο ζήτημα στον Διεθνή Ναυτιλιακό Οργανισμό να λειτουργήσει πιο γρήγορα και πιο αποφασιστικά και τον οδηγούν τελικά στο να υιοθετεί λύσεις σε διεθνές επίπεδο, που είναι πάντοτε κάτι το ευκταίο και κάτι το οποίο όλοι προτιμούμε σε σχέση με τις περιφερειακές λύσεις.
Συγχαρητήρια και πάλι στον κ. Μπακόπουλο.
Κύριε Πρόεδρε, κυρία Επίτροπε, δεν είναι βέβαια πολύ ενδιαφέρων ο διάλογος όταν υπάρχει τέτοια πλατιά συναίνεση όπως στο συζητούμενο θέμα, αλλά αυτή η συναίνεση, έστω και με τις λίγες εξαιρέσεις της, είναι μία απόδειξη, είναι ένα τεκμήριο του ότι η κρινόμενη ενέργεια είναι σωστή, όπως είναι αυτή η πρωτοβουλία της Ευρωπαϊκής Επιτροπής να προτείνει και να προωθήσει τη θέσπιση της κανονιστικής επιτροπής, της οποίας το αντικείμενο θα είναι η ασφάλεια στην ναυτιλία και, βεβαίως, τους συνεπαγόμενους κανονισμούς που πρέπει να τροποποιηθούν.
Επίσης, σωστή είναι η επιδίωξη της εξασφάλισης του δικαιώματος επιλογής των τροποποιούμενων από υπερεθνικά όργανα κανονισμών, ώστε να ενσωματώνονται στην κοινοτική νομοθεσία μόνο όσοι συμβάλλουν στη βελτίωση του επιπέδου της επιδιωκόμενης ασφάλειας.
Προφανής σκοπός της διπλής πρότασης είναι η διευκόλυνση των κρατών μελών της Ένωσης στην εφαρμογή των τροποποιήσεων αυτών των συμβάσεων και, βέβαια, με τη λειτουργία της νέας μιας και μόνης επιτροπής, να αυξηθεί η αποτελεσματικότητα στην υλοποίηση της πολιτικής για την ασφάλεια.
Ο εισηγητής, με πάρα πολύ καλή δουλειά, και στη συνέχεια η κοινοβουλευτική μας επιτροπή, προτείνουν στην Ολομέλεια ορισμένες τροπολογίες μέσα στο πνεύμα της αρχικής ιδέας της Ευρωπαϊκής Επιτροπής, δίνοντας έμφαση στην συμπερίληψη της πρόληψης της θαλάσσιας ρύπανσης από τα πλοία και των όρων διαβίωσης στα πλοία, που βέβαια είναι στενά συνδεδεμένοι με την ασφάλεια στην ναυτιλία.
Με την συζητούμενη έκθεση προβλέπεται επίσης η εισαγωγή στην πρόταση οδηγίας του ρόλου του Ευρωπαϊκού Κοινοβουλίου, που δεν πρέπει να τον ξεχνούμε, αφού είναι καθορισμένος.
Γενικά, μπορούμε να πούμε πως, με την πρότασή της, η Επιτροπή συνεχίζει την προσπάθεια ορθολογικότερης οργάνωσης στη χάραξη και εφαρμογή της πολιτικής ασφάλειας στη θάλασσα και της πρόληψης της ρύπανσης στη θάλασσα.
Στην προσπάθεια αυτή, ο εισηγητής της έκθεσης και η κοινοβουλευτική επιτροπή μας βοηθούν, πιστεύουμε, με βελτιωτικές και συμπληρωματικές τροπολογίες, τις οποίες ελπίζουμε να δεχθούν όλοι οι συνάδελφοι της Ολομέλειας.
Κύριε Πρόεδρε, κυρία Επίτροπε, τα ζητήματα που αφορούν την ασφάλεια των θαλάσσιων μεταφορών και την προστασία του θαλάσσιου περιβάλλοντος ήλθαν στο προσκήνιο των συζητήσεων μετά το δυστύχημα του Erika λίγο πάνω από ένα χρόνο πριν.
Παρόλο που το ναυάγιο του Erika ήταν καταστροφή για την ευρωπαϊκή ναυσιπλοΐα, το δυστύχημα αυτό είχε επίσης πολλές θετικές συνέπειες.
Η δημοσιότητα που ακολούθησε το δυστύχημα και η αυξημένη πολιτική πίεση ανάγκασαν την Επιτροπή να εντείνει την επιτήρηση της νομοθεσίας της Ένωσης που αφορά τη ναυσιπλοΐα.
Η Επιτροπή κατόρθωσε επίσης μέσα σε ένα ταχύτατο χρονοδιάγραμμα να υποβάλει προς εξέταση στο Κοινοβούλιο και το Συμβούλιο έναν μεγάλο αριθμό νομοθετικών προτάσεων που ενισχύουν την ασφάλεια στη ναυσιπλοΐα.
Όπως και οι συνάδελφοι πρωτύτερα, θέλω και εγώ να σας ευχαριστήσω, κυρία Επίτροπε, για αυτόν τον δραστήριο τρόπο με τον οποίο ενεργήσατε.
Θέλω επίσης να σας ευχαριστήσω για το ότι κρατήσατε θετική κατ' αρχήν στάση απέναντι στη δημιουργία της θεματικής δέσμης που αφορά τη ναυσιπλοΐα μικρών αποστάσεων, η οποία αποτελεί σημαντικότατη πρωτοβουλία της Ένωσης Ναυτιλιακών Περιφερειακών Συμφερόντων στην Ευρώπη.
Ήδη πριν από το ναυάγιο του Erika και με μεγαλύτερη έμφαση μετά από αυτό, η Ένωση διαθέτει ιδιαίτερα λεπτομερείς διατάξεις για την ασφάλεια της ναυτιλίας και την πρόληψη της ρύπανσης από τα πλοία.
Η αλήθεια είναι, βέβαια, ότι το δυστύχημα του Erika ενδεχομένως να μην είχε συμβεί ποτέ, εάν είχαν τηρηθεί δεόντως όλοι οι κανονισμοί που ήδη υφίσταντο τη στιγμή του δυστυχήματος και αν είχε επίσης ελεγχθεί η τήρησή τους.
Η πρόταση της Επιτροπής να αντικατασταθούν οι σημερινές επιτροπές που ασχολούνται με τα θέματα ασφάλειας στη ναυτιλία από μία επιτροπή είναι άξια υποστήριξης.
Ταυτόχρονα, η ευθύνη της πολιτικής για την ασφάλεια στη ναυτιλία εναπόκειται πλέον σαφέστερα στη νέα επιτροπή που πρέπει να συσταθεί.
Η νέα επιτροπή πρέπει μάλιστα να επιτηρεί και, εν ανάγκη, να καθιστά αυστηρότερη την εφαρμογή της νομοθεσίας, καθώς και να αναλαμβάνει δραστήριες ενέργειες εξ ονόματος της Ένωσης στον Διεθνή Ναυτιλιακό Οργανισμό και στους άλλους διεθνείς οργανισμούς.
Στο πλαίσιο της τροποποίησης του κανονισμού η Επιτροπή επιφυλάσσει για τον εαυτό της το δικαίωμα να αξιολογεί εάν κάποια διεθνής τροποποίηση ενός κανονισμού είναι επιζήμια για την ευρωπαϊκή ασφάλεια στη ναυτιλία.
Υποστηρίζω την πρόταση της Επιτροπής και ως προς την προτεινόμενη διαδικασία στο πλαίσιο αυτό.
Ωστόσο, εξαιρετικά σημαντικό είναι, όπως επίσης πολύ σωστά τονίζει ο εισηγητής στην έκθεσή του, να διασφαλίσουμε για το Κοινοβούλιο το δικαίωμα να συμμετέχει στην κανονιστική διαδικασία.
.
(ES) Κύριε Πρόεδρε, κυρίες και κύριοι, θέλω καταρχάς να συγχαρώ τον εισηγητή κ. Μπακόπουλο για το εξαιρετικό έργο που επιτέλεσε και για την ταχύτητα και αποτελεσματικότητα με την οποία επιλύθηκε και βαίνει ήδη προς διεκπεραίωση το εν λόγω ζήτημα.
Θέλω επίσης να ευχαριστήσω όλους τους ομιλητές, και όλως ιδιαιτέρως την κ. Grossetκte, η οποία εξέθεσε την άποψη της Επιτροπής Περιβάλλοντος, Δημόσιας Υγείας και Πολιτικής Καταναλωτών, για τις συνεισφορές και τη συνεργασία τους.
Τα συγχαρητήριά σας προς την Επιτροπή για το έργο που έχει επιτελεστεί μέχρι τούδε στον ναυτιλιακό τομέα, θα τα διαβιβάσω στις υπηρεσίες της Γενικής Διεύθυνσης TREN, για το εξαιρετικό έργο που έχουν πραγματοποιήσει σε όλη τη διάρκεια αυτού του μακρού έτους, κατά το οποίο αναμφίβολα έχουν καταβάλει μια ιδιαίτερα αξιοσημείωτη προσπάθεια για να ανταποκριθούν στα αιτήματα των πολιτών, τα οποία αυξάνονται.
Είμαι βέβαιη ότι το ζητούσατε από πριν, αλλά η καταστροφή του Erica έδρασε ως ένα είδος καταλύτη.
Κυρίες και κύριοι, όπως σωστά επισημάνθηκε, αυτή η πρόταση αποσκοπεί, αφενός, στην υποκατάσταση των υφισταμένων επιτροπών που είναι επιφορτισμένες με την ασφάλεια στη ναυτιλία.
Επομένως, αντιστοιχεί σε μια προσπάθεια απλούστευσης, διασαφήνισης, συνεκτικότητας.
Υποκατάσταση όλων από μία και μόνον επιτροπή και, αφετέρου, διευκόλυνση της ενημέρωσης της κοινοτικής νομοθεσίας για την ασφάλεια της ναυσιπλοΐας σε συνάρτηση με την εξέλιξη των διεθνών συμφωνιών.
Θέλω να επαναλάβω τις ευχαριστίες μου για το έργο σας και για τις προτάσεις σας, συγκεκριμένα για τις τροπολογίες που υπενθυμίζουν ότι το Ευρωπαϊκό Κοινοβούλιο διαδραματίζει έναν κρίσιμο ρόλο στην κανονιστική διαδικασία, γεγονός που χαροποιεί την Επιτροπή.
Η Επιτροπή θα συμπεριλάβει όλες αυτές τις τροπολογίες, αφού προσαρμόσει τη διατύπωσή τους στις τυποποιημένες εκφράσεις σχετικά με την επιτροπολογία, επί των οποίων συμφώνησαν τα θεσμικά όργανα.
Θέλουμε επίσης να ευχαριστήσουμε το Κοινοβούλιο που μας υπενθύμισε ότι η μία και μόνον επιτροπή, την ίδρυση της οποίας προτείνουμε, δεν θα ασχοληθεί μόνο με την ασφάλεια στη ναυτιλία, αλλά επίσης με την πρόληψη της ρύπανσης από τα πλοία, που πρέπει, πράγματι, να αντικατοπτρίζεται στο όνομα της επιτροπής.
Ενώ όμως είμαστε διατεθειμένοι να συμπεριλάβουμε στον τίτλο την πρόληψη της ρύπανσης από τα πλοία, δεν μπορούμε να συμπεριλάβουμε, γενικά, την προστασία του θαλάσσιου περιβάλλοντος.
Ο λόγος είναι, απλά, ότι αυτή η προστασία του θαλάσσιου περιβάλλοντος μπορεί επίσης να αφορά, για παράδειγμα, ρύπανση προερχόμενη από εσωτερικά ύδατα, όπως τις εκβολές των ποταμών στο θαλάσσιο περιβάλλον, που επίσης μπορούν να προκαλέσουν ρύπανση, ή άλλου είδους δραστηριότητες στις όχθες, στις ακτές, που μπορούν να προκαλέσουν ρύπανση και οι οποίες δεν συνδέονται με το πρόβλημα της ασφάλειας της ναυσιπλοΐας.
Γι' αυτό, δεν μπορούμε να δεχθούμε αυτόν το γενικό ορισμό, που θα συνεπαγόταν τη συμπερίληψη αρμοδιοτήτων διαφορετικού τύπου, για τις οποίες δεν έχει εξουσία η επιτροπή, αλλά μπορούμε φυσικά να συμπεριλάβουμε τη συγκεκριμένη προσθήκη "πρόληψη της ρύπανσης από τα πλοία" .
Δεχόμαστε ολόκληρες τις τροπολογίες 2, 4, 6, 8, 9 και 10.
Οι τροπολογίες 1, 3, 7 και 11, πρέπει, απλά, να υποστούν ορισμένες τροποποιήσεις.
Οι μόνες που δεν μπορούμε να δεχθούμε είναι η 5 και η 12, για όσα μόλις ανέφερα σε σχέση μ' αυτήν την πτυχή της προστασίας του θαλάσσιου περιβάλλοντος, που σχετίζεται με θέματα διαφορετικά από την ασφάλεια της ναυσιπλοΐας.
Προτού ολοκληρώσω, θα ήθελα να πω ότι, όπως ανέφερε η κ. Grossetκte, δεν μπορούμε να ελαττώσουμε την προσοχή μας.
Πρέπει να συνεχίσουμε να συμπληρώνουμε το πανόραμα των θαλασσίων μεταφορών, το οποίο, όπως έχω επαναλάβει σε άλλες περιπτώσεις, δεν έχει σήμερα καμία σχέση, ούτε όσον αφορά τον αριθμό των πλοίων, ούτε όσον αφορά τους τόνους των μεταφερόμενων υλικών, ούτε όσον αφορά την ποιότητα και τα συστατικά αυτών των μεταφερόμενων υλικών, με αυτό που μπορεί να ίσχυε πριν από εκατό χρόνια.
Ο κ. Fitzsimons επισήμανε το πρόβλημα της μεταφοράς πυρηνικών αποβλήτων, για παράδειγμα, το οποίο λάβαμε βεβαίως υπόψη κατά τη συζήτηση της δέσμης μέτρων Erica ΙΙ.
Συγκεκριμένα, στην οδηγία σχετικά με τον έλεγχο της κυκλοφορίας, γίνεται λόγος για την ανάγκη τήρησης του κώδικα σχετικά με τα ακτινοβολημένα πυρηνικά καύσιμα, ή αν θέλετε, τα φορτία με ραδιενεργό υλικό.
Επίσης βλέπουμε - και μα αυτό θέλω να απαντήσω σε αυτά που είπαν η κ. Langenhagen και ο κ. Χατζηδάκης - ότι, όπως όλοι γνωρίζουμε εδώ και πολύ καιρό, αν υπάρχει ένας τομέας που είναι συνολικός και παγκοσμιοποιημένος, αυτός είναι ο ναυτιλιακός τομέας.
Τελευταία, προστέθηκε και ο εναέριος τομέας, αλλά ο ναυτιλιακός έχει μεγαλύτερη παράδοση.
Γι' αυτό, πρέπει να προσπαθήσουμε προκειμένου ο Διεθνής Ναυτιλιακός Οργανισμός να ενσωματώσει στο μέγιστο βαθμό τις απαιτήσεις μας.
Μ' αυτήν την έννοια, οι χώρες της Ένωσης δρουν ως ερεθίσματα, ως κινητήρια δύναμη, για τη μετάδοση στο Διεθνή Ναυτιλιακό Οργανισμό της περιβαλλοντικής ευαισθησίας και των απαιτήσεων ασφάλειας και προστασίας του θαλάσσιου περιβάλλοντος, όπως επίσης και των απαιτήσεων της προστασίας της διαβίωσης και της ασφάλειας των πληρωμάτων.
Θέλω να απαντήσω στον κ. Bautista Ojeda ότι οι αρμοδιότητες της Yπηρεσίας για την Ασφάλεια της Nαυσιπλοΐας και της Κανονιστικής Επιτροπής είναι διαφορετικές.
Η λειτουργία της επιτροπής εντάσσεται και ορίζεται με αυστηρό τρόπο στην κοινοτική νομοθεσία για την ασφάλεια, και περιορίζεται στην ψήφιση προτάσεων της Επιτροπής για την ενημέρωση οδηγιών και κανονισμών εν ισχύ.
Γι' αυτό, η Κανονιστική Επιτροπή έχει νομοθετική αρμοδιότητα, ενώ η Υπηρεσία, από τη δική της πλευρά, δεν έχει σε καμία περίπτωση νομοθετική αρμοδιότητα ούτε παρεμβαίνει καθ' οιονδήποτε τρόπο σ' αυτήν, αν και ενδεχομένως μπορεί να μας υποβάλλει υποδείξεις.
Είναι ένα όργανο τεχνικής βοήθειας προς τα κράτη μέλη και την Επιτροπή.
Είναι ένα συμβουλευτικό όργανο, που χρησιμεύει ως παρατηρητήριο εφαρμογής των κοινοτικών κανονισμών, ως στοιχείο διάδοσης των πληροφοριών και, συνεπώς, διαφάνειας προς το σύνολο του τομέα.
Δεν έχει όμως νομοθετική αρμοδιότητα.
Ως εκ τούτου, υπάρχουν δύο διαφορετικά πλαίσια λειτουργίας.
Πιστεύω ότι, πράγματι, η ενσωμάτωση των λιμένων στα διευρωπαϊκά δίκτυα, όπως είπε πριν ένα άλλο μέλος του Κοινοβουλίου στην παρέμβασή του, είναι ένα στοιχείο κλειδί για την προώθηση της ένταξης ή ενσωμάτωσης όλων των συστημάτων μεταφορών στο διατροπικό σύστημα, πράγμα που όλοι επιδιώκουμε.
Θέλω να ολοκληρώσω, κυρίες και κύριοι, ευχαριστώντας σας για τη συνεισφορά σας και για το έργο σας.
Πριν από λίγο, η κ. Langenhagen έλεγε ότι οι επιθεωρητές στους λιμένες εργάζονται πολύ.
Πιστεύω ότι και εσείς, όπως βεβαίως και οι υπηρεσίες της Επιτροπής που έχουν σχέση με το ναυτιλιακό τομέα, εργάζονται επίσης πολύ τον τελευταίο καιρό.
Διαλειτουργικότητα του συμβατικού διευρωπαϊκού σιδηροδρομικού συστήματος
Η ημερήσια διάταξη προβλέπει τη σύσταση για δεύτερη ανάγνωση (A5-0016/2001) του κ. Savary, εξ ονόματος της Επιτροπής Περιφερειακής Πολιτικής, Μεταφορών και Τουρισμού, σχετικά με την κοινή θέση του Συμβουλίου ενόψει έγκρισης του Ευρωπαϊκού Κοινοβουλίου και του Συμβουλίου που αφορά τη διαλειτουργικότητα του συμβατικού διευρωπαϊκού σιδηροδρομικού συστήματος (C5-0564/2000 - 1999/0252(COD))
.
(FR) Σας ευχαριστώ, κύριε Πρόεδρε, για το γεγονός ότι μου δώσατε το λόγο για τη δεύτερη ανάγνωση μιας απόλυτα σημαντικής έκθεσης για το μέλλον του σιδηροδρομικού συστήματος στην Ευρώπη και για τη δημιουργία της Ευρώπης των σιδηροδρόμων.
Αναμφισβήτητα, οι τελευταίοι μήνες υπό την προεδρία της Επιτρόπου de Palacio, θα αποδειχθούν αποφασιστικοί για το μέλλον των σιδηροδρομικών μεταφορών στην Ευρώπη.
Κατόπιν της συνδιαλλαγής επί των εκθέσεων Swoboda/Jarzembowsky, το άνοιγμα, ή η ελευθέρωση των δικτύων, ας το ονομάσουμε όπως θέλουμε, είναι εφεξής πραγματικότητα.
Μένει να υπερβούμε τις πολλαπλές τους τεχνικές ασυμβατότητες, και φυσικά τούτο δεν είναι το ευκολότερο, δεδομένου ότι τα δίκτυα κατασκευάστηκαν με σημαντικές εθνικές ιδιαιτερότητες, τόσο τεχνικές, όσο και βιομηχανικές.
Αντικείμενο του παρόντος σχεδίου οδηγίας είναι ακριβώς η εξασφάλιση της τεχνικής και διαδικαστικής διαλειτουργικότητας της διέλευσης των συνόρων μεταξύ των δεκαπέντε διαφορετικών ευρωπαϊκών δικτύων.
Η κατάσταση σήμερα, είναι εξαιρετικά περίπλοκη.
Υπάρχουν δεκαπέντε συστήματα σήμανσης, πέντε έως έξι ηλεκτρικές τάσεις, διαφορετικά περιτυπώματα, διαφορετικές αποστάσεις των σιδηροτροχιών, διαφορετικές διαδικασίες, διαφορετικές σιδηροδρομικές νοοτροπίες, ασύνδετα συστήματα πληροφοριών μεταξύ των διαφορετικών σιδηροδρομικών εταιρειών, που παρεμποδίζουν την τέλεια κυκλοφορία των σιδηροδρόμων.
Κι αν ήταν εύκολο το άνοιγμα των οδικών δικτύων, καθώς εξαλείφθηκαν αμέσως οι ασυνέχειες, το άνοιγμα των σιδηροδρομικών δικτύων προσκρούει ακόμη στο σύνολο αυτών των τεχνικών εμποδίων.
Το 1996, εγκρίθηκε μια πρώτη οδηγία, της οποίας η εφαρμογή ήταν ευκολότερη, καθώς αφορούσε ένα νέο δίκτυο, το σιδηροδρομικό δίκτυο υψηλής ταχύτητας, και σήμερα μας υποδεικνύει την πορεία που πρέπει να ακολουθήσουμε σε μεθοδολογικό επίπεδο.
Στο επίπεδο αυτό, επιλέχθηκε λοιπόν η εκπόνηση τεχνικών προδιαγραφών διαλειτουργικότητας για κάθε σιδηροδρομικό υποσύστημα, σε συνεννόηση με τις σιδηροδρομικές επιχειρήσεις, τους υπευθύνους διαχείρισης υποδομών και τις βιομηχανίες.
Κάθε ένα από τα υποσυστήματα αποτελεί αντικείμενο μιας προδιαγραφής, η οποία στη συνέχεια θα ισχύει για τα συστατικά στοιχεία, μέσω της πιστοποίησης των υλικών.
Μας περιμένει μεγάλος όγκος εργασίας και έτσι επιλέξαμε να εγκρίνουμε τη διαδικασία που μας ενέπνευσε η υψηλή ταχύτητα, δηλαδή μια βαθμιαία διαδικασία.
Το έργο θα απαιτήσει σημαντικό χρονικό διάστημα, γι' αυτό προέχει να πραγματοποιηθεί άμεση πρόοδος, στα σημεία όπου είναι εύκολο να πραγματοποιηθεί, και με μια ελάχιστη σχέση κόστους/ωφέλειας.
Πρόκειται για την ουσία της μεθόδου: επιλογή και αξιολόγηση του κόστους και της ωφέλειας για το εκάστοτε βήμα σε θέματα διαλειτουργικότητας, προκειμένου να ιεραρχηθεί και να καταστεί προτεραιότητα, ή αντιθέτως, να αποφασιστεί να υλοποιηθεί αργότερα.
Φυσικά, το αντικείμενο ουσιαστικής προόδου, κατά κύριο λόγο, πρέπει να είναι οι ανταλλαγές πληροφοριών, οι μέθοδοι, η τηλεματική, το σύνολο των διαδικασιών διέλευσης των συνόρων και αργότερα, θα εξετάσουμε σταδιακά, μέσω μιας διαδικασίας σύγκλισης, τον τρόπο σταδιακής επίλυσης του προβλήματος των γραμμών, των περιτυπωμάτων και του υλικού.
Αγαπητοί συνάδελφοι, θα πρέπει να ευχαριστήσω το σύνολο των βουλευτών που ασχολήθηκαν με την παρούσα έκθεση, καθώς επιτελέσαμε ένα σημαντικό έργο κατά την πρώτη ανάγνωση.
Κατατέθηκαν και ψηφίστηκαν από το Κοινοβούλιο 46 τροπολογίες.
Από τις 46 τροπολογίες - και τούτη τη φορά οφείλω να επαινέσω το Συμβούλιο, και τη μεσολάβηση της Επιτροπής - 33 έγιναν δεκτές επί της ουσίας, και μπορούμε να πούμε ότι πρόκειται για μια νομοθετική διαδικασία ευρείας συναίνεσης, η οποία θα καταλήξει σήμερα, ή η οποία θα πρέπει να καταλήξει, την ώρα της ψηφοφορίας.
Το Συμβούλιο και η Επιτροπή πράγματι δέχθηκαν πολλές τροπολογίες, και επέτρεψαν στο Κοινοβούλιο μια σαφή απόκλιση σε θέματα συνεργασίας με τους χρήστες, με το προσωπικό, για να συνδεθούν εξαρχής οι υποψήφιες προς ένταξη χώρες με τα έργα αυτά, μια σαφή απόκλιση επίσης σε θέματα παρεκκλίσεων, καθώς ορισμένες χώρες, δικαίως, είχαν προβλήματα παρεκκλίσεων.
Επίσης, το Συμβούλιο συνεισέφερε με σημαντικό τρόπο, σε θέματα ασφαλείας, πρόσβασης των ατόμων περιορισμένης κινητικότητας στα μελλοντικά υλικά.
Εν συντομία, πιστεύω ότι σήμερα θα καταλήξουμε σε ένα κείμενο που θα είναι αρκετά συγκεκριμένο, που θα είναι λειτουργικό αρκετά σύντομα, ενισχυμένο από την εμπειρία της υψηλής ταχύτητας, και που τροφοδοτήθηκε από μια παραδειγματική συνεργασία μεταξύ των διαφορετικών κοινοβουλευτικών ομάδων στους κόλπους της Eπιτροπής Mεταφορών - και θα ήθελα να επαινέσω το σύνολο των συναδέλφων μου από τις διαφορετικές ομάδες - αλλά επίσης μεταξύ της Επιτροπής, του Συμβουλίου και του Κοινοβουλίου, και προσωπικά, εκφράζω την ικανοποίησή μου για το γεγονός ότι ολοκληρώσαμε τόσο σύντομα, για ένα τόσο φιλόδοξο θέμα, το οποίο, σήμερα, θέτει σε πραγματική κίνηση την Ευρώπη των σιδηροδρόμων.
Κυρία Επίτροπε, μένει να ανταποκριθούμε σε δυο άλλα κρίσιμα ζητήματα: το ζήτημα της τιμολόγησης, το οποίο σήμερα ασφαλώς αποτελεί το μεγάλο ζήτημα της μετάβασης από τις οδικές στις σιδηροδρομικές μεταφορές, καθώς και το ζήτημα της χρηματοδότησης των υποδομών - οι διατροπικές πλατφόρμες, για παράδειγμα - οι οποίες είναι απαραίτητες, για να μπορέσουμε, πραγματικά, να επιτύχουμε ταχεία πρόοδο στο εν λόγω θέμα.
Κύριε Πρόεδρε, κυρία Επίτροπε, κυρίες και κύριοι, συνάδελφοι, κατά την μικρής διαρκείας σύνοδο πριν από δύο εβδομάδες εγκρίναμε την αποκαλούμενη "σιδηροδρομική δέσμη" και συμφωνήσαμε ότι αυτό ήταν μια μεγάλη επιτυχία για το Κοινοβούλιο και τις σιδηροδρομικές μεταφορές εμπορευμάτων στην Ευρωπαϊκή Κοινότητα.
Αύριο θα τεθεί σε ψηφοφορία, σε δεύτερη ανάγνωση, η έκθεση Savary για τη διαλειτουργικότητα των συμβατικών σιδηροδρομικών μεταφορών στην Ευρώπη.
Η εναρμόνιση τεχνικών προδιαγραφών αποτελεί απαραίτητη και σημαντική προϋπόθεση για την πραγματοποίηση πιο ασφαλών διασυνοριακών σιδηροδρομικών μεταφορών.
Κατά την πρώτη ανάγνωση, όλες οι πλευρές εργάστηκαν πάρα πολύ και κατέβαλαν σημαντικές προσπάθειες όσον αφορά αυτή την έντονα τεχνική πρόταση της Επιτροπής.
Στο σημείο αυτό, θέλω να ευχαριστήσω θερμά τον εισηγητή, κ. Savary.
Οι προσπάθειες απέφεραν καρπούς.
Όλες οι τροπολογίες που είχε προτείνει το Κοινοβούλιο έγιναν δεκτές από το Συμβούλιο, πλην λίγων εξαιρέσεων.
Η Ομάδα του Ευρωπαϊκού Λαϊκού Κόμματος αναγνωρίζει τις θέσεις της σε ένα μεγάλο μέρος των τροπολογιών που ενσωμάτωσε το Συμβούλιο.
Αυτός είναι και ο λόγος για τον οποίο δεν προτείνουμε περαιτέρω τροποποιήσεις κατά τη δεύτερη ανάγνωση.
Είχα προτείνει πάλι μια τροπολογία στην επιτροπή συνδιαλλαγής, η οποία είχε εγκριθεί από το Κοινοβούλιο κατά την πρώτη ανάγνωση αλλά δεν είχε γίνει δεκτή από το Συμβούλιο.
Για την έγκρισή της έλειπαν τρεις ψήφοι.
Η τροπολογία αφορούσε την αναφορά στο κείμενο ότι η χορήγηση αδειών και η συντήρηση για τα συστήματα προειδοποίησης θα πραγματοποιούνται από ανεξάρτητους αναγνωρισμένους φορείς.
Εκτός από τα κατανοητά οικονομικά συμφέροντα ορισμένων κρατών, η αιτία για την κατάθεση της πρότασης αυτής είναι τα πολυάριθμα σοβαρά περιστατικά που σημειώθηκαν στον τομέα των σιδηροδρόμων που οφείλονται, ενδεχομένως, και σε έναν ανεπαρκή έλεγχο.
Αυτές οι χορηγήσεις αδειών και οι έλεγχοι πραγματοποιούνταν και εξακολουθούν εν μέρει να πραγματοποιούνται από τους ίδιους τους οργανισμούς εκμετάλλευσης και όχι από ανεξάρτητους τρίτους φορείς, όπως θα έπρεπε.
Κατά τη συζήτηση στην επιτροπή συνδιαλλαγής, όλα τα μέρη, συμπεριλαμβανομένης της Επιτροπής, έδειξαν μεγάλη κατανόηση για το σημείο αυτό.
Η διατύπωση που επιλέχθηκε τώρα στο άρθρο 18, παράρτημα VII, λαμβάνει έως ένα βαθμό υπόψη τις προτάσεις μας.
Πάντως, δεν μπορούμε να είμαστε απόλυτα ικανοποιημένοι σήμερα.
Έχοντας υπόψη την υπόσχεση της Επιτροπής ότι θα επανεξετάσει το θέμα της χορήγησης αδειών και της συντήρησης των σιδηροδρομικών συστημάτων από ανεξάρτητους και εξειδικευμένους φορείς στο πλαίσιο της "σιδηροδρομικής δέσμης" , μπορούμε σήμερα να εγκρίνουμε το ταχύτερο δυνατό το συμβιβασμό που επιτεύχθηκε και να μην υποβάλουμε περαιτέρω τροπολογίες στην Oλομέλεια.
Πάντως, στις μελλοντικές νομοθεσίες για το σιδηροδρομικό τομέα, θα παρατηρούμε προσεκτικά αν η Επιτροπή τηρεί τις υποσχέσεις της.
Κύριε Πρόεδρε, κυρία Επίτροπε, αξιότιμοι κύριοι συνάδελφοι, θέλω βέβαια καταρχήν να συγχαρώ το συνάδελφο Savary για την εργασία του, η οποία είναι τόσο καλή ώστε μπορούμε να την ολοκληρώσουμε ήδη χωρίς να χρειάζεται να τεθεί σε κίνηση η συναρπαστική διαδικασία συνδιαλλαγής, την οποία ανέμενα με τόση χαρά.
Αλλά χαίρομαι - και αυτό μόλις υπογραμμίστηκε - διότι με τη "σιδηροδρομική δέσμη" που κατέστη δυνατό να εγκρίνουμε πρόσφατα, και στην οποία ο συνάδελφος Jarembowski και εγώ ο ίδιος αφιερώσαμε πολύ χρόνο, διαθέτουμε μια αποτελεσματική νομοθεσία, στην οποία συνέβαλε σημαντικά και η κ. Επίτροπος.
Δεν πρόκειται λοιπόν για έναν οποιοδήποτε συμβιβασμό χωρίς αξία αλλά για μια πραγματικά ικανοποιητική δέσμη!
Δεύτερον, τίθεται το εξής ερώτημα: Μπορούμε τώρα να εφησυχάσουμε;
Τα προβλήματα στο σιδηροδρομικό τομέα έχουν επιλυθεί;
Ο συνάδελφος Savary τόνισε ήδη ότι υπάρχουν ακόμη εκκρεμή θέματα.
Όσον αφορά το ζήτημα της ελευθέρωσης της αγοράς για τις εμπορευματικές και επιβατικές μεταφορές, η κ. Επίτροπος ήδη ανέφερε ορισμένους τομείς και άρχισε ήδη τις σχετικές εργασίες.
Θεωρώ ότι αυτό είναι πολύ σημαντικό από την άποψη των συνθηκών και της διευθέτησης του χρόνου εργασίας.
Το μεγάλο πρόβλημα είναι ο ανταγωνισμός μεταξύ των σιδηροδρομικών και των οδικών μεταφορών.
Αυτό που επιτύχαμε τώρα και θα αποφασίσουμε αύριο καθιστά το σιδηροδρομικό τομέα πιο ανταγωνιστικό.
Όλοι εκείνοι που μιλούν πάντα για τον ανταγωνισμό πρέπει επίσης να κατανοήσουν τα εξής: ανταγωνισμός σημαίνει ή πρέπει να σημαίνει ότι οι αρχικές ευκαιρίες και οι συνθήκες ανταγωνισμού πρέπει να είναι ίσες έως ένα βαθμό, αλλά αυτό βέβαια δεν είναι καθόλου δεδομένο όσον αφορά τις σιδηροδρομικές και τις οδικές μεταφορές.
Όταν μιλούμε τώρα, υπό τη σουηδική Προεδρία, για τη βιώσιμη ανάπτυξη και προβάλλουμε τη σημασία του περιβάλλοντος, όταν συζητούμε τώρα, σε σχέση με μια πρόταση για την ενεργειακή ανεξαρτησία της Ευρωπαϊκής Ένωσης, για τον περιορισμό αυτής της ανεξαρτησίας, αυτό σημαίνει ότι πρέπει να λαμβάνουμε περισσότερο υπόψη και το σιδηροδρομικό τομέα.
Ενσυνείδητα δεν λέω να δώσουμε προτεραιότητα στον τελευταίο.
Διότι θα ήταν ήδη ένα σημαντικό επίτευγμα αν εξασφαλίζαμε για τους σιδηροδρόμους την ίδια θέση από πλευράς ανταγωνισμού που κατέχει ο οδικός τομέας.
Ανέφερα ήδη το ζήτημα της διευθέτησης του χρόνου εργασίας.
Δεν συζητώ καν την υπερβολική μείωση των τιμών - στον τομέα των μεταφορών με φορτηγά - ως αποτέλεσμα του καθεστώτος των φαινομενικά ανεξάρτητων επαγγελματιών: πρόκειται για αυτό που έχουμε ήδη αναφέρει συχνά και αποκαλούμε "υπόθεση και καθεστώς Willi Betz" .
Ούτε και μιλώ για τα ζητήματα του καθορισμού των τιμών που αφορούν βέβαια και τα εξωτερικά στοιχεία κόστους.
Τα ζητήματα αυτά είναι όμως καθοριστικής σημασίας όσον αφορά τη διεύρυνση.
Όταν βλέπουμε πόσο διαφορετική είναι η κατάσταση του σιδηροδρομικού τομέα στις υποψήφιες χώρες και πόσο κακές ή ακόμη και άθλιες είναι ορισμένες υποδομές, τότε πρέπει να καταβάλουμε κάθε δυνατή προσπάθεια για να αντιμετωπίσουμε τα προβλήματα αυτά όχι μόνο στην Ευρωπαϊκή Ένωση αλλά και στις υποψήφιες χώρες.
Διότι ένα άριστο και πλέον εκσυγχρονισμένο σιδηροδρομικό σύστημα προς την πορεία της ολοκλήρωσης στο δυτικό μέρος αυτής της ηπείρου, δεν χρησιμεύει σε τίποτε αν δεν βελτιωθεί παράλληλα η κατάσταση στην Ανατολική και στη Νότια Ευρώπη.
Η συμβολή της Ευρώπης πρέπει να είναι σημαντική και όσον αφορά το θέμα αυτό.
Κύριε Πρόεδρε, κυρία Επίτροπε, κύριοι συνάδελφοι, θέλω και εγώ να συγχαρώ τον κ. Savary για την αποφασιστικότητα με την οποία εργάστηκε και για την επιτυχημένη του έκθεση για αυτό το σημαντικό, αλλά δύσκολο θέμα.
Η έκθεση αυτή, μαζί με τις εκθέσεις που στοχεύουν στην ελευθέρωση των σιδηροδρόμων στην αγορά, τις οποίες εγκρίναμε την περασμένη εβδομάδα, αποτελούν μείζονα τομή στην ανάπτυξη των ευρωπαϊκών σιδηροδρόμων.
Κατά τη διάρκεια της φινλανδικής Προεδρίας ξεκινήσαμε το έργο αυτό, το οποίο συνέχισε επιτυχώς η Γαλλία.
Η βελτίωση της ανταγωνιστικότητας των σιδηροδρόμων είναι απαραίτητη προκειμένου να εκτονωθεί η συμφόρηση των εθνικών οδών και των αεροδρομίων.
Η ανάπτυξη των σιδηροδρομικών μεταφορών συνιστά επίσης ένα βήμα προς τις περιβαλλοντικά βιώσιμες μεταφορές.
Η βελτίωση της διαλειτουργικότητας του σιδηροδρομικού συστήματος αποτελεί απαραίτητη προϋπόθεση για την επιτυχία ολόκληρης της σιδηροδρομικής δέσμης.
Στο θέμα αυτό χρονοτριβήσαμε υπερβολικά, όμως τώρα ο κ. Savary κατάφερε να λύσει τον γόρδιο αυτό δεσμό.
Πρέπει να γίνουν ακόμη πολλά, όμως τώρα έγινε μια καλή αρχή στο έργο αυτό.
Η Ομάδα μας υποστηρίζει την πρόταση του κ. Savary να εγκρίνουμε την κοινή θέση του Συμβουλίου όπως έχει.
Στην κοινή θέση έχουν ληφθεί υπόψη οι σημαντικότερες τροποποιήσεις του Κοινοβουλίου και έτσι η πρόταση προωθείται γρήγορα.
Ταυτόχρονα πρέπει να θυμόμαστε ότι η διαλειτουργικότητα του σιδηροδρομικού δικτύου είναι ένα μακροπρόθεσμο σχέδιο.
Γι' αυτό είναι σημαντικό να καθορίσουμε συγκεκριμένο χρονοδιάγραμμα για την υλοποίηση των έργων και να προσδιορίσουμε το δίκτυο στο οποίο πρέπει πραγματικά να δοθεί προτεραιότητα.
Θέλω ακόμη να ευχαριστήσω τον κ. Savary και για το ότι κατανόησε τις ιδιαίτερες ανάγκες της Φινλανδίας.
Ο συμβιβασμός που επετεύχθη όσον αφορά τη χρησιμοποίηση των ρωσικών βαγονιών στις μεταφορές μεταξύ Φινλανδίας και Ρωσίας δεν θέτει σε κίνδυνο τους στόχους της έκθεσης, εξασφαλίζει όμως την απρόσκοπτη συνέχιση των μεταφορών στα ανατολικά σύνορα της Ένωσης.
Πιστεύω ότι η σημασία της απόφασης αυτής για ολόκληρη την Ένωση θα καταστεί εμφανής στη φάση κατά την οποία θα αρχίσει στην πράξη η εκμετάλλευση των τεράστιων φυσικών πόρων της Βορειοδυτικής Ρωσίας.
) Κύριε Πρόεδρε, κυρία Επίτροπε, κ. Savary, θα θέλαμε αρχικά να τα είχαμε κάνει όλα αυτά χωρίς συζήτηση, ωστόσο η συζήτηση είναι καλό να γίνεται προκειμένου να αναφέρονται τα καλά πράγματα που έχουν πραγματοποιηθεί.
Έγινε μία καλή διαβούλευση.
Ζητήσατε να υπάρξει καλή διαβούλευση με τους κοινωνικούς εταίρους, με τον κλάδο των σιδηροδρόμων, ωστόσο δώσατε και εσείς ο ίδιος το παράδειγμα πραγματοποιώντας καλές διαβουλεύσεις, έτσι ώστε να έχουμε με την έκθεσή σας μία χρήσιμη αφετηρία.
Μιλούμε εδώ για τη λεγόμενη "σιδηροδρομική δέσμη" .
Το πρώτο μέρος του της δέσμης ήταν η ελευθέρωση, το άνοιγμα των διεθνών μεταφορών, το οποίο συζητήθηκε την προηγούμενη φορά.
Το δεύτερο μέρος είναι η διαλειτουργικότητα, δηλαδή η δυνατότητα μεταφοράς μεταξύ χωρών οι οποίες εφαρμόζουν διαφορετικά συστήματα.
Το τρίτο μέρος δεν έχει εφαρμοστεί ακόμα.
Το είπα και την προηγούμενη φορά.
Όσον αφορά το τρίτο μέρος - το οποίο δεν μπορεί να το αναλάβει αποκλειστικά αυτή η Επιτροπή, καταλαβαίνουμε δε ότι η Επίτροπος Wallstrφm θα πρέπει να εργαστεί σκληρά για το ζήτημα αυτό κατά την επόμενη περίοδο - σημαίνει, πιστεύουμε, ότι οι προδιαγραφές για τις εκπομπές καυσαερίων και τη χρήση ενέργειας θα πρέπει να βελτιωθούν στο πλαίσιο της λεγόμενης "σιδηροδρομικής δέσμης" .
Όλοι γνωρίζουν ότι καθίστανται αυστηρότερες οι προδιαγραφές για τα φορτηγά οχήματα, δηλαδή ότι μειώνονται τα σχετικά πλεονεκτήματα για τους σιδηροδρόμους, κάτι που σημαίνει ότι, εφόσον δεχθούμε ότι αυτό το μέσον μεταφορών είναι καλύτερο από άλλα, θα πρέπει να κάνουμε κάτι για τις προδιαγραφές εκπομπών καυσαερίων.
Θα ήθελα να αναφερθώ εν συντομία σε άλλα, ελάσσονος σημασίας ζητήματα, ας πούμε ελάσσονος.
Διαπιστώνουμε τη στιγμή αυτή ότι χρειάζονται κολοσσιαίες επενδύσεις στον τομέα των σιδηροδρόμων.
Οι κολοσσιαίες αυτές επενδύσεις αναφέρονται και στην τροπολογία 9, θα πρέπει δε να προέλθουν τόσο από το κράτος όσο και από τον τομέα.
Όταν λέω κράτος, και εδώ βρισκόμαστε συγχρόνως σε μια άλλη δέσμη, αναφέρομαι στις εξωτερικές δαπάνες, όπως αναφέρθηκε μόλις.
Θα πρέπει να παραμείνει κάποια μορφή στήριξης προκειμένου ο τομέας των σιδηροδρόμων να παραμείνει σε ένα συγκεκριμένο επίπεδο, ούτως ώστε να είναι βέβαια ανταγωνιστικός, αλλά να δέχεται στήριξη συγχρόνως.
Φαίνεται αντιφατικό κάτι τέτοιο, ωστόσο θα πρέπει να δώσουμε προσοχή στο σημείο αυτό στη συζήτησή μας σχετικά με τη Λευκή Βίβλο.
Το δεύτερο ζήτημα που με απασχολεί είναι εάν η Ευρωπαϊκή Επιτροπή πραγματοποίησε κοινωνικό διάλογο και έρευνα για τα προσόντα των ανθρώπων που εργάζονται στον τομέα των σιδηροδρόμων, προσόντα τα οποία χρειάζονται κυρίως προκειμένου να καταστεί δυνατή η διαλειτουργικότητα.
Δεν γνωρίζω εάν έχει δημοσιευτεί μέχρι τώρα αυτή η έρευνα και ποια είναι τα αποτελέσματα στα οποία καταλήγει ή τι θα σημάνει για το μέλλον.
Θα πρέπει να μιλούμε μία συγκεκριμένη γλώσσα.
Ποια γλώσσα;
Την αγγλική όπως στη ναυτιλία ή την αεροπορία κατά τις διεθνείς μεταφορές;
Θα υιοθετηθεί και η αγγλική για τους σιδηροδρόμους;
Σε αυτή την περίπτωση υποθέτω ότι και εδώ στο Κοινοβούλιο θα πρέπει να μιλούμε αποκλειστικά την αγγλική.
Κάτι τέτοιο θα διευκόλυνε την επικοινωνία γενικά.
) Κύριε Πρόεδρε, πριν από τη συζήτηση στις 16 Μαΐου πέρυσι στο Κοινοβούλιο, ο κ. Savary μας έδειξε ότι ο εκσυγχρονισμός, οι αυξήσεις κλίμακας και η διεθνοποίηση των σιδηροδρόμων είναι έννοιες διαφορετικές από μία απλή τάση της μόδας που προέρχεται από το τέλος του προηγούμενου αιώνα.
Η τάση αυτή δημιουργήθηκε καθώς το δημόσιο αποσύρεται και καθίσταται έτσι περιττό μέσω της ελευθέρωσης και των ιδιωτικοποιήσεων.
Ο εισηγητής κατέστησε σαφές ότι μία πολιτική εκσυγχρονισμού δεν χρειάζεται να είναι εις βάρος της επιβίωσης των σιδηροδρόμων ή των παρεκκλίσεων για περιοχές τις οποίες χωρίζει η θάλασσα από την υπόλοιπη Ευρώπη.
Πολλά από όσα αποφασίσαμε πέρυσι έχουν υιοθετηθεί τώρα από το Συμβούλιο.
Συγχαίρω τον εισηγητή για το αποτέλεσμα αυτό.
Αντίθετα από τις προτάσεις του κ. Jarzembowski, η πολιτική μου ομάδα συμφωνεί με το αποτέλεσμα αυτό.
Δεν θα αναφερθώ τώρα στις τεχνικές λεπτομέρειες της πρότασης, αλλά θα ήθελα να επιστήσω την προσοχή σας σε προβλήματα που εμφανίζονται διαρκώς.
Χρειάζεται να παραμείνουμε σε εγρήγορση απέναντι σε εξελίξεις οι οποίες απειλούν διαρκώς τη συνοχή του ευρωπαϊκού σιδηροδρομικού δικτύου.
Κατά το 19ο αιώνα το διαφορετικό πλάτος των σιδηροδρομικών γραμμών και τα διαφορετικά είδη σιδηροτροχιών εμπόδιζαν τους σιδηροδρόμους να λειτουργούν ως ένα σύνολο σε ευρωπαϊκό επίπεδο.
Για την κατάσταση αυτή δεν ευθύνονταν μόνο τα διάφορα κράτη αλλά και οι σιδηροδρομικές επιχειρήσεις οι οποίες ανταγωνίζονταν η μία την άλλη.
Εντός της Ευρωπαϊκής Ένωσης τα Πυρηναία όρη εξακολουθούν να αποτελούν ένα χερσαίο σύνορο όπου θα πρέπει να αλλάζει το πλάτος των σιδηροτροχιών.
Κατά τον 20ό αιώνα, ο εξηλεκτρισμός και τα συστήματα ασφαλείας που συνδέονται με αυτόν συνέβαλαν στην εκ νέου κατάτμηση του σιδηροδρομικού δικτύου.
Εκεί που η ατμομηχανή μπορούσε ακόμα να διασχίζει τα σύνορα, έπρεπε τώρα να αλλάζουν οι αμαξοστοιχίες εξαιτίας της διαφοράς στην τάση του δικτύου.
Οι απειλές του 21ου αιώνα ελλοχεύουν σε ένα συνδυασμό της τεχνικής ανάπτυξης και του ανταγωνισμού.
Μέχρι πρόσφατα φαινόταν ότι η τεχνική μαγνητικής αιώρησης στη Γερμανία θα προκαλούσε εκ νέου διαφορές στο σιδηροδρομικό δίκτυο.
Στις Κάτω Χώρες εξακολουθεί να συζητάται μία τέτοια γραμμή στη διαδρομή Αμστερνταμ - Lelystad - Groningen, ακόμα και τώρα που δεν υπάρχει πλέον δυνατότητα να συνεχίζει αυτή η γραμμή μέσω Βρέμης και Αμβούργου.
Παρόλο που η τεχνική αυτή μπορεί να είναι ιδιαίτερα ενδιαφέρουσα από ορισμένες απόψεις, βραχυπρόθεσμα σημαίνει πρώτα απ' όλα ένα σύστημα διαφορετικό από το υπόλοιπο δίκτυο.
Δεν θα πρέπει να επικρατήσουν εδώ τα συμφέροντα ορισμένων επιχειρήσεων οι οποίες θέλουν να καταστήσουν κερδοφόρο τη νέα τους τεχνική.
Παρά την ευρωπαϊκή ολοκλήρωση, βλέπουμε ακόμα και σήμερα ένα διαρκή κατακερματισμό του σιδηροδρομικού δικτύου.
Εξακολουθεί να είναι δύσκολος ο καθορισμός διεθνών ρυθμίσεων για τους σιδηροδρόμους.
Τα εισιτήρια των σιδηροδρόμων για μακρινές αποστάσεις πρέπει ακόμη να αγοράζονται συχνά εκτός της χώρας αναχώρησης.
Σχετικά πρόσφατα ακόμα μπορούσε κανείς να μεταβεί κατευθείαν με ένα επιβατηγό τρένο από την Κολωνία στην Αθήνα, από το Παρίσι στη Λισαβόνα ή από το Αμστερνταμ στην Κοπεγχάγη.
Όχι όμως πλέον.
Πριν από τέσσερις μήνες καταργήθηκε η απευθείας νυκτερινή αμαξοστοιχία που έκανε τη διαδρομή Στοκχόλμη - Βερολίνο.
Εκτός από την εφαρμογή τεχνικών μέτρων, στην οποία αναφέρεται αυτή η έκθεση, είναι απολύτως απαραίτητο να τεθεί τέλος στον κατακερματισμό των σιδηροδρομικών μεταφορών.
Θα πρέπει επίσης να τεθεί τέλος στη σημερινή κατάσταση, κατά την οποία οι σιδηρόδρομοι προωθούν τους επιβάτες μεγάλων αποστάσεων προς τα αεροπλάνα και τη μεταφορά εμπορευμάτων προς τα φορτηγά οχήματα.
Κύριε Πρόεδρε, σε μία διαρκώς διευρυνόμενη εσωτερική αγορά οι διαφορές μεταξύ των συστημάτων αποτελούν όλο και μεγαλύτερο πρόβλημα.
Στον τομέα των σιδηροδρόμων τα 15 κράτη μέλη της Ένωσης εφαρμόζουν τέσσερα διαφορετικά συστήματα ηλεκτροδότησης και 15 διαφορετικά συστήματα σήμανσης.
Σε 10 χρόνια θα έχει ίσως η Ένωση 25 ή 27 κράτη μέλη.
Μπορεί τότε οι διαφορές μεταξύ των συστημάτων να είναι ακόμα μεγαλύτερες.
Το πρόβλημα αυτό δεν μπορεί να επιλυθεί προτείνοντας νέες και, απ' ό,τι φαίνεται, σύγχρονες λύσεις.
Όταν το προηγούμενο καλοκαίρι έγιναν τα εγκαίνια της μεγαλύτερης συνδυασμένης γέφυρας και σήραγγας της Ευρώπης προκειμένου να συνδεθούν η Σουηδία και η Δανία, θα μπορούσε να πιστέψει κανείς ότι το πρόβλημα της έλλειψης συμβατότητας δικτύου είχε επίσης επιλυθεί, ωστόσο το αντίθετο ακριβώς συμβαίνει.
Και σα να μην έφταναν όλα αυτά οι αμαξοστοιχίες κυκλοφορούν στην αριστερή πλευρά στη Σουηδία, ενώ στη Δανία στα δεξιά.
Υπάρχουν πολλές και διάφορες αιτίες για τις τόσο μεγάλες διαφορές που παρατηρούνται στις διάφορες χώρες της Ευρώπης.
Οι διαφορές αυτές οφείλονται στο σύνολό τους σε ιστορικούς λόγους.
Ένας από αυτούς τους λόγους είναι ότι ο εξηλεκτρισμός πραγματοποιήθηκε στις διάφορες ευρωπαϊκές χώρες σε κάπως διαφορετικές φάσεις.
Ένας άλλος λόγος είναι απολύτως σκόπιμος - στόχος ήταν να μην είναι εύκολο να εισέλθει ένα τρένο έτσι απλά σε μία άλλη χώρα.
Στη σημερινή Ευρώπη, όπου, αντίθετα από την παλαιά λογική, μιλούμε για τις τέσσερις ελευθερίες και όπου οι άνθρωποι, τα αγαθά, τα κεφάλαια και οι υπηρεσίες θα πρέπει να διακινούνται απολύτως ελεύθερα μεταξύ των συνόρων, κάθε εμπόδιο αποτελεί πρόβλημα και θα πρέπει να απομακρύνουμε εμπόδια διαφόρων ειδών.
Χρειαζόμαστε την εναρμόνιση και τη λειτουργική συμβατότητα σε διάφορους τομείς.
Γι' αυτό είναι σημαντικό το βήμα που πραγματοποιεί η Ευρωπαϊκή Επιτροπή αναλαμβάνοντας την πρωτοβουλία προκειμένου να καταλήξουμε προοδευτικά σε ένα κοινό σύστημα στους σιδηροδρόμους.
Ένα προφανές πρώτο βήμα αφορά ακριβώς τα διευρωπαϊκά σιδηροδρομικά συστήματα.
Είναι σημαντικό να διαπνέεται το έργο αυτό από δύο ιδέες.
Η πρώτη ιδέα είναι ότι χρειαζόμαστε βέβαια κάποιο χρόνο.
Διότι οι προσπάθειες αυτές θα κοστίσουν σημαντικά ποσά, και μάλιστα όταν τελικά περάσουμε από τα διευρωπαϊκά στα υπόλοιπα δίκτυα.
Επιπλέον, θα πρέπει από κοινού με τις χώρες της Κεντρικής και Ανατολικής Ευρώπης να πραγματοποιήσουμε μακροπρόθεσμα το ίδιο έργο στις χώρες αυτές.
Η δεύτερη ιδέα είναι ότι, βραχυπρόθεσμα τουλάχιστον, είναι δυνατό να υπάρξουν λύσεις χωρίς να εφαρμόζεται το ίδιο σύστημα σε όλες τις χώρες.
Το γεγονός ότι σήμερα κιόλας μπορεί μία αμαξοστοιχία να διασχίσει τα σύνορα χωρών της Ευρώπης δείχνει ότι κάτι τέτοιο είναι δυνατόν, καθώς μάλιστα μπορούν να χρησιμοποιούνται και νέες τεχνικές στη μηχανή των τρένων.
Κύριε Πρόεδρε, κύριε Επίτροπε, αγαπητοί συνάδελφοι, η έκθεση αυτή είναι ένα θαυμάσιο παράδειγμα του τρόπου με τον οποίο αυτό το Κοινοβούλιο επιτυγχάνει τη λήψη γρήγορων αποφάσεων και την αποφυγή μιας επιτροπής συνδιαλλαγής, και μια τρίτη ανάγνωση όσον αφορά ένα θέμα τόσο σημαντικό όσο είναι η διαλειτουργικότητα των σιδηροδρόμων στην Ευρωπαϊκή Ένωση.
Για αυτόν τον λόγο θα ήθελα να συγχαρώ τον συνάδελφο Gilles Savary για την ικανότητα διαλόγου που επέδειξε, για τις ικανότητές του και για το ότι έδειξε ότι είναι ουσιαστική η παρέμβαση του Ευρωπαϊκού Κοινοβουλίου προκειμένου να επιτευχθεί η ενίσχυση κανόνων τόσο σημαντικών όπως είναι οι κοινωνικοί κανόνες, η ενίσχυση της θέσης των χρηστών ή η διεύρυνση προς την ανατολή.
Πρόκειται για μια προειδοποίηση προς εκείνους που θέλουν να μειώσουν την ικανότητα παρέμβασης του Κοινοβουλίου μας υπέρ της ταχύτητας λήψης αποφάσεων.
Η συγκεκριμένη οδηγία, η οποία συμπληρώνει εκείνες που εγκρίναμε στην τελευταία μίνι-συνεδρίαση των Βρυξελλών, θα επιτρέψει, τουλάχιστον αυτό ελπίζω, να περάσουμε στην Ευρώπη πέρα από τις καλές προθέσεις αποδίδοντας στις σιδηροδρομικές μεταφορές έναν ρόλο σημαντικότερο από αυτόν που έχει σήμερα σε σχέση με τις οδικές μεταφορές.
Για μια χώρα όπως η Πορτογαλία που βρίσκεται στο νοτιοδυτικό άκρο της Ευρώπης, είναι ουσιαστικής σημασίας η διαλειτουργικότητα των σιδηροδρομικών μεταφορών.
Πάντα εξαρτάται από τις υπόλοιπες χώρες ποιος θα μείνει στο τέλος και ποιος στην αρχή μιας σιδηροδρομικής γραμμής για να υπάρχει έντονη σιδηροδρομική κυκλοφορία.
Η σύνδεση των λιμένων με τους διαλειτουργικούς σιδηροδρόμους αποτελεί αποφασιστικό βήμα για τη βελτίωση των παρεχόμενων υπηρεσιών, τη μείωση του κόστους των μεταφορών και την κερδοφορία των ευρωπαϊκών σιδηροδρομικών επιχειρήσεων.
Κύριε Πρόεδρε, κυρία de Palacio, κύριοι συνάδελφοι, παρόλο που είμαι υπέρ των οδικών μεταφορών, χαίρομαι που επιτύχαμε ένα καλό αποτέλεσμα και πολύ περισσότερο ως αποτέλεσμα του φιλόπονου έργου του κ. Savary.
Είναι σαφές ότι πρέπει να βελτιωθεί η ανταγωνιστικότητα των σιδηροδρόμων και αυτό είναι ιδιαίτερα σημαντικό για την Κεντρική Ευρώπη που παρουσιάζει κυκλοφοριακή συμφόρηση.
Η Ευρώπη χρειάζεται μία συντονισμένη πολιτική των σιδηροδρόμων που θα βασίζεται σε έναν κοινό στόχο.
Οι σιδηροδρομικές μεταφορές πρέπει να αποτελέσουν αντικείμενο μιας ανοιχτής και λεπτομερούς εξέτασης που θα μετρά το όφελος και το κόστος.
Έτσι, η βιομηχανία και οι περιβαλλοντικές οργανώσεις θα μπορέσουν να φθάσουν σε αμοιβαία κατανόηση.
Και αυτό το θαύμα είναι ακόμη δυνατό.
Η βελτίωση της ανταγωνιστικότητας των σιδηροδρόμων πρόκειται να συντελεστεί, κατά πρώτον, με τη μείωση του κόστους των σιδηροδρομικών μεταφορών και με τη βελτίωση του επιπέδου των υπηρεσιών που προσφέρουν.
Τη στιγμή αυτή οι σιδηροδρομικές μεταφορές, δυστυχώς, κοστίζουν ακόμη υπέρογκα ποσά στους φορολογούμενους, είτε χρησιμοποιούν το τρένο είτε όχι.
Είναι καιρός πλέον να εκλείψουν οι αναποτελεσματικοί κρατικοί δεινόσαυροι από τον δρόμο της νέας, αποτελεσματικής και στο πνεύμα της παροχής υπηρεσιών επιχειρηματικής δραστηριότητας.
Οι σιδηροδρομικές επιχειρήσεις είναι ακόμη σε μεγάλο βαθμό λείψανο του παρελθόντος και το επίπεδο των υπηρεσιών τους είναι χαμηλό και ανελαστικό όσον αφορά τις εμπορευματικές μεταφορές.
Οι μεταφορές επιβατών, πάλι, αποτελούν έναν εξολοκλήρου ανεξάρτητο χώρο, όπου η τήρηση του προγράμματος θεωρείται απερίφραστα ο πλέον σημαντικός συντελεστής της παροχής υπηρεσιών.
Η υπό εξέταση πρόταση οδηγίας είναι στο σύνολό της λογική.
Η ενοποίηση των τεχνικών προδιαγραφών οδηγεί στη βελτίωση της ανταγωνιστικότητας των σιδηροδρόμων χωρίς αρνητικές επιπτώσεις στη θέση των υπόλοιπων μέσων μεταφοράς.
Η ιεράρχηση των δράσεων, βάσει των αναλύσεων κόστους - οφέλειας, αποτελεί επίσης σημαντικό συντελεστή, με τη βοήθεια του οποίου μπορούμε να υλοποιήσουμε πρώτα τα πλέον επείγοντα μέτρα χωρίς σπατάλες χρήματος.
Ειδικά αυτή η οδηγία αποτελεί παράδειγμα της προστιθέμενης αξίας που μπορεί να προσφέρει η συνεργασία σε επίπεδο ΕΕ.
Θέλω ακόμη στο σημείο αυτό να σας υπενθυμίσω ένα σημαντικό για τη Φινλανδία ζήτημα.
Η Φινλανδία έχει πάνω από χίλια χιλιόμετρα κοινά σύνορα με τη Ρωσία.
Οι διασυνοριακές μεταφορές με τη Ρωσία ανέρχονται στο 40% των εμπορευματικών μεταφορών της κρατικής επιχείρησης σιδηροδρόμων.
Λόγω του ότι η Φινλανδία και η Ρωσία έχουν την ίδια απόσταση των αξόνων των γραμμών, που διαφέρει από τις υπόλοιπες χώρες της ΕΕ, στη Φινλανδία κινούνται επίσης πολλά ρωσικά βαγόνια κατασκευασμένα σύμφωνα με τα πρότυπα GOST.
Η Φινλανδία έχει κατηγορηθεί, άλλοτε δικαιολογημένα και άλλοτε αδικαιολόγητα, για την πολιτική της φινλανδοποίησης.
Η χρησιμοποίηση όμως των ρωσικών βαγονιών στις διασυνοριακές μας μεταφορές οφείλεται στο ότι, όταν αποστέλλουμε τα δικά μας βαγόνια πέραν των συνόρων, συχνά βλέπουμε για τελευταία φορά τα πίσω τους φανάρια.
Για πρακτικούς λόγους, είναι απαραίτητο να μπορούμε να χρησιμοποιούμε τα ρωσικά βαγόνια και στη συνέχεια.
Ο εισηγητής κ. Savary έκανε ό,τι καλύτερο μπορούσε για να λάβει υπόψη του αυτό το ζήτημα και γι' αυτό θέλω να του εκφράσω τις ευχαριστίες μου.
Κύριοι συνάδελφοι, από την εφεύρεση της ατμομηχανής Rocket του Stephenson μέχρι σήμερα έχουμε κάνει μεγάλα βήματα προόδου στις σιδηροδρομικές μεταφορές.
Ανεξαρτήτως όμως από αυτό, βρισκόμαστε ακόμη μακριά από τον τελικό σταθμό του έργου μας.
Εφόσον σε τελική ανάλυση τα λεγόμενά μου δεν είναι και τόσο αθάνατα, θα αφήσω αχρησιμοποίητα ακόμη 45 δευτερόλεπτα του χρόνου μου.
Κύριε Πρόεδρε, κυρία Επίτροπε, αγαπητοί συνάδελφοι, ό,τι είχε σημασία αναφέρθηκε ήδη και δεν μπορώ παρά να το υπογραμμίσω, αλλά το κάνω ευχαρίστως.
Συγχαίρω λοιπόν το συνάδελφό μου, Gilles Savary, για την έκθεση που υπέβαλε και για το γεγονός ότι επέτρεψε να αντιμετωπιστούν τα κοινοβουλευτικά εμπόδια όσον αφορά την οδηγία για τη διαλειτουργικότητα του συμβατικού διευρωπαϊκού σιδηροδρομικού συστήματος.
Αυτό ήταν και εξαιρετικά επείγον διότι η διαλειτουργικότητα αποτελεί την προϋπόθεση και τη βάση για την ελευθέρωση στον τομέα των διεθνών μεταφορών εμπορευμάτων επίσης, την οποία θέσαμε σε κίνηση από κοινού βάσει της "σιδηροδρομικής δέσμης" .
Οι δυσκολίες που υπάρχουν στις συμβατικές σιδηροδρομικές μεταφορές σε αντίθεση με τις γραμμές υψηλής ταχύτητας οφείλονται στο γεγονός ότι στην Ευρώπη υπάρχουν εθνικά συστήματα που είναι σε μεγάλο βαθμό ασύμβατα, τα οποία έχουν πραγματοποιήσει μια τεράστια ποσότητα επενδύσεων και η ανακατασκευή και μετατροπή τους είναι δυνατές μόνο σταδιακά, με παράλληλη συνέχιση της λειτουργίας τους, και ενόψει βέβαια του υφιστάμενου ανταγωνισμού έναντι των άλλων μεταφορικών μέσων.
Εντούτοις, η διαδικασία σύγκλισης πρέπει να επιταχυνθεί για το μέλλον του σιδηροδρομικού τομέα.
Επομένως, η οδηγία πρέπει να εφαρμοσθεί σύντομα.
Αυτό ενδείκνυται επίσης και για τη δημιουργία μιας εσωτερικής αγοράς στον τομέα του εφοδιασμού.
Ελπίζω ότι οι προβλεπόμενοι οργανισμοί και διαδικασίες για την κατάρτιση τεχνικών προδιαγραφών θα καθιερωθούν σύντομα και ότι η προσοχή θα εστιασθεί καταρχήν σε έργα που μπορούν να υλοποιηθούν ταχέως: δηλαδή, στις εγκαταστάσεις χειρισμού, ελέγχου και σηματοδότησης.
Εκτός από τις τεχνικές προδιαγραφές, ο εισηγητής και το Κοινοβούλιο ενσωμάτωσαν στην οδηγία και κοινωνικές διατάξεις, καθώς και τη στρατηγική συνεκτίμηση των υποψήφιων χωρών κατά την κατάρτιση των ΤΠΔ.
Αυτό είναι σωστό.
Βέβαια, όσον αφορά τις πτυχές της ασφάλειας, θα είχα ευχηθεί μια σαφέστερη ψήφο υπέρ της πιστοποίησης από ανεξάρτητους τρίτους φορείς, στο μέτρο που υπάρχουν ακόμη μονοπώλια σε ορισμένα κράτη μέλη και, επομένως, αντικρουόμενα συμφέροντα όσον αφορά την πιστοποίηση ή την πιστοποίηση από τις ίδιες τις επιχειρήσεις.
Σε σχέση με το θέμα αυτό, δηλαδή τις πτυχές της ασφάλειας, η αναφορά στην επικουρικότητα είναι κατά τη γνώμη μου ανεπαρκής.
Στην προκειμένη περίπτωση συμφωνώ με την κ. Jeggle και ελπίζω τώρα ότι θα υπάρξει μια "δέσμη μέτρων για την ασφάλεια στο σιδηροδρομικό τομέα" .
.
(ES) Κύριε Πρόεδρε, καταρχάς θέλω να υπογραμμίσω ότι η Επιτροπή διαπιστώνει με ικανοποίηση την προτεραιότητα που έχει δώσει το Ευρωπαϊκό Κοινοβούλιο σ' αυτήν την έκθεση, σ' αυτήν την πρωτοβουλία.
Συγκεκριμένα, η κοινή θέση, που ενέκρινε το Συμβούλιο στις 10 Νοεμβρίου 2000, διαβιβάστηκε στο Κοινοβούλιο περί τα τέλη Νοεμβρίου και η Επιτροπή Περιφερειακής Πολιτικής, Μεταφορών και Τουρισμού είχε τη δυνατότητα να συζητήσει ένα πρώτο σχέδιο έκθεσης στις 4 Δεκεμβρίου 2000.
Θα ήθελα αφετέρου να εκφράσω την ικανοποίησή μου και τις ευχαριστίες μου προς τον εισηγητή κ. Savary, καθώς και σε ολόκληρη την επιτροπή, αλλά όλως ιδιαιτέρως στον κ. Savary.
Χάρη στην ικανότητα διαπραγμάτευσης και το έργο του πάνω στο όλο αυτό ζήτημα, κατέστη δυνατό να προχωρήσουμε ταχέως.
Τελικά, η συνολική σιδηροδρομική δέσμη, στην οποία έχουμε δώσει πράσινο φως κατά τη διάρκεια του έτους 2000, καθώς και στο τρέχον έτος - στις αρχές του 2001 - έχει ένα έντονο γαλλικό χρώμα, λόγω των μεγάλων επιτευγμάτων που έχουν εγκριθεί, ενώ φέρει επίσης ορισμένες φινλανδικές πινελιές, εφόσον και η φινλανδική Προεδρία διαδραμάτισε σημαντικό ρόλο.
Κυρίες και κύριοι, η εν λόγω οδηγία είναι μια θεμελιώδης διάταξη τεχνικού χαρακτήρα, η οποία έχει επίσης μεγάλη πολιτική σπουδαιότητα, διότι αποτελεί το στοιχείο κλειδί για την πρακτική εφαρμογή και την ολοκλήρωση αυτού που επεσήμανα όταν εγκρίναμε τη σιδηροδρομική δέσμη, δηλαδή του ανοίγματος των διεθνών εμπορευματικών μεταφορών στον ανταγωνισμό.
Μ' αυτό το τελευταίο μέτρο διαλειτουργικότητας, επιτυγχάνουμε τη δημιουργία ενός ευρωπαϊκού σιδηροδρομικού συστήματος.
Τούτο το γεγονός υπερβαίνει κατά πολύ το άνοιγμα ενός τομέα ή την τροποποίηση κάποιων συγκεκριμένων τεχνικών όρων.
Είναι πραγματικά ένα σημαντικό γεγονός στη μικρή ιστορία της ευρωπαϊκής οικοδόμησης, είναι η δημιουργία ενός ευρωπαϊκού σιδηροδρομικού συστήματος.
Μ' αυτήν την έννοια, επίσης, κάνουμε μια πολύ σημαντική συνεισφορά στον ευρωπαϊκό τεχνολογικό τομέα: προσφέρουμε στην ευρωπαϊκή σιδηροδρομική βιομηχανία, όπου έχουμε ορισμένες από τις πλέον προηγμένες τεχνολογικά βιομηχανίες σε παγκόσμιο επίπεδο, τη δυνατότητα να διαθέτει μια εσωτερική αγορά σημαντικής έκτασης, με διαστάσεις που θα επιτρέψουν την ελάττωση του κόστους, τη βελτίωση της αποδοτικότητας και, ως εκ τούτου, τη βελτιστοποίηση της παραγωγής τους και τη μεγαλύτερη ανταγωνιστικότητα σε διεθνές επίπεδο, σε παγκόσμιο επίπεδο, πέραν των ευρωπαϊκών μας συνόρων.
Όπως γνωρίζετε, το Ευρωπαϊκό Κοινοβούλιο μόλις κατέληξε σε μια συμφωνία με το Συμβούλιο σχετικά με αυτή τη συνολική δέσμη που έχει προταθεί, και ορίζει το έτος 2008 ως την τελική ημερομηνία για το πλήρες άνοιγμα του σιδηροδρομικού δικτύου εμπορευματικών μεταφορών.
Τόσο ο κ. Swoboda όσο και ο κ. Jarzembowski, που ήταν εισηγητές γι' αυτήν τη δέσμη προτάσεων, έπαιξαν αποφασιστικό ρόλο.
Πιστεύω, πράγματι, ότι αυτά τα μέτρα δεν θα είχαν αποτέλεσμα, αν δεν μπορούσαμε συγχρόνως να κάνουμε πράξη αυτό που έλεγε ο κ. Savary, να εξαλείψουμε δηλαδή την τεχνική ασυμβατότητα.
Και σε τούτο ακριβώς τείνει το εν λόγω μέτρο.
Πρέπει να πω ότι ορισμένοι σημαντικοί χρήστες και ορισμένοι φορείς εκμετάλλευσης που φιλοδοξούν να κυκλοφορήσουν, να ωφεληθούν και να χρησιμοποιήσουν τις δυνατότητες αυτού του διευρωπαϊκού σιδηροδρομικού δικτύου, επεσήμαναν τον τελευταίο καιρό στις υπηρεσίες της Επιτροπής έναν μεγάλο αριθμό τεχνικών ή λειτουργικών εμποδίων που δυσχεραίνουν την οργάνωση των διεθνών εμπορευματικών υπηρεσιών.
Σ' αυτό το πλαίσιο ακριβώς, προσλαμβάνει ακόμα μεγαλύτερη σημασία η εν λόγω οδηγία, όπου η διαλειτουργικότητα του συμβατικού διευρωπαϊκού σιδηροδρομικού συστήματος θα επιτρέψει, ακριβώς, την υπερπήδηση ορισμένων από αυτά τα εμπόδια που τίθενται, σε μια περαιτέρω προσπάθεια διαφύλαξης ορισμένων εθνικών αγορών.
Υπό αυτήν την έννοια, θέλω να σας συγχαρώ εκ νέου για το επίτευγμα που συνεπάγεται η έγκριση αυτής της οδηγίας σε δεύτερη ανάγνωση.
Η έγκρισή της σημαίνει τη διασφάλιση μιας ευρωπαϊκής διάστασης, τη δημιουργία μιας ανταγωνιστικής αγοράς για τα διαλειτουργικά σιδηροδρομικά προϊόντα και την ανάπτυξη σημαντικών οικονομιών κλίμακας προς όφελος των επιχειρήσεων, καθώς και την κατάργηση των τεχνικών εμποδίων που οφείλονται στον υπερβολικό κατακερματισμό του τομέα, που συχνά είναι καρπός της συνέργιας των μονοπωλιακών φορέων εκμετάλλευσης και των εθνικών τους παρόχων σε μια αιχμάλωτη αγορά.
Η Επιτροπή θα αφιερωθεί ψυχή τε και σώματι στην εφαρμογή αυτής της οδηγίας, υπενθυμίζοντας πάντοτε ότι η επιτυχία της εξαρτάται από τη δυνατότητα όλων των ενεχόμενων σιδηροδρομικών παραγόντων - διαχειριστές υποδομών, σιδηροδρομικές επιχειρήσεις και συναφείς βιομηχανίες - να κινητοποιήσουν την εμπειρία τους με δημιουργικό ταλέντο και να εξεύρουν τεχνικές, αποτελεσματικές και οικονομικές λύσεις, αποφεύγοντας την αλληλοεπικάλυψη λύσεων, όπως δυστυχώς συμβαίνει ενίοτε.
Ο κ. Bouwman μου υπέβαλε ορισμένα ερωτήματα και θέλω να του απαντήσω.
Συγκεκριμένα οι διαβουλεύσεις για την άποψη των διαφόρων χρηστών και των διαφόρων στοιχείων, είτε πρόκειται για διαχειριστές υποδομών, φορείς εκμετάλλευσης, σιδηροδρομικές εταιρείες, κτλ., καθώς επίσης των οργανώσεων των μεταφορέων, των χρηστών και των λοιπών, θα λάβουν χώρα πριν από την έγκριση των τεχνικών προδιαγραφών διαλειτουργικότητας.
Αυτό είναι ένα από τα στοιχεία που ήθελα να αναφέρω.
Όσον αφορά τον οικονομικό αντίκτυπο της διαλειτουργικότητας, μέχρι ποίου σημείου έχει ή δεν έχει νόημα να εγγυηθούμε ένα ενιαίο σύστημα για το μέλλον, θέμα που, κατά ένα τρόπο, έθεσε ο κ. Vatanen, πρέπει να πω ότι, προτού προταθεί οποιαδήποτε απόφαση σχετικά με μια εναρμονισμένη τεχνική προδιαγραφή, πρέπει να πραγματοποιηθεί μια ανάλυση κόστους - ωφέλειας που θα δικαιολογεί την οικονομική προσπάθεια που θα χρειαστεί.
Γι' αυτό, όπως αναφέρθηκε, αυτό που προτείνουμε είναι μια προσέγγιση σε δύο στάδια.
Ορισμένα μέτρα είναι ταχείας εφαρμογής, όπως ανέφερε ο εισηγητής κ. Savary.
Πρόκειται για μέτρα διοικητικού τύπου, λόγου χάρη για τις άδειες οδήγησης των οδηγών αμαξοστοιχιών, έτσι ώστε να μην περιορίζονται στα εθνικά σύνορα και στις εθνικές άδειες, να υπάρχει μια ευρωπαϊκή άδεια, όπως και για θέματα όπως τα πιστοποιητικά των εμπορευμάτων, όπως η επισήμανση, που είναι ταχύτερη.
Υπάρχουν, ωστόσο, άλλα μέτρα που η εφαρμογή τους είναι πολύ πιο περίπλοκη, όπως για παράδειγμα η εναρμόνιση των διαστάσεων των σηράγγων προκειμένου να μπορούν όλες να έχουν ορισμένες τυπικές προδιαγραφές.
Αυτό θα καθυστερήσει λίγο περισσότερο.
Ως προς τον κ. Swoboda, θέλω να τον διαβεβαιώσω, όπως είπα επανειλημμένα, ότι για τα εκκρεμή μέτρα, όπως την οδηγία για την ασφάλεια των σιδηροδρομικών μεταφορών, το θέμα του ανοίγματος του καμποτάζ στον ανταγωνισμό και το θέμα της μεταφοράς επιβατών, ελπίζουμε να μπορέσουμε να διατυπώσουμε προτάσεις πριν από το τέλος του έτους.
Βέβαια, ένας βασικός παράγοντας στον σιδηροδρομικό τομέα είναι η όλη διεύρυνση της Ευρωπαϊκής Ένωσης, διότι στις νέες χώρες το στοιχείο των σιδηροδρομικών μεταφορών είναι ένα στοιχείο κλειδί για την ανάπτυξή τους και για μια ισορροπημένη μεγέθυνση.
Σας ευχαριστώ πολύ, κύριε Πρόεδρε, ευχαριστώ πολύ τον κ. Savary και ολόκληρη την Επιτροπή Περιφερειακής Πολιτικής, Μεταφορών και Τουρισμού.
Σας ευχαριστούμε πολύ, κυρία Επίτροπε.
Η συζήτηση έληξε.
Η ψηφοφορία θα διεξαχθεί αύριο στις 12.00.
Αποκατάσταση του αποθέματος γάδου στη Θάλασσα της Ιρλανδίας
Η ημερήσια διάταξη προβλέπει τη συζήτηση της έκθεσης (A5-0042/2001) του κ. Nicholson, εξ ονόματος της Επιτροπής Αλιείας, σχετικά με την πρόταση κανονισμού του Συμβουλίου για τη θέσπιση μέτρων που θα εφαρμοστούν το 2001 για την αποκατάσταση του αποθέματος γάδου στη Θάλασσα της Ιρλανδίας (Διαίρεση VIIα ICES) (COM(2000) 745 - C5-0683/2000 - 2000/0292(CNS))
Κύριε Πρόεδρε, θέλω να επιστήσω την προσοχή σας στο γεγονός ότι ο εισηγητής δεν είναι παρών.
Γι' αυτό, επιτρέψτε μου να διαβάσω ένα σύντομο κείμενο.
Δεν έχω λάβει άδεια για κάτι τέτοιο, αλλά είμαι η συντονίστρια της Ομάδας του ΕΛΚ.
Γι' αυτό πιστεύω ότι το κείμενο αυτό - που είναι ένα κείμενο της Ομάδας μου - μας παρέχει μια επαρκή εισαγωγική παρουσίαση.
Είναι πολύ σύντομο.
Προτείνω, στη συνέχεια, από αυτούς που περιλαμβάνονται στον κατάλογο των ομιλητών, να μιλήσουν όσοι είναι παρόντες στην αίθουσα.
Επειδή συμφωνείτε όλοι προφανώς, θέλω να σας διαβάσω το κείμενο, στην αγγλική γλώσσα, το οποίο περιλαμβάνεται στο κείμενο EPP Highlights με θέμα τα αποθέματα γάδου στη Θάλασσα της Ιρλανδίας.
Ο εισηγητής του ΕΛΚ-ΕΔ, Jim Nicholson, θα παρουσιάσει απόψε έκθεση σχετικά με την πρόταση της Επιτροπής για τα μέτρα έκτακτης ανάγκης προκειμένου να ελεγχθεί η αλιεία γάδου στη Θάλασσα της Ιρλανδίας.
Δεδομένου ότι τα αποθέματα γάδου βρίσκονται στο χαμηλότερο επίπεδο όλων των εποχών, ο κ. Nicholson προτείνει τη θέσπιση περιορισμών, προκειμένου να παύσουν οι τράτες την αλιεία ιχθυδίων γάδου.
Επίσης προτείνει τη θέσπιση οικονομικών ενισχύσεων στους αλιείς που θα αποσύρουν τα σκάφη τους και σε εκείνους που θα παραμείνουν ελλιμενισμένοι κατά τη διάρκεια της περιόδου αναπαραγωγής.
Κύριε Πρόεδρε, λυπάμαι διότι ο κ. Nicholson δεν μπορούσε να είναι παρών ο ίδιος.
Τώρα που σας διάβασα το κείμενο, θέλω να διατυπώσω τις δικές μου παρατηρήσεις.
Κύριε Πρόεδρε, κύριε Επίτροπε, σήμερα συζητούμε για την έκθεση του αξιότιμου συναδέλφου, κ. Nicholson, τον οποίο ευχαριστώ για την ταχύτατη και επακριβή εργασία του.
Εργάστηκε υπό πίεση.
Ωστόσο, δεν πτοηθήκαμε από το κατεπείγον του θέματος που πρόβαλε το Συμβούλιο και χαιρόμαστε διότι μπορούμε σήμερα να ασχοληθούμε πιο διεξοδικά με το θέμα αυτό.
Το θέμα των αποθεμάτων γάδου και η κατάσταση στο σχετικό τομέα έχουν από καιρό προηγηθεί των διαπραγματεύσεων για τα ΣΕΑ και τις ποσοστώσεις, όπως και των έντονων προσπαθειών μας, αν και δυστυχώς με την αρνητική έννοια του όρου.
Αυτό πρέπει να μας κάνει να σκεφτούμε, εμάς τους πολιτικούς, όπως και όλους τους ενδιαφερόμενους παράγοντες.
Οι τιμές του γάδου και άλλων ιχθύων θα αυξηθούν βέβαια αλλά, ταυτόχρονα, οι αλιείς θα έχουν πρόβλημα να εξασφαλίσουν ένα εισόδημα και τη συντήρηση μακροπρόθεσμα των οικογενειών τους.
Ένας σημαντικός και ιστορικός κλάδος των παράκτιων περιφερειών μας διατρέχει όλο και μεγαλύτερο κίνδυνο.
Οι απαγορεύσεις αλίευσης, εν τω μεταξύ, δεν ισχύουν μόνο για την ιδιαίτερη περιοχή στην οποία αναφέρεται η έκθεση, αλλά έχουν επεκταθεί σε μεγάλες εκτάσεις της Βόρειας Θάλασσας.
Τα αποθέματα μειώθηκαν δραστικά σε όλους τους κλάδους.
Ένα θετικό γεγονός είναι ότι Επιτροπή αντέδρασε ταχύτατα και με συνέπεια, υπό τη διεύθυνσή σας, κύριε Επίτροπε, χωρίς να αναμένει κανονισμούς ή προτάσεις για την ανάληψη δράσεων.
Καθήκον μας τώρα είναι να επιβλέψουμε τα μέτρα αυτά και να αντλήσουμε από κοινού τα διδάγματα για την χάραξη της μελλοντικής πολιτικής μας.
Σε αυτό τον κατάλογο ευθυνών πρέπει βέβαια και κυρίως να συμπεριληφθούν τα κράτη μέλη.
Η ίδια ερώτηση όμως ανακύπτει επανειλημμένα: γιατί έπρεπε να φτάσει η κατάσταση ως εδώ;
Γιατί πρέπει πάντοτε μόνο τέτοιες εφιαλτικές ανακοινώσεις να μας βγάζουν από την απάθειά μας;
Πότε θα μεριμνήσουμε επιτέλους για την επίτευξη μιας πραγματικής βιωσιμότητας κατά τη χάραξη της αλιευτικής πολιτικής μας;
Στη Θάλασσα της Ιρλανδίας, και όχι μόνο εκεί, οι ενδείξεις ότι επίκειται καταιγίδα δεν είναι πρόσφατες.
Η συνεργασία προς το συμφέρον των καταναλωτών, των αλιέων και των αλιευτικών αποθεμάτων πρέπει να είναι το σύνθημα της ημέρας!
Πέρα από τις προσπάθειες της Επιτροπής, διαθέτουμε στους αλιείς επιτόπου επαρκές περιθώριο για να παρουσιάσουν οι ίδιοι προτάσεις για την εξοικονόμηση των πόρων και τη σταθεροποίηση της αγοράς;
Συνεργαζόμαστε αρκετά στενά σε όλες τις βαθμίδες για να συμπεριλάβουμε εγκαίρως στην πολιτική μας τα πλέον πρόσφατα επιστημονικά αποτελέσματα;
Αν δεν υπάρξει επιτέλους έντονη αλληλοϋποστήριξη, τότε η επόμενη κρίση ενδέχεται να μας εξουδετερώσει.
Και μόνο η νέα συζήτηση για τη διοξίνη που προέκυψε πρόσφατα, προκαλεί έντονες ανησυχίες.
Οφείλουμε επιτέλους να δράσουμε και όχι μόνο να αντιδρούμε!
Πότε θα το μάθουμε αυτό;
Πόσοι τομείς της οικονομίας πρέπει ακόμη να αφανιστούν - και υπενθυμίζω μόνο το χάος που προέκυψε από τη ΣΕΒ - λόγω της παραλυσίας μας;
Είναι περισσότερο αναγκαίο από ποτέ να προβλέψουμε γενικά μια πιθανή εξέλιξη και να αντικρούσουμε με θάρρος τις κριτικές, όχι με λόγια αλλά με πράξεις!
Η παρούσα πρόταση προσανατολίζεται προς τη σωστή κατεύθυνση.
Χαιρετίζω κυρίως τις ελαστικές διατάξεις όσον αφορά τον αποκλεισμό της συγκεκριμένης περιοχής, καθώς και την αποδοχή παρεκκλίσεων ανάλογα με τις περιπτώσεις.
Αυτή η μέθοδος καταδεικνύει ότι τα συμφέροντα των αλιέων λαμβάνονται πραγματικά υπόψη, διότι δεν απαγορεύεται η κατ' αποκοπήν αλίευση αλλά εξακολουθούν να επιτρέπονται άλλοι τρόποι αλιείας, υπό ανάλογη όμως επιτήρηση.
Ταυτόχρονα όμως τονίζω ότι πρόκειται μόνο για ένα βήμα προς την ορθή κατεύθυνση.
Σε άλλες θάλασσες, επικρατεί ακριβώς η ίδια κατάσταση.
Αν στις περιοχές αυτές τα προβλήματα δεν είναι ακόμη, ενδεχομένως, τόσο αισθητά, η Θάλασσα της Ιρλανδίας πρέπει να είναι μια ένδειξη προειδοποίησης.
Πολλά πρέπει ακόμη να γίνουν.
Καλώ επειγόντως το Συμβούλιο και την Επιτροπή να λάβουν περαιτέρω μέτρα όσον αφορά την πολιτική αλιείας, ώστε το έργο μας να έχει τουλάχιστον μια μελλοντική προοπτική!
Κύριε Πρόεδρε, ευχαριστώ τον εισηγητή, εν τη απουσία του, και την κ. Langenhagen για την ομιλία της.
Η κ. Langenhagen σκιαγράφησε μια εξαιρετικά ζοφερή εικόνα της κατάστασης του γάδου στη Θάλασσα της Ιρλανδίας.
Η Θάλασσα της Ιρλανδίας, όπως είπε η κ. Langenhagen, αποτελεί για όλους εμάς παράδειγμα του τρόπου κατά τον οποίο μπορεί να αποδεκατιστεί ένα απόθεμα, εάν δεν τύχει σωστής διαχείρισης.
Σε έξι μόλις χρόνια, υποδιπλασιάστηκε η ποσότητα του γάδου που αλιεύθηκε στη Θάλασσα της Ιρλανδίας.
Το 1993 αλιεύθηκαν 11 000 τόνοι γάδου και το 1999 αλιεύθηκαν 5 500 τόνοι.
Ο εν λόγω κανονισμός για το 2001, παρότι είναι επώδυνος, είναι αναγκαίος, αν θέλουμε να απομείνουν αλιεύματα γάδου στη Θάλασσα της Ιρλανδίας.
Επίσης αποτελεί παράδειγμα και για άλλες περιοχές.
Μια παρόμοια κατάσταση προέκυψε στη Βόρειο Θάλασσα.
Τα αποθέματα γάδου μειώθηκαν τόσο, ώστε σημειώθηκε μείωση κατά το ήμισυ των συνολικών επιτρεπόμενων αλιευμάτων, και θεσπίστηκε νέο πρόγραμμα αποκατάστασης του αποθέματος γάδου.
Τεράστιες εκτάσεις της Βορείου θάλασσας προστατεύονται ενόψει της έλευσης της περιόδου αναπαραγωγής.
Ωστόσο, μια άλλη συνέπεια της απαγόρευσης αλιείας γάδου κατά τους προσεχείς μήνες υπήρξε το γεγονός ότι εκφράζονται σημάδια ανησυχίας σε άλλες περιοχές, όπου δεν υφίσταται απαγόρευση.
Για παράδειγμα στις Δυτικές Νήσους οι αλιείς ανησυχούν μήπως, λόγω της απαγόρευσης αλιείας γάδου στη Βόρειο Θάλασσα - και σε κάποιο βαθμό στη Θάλασσα της Ιρλανδίας - επηρεαστούν αρνητικά τα αποθέματα γάδου στην περιοχή πέρα του Butt of Lewis και νοτίως του Barra.
Μετά από χρόνια βιώσιμης αλιείας στα ύδατα αυτά, οι άνθρωποι φοβούνται ότι ο αρνητικός αντίκτυπος των προστατευτικών αυτών μέτρων θα εκφραστεί με τον αποδεκατισμό των δικών τους αλιευμάτων.
Οι φόβοι αυτοί επαυξάνονται δεδομένου ότι μόλις την προηγούμενη εβδομάδα στο Mallaig, με το άνοιγμα των χτενιών, σημειώθηκε δραματική αύξηση των σκαφών, τα οποία σε διαφορετική περίπτωση θα αλίευαν απαγορευμένα είδη.
Πρέπει να εξετάζουμε τον αρνητικό αντίκτυπο σε άλλα αλιεύματα, όταν θεσπίζουμε προστατευτικά μέτρα.
Κατά κάποιο τρόπο είναι ειρωνικό το γεγονός ότι προστατεύοντας τα αποθέματα ιχθύων σε μια περιοχή, καταστρέφουμε από αμέλεια τα αποθέματα σε μια άλλη περιοχή.
Τέλος, η μεταρρύθμιση της κοινής αλιευτικής πολιτικής και η δημοσίευση της Πράσινης Βίβλου το Μάρτιο έχουν θεμελιώδη σημασία για τη διαφύλαξη των αποθεμάτων και για τον κλάδο της αλιείας.
Πρέπει να διασφαλίσουμε μια σωστή ισορροπία μεταξύ της βιωσιμότητας και μιας επιτυχημένης βιομηχανίας.
Πιστεύω ότι η μεταρρύθμιση της κοινής αλιευτικής πολιτικής θα μας δώσει μια ευκαιρία.
Πρέπει να μεριμνήσουμε ώστε να διεξαχθούν σωστά οι μεταρρυθμίσεις.
Ευχαριστώ τον εισηγητή εν τη απουσία του.
Κύριε Πρόεδρε, στην έκθεσή του για την αλιεία στη Θάλασσα της Ιρλανδίας, ο κ. Nicholson αναγνωρίζει ότι η εν λόγω περιοχή έχει την αμφιλεγόμενη τιμή της πρωτοπορίας στη χρήση μέτρων έκτακτης ανάγκης για την περιστολή της μείωσης των αποθεμάτων γάδου.
Όμως στη Βόρειο Θάλασσα επίσης, υφιστάμεθα φέτος μέτρα έκτακτης ανάγκης, αναγκαία μέτρα, που στοχεύουν στη μέγιστη δυνατή προστασία του γάδου, κατά την περίοδο αναπαραγωγής, από τώρα έως το τέλος του Απριλίου.
Γιατί λοιπόν, μετά από τόσα πολλά χρόνια κοινής αλιευτικής πολιτικής, της οποίας η κύρια επιδίωξη είναι η διατήρηση των αποθεμάτων, πρέπει να καταφεύγουμε σε μέτρα έκτακτης ανάγκης για τις περιοχές γάδου της Θάλασσας της Ιρλανδίας και της Βορείου Θάλασσας;
Ενώ αποδεχόμαστε την ανάγκη για τούτα τα βραχυπρόθεσμα μέτρα, πρέπει επίσης να μαθαίνουμε από τα λάθη του παρελθόντος και να ετοιμάζουμε λογικές προτάσεις μακροπρόθεσμης διαχείρισης, για να προσπαθήσουμε να αντιμετωπίσουμε τις καταστάσεις αυτές.
Τα τεχνικά μέτρα, τα οποία ελήφθησαν για πρώτη φορά σε περιοχές όπως η Σκωτία, πρέπει να αναπτυχθούν και να βελτιωθούν περαιτέρω, καθώς και να επεκταθούν σε όλους τους κλάδους αλιείας.
Πρέπει να αναληφθεί η δέουσα δράση για να αποφευχθεί η μετατόπιση προσπαθειών που οδηγεί στην πρόκληση ζημίας σε άλλες περιοχές και σε άλλα αποθέματα.
Πρέπει να αξιολογηθεί ο αντίκτυπος της βιομηχανικής αλιείας, κατά το δέοντα τρόπο, όσον αφορά τόσο την επιτρεπτή παράπλευρη αλιεία ιχθύων υψηλής ποιότητας, όσο και τις επιπτώσεις τους στο σύνολο της θαλάσσιας τροφικής αλυσίδας.
Σαφώς θα πρέπει να αναμένεται μια σημαντική μείωση της αλιευτικής δραστηριότητας κατά τα επόμενα χρόνια, και σαφώς η σημαντική αυτή μείωση της δραστηριότητας θα συνοδεύεται από μια σημαντική μείωση του εισοδήματος πολλών οικογενειών και πολλών κοινοτήτων στις αλιευτικές περιοχές, τόσο στον τομέα αλιείας όσο και στον τομέα επεξεργασίας.
Ακριβώς όπως έγιναν αισθητές σε πολύ συγκεκριμένες περιοχές οι οικονομικές και κοινωνικές επιπτώσεις της έλλειψης μιας νέας συμφωνίας με το Μαρόκο, με τον ίδιο τρόπο οι επιπτώσεις αυτών των μέτρων έκτακτης ανάγκης για τα μακροπρόθεσμα σχέδια αποκατάστασης των αποθεμάτων γάδου θα επηρεάσουν πολύ συγκεκριμένες περιοχές.
Θα πρέπει να εξετασθούν παρεμφερή μέτρα οικονομικής αντιστάθμισης, για τις εν λόγω περιοχές.
Η μεταρρύθμιση της ΚΑΠ αποτελεί πρόκληση και ευκαιρία.
Ελπίζω ότι η λύση που θα αποφασίσουμε, θα έχει πραγματικό αποτέλεσμα.
Τα καλύτερο μέσο για να το πράξουμε είναι να μεριμνήσουμε ώστε η νέα αλιευτική πολιτική να προβλέπει σημαντική και δέουσα συμμετοχή των ενδιαφερομένων - των αλιέων, των υπευθύνων επεξεργασίας, των επιστημόνων και των υπευθύνων συντήρησης από συγκεκριμένες περιοχές, όπως είναι η Βόρειος Θάλασσα, ώστε να συνεργαστούμε για την παρουσίαση προτάσεων διαχείρισης, οι οποίες θα είναι προσαρμοσμένες και θα στοχεύουν προς τις ανάγκες των συγκεκριμένων αυτών περιοχών.
) Κύριε Πρόεδρε, το μεγαλύτερο μέρος της επιφάνειας του πλανήτη καλύπτεται από θάλασσα.
Οι άνθρωποι δεν μπορούν να ζήσουν σ' αυτή, ωστόσο τη χρησιμοποιούν με όλο και εντονότερους ρυθμούς.
Όχι μόνο για να διασχίζουν την απόσταση από τη μία ήπειρο στην άλλη, αλλά και για την εξόρυξη πετρελαίου και άλλων ορυκτών, για τη διάθεση αποβλήτων και για την παραγωγή ηλεκτρικής ενέργειας αξιοποιώντας την παλίρροια και την άμπωτη των θαλασσών.
Ο υδράργυρος, ο μόλυβδος και τα ραδιενεργά απόβλητα μειώνουν την πανίδα στις θάλασσες και καθιστούν τα αλιεύματα όλο και λιγότερο κατάλληλα για ανθρώπινη κατανάλωση.
Οι αβαθείς ακτές, οι εκβολές ποταμών και άλλες περιοχές ενδιάμεσες μεταξύ γλυκών και αλμυρών υδάτων, εκεί όπου βρισκόντουσαν παλαιότερα οι χώροι αναπαραγωγής των αλιευμάτων, έχουν αλλάξει σήμερα σημαντικά λόγω της παρέμβασης του ανθρώπου.
Για αιώνες θεωρούσαμε τη θάλασσα ως ανεξάντλητη πηγή τροφίμων.
Στις θάλασσες αλιεύουν όλο και μεγαλύτερα σκάφη με όλο και πιο εξελιγμένες τεχνικές που χρησιμοποιούνται για να σαρώνουν τους ωκεανούς και να μην αφήνουν τίποτα σ' αυτούς.
Αυτό συμβαίνει στις θάλασσες που βρέχουν την Ευρώπη, αλλά όλο και περισσότερο μακρύτερα από την Ευρώπη, από ευρωπαϊκά πλοία που αλιεύουν στα ανοικτά των αφρικανικών ακτών.
Τάχθηκα και παλαιότερα κατά των συμφωνιών που συνάπτει η Ευρωπαϊκή Ένωση με χώρες του τρίτου κόσμου προκειμένου να σαρώνουμε και τις θάλασσες αυτών των χωρών.
Βραχυπρόθεσμα βλέπουμε βέβαια ότι οι συμφωνίες αυτές αποτελούν λύση για τον εφοδιασμό της Ευρώπης με τρόφιμα, ενώ ενισχύουμε οικονομικά κάπως και τις φτωχές χώρες.
Μακροπρόθεσμα όμως δεν πρόκειται για αμοιβαία ωφέλιμη κατάσταση (win-win-situation).
Η ζήτηση των αλιευμάτων θα εξακολουθεί να αυξάνει, ενώ η προσφορά θα μειώνεται διαρκώς λόγω της υπεραλίευσης και της μόλυνσης των θαλασσών.
Εξακολουθούν να υπάρχουν αλιείς που θεωρούν τις θάλασσες ως ανεξάντλητη πηγή αλιευμάτων.
Την προηγούμενη εβδομάδα άκουσα στην ολλανδική τηλεόραση έναν αλιέα ο οποίος δήλωσε σε μία συνέντευξη: αλιεύματα θα υπάρχουν πάντοτε όπως πάντοτε υπήρχαν, το λέει μάλιστα και η Βίβλος.
Αυτό το αίσθημα βεβαιότητας, που φαινόταν πραγματικό για αιώνες, θα μειώνεται διαρκώς κατά τα επόμενα χρόνια.
Γι' αυτό είναι χρήσιμο να ορίζονται χρονικές περίοδοι και περιοχές στις οποίες θα απαγορεύεται η αλίευση προκειμένου να ανακάμπτουν τα αλιευτικά αποθέματα.
Για τον ίδιο λόγο θα πρέπει να μειωθούν οι αλιευτικές ποσοστώσεις.
Ο εισηγητής αναγνωρίζει ότι οι εκφορτώσεις γάδου στους αλιευτικούς λιμένες των ανατολικών ακτών της Ιρλανδίας και της Βόρειας Ιρλανδίας μειώθηκαν δραματικά κατά τα τελευταία χρόνια.
Οι ποσότητες αλίευσης που επιτρέπονται σήμερα δεν ανέρχονται ούτε καν στο ένα πέμπτο των ποσοτήτων των αρχών της δεκαετίας του ' 90.
Οι πραγματικές αλιεύσεις οι οποίες ήταν μικρότερες από τις επιτρεπόμενες έχουν μειωθεί στο ένα τέταρτο των αλιεύσεων.
Τόσο πολύ έχουν αδειάσει οι θάλασσες λοιπόν.
Παρόλα αυτά, ο εισηγητής θέλει να παραταθεί η έκτακτη περίοδος κατά την οποία ισχύουν λιγότεροι περιορισμοί στην αλιεία κατά έξι εβδομάδες, από την 22α Φεβρουαρίου έως την 30ή Απριλίου, και επικρίνει τη μεγάλη έκταση της θαλάσσιας περιοχής στην οποία θα απαγορεύεται η αλιεία κατά την περίοδο αναπαραγωγής.
Ομάδες αλιέων διαμαρτύρονται όταν τους δίνεται η εντύπωση ότι τα μέτρα που λαμβάνουν τα διάφορα κράτη μέλη αποβαίνουν αποκλειστικά εις βάρος της χώρας τους, ενώ οι συνάδελφοί τους από άλλες χώρες μπορούν να συνεχίζουν να λεηλατούν τους ωκεανούς.
Έτσι δημιουργείται πίεση για αποδυνάμωση των μέτρων και για παραχώρηση νέων παρεκκλίσεων.
Με τον τρόπο αυτό υπάρχει ο κίνδυνος να λησμονηθεί η ανάγκη για περιορισμό της αλίευσης.
Εξαιτίας των βραχυπρόθεσμων μειονεκτημάτων, κάθε περιορισμός που επιβάλλεται στην αλίευση προκαλεί αγανάκτηση και διαμαρτυρίες.
Παρόλα αυτά, είναι καλύτερο να αποκλείουμε πλήρως περισσότερες περιοχές για μεγάλο χρονικό διάστημα από το να επιτρέψουμε την εξαφάνιση των αλιευμάτων ελλείψει επαρκών μέτρων.
Αυτό ακριβώς συμβαίνει τη στιγμή αυτή στη Βόρειο Θάλασσα.
) Κύριε Πρόεδρε, η επιβίωση του γάδου στα ευρωπαϊκά ύδατα κινδυνεύει σοβαρά.
Πολύ σωστά η Ευρωπαϊκή Επιτροπή προτείνει τη λήψη μέτρων προκειμένου να μην εξαφανιστεί αυτό το είδος.
Ωστόσο, όπως ακριβώς τα έκτακτα μέτρα τα οποία ανακοίνωσε η Επιτροπή για τη Βόρεια Θάλασσα, τα μέτρα που προτείνει για την Ιρλανδική Θάλασσα αποτελούν επίσης ημίμετρα.
Τα μέτρα της Ευρωπαϊκής Επιτροπής βασίζονται κυρίως στην πολιτική του εφικτού και στερούνται της αναγκαίας επιστημονικής βάσεως.
Όσον αφορά τα έκτακτα μέτρα για τη Βόρεια Θάλασσα, προτάθηκε ένα μέτρο το οποίο πλήττει ιδιαίτερα τον αλιευτικό στόλο των Κάτω Χωρών.
Είναι βέβαια πολιτικά εφικτό το μέτρο αυτό, καθώς ο ολλανδικός στόλος βρίσκεται σε καλή κατάσταση, κάτι που, απ' ό,τι φαίνεται, δεν το ανέχονται τα άλλα κράτη μέλη και οι στόλοι.
Γι' αυτό και εκφράζονται οι ολλανδικές διαμαρτυρίες, ενώ οι εναλλακτικές λύσεις που προτείνονται δεν βρίσκουν καμία υποστήριξη.
Ο αποκλεισμός περιοχών δεν οδηγεί στην αποκατάσταση του γάδου, ούτε στη Βόρεια Θάλασσα ούτε στη θάλασσα της Ιρλανδίας.
Και αυτό διότι τα αλιευτικά σκάφη θα αλλάξουν απλώς περιοχές αλιείας, θα αλιεύουν τώρα στις ανοικτές θάλασσες, εκεί που ενδεχομένως γίνεται η αναπαραγωγή των αλιευμάτων και μπορεί να βρίσκονται ιχθύδια γάδου.
Εφόσον μετακινηθεί η αλιεία προς περιοχές όπου συγκεντρώνονται ιχθύδια, το μέτρο αυτό μπορεί τελικά να αποβεί εις βάρος της αποκατάστασης των αποθεμάτων γάδου.
Είναι χαρακτηριστικό εξάλλου το γεγονός ότι τα έκτακτα μέτρα για τη Βόρεια Θάλασσα δεν απαγορεύουν την αλιεία που αφορά συγκεκριμένα το γάδο και διεξάγεται με αδρανή (στάσιμα) δίχτυα βυθού, κατά την οποία αλιεύονται ακριβώς γάδοι έτοιμοι για αναπαραγωγή, εντός της ζώνης των 12 μιλίων και εντός της συγκεκριμένης περιοχής.
Η αύξηση της αλιευτικής πίεσης στις ανοικτές θάλασσες θα αποβεί επίσης σε βάρος και άλλων αλιευτικών αποθεμάτων καθώς και των οικοσυστημάτων στο βυθό των θαλασσών.
Το εναλλακτικό μέτρο που πρότεινε ο ολλανδός υφυπουργός αλιείας, παρέχει αντίθετα πολύ περισσότερες δυνατότητες επιβίωσης του γάδου.
Το σχέδιο αυτό, που προβλέπει απαγόρευση πλεύσης για όλα τα σκάφη που αλιεύουν γάδο κατά τη διάρκεια αρκετών εβδομάδων κάθε χρόνο, μπορεί ακόμα να σώσει το γάδο.
Τουλάχιστον το ίδιο σημαντικό είναι το γεγονός ότι το σχέδιο αυτό τυγχάνει της υποστήριξης τόσο των βιολόγων όσο και των αλιέων.
Η Ευρωπαϊκή Επιτροπή θεωρεί το σχέδιο αυτό ωστόσο ως πολιτικά ανέφικτο.
Το μέτρο που προτείνει θα έχει ως συνέπεια να μην βλέπουμε στο μέλλον το γάδο να κολυμπά στη θάλασσα αλλά μάλλον σε διάλυμα αιθανόλης σε κάποιο μουσείο!
Ο συνάδελφος Nicholson υποστηρίζει δυστυχώς με την πρότασή του τα ημίμετρα της Επιτροπής.
Φυσικά είναι μεγάλο το πλήγμα για τον τομέα της αλιείας, ωστόσο θα είναι ακόμα μεγαλύτερο εάν ο γάδος εξαφανιστεί από τις θάλασσες.
Η Ευρωπαϊκή Επιτροπή θα πρέπει να εξετάσει μεθόδους για παροχή χρηματικής υποστήριξης προς τους αλιείς, καθώς τα μέτρα αυτά θα είναι εις βάρος τους.
Προκειμένου να εξασφαλίσουν το μέλλον τους, οι ολλανδοί αλιείς είναι διατεθειμένοι να προβούν σε θυσίες, είμαι δε πεπεισμένος ότι αυτή την προθυμία θα επιδείξουν και οι αλιείς της Βόρειας Ιρλανδίας.
Ας δούμε τι θα κάνει και η Επιτροπή.
.
(EN) Κύριε Πρόεδρε, καταρχάς θα ήθελα να απολογηθώ σε εσάς, στην προκάτοχό σας και στο Σώμα για την καθυστερημένη άφιξή μου.
Τα προβλήματά μου άρχισαν σήμερα το πρωί, από πολύ νωρίς, όταν ακυρώθηκε η πτήση μου από το Μπέλφαστ στο Λονδίνο.
Χάρη στην British Midland International και την ευσυνειδησία του προσωπικού της, έφθασα εδώ αρκετά καθυστερημένος, πάντως είμαι εδώ.
Ζητώ συγγνώμη, καθώς δεν είχα την πρόθεση να φανώ αγενής στο Σώμα.
Με βαθύτατο ενδιαφέρον, άκουσα τον κ. van Dam να μιλά για ημιτελείς προσεγγίσεις της Επιτροπής και για το πόσο καλά ανταποκρίθηκαν οι ολλανδοί αλιείς.
Ο κ. van Dam θα έπρεπε να ξαναδιαβάσει την έκθεσή μου, διότι δεν άσκησα κριτική ούτε κατά της Επιτροπής, ούτε κατά των αλιέων.
Πρόκειται για ένα δύσκολο πρόβλημα.
Είναι ένα πολύ σοβαρό πρόβλημα.
Το περασμένο έτος, οι αλιείς της περιοχής μου, σε κάποιο βαθμό, αντιμετώπισαν το ίδιο πρόβλημα.
Για εκείνους, είναι ο δεύτερος χρόνος αποκλεισμού.
Θα πρέπει να πω στον κ. van Dam και στους σκωτσέζους αλιείς, που τώρα αντιμετωπίζουν τον πρώτο χρόνο αποκλεισμού και δημιουργούν πολλές αντιδράσεις, ότι οι αλιείς της περιοχής μου, όχι μόνο το δέχτηκαν εύκολα, αλλά επίσης ανταποκρίθηκαν με πολύ θετικό τρόπο.
Συνεργάστηκαν με την Επιτροπή για τα τεχνικά μέτρα και είχαν τη διάθεση να τα εξετάσουν με ειλικρίνεια.
Δεν είναι εύκολο για τους αλιείς να δεχτούν τον αποκλεισμό της περιοχής τους για μια τόσο μεγάλη περίοδο.
Είναι ακόμα δυσκολότερο καθώς δεν υπάρχουν υποστηρικτικοί μηχανισμοί για να βοηθήσουν τον κλάδο να εξελιχθεί.
Θα ήθελα να επικεντρωθώ σ' αυτό.
Όταν θέτω το πρόβλημα των συγκεκριμένων προτάσεων που πρέπει να παρουσιάσει η Επιτροπή - είτε πρόκειται για παράπλευρους είτε για υποστηρικτικούς μηχανισμούς - η Επιτροπή λέγει: "ας προτείνουν ιδέες οι εθνικές αρχές και θα τις εξετάσουμε με πολύ θετικό τρόπο" .
Όμως το πρόβλημα είναι ότι οι εθνικές αρχές δεν θα προωθήσουν κάποια ειλικρινή πρόταση για να βοηθηθούν οι αλιείς της περιοχής.
Σίγουρα όχι οι αρχές του Ηνωμένου Βασιλείου - και πραγματικά δεν έχει σημασία αν πρόκειται για κυβέρνηση Συντηρητικών ή Εργατικών.
Κανείς τους δεν θα προωθούσε ποτέ κάποια θετική υποστήριξη για να βοηθήσει τους αλιείς.
Υπάρχει μια τροπολογία στην έκθεσή μου και ζητώ από τον Επίτροπο να την εξετάσει.
Πρόκειται για την πρόταση να επιτραπεί στους αλιείς, υπό την επιτήρηση που έχει ήδη συμφωνηθεί κατά το πρώιμο στάδιο του αποκλεισμού, να συνεχίσουν εντός του αποκλεισμού.
Αν σε οποιαδήποτε στιγμή οι παρεκκλίσεις υπερβούν τμήμα του εν λόγω αποκλεισμού, τότε οι αλιείς θα είναι έτοιμοι να το δεχθούν.
Αυτή τη στιγμή, η Επιτροπή οδεύει προς την απόρριψη της τροπολογίας αυτής.
Τούτο είναι ατυχές, διότι η συνεργασία που παρέχουν οι αλιείς στην Επιτροπή αποτελεί λαμπρό παράδειγμα για άλλα μέρη της Ευρωπαϊκής Ένωσης.
Όπως είπε ο κ. van Dam, υπάρχει τεράστιο πρόβλημα, υπάρχει τεράστια ανησυχία και πρέπει να εξασφαλίσουμε το μέλλον του γάδου, για το μέλλον των αλιέων.
Ελπίζω ότι η Επιτροπή θα έχει τη δυνατότητα να εξετάσει την πολύ θετική πτυχή που προώθησα μέσω της τροπολογίας μου.
Κύριε Πρόεδρε, η έκθεση του κ. Nicholson υπογραμμίζει τη σοβαρή κρίση που πλήττει σήμερα τα αποθέματα ιχθύων στα ύδατα που περιβάλλουν τη Βρετανία και την Ιρλανδία.
Το ίδιο το γεγονός ότι η Επιτροπή θεώρησε απαραίτητο να εφαρμόσει μέτρα έκτακτης ανάγκης σε τέσσερις ξεχωριστές περιοχές, προκειμένου να διασωθούν τα εξαντλημένα αποθέματα ιχθύων, αναδεικνύει την πλήρη αποτυχία της κοινής αλιευτικής πολιτικής.
Από σήμερα, 12 Φεβρουαρίου 2001, περισσότερα από 40 000 τετραγωνικά μίλια της Βορείου Θάλασσας θα αποκλειστούν επί 12 εβδομάδες για όλες τις τράτες αλιείας ιχθύων υψηλής ποιότητας.
Επιπλέον, θα υπάρξουν αποκλεισμοί έκτακτης ανάγκης που θα καλύψουν τη Δυτική Σκωτία, τη Θάλασσα της Ιρλανδίας, όπως ακούσαμε, και το βακαλάο του Βορείου Ατλαντικού, και όλα αυτά θα ισχύσουν επιπρόσθετα στις δραστικές περικοπές των συνολικών επιτρεπόμενων αλιευμάτων και των ποσοστώσεων, τις οποίες ανακοίνωσε το Συμβούλιο τον περασμένο Δεκέμβριο.
Η κοινή αλιευτική πολιτική λειτουργεί στην τρέχουσα μορφή της επί 18 χρόνια.
Το σύστημα φορολογίας και ποσοστώσεων οδήγησε στην απόρριψη πίσω στη θάλασσα μαζικών ποσοτήτων νεκρών υγιών αλιευμάτων.
Περισσότεροι από δυο εκατομμύρια τόνοι ψαριών το χρόνο, 25% των συνολικών αλιευμάτων στην ΕΕ, απορρίπτονται κατά αυτόν τον τρόπο.
Το σύστημα των πολυετών προγραμμάτων προσανατολισμού, υπήρξε επίσης καταστροφικό.
Τα κράτη μέλη που επιχειρούν να τηρήσουν τους κανόνες αυτούς τιμωρούνται, ενώ άλλα κράτη μέλη αγνοούν ολοκληρωτικά τα πολυετή προγράμματα προσανατολισμού.
Αρα, η κοινή αλιευτική πολιτική απέτυχε ως προς τους κύριους σκοπούς της.
Απέτυχε να διατηρήσει τα αποθέματα ιχθύων και απέτυχε να εξασφαλίσει το μέλλον των αλιέων μας.
Ο τελευταίος γύρος περικοπών και μέτρων έκτακτης ανάγκης θα οδηγήσει ξανά εκατοντάδες αλιείς εκτός του κλάδου.
Τα μέτρα αποκατάστασης του γάδου στη Θάλασσα της Ιρλανδίας, τον προηγούμενο χρόνο, κόστισαν στον αλιευτικό στόλο της Θάλασσας της Ιρλανδίας μια καταστροφική μείωση εσόδων κατά 42% στη διάρκεια της περιόδου αποκλεισμού.
Παρά την τρομακτική αυτή κρίση, παρά το γεγονός ότι υπάρχουν πάρα πολλοί αλιείς και πάρα πολύ λίγα αλιεύματα στη Βόρειο Θάλασσα και στη Θάλασσα της Ιρλανδίας, το παρόν Σώμα, κατά τρόπο που προκαλεί κατάπληξη, υπερψήφισε, κατά την τελευταία περίοδο συνόδου τον Ιανουάριο, την κατάργηση των ορίων των 6 και 12 μιλίων γύρω από τις ακτές μας, την παροχή ισότιμης πρόσβασης στη Βόρειο Θάλασσα, και το άνοιγμα των περιοχών των Σέτλαντ και της Ιρλανδίας.
Πολλοί αλιείς στο Ηνωμένο Βασίλειο και στην Ιρλανδία θα θεωρήσουν τις αποφάσεις αυτές ως την τελευταία σταγόνα που θα κάνει το ποτήρι να ξεχειλίσει.
Εξήντα πέντε τοις εκατό των αλιευτικών πόρων της ΕΕ βρίσκεται στα ύδατα που περιβάλλουν τις Βρετανικές νήσους, δηλαδή το Ηνωμένο Βασίλειο και την Ιρλανδία.
Γιατί να παραμένουμε αδρανείς και να επιτρέπουμε να λεηλατούνται τα ψάρια μας και να περιέρχονται σε κατάσταση φτώχειας οι αλιείς μας;
Το Σώμα φάνηκε εξαιρετικά ανόητο και κοντόφθαλμο, με τον τρόπο που ψήφισε επί των εκθέσεων τον προηγούμενο μήνα.
Ίσως αυτή είναι η τελευταία σταγόνα που θα κάνει το ποτήρι να ξεχειλίσει και θα οδηγήσει το Ηνωμένο Βασίλειο εκτός της κοινής αλιευτικής πολιτικής.
Κύριε Πρόεδρε, η κατάσταση των αποθεμάτων των διαφόρων ειδών και των μέτρων αποκατάστασής τους είναι πάντοτε ένα ιδιαίτερα επίμαχο θέμα.
Η σοσιαλιστική Ομάδα υποστηρίζει τα συμπεράσματα στα οποία καταλήγει ο συνάδελφός μας κ. Nicholson στην έκθεσή του, σε σχέση με την πρόταση της Επιτροπής για την αποκατάσταση του αποθέματος γάδου στη Θάλασσα της Ιρλανδίας.
Γνωρίζουμε καλά ότι η υπερεκμετάλλευση ενός είδους κατά τη διάρκεια ενός έτους πληρώνεται στη διάρκεια των επόμενων ετών και ότι η αποκατάσταση του αποθέματος είναι πολύ δαπανηρή και αργή.
Ωστόσο, γνωρίζουμε επίσης ότι η παραμονή ενός μέρους του στόλου αγκυροβολημένου στο λιμάνι για μακρό χρονικό διάστημα, συνεπάγεται την απώλεια θέσεων εργασίας και αγορών, καθώς και πολλές δυσκολίες για τον εν λόγω στόλο.
Συμφωνώ, επομένως, με τον κ. Nicholson στο ότι πρόκειται για ένα θέμα που απαιτεί μεγάλη ισορροπία και μεγάλη στάθμιση.
Ο κλάδος εκφράζει συχνά το παράπονο - και δικαιολογημένα - ότι αγνοείται τη στιγμή της έγκρισης προτάσεων από την Επιτροπή, η οποία βασίζεται σχεδόν αποκλειστικά σε επιστημονικές εκθέσεις που δεν λαμβάνουν υπόψη την πείρα και την καθημερινότητα των αλιέων.
Εγώ ζητώ από την Επιτροπή να συνδέσει τις εργασίες των επιστημόνων με αυτήν την καθημερινή πραγματικότητα που βιώνουν οι αλιείς και, επίσης, όταν διατυπώνει τις προτάσεις της, να λαμβάνει περισσότερο υπόψη την κοινωνικοοικονομική κατάσταση των περιοχών που εξαρτώνται από την αλιεία.
Όλα αυτά με μεγάλη διαφάνεια, εξηγώντας καλά στον κλάδο τους λόγους για τους οποίους εγκρίνονται τα συγκεκριμένα μέτρα.
Δεν πιστεύω ότι η κοινή αλιευτική πολιτική αποτελεί αποτυχία.
Υπό αυτήν την έννοια, διαφωνώ απόλυτα με τον προλαλήσαντα.
Είμαι της άποψης ότι, όπως ακριβώς η μεταρρύθμιση της κοινής γεωργικής πολιτικής είναι δυνατή μόνο με τον επαναπροσδιορισμό του κόσμου της υπαίθρου, έτσι και η μεταρρύθμιση της ΚΑΠ πρέπει να είναι ιδιαίτερα φιλόδοξη και να συμβαδίζει με τη μεταρρύθμιση του αλιευτικού κόσμου, των περιοχών εκείνων που εξαρτώνται από την αλιεία, που είναι βέβαιο ότι θα χρειαστεί να αντιμετωπίσουν το μέλλον βάζοντας στο παιχνίδι άλλες δυνατότητες, διαφορετικές από αυτές που χρησιμοποιούσαν μέχρι τώρα, που εξαρτώνται αποκλειστικά από ένα μοντέλο εξορυκτικού χαρακτήρα.
(ΕΝ) Κύριε Πρόεδρε, θα ήθελα να ευχαριστήσω τον κ. Nicholson για την έκθεσή του, και για την ταχύτητα με την οποία διεξήγε την έρευνα και το έργο του.
Εκτιμώ την πολύ ανοικτή και έντιμη στάση του σχετικά με το θέμα.
Δεν επέστρεψε στην πατρίδα του για να πει στους αλιείς της Θάλασσας της Ιρλανδίας ότι η Ευρωπαϊκή Επιτροπή προσπαθεί να τους καταδιώξει ή να τους αδικήσει.
Έθεσε το πρόβλημα στο κοινό της πατρίδας του, κατά τον ίδιο τρόπο που το έθεσε εδώ.
Υπάρχει πρόβλημα.
Ο συνάδελφός μας στη μακρινή γωνία του Σώματος, μίλησε νωρίτερα και αναφέρθηκε στη Βίβλο.
Η Βίβλος, όπως είπε κάποιος, μας λέγει ότι πάντα θα υπάρχουν ψάρια στη θάλασσα.
Λοιπόν, εγώ θα αναφερθώ σε ένα πιο επίκαιρο κείμενο σχετικά με το γάδο.
Αναφέρομαι στο συγγραφέα Mark Kurlansky και το βιβλίο του "Cod: A Biography of the Fish that changed the World" , (Γάδος: Η βιογραφία του ψαριού που άλλαξε τον κόσμο).
Σύμφωνα με τον Kurlansky, η Εγκυκλοπαίδεια Εμπορίου και Ναυτιλίας που εκδόθηκε στη Νέα Υόρκη το 1858 ανέφερε ότι ο γάδος αποτελεί είδος τόσο γνωστό που δεν χρειάζεται να εξηγηθεί τίποτα σχετικά με αυτό, ότι είναι εξαιρετικά γόνιμο και ότι κάποιος είχε μετρήσει τα αυγά ενός γάδου μετρίου μεγέθους και βρήκε ότι ανέρχονταν σε 9 835 000.
Η εγκυκλοπαίδεια είχε καταλήξει στο συμπέρασμα ότι η ανθρωπότητα δεν θα εξολοθρεύσει ποτέ αυτό το είδος.
Αποδείξαμε ότι τόσο η Βίβλος, όσο και αυτή η εγκυκλοπαίδεια του 19ου αιώνα, έσφαλλαν.
Ο κ. Stevenson είναι πολύ νέος για να θυμάται τους πολέμους γάδου που διεξάγονταν γύρω από τις ακτές της Ισλανδίας κατά την εποχή μου - στην πραγματικότητα, σε μια εποχή που ήμουν ήδη στην πολιτική.
Οι Βρετανοί - με το δέοντα σεβασμό σε όλα τα κράτη της Ένωσης - έστειλαν πολεμικά πλοία στα χωρικά ύδατα της Ισλανδίας για να διασφαλίσουν την προστασία των αλιέων τους, όταν μετέβαιναν εκεί για να αλιεύσουν αποθέματα των ισλανδικών υδάτων.
Είναι θετικό το γεγονός ότι στη Βρετανία η κοινή γνώμη αλλάζει υπέρ του δικαιώματος των παράκτιων αλιέων, το οποίο ανέκαθεν δεχόμουν, να εκμεταλλεύονται τους δικούς τους πόρους.
Με το δέοντα σεβασμό στον κ. Stevenson, που είναι καλός εκπρόσωπος του λαού του και πολύ ενθουσιώδης, δεν δέχομαι ότι η κοινή αλιευτική πολιτική απέτυχε.
Δεν δέχομαι ότι οι βρετανοί αλιείς αδικήθηκαν, επειδή αν εξετάσετε τα στοιχεία, ο βρετανικός αλιευτικός κλάδος απολαμβάνει το μερίδιο ευρωπαϊκών ιχθύων που του αναλογεί.
Η μόνη χώρα που "αδικήθηκε" είναι η Ιρλανδία και οι αλιείς της, στους οποίους δεν αποδόθηκε το μερίδιο που τους αναλογεί, και στους οποίους ποτέ δεν επιτράπηκε να εκμεταλλευτούν τη θάλασσα.
Κατά το 16ο αιώνα οι Βρετανοί διεξήγαν πόλεμο με τη Hanseatic League για το γάδο της Ισλανδίας, και αποσύρθηκαν από εκείνον τον πόλεμο μόνο μετά από μερικές απώλειες, επειδή ανακάλυψαν μια νέα πηγή γάδου πέρα από την ακτή της Αμερικής.
Αυτή είναι παλιά ιστορία.
Αλλά μη γυρίσετε και πείτε στους αλιείς της Ευρώπης ότι το φταίξιμο πρέπει να αποδοθεί στην Ευρωπαϊκή Επιτροπή.
Προσπαθεί να επιλύσει ένα δύσκολο πρόβλημα.
Κύριε Πρόεδρε, κυρίες και κύριοι βουλευτές, θέλω καταρχήν να διευκρινίσω ότι, την επόμενη εβδομάδα στο Στρασβούργο, όταν θα υποβληθεί το Πράσινο Βιβλίο για τη μεταρρύθμιση της αλιευτικής πολιτικής, θα έχουμε την ευκαιρία να συζητήσουμε επαρκώς για τις γενικές πτυχές της πολιτικής αυτής.
Επομένως, σήμερα θα αναφερθώ μόνο στην παρούσα έκθεση.
Πιστεύω ότι είναι αναμφισβήτητη και οπωσδήποτε όχι εσφαλμένη η διαπίστωση ότι στην Θάλασσα της Ιρλανδίας, τα αποθέματα γάδου είναι χαμηλότερα από ποτέ στην ιστορία.
Οπωσδήποτε, δεν είναι λάθος να πούμε επίσης ότι αν θέλουμε να προστατεύσουμε τα αποθέματα αυτά, η μόνη λύση είναι να μην τα αλιεύουμε κατά την περίοδο αναπαραγωγής τους.
Επομένως, είναι πολύ σημαντικό να αποκλεισθούν οι περιοχές αναπαραγωγής εγκαίρως, δηλαδή πριν από την έναρξη της αναπαραγωγής, ακόμη και αν η λύση αυτή είναι εξαιρετικά δυσάρεστη και δημιουργεί ασφαλώς προβλήματα στους αλιείς.
Επιπλέον, ο χρόνος πιέζει, διότι η περίοδος αναπαραγωγής αρχίζει στα μέσα του παρόντος μήνα.
Γνωρίζω ότι, μέχρι τώρα, όλοι οι παράγοντες - και ευχαριστώ ιδιαιτέρως την Επιτροπή Αλιείας και τον εισηγητή - κατέβαλαν έντονες προσπάθειες για την έγκαιρη επίτευξη του στόχου που έχουμε θέσει.
Αύριο θα διεξαχθεί ψηφοφορία επί της έκθεσης και απομένει ακριβώς μόνο τόσος χρόνος ώστε να μπορέσει να λάβει το Συμβούλιο μια απόφαση και να είναι έτοιμος ο κανονισμός στις 15 Φεβρουαρίου.
Η Επιτροπή συμφωνεί πλήρως με την παρούσα έκθεση και σας ευχαριστώ ακόμη μια φορά για την υποστήριξή σας.
Όσον αφορά την τροπολογία που κατατέθηκε, δυστυχώς πρέπει να την απορρίψω.
Γιατί;
Το περασμένο έτος πραγματοποιήσαμε ορισμένες δοκιμαστικές αλιεύσεις με ημιπελαγικές τράτες, ακριβώς κατά το δεύτερο μέρος της περιόδου αποκλεισμού.
Οι δοκιμές αυτές κατέδειξαν καθαρά ότι ο κίνδυνος για το γάδο είναι πολύ υψηλός κατά την περίοδο αυτή και ότι πολύ μεγάλες ποσότητες γάδου αιχμαλωτίζονται μαζί με τους άλλους ιχθείς.
Εμείς, από την πλευρά της Επιτροπής, είμαστε πάντως πρόθυμοι να επιτρέψουμε τις ημιπελαγικές τράτες κατά το πρώτο ήμισυ της περιόδου αποκλεισμού, υπό τις προϋποθέσεις που ανέφερε ο κ. Nicholson : δηλαδή, βάσει ενός συστήματος επιτήρησης, σε συμφωνία με το άρθρο 3, και υπό τον όρο ότι οι δραστηριότητες θα παύσουν αμέσως σε περίπτωση που οι ποσότητες γάδου που αλιεύονται είναι υπερβολικά μεγάλες.
Γνωρίζουμε επίσης ότι αυτή η δεύτερη προϋπόθεση που ανέφερα συνδέεται με ορισμένο κίνδυνο, αλλά με το σύστημα επιτήρησης θα γνωρίζουμε ακριβώς το επόμενο έτος, σε περίπτωση ενός περαιτέρω αποκλεισμού, αν η εξαίρεση αυτή για το πρώτο μέρος της περιόδου αποκλεισμού θα μπορεί να εφαρμοσθεί ή όχι.
Σας ευχαριστώ πολύ, Επίτροπε Fischler!
Φροντίσατε να είναι σύντομη η ομιλία σας.
Η συζήτηση έληξε.
Η ψηφοφορία θα διεξαχθεί αύριο, στις 12.00 το μεσημέρι.
(Η συνεδρίαση διακόπτεται στις 20.30)