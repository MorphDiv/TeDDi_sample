# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Τα προβλήματα που απορρέουν από τους άλλους τρόπους μεταφοράς - π.χ. τον οδικό - δεν προκαλούνται μόνο από τα φορτηγά αλλά βέβαια και από τα επιβατικά οχήματα.
Ο σιδηρόδρομος μπορεί να επανακτήσει μερίδια της αγοράς μεταφορών μόνο αν αποτελεί μια πραγματική εναλλακτική λύση και αυτό σημαίνει, σήμερα, ότι πρέπει να προσανατολίζεται προς το διεθνές επίπεδο, την παροχή υπηρεσιών και τους καταναλωτές.
Αν ο σιδηρόδρομος αντιμετωπίσει αυτή τη μεγάλη πρόκληση, δεν μπορεί παρά να κερδίσει, όπως και εμείς!
Κύριε Πρόεδρε, κυρία Επίτροπε, αν πραγματικά θέλουμε να έχουμε περιβαλλοντική βελτίωση και ο σιδηρόδρομος να ανακουφίσει τους υπερφορτωμένους ευρωπαϊκούς αυτοκινητόδρομους, πιστεύω ότι πρέπει να επιδιώξουμε τρεις στόχους: πρώτον, τον απόλυτο διαχωρισμό και την ανεξαρτησία μεταξύ των διαχειριστών των υποδομών, που πρέπει να εγγυώνται την καλή τους χρήση, και των χρηστών και χειριστών των υπηρεσιών.
Δεύτερον, τη συμπληρωματικότητα του σιδηροδρόμου και των άλλων μέσων μεταφοράς για να επιτευχθεί μία πραγματική υπηρεσία από πόρτα σε πόρτα.
Και τρίτον, όπως υπάρχουν αυτοκινητόδρομοι χωρίς διόδια, έτσι πρέπει να υπάρχουν και αυτοκινητόδρομοι χωρίς χρέωση χρήσης.
Το κόστος της μεταφοράς ανά τόνο εμπορεύματος δεν πρέπει να είναι αποτρεπτικό και, εν πάση περιπτώσει, πρέπει να είναι ευνοϊκό προς το σιδηρόδρομο, αν θέλουμε πραγματικά ν' αλλάξει η σημερινή κατάσταση, να ελευθερωθούν οι δρόμοι μας και να επιτύχουμε μία πραγματική βελτίωση του περιβάλλοντος.
Κύριε Πρόεδρε, όλοι εδώ γνωρίζουμε τη σπουδαιότητα των σιδηροδρομικών μεταφορών για τη σωστή ανάπτυξη των ανθρώπινων δραστηριοτήτων, για το σεβασμό του περιβάλλοντος και για την αειφόρο χωροταξία Για το λόγο αυτό, πιστεύω ότι δεν μπορούμε να είμαστε ικανοποιημένοι από τα αποτελέσματα της συνδιαλλαγής μεταξύ του Ευρωπαϊκού Κοινοβουλίου και του Συμβουλίου.
Ο συμβιβασμός αυτός συνεχίζει τον αγώνα δρόμου για το άνοιγμα των αγορών και τον ανταγωνισμό στον τομέα των σιδηροδρομικών μεταφορών, εμπορευμάτων αλλά και ταξιδιωτών, για να ικανοποιήσει την οικονομική λογική της αποδοτικότητας, αντί να απαντήσει στις ανάγκες των χρηστών και των εργαζομένων του τομέα αυτού.
Η έκθεση εγκρίνει το σχέδιο απελευθέρωσης των σιδηροδρομικών μεταφορών, και πιο συγκεκριμένα το σχέδιο για την ανεξαρτητοποίηση των διαχειριστών της υποδομής από τα κράτη.
Η έγκριση του σχεδίου σημαίνει την αύξηση της έλλειψης σιδηροδρομικής ασφάλειας.
Εν τούτοις, υπήρχαν και άλλες λύσεις.
Ακόμη και εάν υπάρχουν διαφορετικές ιστορικές και εθνικές πραγματικότητες, δεν υπάρχει κανένα ανυπέρβλητο εμπόδιο για το συντονισμό σε ευρωπαϊκό επίπεδο των δημόσιων υπηρεσιών σιδηροδρομικών μεταφορών.
Εξ άλλου, αυτό ζητούν οι εργαζόμενοι στους σιδηροδρόμους.
Πρέπει να στραφούμε προς την κατεύθυνση της δημιουργίας ευρωπαϊκών δημόσιων υπηρεσιών στο πλαίσιο μιας κοινής πολιτικής·.
(Ο Πρόεδρος αφαιρεί το λόγο από τον ομιλητή)
Κύριε Πρόεδρε, ο κ. Jarzembowski παρατηρεί στην αιτιολογική του έκθεση ότι πρέπει να ενισχύσουμε στις σιδηροδρομικές μεταφορές, να αυξήσουμε την αποτελεσματικότητα και την ανταγωνιστικότητα των σιδηροδρόμων ούτως ώστε να αντιστρέψουμε την πτωτική τάση του μεριδίου τους στην αγορά τα τελευταία 15 χρόνια.
Επισημαίνει ότι τα κράτη μέλη έχουν σημειώσει μικρή πρόοδο στην υλοποίηση του διαχωρισμού της παροχής σιδηροδρομικών υπηρεσιών από την διαχείριση της υποδομής, στις περισσότερες δε χώρες δεν παρατηρούμε αποτελεσματικό άνοιγμα της αγοράς σιδηροδρόμων.
Στο Ηνωμένο Βασίλειο αξίζει ιδιαίτερη μνεία στην προηγούμενη κυβέρνηση των Συντηρητικών που προσπάθησε να υλοποιήσει αυτή ακριβώς την πολιτική, η οποία δεν συνεχίστηκε από την τωρινή κυβέρνηση των Εργατικών.
Ωστόσο, τον περασμένο Οκτώβρη συνέβη η συντριβή τρένου στο Hatfield του Hertfordshire, περιοχή της ανατολικής περιφέρειας την οποία εκπροσωπώ σ' αυτό το Κοινοβούλιο.
Τέσσερις άνθρωποι έχασαν τη ζωή τους και πολλοί τραυματίστηκαν σοβαρά.
Το ατύχημα συνέβη σε μια στροφή ενώ το τρένο ταξίδευε με ταχύτητα 115 μίλια την ώρα.
Κατά τα φαινόμενα οι αρχές που είναι υπεύθυνες για τις υποδομές γνώριζαν την βλάβη της γραμμής από τον Νοέμβριο του 1999 και μία περαιτέρω έκθεση έγινε τον περασμένο Γενάρη.
Δεν λήφθηκε κανένα διορθωτικό μέτρο.
Ο βρετανός Υπουργός Μεταφορών, ο λόρδος McDonald, ανακοίνωσε ότι δεν θα γίνει επίσημη έρευνα.
Ωστόσο, ανώτερα στελέχη της Railtrack, της εταιρείας υποδομών και της Balfour Beatty αντιμετωπίζουν πιθανότητα κατηγορίες ανθρωποκτονίας λόγω αυτού του ατυχήματος.
Απευθύνομαι στην Επίτροπο, η οποία είμαι βέβαιος ότι γνωρίζει τις λεπτομέρειες αυτού του συγκεκριμένου ατυχήματος, το οποίο θα ήθελα να τονίσω ότι δεν είναι το μοναδικό στις Ευρωπαϊκή Ένωση, και ελπίζω ότι θα μπορέσει ίσως να προβληματιστεί σχετικά με τις συνέπειες του.
Στο Ηνωμένο Βασίλειο επικρατεί χάος στους σιδηροδρόμους μας, έχει κλονιστεί η εμπιστοσύνη του κοινού στο σιδηροδρομικό δίκτυο, η επανορθωτική εργασία απαιτεί τεράστια οικονομική επένδυση και η Railtrack απειλεί να καθυστερήσει τις εργασίες για την δεύτερη φάση του προγράμματος του Ευρωτούνελ που αποτελεί αναπόσπαστο μέρος του ολοκληρωμένου ευρωπαϊκού σιδηροδρομικού δικτύου που όλοι υποστηρίζουμε.
Ελπίζω ότι η Επίτροπος θα μπορέσει να προσφέρει κάποια στήριξη στις αρμόδιες αρχές στο Ηνωμένο Βασίλειο.
Δεν πρόκειται για ένα εγχώριο απλώς ζήτημα.
Έχει ευρωπαϊκές επεκτάσεις όσον αφορά το έργο του τούνελ της Μάγχης.
Θα μπορούσε κάλλιστα η πρόσθετη αυτή ενίσχυση να δοθεί μέσω του προγράμματος TENs και περιμένω ανυπόμονα τις συζητήσεις μου με την Επίτροπο σχετικά με αυτή την εξαιρετικά σοβαρή εξέλιξη.
Κύριε Πρόεδρε, κυρίες και κύριοι, καταρχάς θέλω να εκφράσω την ικανοποίησή μου - όπως έκαναν όλοι ή σχεδόν όλοι οι ομιλητές - για το τελικό αποτέλεσμα της συνδιαλλαγής.
Μ' αυτή την πρωτοβουλία επιδιώκουμε, ας το πούμε ξεκάθαρα, να σώσουμε τον σιδηρόδρομο, να εκσυγχρονίσουμε τον σιδηρόδρομο, να τον προσαρμόσουμε στις νέες συνθήκες και να τον ξανακάνουμε τώρα στην αρχή του 21ου αιώνα και πάλι αυτό που ήταν στις αρχές του 20ού: ένα αξιόπιστο, αποτελεσματικό, γρήγορο και ασφαλές - για εκείνη την εποχή - σύστημα μεταφοράς, κινητήρια δύναμη ανάπτυξης και εγγύηση πλούτου και εδαφικής ισορροπίας.
Στις 22 Νοεμβρίου 2000, πιστεύω ότι κάναμε ένα σημαντικό βήμα προς αυτή την κατεύθυνση.
Με τις αποφάσεις που εγκρίνουμε σήμερα, αυτό που επιδιώκουμε είναι η βελτίωση της ποιότητας της υπηρεσίας.
Διότι, έναντι των όσων υποστήριξαν ορισμένοι από εσάς, οφείλω να σας πω ότι το πρόβλημα του σιδηροδρόμου σήμερα δεν έγκειται στο αν είναι δημόσιος ή ιδιωτικός, μολονότι συνήθως είναι πάντα δημόσιος.
Το πρόβλημα είναι ότι δεν λειτουργεί.
Σ' αυτό θα συμφωνήσουμε.
Αν μιλούσαμε για ένα σιδηρόδρομο που λειτουργούσε, θα μπορούσαμε να συζητήσουμε ορισμένα από τα μέτρα που εκτέθηκαν εδώ.
Όμως το πρόβλημα είναι ότι στην παρούσα κατάσταση, ως δημόσια υπηρεσία που παρέχεται από δημόσιες επιχειρήσεις με μονοπωλιακό καθεστώς στο πλαίσιο των κρατών της Ένωσης, δεν λειτουργεί.
Στην παρούσα κατάσταση των διαμελισμένων και διαχωρισμένων εθνικών σιδηροδρομικών δικτύων, δεν λειτουργεί.
Και γι' αυτό ακριβώς πρόκειται: για την πραγματοποίηση μιας - επαναστατικής θα τολμούσα να πω - αλλαγής, στον τομέα των σιδηροδρόμων.
Διότι, κυρίες και κύριοι, αυτό που καταφέραμε σήμερα μ' αυτή τη συζήτηση, ή αυτό που ελπίζω ότι θα καταφέρουμε αύριο - δεν έχω την παραμικρή αμφιβολία ότι θα ψηφίσατε υπέρ του συμφωνηθέντος κειμένου - δεν πρόκειται απλά για το άνοιγμα του δικτύου, αλλά για τη δημιουργία κάτι καινούριου, διαφορετικού.
Δημιουργούμε έναν ευρωπαϊκό σιδηρόδρομο, ο οποίος δεν υπάρχει ακόμη, αντί για τους δεκαπέντε διαφορετικούς εθνικούς σιδηροδρόμους.
Αυτή είναι μια επαναστατική αλλαγή.
Και πρέπει να γνωρίζουμε ότι αυτό ακριβώς κάνουμε.
Κυρίες και κύριοι, ορισμένοι μας κατηγόρησαν ότι έχουμε καθυστερήσει πολύ ή λίγο.
Θέλω να τους πω ότι είναι αλήθεια, ίσως σε όλους μας θα άρεσε να έχουμε προχωρήσει γρηγορότερα, όμως πιστεύω ότι το αποτέλεσμα, αυτόν τον ενάμιση χρόνο - και κάτι - που είχα αυτή την ευθύνη, προχωρήσαμε με μεγάλη αποφασιστικότητα και επιταχύνθηκε όλη η διαδικασία.
Επιπλέον, αυτή η διαδικασία της συναπόφασης λειτούργησε πολύ καλά και θέλω να ευχαριστήσω ιδιαίτερα το έργο που επιτέλεσε το Κοινοβούλιο στο σύνολό του, συμπεριλαμβανομένων του κ. Imbeni και των εισηγητών, του κ. Swoboda και του κ. Jarzembowski.
Όμως θέλω να ευχαριστήσω επίσης τη φινλανδική Προεδρία για το έργο της και πολύ ιδιαίτερα τη γαλλική Προεδρία.
Πιστεύω ότι, σ' αυτή την τελευταία περίπτωση, η ύπαρξη ενός γνώστη και φίλου των σιδηροδρόμων γάλλου Υπουργού Μεταφορών - και υπήρχαν ορισμένοι που έλεγαν ότι αυτό θα μας εμπόδιζε να φτάσουμε σε ένα καλό αποτέλεσμα - μας επέτρεψε, αντιθέτως, να επιτύχουμε ό,τι έχουμε επιτύχει.
Κυρίες και κύριοι, υπάρχουν ορισμένοι που ανησυχούν για τη διεύρυνση, διότι προφανώς συνεπάγεται ότι το ευρωπαϊκό σιδηροδρομικό δίκτυο που δημιουργούμε σήμερα θα επεκταθεί πέρα από τα τωρινά σύνορα της Ένωσης καθώς αυτά θα επεκτείνονται.
Τα βασικά στοιχεία είναι το άνοιγμα του συνόλου του δικτύου, ο διαχωρισμός των λειτουργιών, όπως πολύ σωστά επεσήμανε ο κ. Jarzembowski, όμως επίσης - αποφασιστικό στοιχείο κλειδί - το ζήτημα των τιμολογήσεων.
Πολλοί από εσάς αναφέρθηκαν σ' αυτό το ζήτημα.
Στη Λευκή Βίβλο παρουσιάζεται το θέμα της τιμολόγησης των υποδομών με μη μεροληπτικό τρόπο.
Από την άποψη αυτή, πρόκειται να ενσωματώσουμε στη Λευκή Βίβλο - και θέλω να ευχαριστήσω το Κοινοβούλιο γι' αυτό - τα συμπεράσματα της έκθεσης Costa.
Θέλω να σας πω επίσης ότι, εκτός από τη συζήτηση για τα ήδη πεπραγμένα, την οποία θα ολοκληρώσουμε κατά τη διάρκεια της σημερινής και της αυριανής ημέρας , θα αναφερθούμε επίσης στις οδικές μεταφορές και στη δράση μας ενόψει του μέλλοντος.
Θέλω να διαβεβαιώσω τον κ. Swoboda ότι τα μέτρα στα οποία αναφέρθηκε για να επιτευχθεί ένας θεμιτός ανταγωνισμός εντός των ίδιων των οδικών μεταφορών και μεταξύ των οδικών μεταφορών και άλλων μορφών μεταφορών είτε έχουν ήδη παρουσιαστεί είτε πρόκειται να παρουσιαστούν.
Όμως θέλω να σας πω επίσης ότι σκοπεύουμε να παρουσιάσουμε, κατά τη διάρκεια του τρέχοντος έτους, την οδηγία για την σιδηροδρομική ασφάλεια που ανησυχούσε ορισμένους από σας.
Ελπίζω ότι μπορώ να υπολογίζω στην υποστήριξή σας για την έγκριση της οδηγίας σχετικά με τη διαλειτουργικότητα, ενώ πρόκειται να επεξεργαστούμε μία ανακοίνωση, που θα παρουσιάσουμε επίσης πριν το τέλος του έτους, σχετικά με το άνοιγμα της αγοράς των εθνικών εμπορευματικών μεταφορών και των διεθνών επιβατικών μεταφορών, όπως είπα κατά την εξέταση αυτών των δύο οδηγιών.
Όμως δεν θα παρουσιάσουμε μόνο αυτή την ανακοίνωση, αλλά και μία νέα οδηγία που τροποποιεί την οδηγία 91/440/ΕΟΚ, για να ελευθερωθεί η πρόσβαση στο εθνικό δίκτυο εμπορευματικών μεταφορών και των διεθνών επιβατικών μεταφορών.
Και επιπλέον μία τροποποίηση της οδηγίας 96/48/ΕΚ, σχετικά με τη διαλειτουργικότητα του ευρωπαϊκού συστημάτων σιδηροδρόμων μεγάλης ταχύτητας.
Όπως είπα, κυρίες και κύριοι, πρόκειται να παρουσιάσουμε μία δεύτερη δέσμη σιδηροδρομικών μέτρων πριν από το τέλος του χρόνου, του οποίου την διαδικασία ελπίζουμε να μπορέσουμε να κινητοποιήσουμε.
Η ασφάλεια είναι ουσιώδες ζήτημα και η βελτίωση του περιβάλλοντος επίσης - είναι προβλήματα που επηρεάζουν άμεσα τους πολίτες - όμως θέλω να κάνω ένα τελευταίο συλλογισμό σχετικά με ορισμένα από τα ζητήματα που αναφέρθηκαν εδώ.
Αναφέρθηκε η ιδιωτικοποίηση, διότι θα γίνει ελευθέρωση των σιδηροδρόμων, και ειπώθηκε ότι δεν πρόκειται να εγγυώνται τη δημόσια υπηρεσία.
Κυρίες και κύριοι, ας μην συγχέουμε τα πράγματα.
Αυτό που κάνουμε σήμερα είναι ένα άνοιγμα του διευρωπαϊκού δικτύου και ενός διευρωπαϊκού σιδηροδρόμου στον ανταγωνισμό, επιτρέπουμε στους ευρωπαϊκούς φορείς λειτουργίας, με την απαιτούμενη άδεια, να είναι δημόσιοι ή ιδιωτικοί.
Δεύτερον, κανείς δεν μιλά για ιδιωτικοποίηση.
Κανενός είδους.
Ούτε των φορέων λειτουργίας ούτε πολύ λιγότερο των υποδομών.
Αντίθετα, θα πρέπει να επενδύσουμε στις υποδομές.
Αυτό που συμβαίνει είναι ότι σε πολλές χώρες εδώ και τριάντα χρόνια δεν επενδύθηκε τίποτε σε υποδομές, ούτε ένα ευρώ.
Μέσω των προδιαγραφών ασφάλειας θα απαιτηθεί ακριβώς να υπάρχουν οι συνθήκες που μπορούν να εγγυηθούν αυτή την ασφάλεια, που δεν αφορούν μόνο τoυς συρμούς σε κυκλοφορία, αλλά και τη σταθερή υποδομή.
Εξάλλου, δυστυχώς, η δημόσια υπηρεσία - επιμένω σ' αυτό που είπα πριν - δεν παρέχεται σήμερα με τις κατάλληλες εγγυήσεις και αυτό που θέλουμε ακριβώς είναι να τη βελτιώσουμε.
Προ ολίγου ο κ. Ortuondo Larrea είπε ότι πρέπει να προσέξουμε δύο ακόμη πράγματα: τις διατροπικές μεταφορές και την ισορροπία μεταξύ των διαφόρων μεταφορών και εκείνων που πραγματοποιούνται οδικώς.
Σήμερα το πρωί, διάβασα ένα ανακοινωθέν μίας ένωσης εργοδοτών του τομέα των οδικών μεταφορών, στο οποίο διαμαρτυρόταν για τη Λευκή Βίβλο και για τον υπερβολικό προσανατολισμό της προς το σιδηρόδρομο.
Λοιπόν, τέτοια πράγματα πάντα συμβαίνουν.
Κυρίες και κύριοι, αυτό που πρέπει να αντιμετωπίσουμε είναι ξεκάθαρο: αύξηση 40% της ζήτησης των εμπορευματικών μεταφορών τα επόμενα δέκα χρόνια.
Αυτό που πρέπει να γίνει είναι, βασικά, να μην πάει όλο αυτό το 40% στις οδικές μεταφορές.
Αυτό που πρέπει να κάνουμε είναι να συνεχίσουμε να εγγυόμαστε, ακριβώς, την ανάπτυξη, την ποιότητα ζωής, την απασχόληση και την ευημερία των πολιτών της Ευρωπαϊκής Ένωσης μέσω συγκεκριμένων μέτρων όπως αυτό το οποίο, βέβαια ,θα πρέπει να συμπληρωθεί με μία μελέτη του συνόλου των διαφορετικών μέσων μεταφοράς, του ανταγωνισμού μεταξύ των διαφόρων μέσων, τη διατροπικότητα, τη διασύνδεση, τη διαλειτουργικότητα, για να επιτευχθεί τελικά ένα πολύ πιο αποτελεσματικό σύστημα για την οικονομία μας και για τους πολίτες μας.
Συνεργασία και εμπορικές σχέσεις μεταξύ της ΕΕ και των βιομηχανικών χωρών της Βορείου Αμερικής, της Απω Ανατολής και της Αυστραλασίας
Η ημερήσια διάταξη προβλέπει τη συζήτηση της έκθεσης (A5-0004/2001) της κ. Erika Mann, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την πρόταση κανονισμού του Συμβουλίου για την εφαρμογή προγραμμάτων που προωθούν τη συνεργασία και τις εμπορικές σχέσεις μεταξύ της ΕΕ και των βιομηχανικών χωρών της Βόρειου Αμερικής, της Απω Ανατολής και της Αυστραλασίας [COM(2000) 381 - C5-0455/2000 - 2000/0165(CNS)].
Κύριε Πρόεδρε, αγαπητοί συνάδελφοι, αγαπητέ κύριε Επίτροπε και αγαπητοί συνάδελφοι της Επιτροπής, σε αυτή την προχωρημένη ώρα, θέλω να χρησιμοποιήσω το χρόνο αγόρευσης που διαθέτω για να σας παρουσιάσω εν συντομία την πρόταση της Επιτροπής για τον κανονισμό του Συμβουλίου σχετικά με την εφαρμογή προγραμμάτων που προωθούν τη συνεργασία και τις εμπορικές σχέσεις μεταξύ της ΕΕ και των βιομηχανικών χωρών της Βορείου Αμερικής, της Απω Ανατολής και της Αυστραλασίας, καθώς και τη σχετική έκθεση που εκπόνησα.
Πέρα από το λίγο παραπλανητικό περιεχόμενο του τίτλου που αναφέρεται στις βιομηχανικές χώρες και, βεβαίως, δεν συμπεριλαμβάνει όλες τις βιομηχανικές χώρες αυτού του κόσμου αλλά μόνο εκείνες με τις οποίες δεν έχουμε υπογράψει συμφωνίες για την καθιέρωση ζωνών ελεύθερων συναλλαγών ή συμφωνίες συνεργασίας ή σύμπραξης, θέλω να ευχαριστήσω θερμά την Επιτροπή για την πρόταση κανονισμού που υποβάλλει.
Πιστεύω ότι επιτέλεσε ένα εξαιρετικό έργο και όχι μόνο στον τομέα αυτό, αν λάβουμε υπόψη τις δύσκολες πολιτικές συζητήσεις που πραγματοποιήθηκαν στο Συμβούλιο σχετικά, καθώς και την ίσως όχι πάντοτε εύκολη συνεργασία με το Ευρωπαϊκό Κοινοβούλιο διεκπεραίωσε επίσης ένα περαιτέρω εξαιρετικό έργο, και, συγκεκριμένα, συμπεριέλαβε πραγματικά σε ένα κονδύλιο του προϋπολογισμού τα διάφορα μικρά, σχέδια και προγράμματα που υπάρχουν στους αντίστοιχους τομείς στα προαναφερθέντα κράτη, δημιουργώντας έτσι και μια νομική βάση.
Γι' αυτό, στο σημείο αυτό, ευχαριστώ θερμά την Επιτροπή για την εξαιρετική συνεργασία που είχαμε!
Στόχος της παρούσας πρότασης κανονισμού της Επιτροπής είναι η δημιουργία μιας σταθερής νομικής και δημοσιονομικής βάσης για τα μέτρα που ελήφθησαν στο πλαίσιο των διάφορων υφιστάμενων διμερών συμφωνιών μεταξύ της ΕΕ και των έξι προαναφερθέντων βιομηχανικών κρατών.
Τα σχετικά μέτρα χρηματοδοτούνται σήμερα από μια σειρά διαφορετικών κονδυλίων του προϋπολογισμού.
Ορισμένα από αυτά πρέπει να εφαρμόζονται ως πιλοτικά σχέδια ή προπαρασκευαστικές ενέργειες λόγω της έλλειψης, προς το παρόν, νομικής βάσης για τις συγκεκριμένες θέσεις του προϋπολογισμού.
Βάσει αυτής της πρότασης κανονισμού, η Επιτροπή δημιούργησε τώρα μια νομική βάση.
Κατά την επεξεργασία της πρότασης, μέριμνα της Επιτροπής ήταν να εξασφαλίσει ότι τα κράτη μέλη θα διατηρήσουν τη βασική ευθύνη για την προώθηση των εξαγωγών.
Επομένως, η κοινοτική δράση περιορίζεται σε μέτρα που συμπληρώνουν τις προσπάθειες των κρατών μελών και άλλων δημόσιων οργανισμών της Ευρωπαϊκής Ένωσης και - όπως λέμε πάντοτε με τόσο ωραίο τρόπο - δημιουργούν ως αποτέλεσμα μια ευρωπαϊκή προστιθέμενη αξία.
Η πρόταση προβλέπει ότι στο μέλλον θα υποβάλλεται τακτική έκθεση στο Ευρωπαϊκό Κοινοβούλιο και το Συμβούλιο.
Σε μερικά σημεία επιφέραμε ορισμένες διορθώσεις· επίσης, διορθώσαμε και προσθέσαμε ότι η ισχύς του κανονισμού θα λήξει το Δεκέμβριο 2005.
Εξάλλου, κατέθεσα μια τροπολογία, την οποία ελπίζω ότι η Επιτροπή και το Συμβούλιο θα υποστηρίξουν: συγκεκριμένα, παρακαλώ την Επιτροπή να υποβάλει νέα πρόταση ήδη το 2003, στην οποία θα σκιαγραφεί τις γενικές γραμμές ενός πλαισίου για μια νέα πολιτική και φιλοσοφία στον εμπορικό τομέα.
Έτσι εξαλείφεται και το δίλημμα που έχουμε ακόμη σήμερα, διότι δεν έχουμε συμπεριλάβει στη Συνθήκη μας καμία θετική διάταξη για την εμπορική πολιτική, αλλά υιοθετούμε μια αρνητική προσέγγιση, προσδιορίζοντας τους τομείς που αποκλείονται από αυτή την πολιτική.
Η Επιτροπή θα πρέπει στο μέλλον να λάβει υπόψη αυτή τη θετική διάταξη.
Πιστεύω ότι η πορεία μετά τη Νίκαια είναι η πλέον κατάλληλη για την ανάληψη αυτής της δράσης και, στο πλαίσιο αυτό, παρακαλώ επίσης την Επιτροπή να έχει πάντα υπόψη της ότι εμείς, ως Κοινοβούλιο, δεν είμαστε ικανοποιημένοι με τη σημερινή διατύπωση του άρθρου 133.
Αυτό δεν θα έπρεπε να σας εκπλήσσει, Επίτροπε Patten: υποθέτω ότι γνωρίζετε ποια είναι η γνώμη του Κοινοβουλίου σχετικά.
Εξάλλου, σας παρακαλώ να συμπεριλάβετε τη θέση που περιγράψατε όσον αφορά μια από τις χώρες αυτές, δηλαδή τις Ηνωμένες Πολιτείες - διότι έχετε μια πολύ συνεκτική εικόνα των σχέσεών μας με τις ΗΠΑ - σε αυτή τη νέα διατύπωση.
Εύχομαι ακόμη, όπως οι σκέψεις, που κυριαρχούν αυτή τη στιγμή στην Επιτροπή, ιδίως υπό τον Επίτροπο Lamy, ο οποίος επιθυμεί μια δήλωση προθέσεων στο μέλλον στον τομέα των εμπορικών συναλλαγών, συμπεριληφθούν επίσης σε μια επανεξέταση της κατάστασης το 2003.
Τα σχέδια που χρηματοδοτούνται τώρα από αυτά τα κονδύλια του προϋπολογισμού περιλαμβάνουν προγράμματα συνεργασίας, επιμορφωτικά προγράμματα με στόχο την επιχειρηματική απόδοση και προγράμματα για την ενίσχυση των εμπορικών σχέσεων.
Σε αυτά συγκαταλέγονται τα προγράμματα που αναφέρθηκαν ήδη για τις ΗΠΑ και ιδίως προγράμματα που σχετίζονται με την Ιαπωνία.
Τέλος, ευχαριστώ πάλι θερμά για όλα τα πειραματικά σχέδια που δοκιμάσατε όσον αφορά τις διάφορες χώρες.
Θα ήταν ευκταίο να εξάγετε συμπεράσματα και μια περίληψη όσον αφορά τα σημεία που θα πρέπει να συμπεριληφθούν σε προγράμματα με άλλα κράτη, καθώς και τα σημεία που, κατά τη γνώμη σας, δεν έχουν ελπίδες να ληφθούν υπόψη μελλοντικά, μετά το 2005.
Αν φέρετε σε πέρας την επανεξέταση αυτή, τότε θα διαθέτουμε, κατά τη γνώμη μου, μια εξαιρετική βάση για την εδραίωση μιας πραγματικής πολιτικής και φιλοσοφίας στον τομέα του εμπορίου.
Πιστεύω ότι, κατ' αυτό τον τρόπο, θα έχετε δημιουργήσει μια εξαίρετη βάση ενόψει της παγκοσμιοποίησης και του επόμενου Γύρου για το διεθνές εμπόριο.
Σας ευχαριστώ και πάλι θερμά!
Κύριε Πρόεδρε, για να χρηματοδοτηθούν οι κοινοτικές δράσεις σε θέματα συνεργασίας και εμπορικών σχέσεων που πραγματοποιούνται στο πλαίσιο των διαφόρων διμερών συμφωνιών που έχουν υπογραφεί από την Ευρωπαϊκή Ένωσης και τις βιομηχανικές τρίτες χώρες, υπάρχουν επί του παρόντος διάφορες γραμμές του προϋπολογισμού που έχουν αποδείξει την χρησιμότητά τους.
Αλλά οι ολοένα και μεγαλύτερες προκλήσεις τις οποίες αντιμετωπίζουν οι ευρωπαϊκές επιχειρήσεις απαιτούν την ύπαρξη ενός σαφώς καθορισμένου νομικού πλαισίου και μίας μόνο θέσης του προϋπολογισμού, ώστε αυτές οι δραστηριότητες να μπορούν να αναπτυχθούν με πιο συνεκτικό και συντονισμένο τρόπο και να δοθεί έτσι μία προστιθέμενη αξία στις δράσεις που εκτελούν τα κράτη μέλη.
Αυτή είναι η σκοπιμότητα του κανονισμού που παρουσίασε η Επιτροπή, αλλά, ακόμη περισσότερο, η σκοπιμότητα της εξαίρετης έκθεσης της κ. Mann, την οποία θέλω να συγχαρώ εξ ονόματος της Ομάδας μου για το έργο της, χάρη στο οποίο κατάφερε να βελτιώσει και να κάνει πιο αποτελεσματική και συνεκτική την πρόταση της Επιτροπής.
Μία πρόταση στην οποία η Ομάδα μου υπέβαλε άλλωστε διάφορες τροπολογίες· κατά πρώτον, για να δοθεί μεγαλύτερη διαφάνεια στις διαδικασίες λήψης αποφάσεων μέσω της συμμετοχής του Ευρωπαϊκού Κοινοβουλίου στον προγραμματισμό και τη διαμόρφωση των διάφορων υποπρογραμμάτων που πρόκειται να υλοποιηθούν στις διάφορες χώρες εταίρους, αλλά και για να δοθεί επίσης μεγαλύτερη διαφάνεια στη δράση των συμμετεχόντων, τόσο από την Ευρωπαϊκή Ένωση όσο και από τις χώρες εταίρους, στα προγράμματα συνεργασίας και εμπορικών σχέσεων.
Ειδικότερα, η Ομάδα μου ζήτησε από την Επιτροπή να παρουσιάζει την απαραίτητη τεκμηρίωση μετά τη λήψη αποφάσεων σχετικά με τον καθορισμό του περιεχομένου και των στόχων των διαφορετικών προγραμμάτων και του χρονοδιαγράμματος για τη διαδικασία υποβολής υποψηφιοτήτων, διότι έτσι πιστεύουμε ότι θα βελτιώσουμε την αποτελεσματικότητα και την πρόσβαση των ευρωπαίων πολιτών και των επιχειρήσεων σε αυτά τα προγράμματα.
Τέλος, θέλω να επισημάνω και να εκφράσω τη λύπη μου για το γεγονός ότι το Κοινοβούλιο δεν μπόρεσε να εγκρίνει αυτή την έκθεση - την έκθεση Mann - κατά την περίοδο συνόδου του Δεκεμβρίου του περασμένου έτους, διότι σ' αυτή την περίπτωση το πρόγραμμα θα είχε τεθεί σε ισχύ άμεσα και όπως προβλεπόταν.
Ωστόσο, ελπίζουμε ότι παρ' όλα αυτά θα μπορέσει να εκπληρώσει την αποστολή του.
Κύριε Πρόεδρε, σε μια τόσο προχωρημένη ώρα, είναι ορισμένες φορές πιο εύκολο να εκφράσουμε τα συγχαρητήριά μας αλλά, στην περίπτωση της παρούσας έκθεσης, αυτό θα ήταν δυνατό οποιαδήποτε στιγμή της ημέρας.
Θεωρώ ότι η κ. Mann πραγματοποίησε μια εξαιρετική εργασία.
Θέλω όμως να εγείρω πάλι δύο σημεία.
Το ένα είναι το θέμα της διαφάνειας και το άλλο είναι το πρόβλημα της έλλειψης μιας φιλοσοφίας στον τομέα του εμπορίου.
Για το θέμα της διαφάνειας, καλώ επειγόντως την Επιτροπή, να συμφωνήσει με τις τροπολογίες 9 έως 11.
Πιστεύω - και αυτή είναι η ορθή κατεύθυνση που πρέπει να ακολουθήσουμε - ότι το Κοινοβούλιο δεν είναι το μόνο που πρέπει να ενημερώνεται δεόντως λαμβάνοντας υπόψη την έμφαση που δόθηκε στο ζήτημα της διαφάνειας από μια σχετική ευρωπαϊκή πρωτοβουλία, θα πρέπει να διατίθενται περιεκτικά έγγραφα και στο Διαδίκτυο, η αναζήτηση των οποίων θα είναι δυνατή οιαδήποτε στιγμή, και τα οποία θα συμβάλουν με τη σειρά τους στην ενίσχυση της αξιοπιστίας μιας ιδέας που υποστηρίζουμε από κοινού, δηλαδή της δημιουργίας μιας νέας Ευρώπης.
Η αιτιολογική έκθεση που συμπεριλαμβάνεται στο κείμενο είναι ιδιαίτερα ενδιαφέρουσα - και αυτό δεν μπορούμε να το πούμε για όλες τις εκθέσεις.
Έτσι περνώ στο δεύτερο σημείο, δηλαδή το βασικό προσανατολισμό μιας εμπορικής πολιτικής.
Τώρα είναι ακόμη πιο δύσκολο να εξηγήσουμε ότι, για εμάς, το εμπόριο αντιπροσωπεύει μια ενίσχυση της ευημερίας σε διεθνή κλίμακα, όταν είναι σωστά οργανωμένο.
Μετά το Σιάτλ και το Νταβός, καθίσταται όλο και περισσότερο αντιληπτό ότι αντιμετωπίζουμε παράλογους πολέμιους της παγκοσμιοποίησης.
Είναι θέμα θέσπισης των κατάλληλων κανόνων, προσεκτικού συντονισμού και, εν μέρει, πληροφόρησης.
Αν μπορούσαμε να διατυπώσουμε ένα αίτημα, τότε θα εκφράζαμε την επιθυμία να συνειδητοποιήσουν πολλά από τα άτομα που επικρίνουν μονίμως την παγκοσμιοποίηση, π.χ. πόσο ισχυρή έχει ήδη καταστεί η Ευρώπη στον τομέα των άμεσων ξένων επενδύσεων ή και σε πολλούς άλλους τομείς, σύμφωνα με αυτά που διαβάζουμε στην έκθεση.
Πρέπει λοιπόν να πείσουμε τον κόσμο.
Θα ευχόμουν η ίδια η Επιτροπή να ασχοληθεί σύντομα με αυτά τα βασικά ζητήματα, ώστε να υποβάλλουμε ήδη πριν από το 2005 τα αντίστοιχα βασικά προγράμματα και να κατορθώσουμε έτσι να πείσουμε τους πολίτες.
Κύριε Πρόεδρε, θα ήθελα να ευχαριστήσω την κ. Mann για το έργο της, όμως κατάφερε να εκπονήσει μία εντελώς τεχνική έκθεση από ένα μάλλον πολιτικό ζήτημα.
Στην πραγματικότητα το ζήτημα του εμπορίου και των εμπορικών σχέσεων μεταξύ της ΕΕ και των βιομηχανικών χωρών, ιδιαίτερα τις ΗΠΑ, είναι ένα πολύ καυτό θέμα.
Είναι λοιπόν κρίμα που έχασε την ευκαιρία να το αντιμετωπίσει με ένα περισσότερο πολιτικό τρόπο.
Ωστόσο, η πρόταση να καθιερωθεί μία ενιαία γραμμή προϋπολογισμού θα μπορούσε να απλουστεύσει το έργο του Ευρωπαϊκού Κοινοβουλίου στο σύνολό του και να αυξήσει την διαφάνεια.
Επομένως δεν έχω πρόβλημα με τις τεχνικές της προτάσεις ούτε με τις προτάσεις της Επιτροπής.
Είναι κρίμα, ωστόσο, που παραλείψαμε να συζητήσουμε αν χρειαζόμαστε περισσότερη προώθηση των εξαγωγών και αν ναι, για ποιο λόγο, και να εξετάσουμε έτσι το όλο ζήτημα πιο λεπτομερώς.
Αντί αυτού, εκμεταλλεύτηκε την ευκαιρία για να εκθέσει ένα μάλλον θεωρητικό πλαίσιο για το εμπόριο το οποίο είναι μάλλον δικό της παρά οποιουδήποτε άλλου.
Απέτυχε επίσης να αντιμετωπίσει ζητήματα όπως η συνεκτικότητα με θέματα ανάπτυξης και το πολύ μεγάλο πρόβλημα εμπορίου που είχαμε.
Όμως για άλλη μια φορά η απλούστευση του έργου του Κοινοβουλίου και της Επιτροπής είναι καλοδεχούμενη και επομένως δεν θα αντιτεθούμε στην έκθεση αυτή.
Κύριε Πρόεδρε, αξιότιμε κύριε Επίτροπε, ως αντιπρόεδρος της διακοινοβουλευτικής αντιπροσωπείας για την Ιαπωνία, λαμβάνω το λόγο και χαιρετίζω τη νέα πρόταση κανονισμού, η οποία θέτει επιτέλους μια θεμελιώδη νομική βάση για τα σχέδια για την ενίσχυση της συνεργασίας και των εμπορικών σχέσεων - έστω και αν η διάρκειά της προβλέπεται καταρχήν έως το 2005.
Κατά πρώτο λόγο, συμμερίζομαι τη θετική άποψη που εξέφρασε η συνάδελφος κ. Mann για την καλή συνεργασία με τον Επίτροπο, αλλά συμμερίζομαι ιδίως τους επαίνους της ομάδας των παρόντων ευρωβουλευτών για την εργασία σας, κυρία Mann, η οποία δεν ήταν απλή.
Γνωρίζω ότι πρόκειται για μια τριμερή συνεργασία Επιτροπής, κρατών μελών και Κοινοβουλίου.
Πρέπει να αναζητηθεί μια λογική βάση, διότι μόνο από κοινού μπορούμε να καταλήξουμε σε ένα αποτέλεσμα όσον αφορά το ζήτημα αυτό.
Πιστεύω ότι με αυτή τη νέα πρόταση κανονισμού διαθέτουμε μια σταθερή βάση για μια πολιτική και οικονομική συζήτηση με τα βιομηχανικά κράτη.
Γι' αυτό δεν θέλω να περιορίσω τη συζήτηση αυτή στον τομέα του εμπορίου.
Θεωρώ σημαντικό να προσεγγίσουμε περισσότερο τα βιομηχανικά κράτη της Βόρειας Αμερικής, της Απω Ανατολής και της Αυστραλασίας και να επιδιώξουμε περισσότερες ανταλλαγές με αυτά.
Αυτό είναι απαραίτητο για να τονιστεί επίσης η σημασία της Ασίας, μεταξύ άλλων και στους ευρωβουλευτές.
Πιστεύω ότι υπάρχουν ακόμη μεγάλες ανισότητες στον τομέα αυτό.
Όσον αφορά τις εμπειρίες με την Ιαπωνία, υπάρχουν πολύ ικανοποιητικά προγράμματα.
Πιστεύω ότι το επιμορφωτικό πρόγραμμα στελεχών για την Ιαπωνία είναι παραδειγματικό και θα μπορούσε να επαναληφθεί - όπως στην περίπτωση της Κορέας, όπου άρχισε τώρα να τίθεται σε εφαρμογή.
Το πρόγραμμα "Πύλη στην Ιαπωνία" είναι εξαιρετικό ως σχέδιο για τη σύσφιγξη των εμπορικών σχέσεων.
Θα μπορούσε να υιοθετηθεί από άλλα βιομηχανικά κράτη.
Από την άλλη πλευρά, εμείς οι ευρωβουλευτές, οφείλουμε να εξετάσουμε κατά πόσο θα έπρεπε να ακολουθήσουμε το παράδειγμα νομοθετικών οργάνων όπως π.χ. του Αμερικανικού Κογκρέσου όσον αφορά την Ασία, διότι οι επαφές του Ευρωπαϊκού Κοινοβουλίου με την Ασία δεν είναι ακόμη αρκετά στενές.
Πιστεύω λοιπόν ότι, στην προκειμένη περίπτωση, πρέπει να ακολουθήσουμε αυτό το πρότυπο και να καθιερώσουμε ένα στενότερο διάλογο μεταξύ του Ευρωπαϊκού Κοινοβουλίου και των δύο νομοθετικών σωμάτων της Βουλής της Ιαπωνίας επίσης, κατά το παράδειγμα της Αμερικής πάντοτε, η οποία έχει θεσπίσει μια νομική βάση, οφείλουμε να αξιοποιήσουμε τα ίδια μέσα όσον αφορά την Ασία.
Επιτρέψτε μου να περατώσω την ομιλία μου με μια σύντομη παρατήρηση: έστω και αν πραγματοποιήσαμε τη συγχώνευση αυτή, εν μέρει για λόγους εμπειρίας, εν μέρει για λόγους ανομοιογένειας των νομικών βάσεων, πρέπει ωστόσο να αντιληφθούμε ότι εργαζόμαστε με πολύ διαφορετικό τρόπο.
Θα αναφερθώ στον τομέα μου, την Ασία, με τον οποίο ασχολούμαι πολύ.
Πιστεύω ότι θα πρέπει να ενισχύσουμε πολύ περισσότερο τη διαδικασία ASEM από πολιτική και κοινοβουλευτική άποψη.
Οφείλουμε οπωσδήποτε να διοργανώσουμε μια διάσκεψη μεταξύ βουλευτών πριν από την επόμενη συνάντηση ASEM.
Γι' αυτό, οποιαδήποτε και αν είναι η νομική βάση, η Ευρώπη και η Ασία οφείλουν να προσεγγίσουν περισσότερο η μία την άλλη.
Κύριε Πρόεδρε, θέλω να συγχαρώ την κ. Mann για την εμπεριστατωμένη εργασία της και με μεγάλη μου χαρά θα την υποστηρίξω.
Η σημασία, όπως τόνισε η κ. Mann και πρότεινε η Επιτροπή, μιας ενιαίας γραμμής του προϋπολογισμού, δεν πρόκειται απλώς να διευκολύνει το έργο του Κοινοβουλίου.
Αφορά το να μπορούμε να αξιολογούμε σωστά και να ψηφίζουμε πόσα χρήματα ξοδεύουμε για ποια προγράμματα ούτως ώστε η Επιτροπή και το Κοινοβούλιο να μπορούν να αποφασίσουν από κοινού ποια είναι η καλύτερη χρήση των χρημάτων και πως πρέπει να δαπανώνται στο μέλλον.
Η έμφαση που έδωσε η κ. Mann στην σημασία της διαφάνειας σχετικά με τον καταμερισμό των αρμοδιοτήτων μεταξύ της Κοινότητας και των κρατών μελών στον τομέα της προώθησης των εξαγωγών είναι επίσης αποφασιστική.
Υπάρχει κάποια ευαισθησία σχετικά με το θέμα αυτό και η διαφάνεια της γραμμής του προϋπολογισμού και της νομικής βάσης όχι μόνο θα μας βοηθήσει να κάνουμε πιο ορθολογικά τη δουλειά μας αλλά θα καθησυχάσει τα κράτη μέλη ότι υπάρχει μία σωστή κατανομή αρμοδιοτήτων.
Θέλω να σχολιάσω εν συντομία δύο σημεία.
Χάρηκα ιδιαίτερα ως πρόεδρος της αντιπροσωπείας μεταξύ αυτού του Κοινοβουλίου και του Κογκρέσου των ΗΠΑ για το γεγονός ότι ο διατλαντικός διάλογος των νομοθετικών σωμάτων έτυχε αναφοράς στην έκθεση προϋπολογισμού.
Γνωρίζετε, αγαπητοί συνάδελφοι, πόσο βάρος έχει δώσει το Κοινοβούλιο σ' αυτόν τον διάλογο.
Και η έκθεση της κ. Mann ανέφερε, μεταξύ πολλών άλλων εξαιρετικών σχεδίων, το Ευρωπαϊκό Ινστιτούτο στην Ουάσινγκτον που υποστήριξε η Επιτροπή.
Είναι απλώς ένα παράδειγμα, αλλά ένα εξαιρετικό παράδειγμα, για το πως η συνεργασία, όχι μόνο η οικονομική αλλά και η πολιτική, βιομηχανική και εμπορική, μπορεί να έχει σημαντικά οφέλη.
Με χαρά μου υποστηρίζω την κ. Mann και ολοκληρώνοντας έγκαιρα τον λόγο μου με ένα δευτερόλεπτο χρόνο υπόλοιπο, ελπίζω ότι θα λάβω ένα μικρό χειροκρότημα γι' αυτό.
(Γέλια)
Κύριε Πρόεδρε, Επίτροπε κ. Patten, πρέπει και εγώ αυτή τη φορά να ξεφύγω από ό,τι συνηθίζω και να επαινέσω με μεγάλο ενθουσιασμό τη συνάδελφο κ. Mann.
Σε αυτόν τον ενάμιση χρόνο που εκτελώ καθήκοντα ευρωβουλευτού έχω φθάσει να γνωρίζω την σε βάθος εξοικείωση της συναδέλφου κ. Mann ειδικά με τις διατλαντικές σχέσεις και η παρούσα έκθεση αποτελεί απόδειξη αυτού του γεγονότος.
Διαφωνώ με την κ. Ahern, η οποία καθώς φαίνεται έχει ήδη εξέλθει της αίθουσας, στο ότι η έκθεση αυτή δεν είναι αρκετά πολιτική.
Συγκεκριμένα, η αιτιολογική έκθεση, επί παραδείγματι, ενέχει καθαρά πολιτικά στοιχεία, τα οποία, τουλάχιστον προσωπικά, αναγνώρισα με ευχαρίστηση.
Η έκθεση βέβαια δεν είναι κομματικά πολιτική.
Υποστηρίζω ένθερμα το στοχοθετημένο πρόγραμμα μέτρων, με το οποίο καθίσταται αποτελεσματικότερη η γενική εμπορική πολιτική της ΕΕ και των κρατών μελών της.
Μπορούμε να θεωρήσουμε την ενίσχυση της συνεργασίας ακόμη και αναγκαιότητα, εάν λάβουμε υπόψη τις τροποποιήσεις που έγιναν στη Νίκαια επί του άρθρου 133 της Συνθήκης και τις πολυάριθμες παρεμβάσεις υπέρ μιας πολύ πιο προηγμένης απόφασης, οι οποίες επίσης έλαβαν χώρα στη διάρκεια των νυχτερινών συνεδριάσεων της Νίκαιας.
Συμφωνώ επίσης με τις απόψεις της εισηγήτριας ως προς το ότι θα πρέπει να εντάξουμε στη μετά τη Νίκαια ατζέντα μας την εξεύρεση ενός νέου τρόπου προσέγγισης σε σχέση με την εμπορική πολιτική της ΕΕ.
Αξίζει επίσης να υποστηριχθεί ο συλλογισμός της εισηγήτριας σχετικά με τις λειτουργίες των παραγόντων της παγκοσμιοποίησης, και ιδιαιτέρως η σκέψη για την ενίσχυση της κοινής πολιτικής ανταγωνισμού, η οποία αφορά την επιτροπή στην οποία ανήκω, δηλαδή την Επιτροπή Οικονομικής και Νομισματικής Πολιτικής.
Η προθεσμία που τίθεται για την υποβολή των προτάσεων της Επιτροπής στο Κοινοβούλιο είναι επίσης άξια υποστήριξης, καθώς επίσης και η υιοθέτηση στον παρόντα κανονισμό της ρήτρας, σύμφωνα με την οποία δεν θίγονται οι διεθνείς συμφωνίες.
Εντούτοις, οι προθεσμίες που τίθενται δεν θα πρέπει να σημαίνουν ότι η Επιτροπή δεν έχει διαρκώς την υποχρέωση να τηρεί ενήμερο το Κοινοβούλιο για την πρόοδο του προγράμματος δράσης.
Από τις δράσεις που ανήκουν στο πεδίο της πρότασης θα ήθελα να τονίσω ιδιαιτέρως τα διατλαντικά σχέδια συνεργασίας με τις ΗΠΑ.
Επί παραδείγματι, ο Διατλαντικός Επιχειρηματικός Διάλογος λειτουργεί καλά, κατά την άποψή μου, και έχει επιτύχει την πρόληψη εμπορικών διαφορών και τον συντονισμό των απόψεων σε τομείς που απαιτούν άμεσες αντιδράσεις.
Καλό παράδειγμα προσφέρει η διάσκεψη του World Radio στην Κωνσταντινούπολη την περασμένη άνοιξη.
Το διατλαντικό εμπόριο εξακολουθεί να αποτελεί τη ραχοκοκαλιά της παγκόσμιας οικονομίας και η σημασία της εμπορικής συνεργασίας δεν θα πρέπει να υποτιμάται.
Πρέπει να θυμόμαστε ότι στη συνεργασία αυτή ενυπάρχει επίσης πολύ έντονα το πολιτικό στοιχείο, η βάση του οποίου δημιουργήθηκε με τη Νέα Διατλαντική Ατζέντα που υπεγράφη το 1995.
Το Κοινοβούλιο επιθυμεί επίσης να συμμετάσχει στο έργο ενίσχυσης της συνεργασίας, γι' αυτό και επιδιώκει να συσφίξει τις σχέσεις του με το Κογκρέσο των ΗΠΑ στα πλαίσια του διατλαντικού διαλόγου, όπως πριν λίγο ανέφερε και η συνάδελφος κ. Read.
.
(EN) Κύριε Πρόεδρε, έλαβα μέρος νωρίτερα σήμερα στις δύο συζητήσεις για την Μέση Ανατολή και την Μεσόγειο και τώρα εισερχόμαστε σε ένα ελαφρώς ευκολότερο, ίσως, αλλά και ιδιαίτερα σημαντικό θέμα.
Επιτρέψτε μου να ξεκινήσω ευχαριστώντας το Κοινοβούλιο για την υποστήριξη που παρείχε σ' αυτήν την πρόταση της Επιτροπής, πρώτον εγκρίνοντας ένα προϋπολογισμό για την εφαρμογή αυτού του κανονισμού σύμφωνα με το αίτημα της Επιτροπή για 15,6 εκατ. ευρώ το 2001.
Είμαστε ιδιαίτερα ευγνώμονες γι' αυτό στο Κοινοβούλιο.
Δεύτερον, θα ήθελα να ευχαριστήσω το Κοινοβούλιο για την ομόφωνη, ελπίζω, έγκριση της ευνοϊκής έκθεσης της εισηγήτριας, κ. Mann.
Θεωρώ ότι αυτή είναι μία ισχυρή απόδειξη της ευρείας αποδοχής της πρότασης της Επιτροπής αναφορικά με τις βιομηχανικές χώρες.
Σ' αυτό το σημείο επιτρέψτε μου να εκφράσω τις θερμές μας ευχαριστίες στην κ. Mann, και την συνάδελφό της κ. Read, για την σταθερή και εποικοδομητική υποστήριξή τους στην ανάπτυξη των διατλαντικών μας σχέσεων.
Εφόσον πρόκειται να επισκεφτώ τις Ηνωμένες Πολιτείες, την Ιαπωνία και την Αυστραλία τους επόμενους τρεις μήνες, χαίρομαι ιδιαίτερα για την πρόοδο που επετεύχθη απόψε εδώ.
Οι σχέσεις μας με τις βιομηχανικές χώρες έχουν προχωρήσει σημαντικά και έχουν πράγματι διευρυνθεί τα τελευταία χρόνια.
Προχωρούμε πέρα από το στενό πλαίσιο του εμπορίου σε ολοκληρωμένες σχέσεις που καλύπτουν τα πάντα από την Κοινή Εξωτερική Πολιτική και Πολιτική Ασφάλειας, την δικαιοσύνη και τις εσωτερικές υποθέσεις, την εκπαίδευση και τον πολιτισμό, τα περιβαλλοντικά θέματα, τις επιστήμες και την έρευνα, και, τις ιδιαίτερα σημαντικές κατά την γνώμη μου, ανταλλαγές ανθρώπων.
Στην περίπτωση των Ηνωμένων Πολιτειών και του Καναδά, οι συνεκτικές αυτές σχέσεις αποτελούν ήδη πραγματικότητα ενώ άλλοι εταίροι όπως η Ιαπωνία, η Δημοκρατία της Κορέας, η Νέα Ζηλανδία και η Αυστραλία επιθυμούν την ανάπτυξη παρόμοιων σχέσεων.
Οι θεμέλιοι λίθοι αυτών των σχέσεων είναι οι κοινές αρχές και τα αντίστοιχα συμφέροντα που μοιραζόμαστε.
Έτσι ενώ από τη μία πλευρά διαπιστώνουμε μία αυξανόμενη ζήτηση για στενότερη συνεργασία με μερικούς από τους πιο σημαντικούς εταίρους μας, από την άλλη, δεν διαθέτουμε το νομικό πλαίσιο που χρειαζόμαστε για να ακολουθήσουμε τις εξελίξεις.
Πράγματι επί του παρόντος έχουμε νομικές βάσεις μόνο για τις δράσεις με τον Καναδά και την Ιαπωνία.
Η τελευταία περιορίζεται σε δραστηριότητες πρόσβασης στην αγορά και λήγει το τέλος του τρέχοντος έτους.
Για τις Ηνωμένες Πολιτείες δεν έχουμε καν μια νομική βάση, γεγονός που μας αναγκάζει να εφαρμόζουμε σχέδια της νέας διατλαντικής ατζέντας ως πιλοτικά προγράμματα ή προπαρασκευαστικές δράσεις που δεν απαιτούν νομική βάση αλλά περιορίζονται χρονικά σε δύο ή τρία χρόνια.
Η υπό εξέταση πρόταση της Επιτροπής στοχεύει στην επίλυση αυτής της κατάστασης καθιερώνοντας μία σταθερή και κοινή νομική βάση η οποία θα ενισχύσει τις σχέσεις μας με τις βιομηχανικές χώρες.
Μια κοινή νομική βάση είναι απαραίτητη δεδομένου ότι οι σχέσεις μας με όλες αυτές τις χώρες βασίζονται στις κοινές αξίες και τα κοινά συμφέροντα.
Είναι επίσης απαραίτητη διότι θα διευκολύνει την Επιτροπή να αναπτύξει παρόμοια προγράμματα στο μέγιστο δυνατό με όλες ή ορισμένες από τις χώρες αυτές.
Επιπλέον, αν συνδέεται με μία ενιαία γραμμή του προϋπολογισμού όπως έχουμε προτείνει, θα έχουμε σαφή διοικητικά πλεονεκτήματα.
Θα βελτιώναμε σημαντικά την αποτελεσματικότητα στοχεύοντας σε οικονομίες κλίμακας και στην δημιουργία βέλτιστης ευελιξίας.
Επίσης θα επιτευχθεί μεγαλύτερη διαφάνεια του προϋπολογισμού τόσο για τον Κοινοβούλιο όσο και για το Συμβούλιο.
Τέλος, μια κοινή νομική βάση που θα συνδέεται με μια ενιαία γραμμή του προϋπολογισμού είναι σύμφωνη με την πολιτική της Επιτροπής για τον περιορισμό των μικρών νομικών βάσεων και θέσεων του προϋπολογισμού.
Τα οφέλη ενός κοινού, νομικού και δημοσιονομικού πλαισίου για την στήριξη των σχέσεων μας με τις βιομηχανικές χώρες είναι σαφή.
Έχω την πεποίθηση ότι η πρώτη μας έκθεση στο Κοινοβούλιο για τα αποτελέσματα της εφαρμογής αυτού του κανονισμού που παρουσιάζουμε μέσα σε λίγα χρόνια θα το αποδείξει ικανοποιώντας απόλυτα το Κοινοβούλιο.
Επιτρέψτε μου τώρα να αναφερθώ στις 14 τροπολογίες που ενέκρινε το Κοινοβούλιο.
Βρίσκομαι στην ευχάριστη θέση να δηλώσω ότι η Επιτροπή μπορεί να δεχθεί τις 11 από αυτές.
Η κ. Mann και ο κ. Ferrer αναφέρθηκαν ιδιαίτερα στην τροπολογία αριθ.
5.
Οι τροπολογίες αριθ.
4 και 5 αναφέρονται στον καταμερισμό των αρμοδιοτήτων μεταξύ της Κοινότητας και των κρατών μελών για την πρόσβαση στην αγορά και την προώθηση των εξαγωγών.
Η κ. Read τόνισε ότι τα κράτη μέλη είναι ιδιαίτερα εύθικτα σχετικά με το θέμα αυτό.
Η αποδοχή των δύο αυτών τροπολογιών θα έχει ως αποτέλεσμα μία σημαντική μετατόπιση από τα κράτη μέλη, σε αντίθεση με αυτό που συμφωνήθηκε για τον κανονισμό πρόσβασης στην αγορά της Ιαπωνίας λίγα χρόνια πριν.
Παρότι δεν φοβάμαι ενδεχόμενες διαφωνίες με το Συμβούλιο, θα σας συμβούλευα να μην εγκρίνετε αυτές τις δύο τροπολογίες.
Η τροπολογία αριθ.
14 της Επιτροπής Προϋπολογισμού θα αποτελούσε μία παραδρομή από την απόφαση της επιτροπολογίας του 1999 και επομένως δεν μπορεί να γίνει αποδεκτή.
Εν πάση περιπτώσει, επί της τροπολογίας αυτής, δεν πιστεύω ότι θα πρέπει να απασχολεί εμάς και το Κοινοβούλιο ο αριθμός των συμμετεχόντων στις συνεδριάσεις των επιτροπών, αλλά πόσες από αυτές χρηματοδοτούνται από κοινοτικά κεφάλαια.
Αυτό είναι ένα οριζόντιο θέμα για το οποίο θα πρέπει να βρεθεί μία γενική λύση αντί να αντιμετωπίζεται σε κάθε κανονισμό και ελπίζω ότι μπορούμε να προχωρήσουμε σ' αυτή τη βάση.
Θα ήθελα και πάλι, να εκφράσω τις θερμές μου ευχαριστίες στην εισηγήτρια για την εποικοδομητική και εξαιρετική της βοήθεια στην ανάπτυξη των σχέσεών μας με μερικούς από τους στενότερους φίλους μας στον κόσμο.
Αυτή ακριβώς την στιγμή, διορθώνουμε μία ανωμαλία και καλύπτουμε ένα σημαντικό κενό όπως πολύ σωστά επεσήμανε ο κ. Jarzembowski προ ολίγου.
Ευχαριστώ λοιπόν το Κοινοβούλιο για την κατανόησή του και ευελπιστώ ότι δεν θα καταλογίσει πολύ αρνητικά το γεγονός ότι τρεις από τις 14 τροπολογίες δεν μπορούν να γίνουν δεκτές.
Ευχαριστώ πολύ, κύριε Patten.
Η συζήτηση έληξε.
Η ψηφοφορία θα διεξαχθεί αύριο, στις 11.00.
Επισήμανση ενεργειακής απόδοσης
Η ημερήσια διάταξη προβλέπει τη συζήτηση της έκθεσης (A5-0006/2001) της κ. McNally, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την πρόταση κανονισμού του Ευρωπαϊκού Κοινοβουλίου και του Συμβουλίου περί κοινοτικού προγράμματος επισήμανσης ενεργειακής απόδοσης για εξοπλισμό γραφείου και τεχνολογίας επικοινωνιών [COM(2000) 18 - C5-0061/2000 - 2000/0033(COD)].
.
(EN) Κύριε Πρόεδρε, η έκθεση αυτή αφορά τη προταθείσα έγκριση από την Ευρωπαϊκή Ένωση του προγράμματος Energy Star των Ηνωμένων Πολιτειών όπως εφαρμόζεται στο εξοπλισμό γραφείου και τεχνολογιών επικοινωνίας.
Αυτός, κύριες και κύριοι συνάδελφοι, πιθανότατα δεν είναι ο πιο ελκυστικός τίτλος στην ημερήσια διάταξη αυτής της εβδομάδας, όμως συνδέεται άμεσα με το μέλλον του πλανήτη μας και την πιθανότητα ακόμη πιο καταστρεπτικών καιρικών φαινομένων, μαζικών μετακινήσεων πληθυσμών και καταστροφής των καλλιεργειών.
Η ανεύθυνη και σπάταλη χρήση της ενέργειας με τις επακόλουθες εκπομπές του C02 και άλλους περιβαλλοντικούς κινδύνους πρέπει να σταματήσει.
Είναι αρκετά ειρωνικό το γεγονός ότι το σχέδιο Energy Star ξεκίνησε στις Ηνωμένες Πολιτείες, όπου είδαμε πρόσφατο το παράλογο θέαμα των ενεργειακών περικοπών στην Καλιφόρνια, κυρίως λόγω της απίστευτης αύξησης της χρήσης υπολογιστών και άλλου εξοπλισμού γραφείου με την συνεπακόλουθη ανάγκη κλιματισμού στο πλαίσιο μίας αρκετά παράξενης και ανόητης απορύθμισης.
Τα πράγματα θα μπορούσαν να ήταν ακόμη χειρότερα χωρίς το πρόγραμμα Energy Star.
Αυτό το σχέδιο, το οποίο είναι προαιρετικό, ξεκίνησε το 1992 και τώρα έχει διαδοθεί ευρέως.
Έχει υιοθετηθεί επισήμως από την Αυστραλία και την Ιαπωνία για παράδειγμα.
Τα Μέλη ενδέχεται μάλιστα να έχουν δει το λογότυπο Energy Star σε υπολογιστές που έχουν αγοραστεί στην ΕΕ, μολονότι αυτό δεν σημαίνει ακόμη τίποτε δεδομένου ότι η τεχνολογία πρέπει να είναι ιδιαίτερα ενεργοποιημένη, πράγμα που γίνεται μόνο στις Ηνωμένες Πολιτείες.
Αυτό το βράδυ συζητάμε το σχέδιο κανονισμού που θα θέσει σε εφαρμογή τη συμφωνία ΗΠΑ/ΕΕ για την οποία θα ψηφίσουμε στην επόμενη περίοδο συνόδου.
Είναι ένα προαιρετικό σχέδιο και αναμένεται ότι από τώρα και μέχρι το 2015 θα επιτευχθεί εξοικονόμηση ηλεκτρικής ενέργειας της τάξης των 10Twh και 5 εκατ. τόνων εκπομπών C02 μέσω αυτού του σχεδίου.
Μπαίνοντας τώρα στον κόσμο της επιστημονικής φαντασίας εξηγώ ότι για να είναι ενεργειακά αποδοτικοί, οι υπολογιστές πρέπει να πέφτουν "σε νάρκη" , όμως πρέπει να "αφυπνίζονται" αμέσως όταν χρειάζεται.
Όταν είναι "σε νάρκη" η ενεργειακή τους κατανάλωση μειώνεται κατά μέσο όρο από 100 βατ σε 5 βατ.
Δεδομένου του αριθμού των υπολογιστών σε σπίτια, σχολεία, χώρους εργασίας, κλπ., μπορούμε να διαπιστώσουμε την εξοικονόμηση ενέργειας που συντελείται με την "κατάσταση νάρκης" αυτών των μηχανών.
Μέχρι σήμερα, η Ευρωπαϊκή Ένωση είχε τα δικά της πρότυπα ενεργειακής απόδοσης, συχνά υποχρεωτικά και το Ευρωπαϊκό Κοινοβούλιο έχει αναλάβει σοβαρά την ευθύνη του ως συνομοθετικό όργανο για να μεριμνήσει ότι αυτά τα πρότυπα είναι επαρκώς αυστηρά.
Γι' αυτό το λόγο θα υπήρχαν πολύ σοβαρές επιφυλάξεις να εγκρίνει το Κοινοβούλιο το σχέδιο Energy Star των ΗΠΑ αν αυτό επρόκειτο να είναι το μοναδικό μας μέτρο και ιδιαίτερα αν δεν υπήρχε καμία πρόβλεψη στη συμφωνία για τακτική επανεξέταση των αποτελεσμάτων, με στόχο, βέβαια, να είμαστε πάντα πρωτοπόροι στις σχετικές τεχνολογίες αιχμής.
Ευτυχώς όμως αυτό δεν ισχύει, και η Επιτροπή πρέπει να έχει την αρμοδιότητα να διαπραγματεύεται βελτιώσεις σε τεχνικές προδιαγραφές.
Και έχει καταστεί αρκετά σαφές στις αρχές των ΗΠΑ σε μία συνημμένη αποστολή στη συμφωνία ότι το Ευρωπαϊκό Κοινοβούλιο το οποίο θα συνομοθετούσε με το Συμβούλιο για αντίστοιχα μέτρα σε ευρωπαϊκό επίπεδο, θα διαβουλεύεται με την Επιτροπή για θέματα που αφορούν τεχνικές προδιαγραφές.
Στις τροπολογίες στην έκθεσή μου, καθιστούμε σαφές ότι περαιτέρω μέτρα είναι φυσικά απαραίτητα, συμπεριλαμβανομένου του προφανέστατου μέτρου της απενεργοποίησης των μηχανών ενίοτε και της απόσυρσης των ανεπαρκών μηχανών από την αγορά, είτε προαιρετικά είτε, αν κριθεί αναγκαίο, μέσω νομοθεσίας.
Είμαι απολύτως σίγουρη ότι το Συμβούλιο θα διακρίνει την σύνεση αυτών των τροπολογιών και του τακτικού και έγκαιρου ελέγχου του σχεδίου Energy Star ως ένα, αλλά μόνο ένα σκέλος της σχεδίου δράσης για την ενεργειακή απόδοση.
Πιστεύουμε ότι η παρούσα νομική βάση είναι η σωστή και συντασσόμαστε με τις προτάσεις της Επιτροπής.
Ως εισηγήτρια, θα ήθελα να ευχαριστήσω την Επιτροπή για την συνεργασία και τη βοήθειά της και βέβαια τους συναδέλφους μου, ιδιαίτερα την κ. Mόller, που συνέταξε μία πολύ χρήσιμη γνωμοδότηση από την Επιτροπή Περιβάλλοντος.
Ελπίζουμε όλοι ότι το σχέδιο Energy Star, θα είναι επιτυχία και ανυπομονούμε να δούμε τους υπολογιστές σε όλη την Ευρώπη να πέφτουν "σε νάρκη" τη σωστή στιγμή.
Κύριε Πρόεδρε, κύριοι συνάδελφοι, υποστηρίζουμε γενικά την πρόταση της Επιτροπής για ένα κανονισμό σχετικά με το εθελοντικό κοινοτικό πρόγραμμα επισήμανσης και η Κ.
McNally υπέβαλε μια πολύ ικανοποιητική έκθεση.
Κατά τη γνώμη μου, η επισήμανση ενεργειακής απόδοσης αποτελεί ένα σημαντικό μέσο για την ενίσχυση και προώθηση οικονομικών συσκευών γραφείου.
Στόχος είναι η προώθηση των συσκευών σε φάση αναμονής, που εξοικονομούν ηλεκτρικό ρεύμα, με τη βοήθεια του λογότυπου Energy Star.
Το δυναμικό εξοικονόμησης ενέργειας των συσκευών αυτών δεν πρέπει να υποτιμάται, και με το λογότυπο αυτό, δίνουμε μια σωστή ώθηση στην εξοικονόμηση ενέργειας στην Ευρωπαϊκή Ένωση.
Η εξοικονόμηση ενέργειας σημαίνει επίσης μείωση των εκπομπών διοξειδίου του άνθρακα, όπως έχει θεσπισθεί στις συμβάσεις για την προστασία του κλίματος.
Θεωρώ επίσης μεγάλο πλεονέκτημα το γεγονός ότι το σύστημα αυτό χρησιμοποιείται πλέον σχεδόν παγκοσμίως στον τομέα των συσκευών γραφείου.
Σχετικά η Ευρωπαϊκή Ένωση έχει ένα κοινό πρόγραμμα επισήμανσης όχι μόνο με τις ΗΠΑ αλλά εμμέσως και με την Ιαπωνία και ορισμένα άλλα κράτη.
Έτσι λαμβάνουμε υπόψη την παγκόσμια αγορά.
Αυτό μας βοηθά να καταργήσουμε τα εμπόδια στο εμπόριο.
Από την άποψη αυτή, οι τομείς των τηλεπικοινωνιών και της πληροφορικής προσλαμβάνουν ιδιαίτερη σημασία.
Όσον αφορά τη σύσταση ενός Γραφείου Energy Star της Ευρωπαϊκής Ένωσης, θεωρώ ότι είναι εξαιρετικά απαραίτητο, εκτός από τους ενδιαφερόμενους παράγοντες, να συνδεθούν με αυτό και με ενεργό τρόπο και οι εθνικοί εμπειρογνώμονες στον τομέα της ενεργειακής πολιτικής, ώστε να προβληθούν σαφώς τα εθνικά συμφέροντα.
Το Γραφείο Energy Star θα υποβάλλει κάθε χρόνο έκθεση για τη διείσδυση στην αγορά των προϊόντων που φέρουν το λογότυπο Energy Star.
Θεωρώ σκόπιμη την εκπόνηση εκθέσεων σε ετήσια βάση, λόγω της τεχνολογικής εξέλιξης των συσκευών στους τομείς των τηλεπικοινωνιών και της πληροφορικής.
Αυτός είναι ο μόνος τρόπος για να εξασφαλισθεί ότι το λογότυπο αυτό θα φέρουν μόνον οι συσκευές των οποίων η ενεργειακή απόδοση είναι σημαντικά υψηλότερη από τον μέσο όρο.
Με βάση της παρατηρήσεις αυτές, σας καλώ να υποστηρίξετε τη γνωμοδότηση που επισυνάπτεται στην παρούσα έκθεση και η οποία εγκρίθηκε στο σύνολό της από την Επιτροπή Βιομηχανίας, Εξωτερικού Εμπορίου, Έρευνας και Ενέργειας.
Κύριε Πρόεδρε, κυρία Επίτροπε, κυρίες και κύριοι, θέλω και εγώ να ευχαριστήσω την εισηγήτρια, κ. McNally, αλλά και την εισηγήτρια της Επιτροπής Περιβάλλοντος, Δημόσιας Υγείας και Πολιτικής των Καταναλωτών, κ. Emilia Mόller.
Η εξοικονόμηση ενέργειας και η μείωση των εκπομπών αερίων, όπως το μονοξείδιο του άνθρακα, που προκαλούν το φαινόμενο του θερμοκηπίου, είναι σημαντικοί στόχοι της Ευρωπαϊκής Ένωσης.
Οι στόχοι αυτοί δεν επιτυγχάνονται πάντα χωρίς κόπο και θυσίες, αλλά ορισμένες φορές η υλοποίησή τους είναι επίσης πολύ απλή.
Μερικές φορές δεν χρειάζεται παρά να χρησιμοποιήσουμε τις τεχνικές δυνατότητες που υπάρχουν ήδη σήμερα, και μερικές φορές η πολιτική βούληση για κάτι τέτοιο απουσιάζει.
Στη χώρα μου, τη Γερμανία, οι απώλειες από συσκευές σε φάση αναμονής ανέρχονται σε 11% της κατανάλωσης ηλεκτρικού ρεύματος από τα νοικοκυριά.
Αν προστεθούν σε αυτά και οι ιδιωτικοί και δημόσιοι τομείς, διαπιστώνεται ότι 20 TWh καταναλώνονται χωρίς λόγο, ετησίως, ποσότητα που αντιστοιχεί στην παραγωγή δύο μεγάλων σταθμών ηλεκτρικού ρεύματος!
Δηλαδή, η συσκευή δεν χρησιμοποιείται, αλλά καταναλώνει παρά ταύτα ρεύμα.
Το πιο απλό στην περίπτωση αυτή θα ήταν βέβαια, όπως είπε ήδη η κ. McNally, να τίθεται η συσκευή εκτός λειτουργίας όταν δεν χρειάζεται.
Αυτό προσφέρει μια λύση σε πολλούς τομείς: π.χ. όσον αφορά την τηλεόραση, θα έπρεπε απλά να διατυπώνονται περισσότερες συστάσεις στο κοινό.
Σε ορισμένους τομείς όμως, οι συσκευές είναι αδύνατο να τεθούν εκτός λειτουργίας στον τομέα της πληροφορικής ιδίως, είναι απαραίτητο, όπως αναφέρει και η κ. McNally, να τίθενται σε "νάρκη" αμέσως και να εισέρχονται πάλι αμέσως στη φάση της αφύπνισης, διότι ο χρήστης ενδέχεται να χρειαστεί άμεσα τον υπολογιστή και δεν θα θέλει να αναμένει τη θέση του σε λειτουργία από την αρχή.
Στον τομέα αυτό υπάρχουν τεχνικά προβλήματα, τα οποία είναι όμως δυνατό να επιλυθούν με τεχνικά μέσα, χωρίς να καταναλώνεται ενέργεια.
Υπάρχουν νέοι, καινοτόμοι μηχανισμοί για τον απόλυτο σχεδόν περιορισμό των απωλειών στη φάση αναμονής, οι οποίοι δεν χρειάζεται παρά να ενσωματωθούν.
Από τεχνική άποψη, δεν υπάρχει πλέον κανένα πρόβλημα.
Γι' αυτό είναι καλό που συζητούμε εδώ για το λογότυπο Energy Star και να προβάλλουμε τις συσκευές που χρησιμοποιούν αυτές τις νέες τεχνικές δυνατότητες και είναι πολύ αποδοτικές.
Αυτό είναι σωστό, και, συνεπώς, η Ομάδα του Ευρωπαϊκού Λαϊκού Κόμματος υποστηρίζει την πρόταση της Επιτροπής, καθώς και την έκθεση της κ. McNally.
Πιστεύω όμως ότι οι ενέργειες αυτές δεν αρκούν.
Όταν ως σκιώδης εισηγητής του ΕΛΚ ανέλαβα την ευθύνη της παρακολούθησης του θέματος αυτού, ζήτησα πληροφορίες από εμπειρογνώμονες σε διάφορες οργανώσεις, σε μη κυβερνητικές οργανώσεις, στα υπουργεία και στην Επιτροπή, αλλά και από άτομα που αντιμετωπίζουν το πρόβλημα αυτό καθημερινά, π.χ. έναν φίλο μου, ο οποίος εμπορεύεται υπολογιστές.
Τον ρώτησα ποια είναι η γνώμη του για το λογότυπο Energy Star.
Μου απάντησε ως εξής: "Είναι μια καλή λύση.
Στην αρχή είχαν προκύψει τεχνικά προβλήματα διότι οι υπολογιστές εισέρχονταν στο στάδιο της νάρκης, αλλά η αφύπνισή τους δεν ήταν αρκετά ταχεία.
Τώρα λύσαμε όλα τα τεχνικά προβλήματα, αλλά κανείς δεν ενδιαφέρεται να μάθει αν οι υπολογιστές φέρουν το λογότυπο Energy Star ή όχι.
Αυτό δεν είναι ένα επιχείρημα κατά την πώληση!"
Για το λόγο αυτό, πρέπει να εξετάσουμε κατά πόσο θα εφαρμόσουμε μόνο την αρχή που προτείνουμε εδώ, δηλαδή να προβάλλουμε τις θετικές πτυχές των πολύ αποδοτικών συσκευών, ή αν θα αποσύρουμε επιπλέον από την αγορά τις πολύ κακές, ελάχιστα αποδοτικές, συσκευές, μετά από μια μεταβατική περίοδο.
Πιστεύω ότι πρέπει να εξετάσουμε και το ενδεχόμενο αυτό - το αναφέρει και η κ. McNally στην έκθεσή της.
Έτσι θα έχουμε υιοθετήσει μια ολοκληρωμένη προσέγγιση όσον αφορά την ενεργειακή αποδοτικότητα σε αυτό τον τομέα.
Γι' αυτό σας παρακαλώ να εγκρίνετε και αυτές τις τροπολογίες.
Κύριε Πρόεδρε, ευχαριστώ και εγώ θερμά την κ. McNally για την εξαίρετη εργασία της, διότι αυτό το ζήτημα είναι πολύ σημαντικό.
Σε αυτό συμφωνούμε όλοι μας.
Εντούτοις, η σημερινή τάση που εκδηλώνεται στα θέματα ενεργειακής απόδοσης δεν είναι πάντοτε η βέλτιστη δυνατή.
Όσον αφορά, επί παραδείγματι, τις οικιακές συσκευές θα ήταν σκόπιμο να μπορούν να αποσυνδέονται όλα τα κυκλώματα που καταναλώνουν ρεύμα.
Όμως αυτό δεν είναι δυνατό σε όλες τις περιπτώσεις, δεδομένου ότι διακόπτης ανοίγματος και κλεισίματος συνήθως λείπει από τις σύγχρονες συσκευές, όπως προαναφέρθηκε, οπότε και η αποσύνδεση της συσκευής είναι εντελώς αδύνατη, ακόμη και εάν αυτό επιθυμεί ο καταναλωτής.
Πολλές συσκευές έχουν έναν μικρό κόκκινο λαμπτήρα, ο οποίος φωτίζει διαρκώς ως ένδειξη του ότι κάποιο εσωτερικό μικροκύκλωμα είναι ακόμη ανοιχτό και ότι η συσκευή καταναλώνει επίσης έως ένα βαθμό ενέργεια.
Εάν λάβουμε υπόψη την απειροελάχιστη ποσότητα ενέργειας της μίας βατώρας που αναλογεί στην εν λόγω συσκευή του νοικοκυριού, τότε η καταναλώσιμη ποσότητα ενέργειας πολλαπλασιάζεται πολύ γρήγορα.
Με χίλιες συσκευές φθάνουμε ήδη στη μία κιλοβατώρα και με ένα εκατομμύριο συσκευές στη μία μεγαβατώρα, οπότε και συζητάμε ήδη για αισθητά μεγαλύτερες ποσότητες ενέργειας.
Από την άλλη πλευρά, το ρεύμα στη φάση αναμονής των συσκευών είναι θετικό στοιχείο, όταν, επί παραδείγματι πρέπει να θερμανθεί ένας χώρος.
Στις βόρειες περιοχές της Ένωσης τα δωμάτια και τα σπίτια θερμαίνονται, οπότε και η θερμότητα που παράγουν οι συσκευές και οι λάμπες περιορίζουν το κόστος θέρμανσης.
Όμως, από την άλλη πλευρά, σε συνθήκες θερμού κλίματος, ιδιαίτερα στις νοτιότερες χώρες της Ένωσης, όπου πρέπει να γίνει ψυχρός κλιματισμός του χώρου, το κόστος που συνεπάγεται η κατανάλωση ρεύματος στη φάση αναμονής των συσκευών διπλασιάζεται.
Γενικός στόχος πρέπει να είναι η προαγωγή της χρήσης τεχνολογίας που καταναλώνει λιγότερη ενέργεια· επί παραδείγματι, η χρησιμοποίηση των λαμπτήρων πυράκτωσης θα πρέπει να αποφεύγεται σε κάθε περίπτωση που μπορούν να αντικατασταθούν στη συσκευή με φωτοεκπομπούς διόδους.
Επίσης θα πρέπει να συγκεντρωθούμε στην πληροφόρηση των καταναλωτών περισσότερο από ό,τι σήμερα.
Ο καταναλωτής δυσκολεύεται να αντιληφθεί ότι μία συσκευή που είναι φθηνή κατά την αγορά της, όμως υπερκαταναλώνει ενέργεια, αποδεικνύεται μακροπρόθεσμα ακριβή.
Η επισήμανση της ενεργειακής απόδοσης πρέπει να τυποποιηθεί κατά τρόπον ώστε όλοι οι καταναλωτές, από τα παιδιά έως τους ηλικιωμένους, να κατανοούν πόση ενέργεια καταναλώνει μία συσκευή.
Η πληροφόρηση θα πρέπει να είναι εύληπτη από τον κόσμο.
Το να μιλάμε μόνον για βατ δεν σημαίνει τίποτα για έναν μεγάλο αριθμό ανθρώπων.
Οι κατασκευαστές ηλεκτρικών συσκευών θα πρέπει, μεταξύ άλλων, να διευκρινίζουν στις οδηγίες χρήσεως με ποιον τρόπο μπορεί να εξοικονομηθεί ενέργεια με τη συγκεκριμένη συσκευή.
Κύριε Πρόεδρε, καταρχάς θα ήθελα να ευχαριστήσω την κ. McNally για τη εξαιρετική της έκθεση και επίσης θα ήθελα να ευχαριστήσω το Κοινοβούλιο για την ευρεία υποστήριξή του στην πρόταση αυτή, η οποία, κατά την άποψη της Επιτροπής, θα συμβάλει αποφασιστικά στη βελτίωση της ενεργειακής απόδοσης και επομένως στον έλεγχο της ζήτησης, που είναι μία από τις πτυχές που επισημαίνει η Πράσινη Βίβλος ως στοιχείο κλειδί όταν πρόκειται για την ασφάλεια του εφοδιασμού.
Ένα από τα βασικά στοιχεία του εν λόγω ζητήματος είναι να καταναλώνουμε λιγότερο και να ξοδεύουμε λιγότερο χρησιμοποιώντας καλύτερα αυτά που διαθέτουμε.
Θέλω να ευχαριστήσω επίσης την κ. Mόller για την γνωμοδότησή της εξ ονόματος της Επιτροπής Περιβάλλοντος.
Χρειάζεται μία σημαντική βελτίωση της αποτελεσματικότητας στην τελική χρήση του ηλεκτρισμού για να εκπληρωθεί η δέσμευση της Ευρωπαϊκής Ένωσης για τη μείωση των εκπομπών του CO2 για το 2010.
Ο εξοπλισμός γραφείου αποτελεί σημαντικό ποσοστό της ενεργειακής κατανάλωσης στον τομέα των υπηρεσιών και παρουσιάζει μεγάλες δυνατότητες αποταμίευσης ενέργειας.
Η Επιτροπή πρότεινε το πρόγραμμα Energy Star ακριβώς ως βασικό μέτρο για τη μείωση της κατανάλωσης ενέργειας του εξοπλισμού γραφείου, το οποίο συμπληρώνει τα μέτρα που έχουν υιοθετηθεί σε άλλους τομείς τελικής χρήσης όπως οι ηλεκτρικές οικιακές συσκευές και ο φωτισμός.
Η Επιτροπή εργάστηκε για την εισαγωγή αυτού του προγράμματος από το 1994 με την πλήρη υποστήριξη της κοινοτικής βιομηχανίας και των ανεξάρτητων εμπειρογνωμόνων.
Το πρόγραμμα Energy Star είναι εθελοντικό και χρησιμεύει σαν ένα εργαλείο αγοράς, δηλαδή μία ετικέτα ποιότητας που επιτρέπει να διακρίνουμε τα εμπορικά προϊόντα που είναι περισσότερο αποτελεσματικά από την άποψη της ενεργειακής κατανάλωσης.
Επιπλέον, χάρη στην υιοθέτηση του προγράμματος, η Κοινότητα δεν θα καθιερώσει μόνο ένα πρόγραμμα επισήμανσης του γραφειακού εξοπλισμού - το οποίο σημείωσε μεγάλη επιτυχία όπου εφαρμόστηκε - και ένα αποδοτικό μέτρο για τη μείωση των εκπομπών CO2, αλλά θα έχει επίσης τη δυνατότητα να συμμετάσχει στην εφαρμογή ενός κανόνα ο οποίος αποκτά εκ των πραγμάτων διεθνή διάσταση.
Αυτό που κάνουμε είναι σημαντικό όχι μόνο για εμάς, αλλά και για την επίδρασή του σε άλλες περιοχές του πλανήτη.
Από την άποψη αυτή θεωρώ αναγκαίο να συμβάλουμε και να συμμετάσχουμε μαζί με τις Ηνωμένες Πολιτείες στη ηγεσία αυτού του τομέα σε διεθνές επίπεδο.
Κύριε Πρόεδρε, γνωρίζω ότι το Κοινοβούλιο δεν έμεινε πολύ ικανοποιημένο με τις διαδικασίες που ακολούθησαν την υπογραφή και την επίτευξη αυτής της συμφωνίας.
Ωστόσο, έπρεπε να συνεχίσουμε τις διαδικασίες που προβλέπει το άρθρο 300 της Συνθήκης· και με χαροποιεί η διαπίστωση ότι το Κοινοβούλιο θεωρεί ότι τα πλεονεκτήματα της συμφωνίας είναι πιο σημαντικά από αυτού του είδους τις ασυμφωνίες.
Επιπλέον, σύμφωνα με το αίτημα του Κοινοβουλίου μέσω μίας επιστολής συνημμένης στη συμφωνία, έχουμε ενημερώσει και την άλλη πλευρά, δηλαδή τις Ηνωμένες Πολιτείες.
Θα διατηρήσουμε το Κοινοβούλιο ενήμερο για την αναθεώρηση των τεχνικών λεπτομερειών, ένα θέμα που επεσήμανε η κ. McNally και με το οποίο συμφωνούμε απόλυτα.
Κυρίες και κύριοι, αναφορικά με τις τροπολογίες, οφείλω να σας πω ότι μπορούμε να δεχθούμε όλες τις τροπολογίες που προτάθηκαν από το Κοινοβούλιο με εξαίρεση την αριθ.
9.
Η Επιτροπή συμφωνεί ότι είναι απαραίτητο να συνεχίσει η εξέλιξη της ενεργειακής απόδοσης του γραφειακού εξοπλισμού, όμως θεωρούμε ότι δεν είναι απαραίτητο να απαιτήσουμε τη δημιουργία ειδικής μονάδας όπως ζητά η εν λόγω τροπολογία, μεταξύ άλλων διότι δεν πρόκειται να μας δοθούν περισσότεροι πόροι γι' αυτό.
Επομένως, θα σας παρακαλούσα, κυρίες και κύριοι, να επανεξετάσετε αυτό το ζήτημα, διότι πιστεύω ότι, αν δεν συμπεριληφθεί αυτή η τροπολογία - πράγμα που είναι κυρίαρχη απόφαση αυτού του Κοινοβουλίου - θα μπορούσαμε να εγκρίνουμε την απόφαση στην πρώτη ανάγνωση και, κατά συνέπεια, να προχωρήσουμε γρηγορότερα.
Πρέπει να το έχετε αυτό υπόψη.
Σας διαβεβαιώ ότι δεν πρόκειται να λάβουμε περισσότερους πόρους και, σε τελική ανάλυση, δεν θα έχει καμιά πρακτική αξία.
Αντιθέτως, δεχόμαστε, επί της αρχής, τις τροπολογίες 5, 11 και 15.
Στη περίπτωση των τροπολογιών 11 και 15, δεχόμαστε να υποβάλει η Επιτροπή έκθεση στο Συμβούλιο και το Κοινοβούλιο, αν και για την Επιτροπή η ενδεδειγμένη χρονική στιγμή είναι μετά την πάροδο τριών ετών, όπως και για την πρώτη αξιολόγηση που κάναμε για το πρόγραμμα Energy Star.
Κύριε Πρόεδρε, κυρίες και κύριοι, ανακεφαλαίωσα τη θέση μας.
Θέλω για άλλη μια φορά να ευχαριστήσω όλους τους βουλευτές που παρενέβησαν και ιδιαίτερα την κ. McNally για το εξαιρετικό της έργο και πιστεύω ότι θα συμφωνήσουμε όλοι το συντομότερο δυνατό, ει δυνατόν σε πρώτη ανάγνωση.
Ευχαριστώ πολύ, κυρία Επίτροπε.
Η συζήτηση έληξε.
Η ψηφοφορία θα διεξαχθεί αύριο, στις 11.00.
Γενικό σύστημα αναγνώρισης των επαγγελματικών προσόντων
Η ημερήσια διάταξη προβλέπει τη συζήτηση της έκθεσης (A5-0012/2001) του κ. Wieland, εξ ονόματος της Αντιπροσωπείας του Ευρωπαϊκού Κοινοβουλίου στην επιτροπή συνδιαλλαγής, σχετικά με το εγκριθέν από την επιτροπή συνδιαλλαγής κοινό σχέδιο οδηγίας του Ευρωπαϊκού Κοινοβουλίου και του Συμβουλίου που τροποποιεί τις οδηγίες 89/48/ΕΟΚ και 92/51/ΕΟΚ, σχετικά με ένα γενικό σύστημα αναγνώρισης των επαγγελματικών προσόντων και συμπληρώνει τις οδηγίες 77/452/ΕΟΚ, 77/453/ΕΟΚ, 78/686/ΕΟΚ, 78/687/ΕΟΚ, 78/1026/ΕΟΚ, 78/1027/ΕΟΚ, 80/154/ΕΟΚ, 80/155/ΕΟΚ, 85/384/ΕΟΚ, 85/432/ΕΟΚ, 85/433/ΕΟΚ y 93/16/ΕΟΚ του Συμβουλίου, που αφορούν το επάγγελμα του νοσοκόμου υπεύθυνου για γενική περίθαλψη, του οδοντιάτρου, του κτηνιάτρου, της μαίας, του αρχιτέκτονα, του φαρμακοποιού και του ιατρού [C5-0680/2000 - 1997/0345(COD)]
.
(DE) Κύριε Πρόεδρε, κυρίες και κύριοι, αγαπητοί συνάδελφοι, η συνάδελφος, κ. McNally, είπε προηγουμένως ότι η έκθεσή της πραγματεύεται ένα θέμα που δεν είναι ιδιαίτερα ελκυστικό.
Πιστεύω ότι με το πέρασμα της ώρας, οι εκθέσεις θα χάνουν όλο και περισσότερο το ενδιαφέρον τους, χωρίς να θέλω να θίξω το συνάδελφο Ferri, που θα παρουσιάσει ως εισηγητής ακόμη μια έκθεση αργότερα.
Με την παρούσα πρόταση οδηγίας τροποποιούνται και συμπληρώνονται 10 οδηγίες συνολικά, ορισμένες από τις οποίες χρονολογούνται από το 1977.
Διαθέτω τώρα λίγο περισσότερο χρόνο για να μιλήσω, επειδή ο Πρόεδρος απαρίθμησε ήδη τα επαγγέλματα που αναφέρονται σε αυτές.
Γιατί χειριστήκαμε την έκθεση αυτή με τόση φροντίδα ώστε να καταλήξουμε σε μια διαδικασία συνδιαλλαγής που στοιχίζει χρόνο και δυνάμεις, έστω και αν ορισμένοι ενδέχεται να λένε ότι οι ευρωβουλευτές συμπεριφέρονται με τέτοιο τρόπο σαν να φέρουν όλα τα βάρη του κόσμου ενώ στην πραγματικότητα δεν πρόκειται παρά για λεπτομέρειες;
Γιατί, στη συντριπτική μας πλειοψηφία, εμμείναμε σε αυτή τη διαδικασία συναλλαγής;
Για τρεις λόγους βασικά.
Πρώτον, εκτός από το επάγγελμα του αρχιτέκτονα και εν μέρει εκείνο του κτηνιάτρου, όλα τα επαγγέλματα που αναφέρονται, σχετίζονται με την υγεία με την ευρεία έννοια της λέξεως.
Στη ζωή, κανονικά, όταν ένα άτομο υποστεί ζημία, μπορεί να ζητήσει αποζημίωση ο άνθρωπος όμως δεν είναι ένα αυτοκίνητο μάρκας Golf, Skoda ή Citroλn που μπορεί να επισκευάσει ένας αναγνωρισμένος ή ένας ερασιτέχνης μηχανικός αυτοκινήτων.
Σε αυτές τις περιπτώσεις, προβλέπεται η δυνατότητα αποζημίωσης για την αποκατάσταση της ζημίας.
Στον τομέα της υγείας, μια βλάβη στην υγεία κατά κανόνα δεν μπορεί να αποκατασταθεί.
Γι' αυτό προβλέπεται η δυνατότητα αποζημίωσης για ψυχική οδύνη.
Όταν ασκούσα το δικηγορικό επάγγελμα, δεν γνώρισα ποτέ ένα άτομο που δεν θα επέστρεφε ευχαρίστως την αποζημίωση αυτή, αν μπορούσε να αποκαταστήσει τη βλάβη που είχε υποστεί στην υγεία του.
Επιτρέψτε μου να κάνω μια μικρή παρεμβολή.
Πιστεύω ότι όλη αυτή η διαδικασία είναι ένα καλό παράδειγμα που καταδεικνύει ότι το Συμβούλιο θα πρέπει να συνεδριάζει στο μέλλον δημοσίως, διότι ορισμένες απόψεις που εκφράστηκαν στους κόλπους του θα είχαν προκαλέσει το έντονο ενδιαφέρον των πολιτών, από την Ελλάδα ως την Ιρλανδία και από την Ιταλία ως τη Φινλανδία.
Οι τελευταίοι θα είχαν διερωτηθεί: τι προτείνουν οι κυβερνήσεις μας;
Εμείς θέλουμε περισσότερη προστασία!
Το ενδιαφέρον για τα θέματα αυτά είναι λοιπόν πολύ μεγάλο.
Δεύτερον - και έτσι περνώ στο σημείο που σχετίζεται με τη δεύτερη επιθυμία - έχουμε την ενιαία αγορά.
Λαμβάνοντας υπόψη την ελεύθερη κυκλοφορία προσώπων και υπηρεσιών, είναι προς το συμφέρον μας να μπορεί να χρησιμοποιήσει ένα άτομο το πτυχίο του, οπουδήποτε και αν το έχει αποκτήσει.
Αφετέρου, το κράτος μέλος και ο πολίτης έχουν συμφέρον να ρωτήσουν το άτομο, που αμέσως μετά την εξέταση ετοιμάζει τις αποσκευές του για να φύγει σε ένα άλλο κράτος μέλος, ποια είναι η άποψή του για την κατάρτιση που έλαβε.
Από την άλλη πλευρά, όταν κάποιος λέει, δέκα ή και τριάντα χρόνια μετά τις πτυχιακές εξετάσεις του, ότι θέλει να διαβιώσει σε ένα άλλο κράτος μέλος, τότε οι πολίτες και τα κράτη μέλη υποδοχής έχουν συμφέρον να γνωρίσουν τις δραστηριότητες αυτού του ατόμου κατά τα τελευταία χρόνια μετά την απόκτηση του πτυχίου του.
Έλαβε περαιτέρω επιμόρφωση;
Οι γνώσεις του αντιστοιχούν στο επίπεδο της τεχνολογικής εξέλιξης;
Και περνώ στον τρίτο λόγο.
Το Κοινοβούλιο έχει πρωταρχικό συμφέρον να εκπονεί ευανάγνωστα κείμενα.
Ανέφερα ήδη ότι είμαι νομικός.
Όταν αποφάσισα να ασχοληθώ με αυτό το ζήτημα, πρέπει να πω ότι αντιμετώπισα τη μια δυσκολία μετά την άλλη.
Το ενδιαφερόμενο κοινό θεωρεί ότι τα κείμενα που εκπονούμε εδώ είναι στην ουσία για τον κάλαθο των αχρήστων.
Στο μέλλον, οφείλουμε να προετοιμάζουμε ενοποιημένα κείμενα με ταχύτερο ρυθμό.
Για τους τρεις αυτούς λόγους, η συντριπτική πλειοψηφία του Κοινοβουλίου ενέκρινε έντεκα τροπολογίες λυπήθηκα μόνο διότι κατά την έναρξη της διαδικασίας συνδιαλλαγής δεν ζήτησα την ακριβή καταμέτρηση των ψήφων, διότι αυτό θα είχε καταδείξει ότι οι συνάδελφοι που υπερψήφισαν τις τροπολογίες ήταν πολύ περισσότεροι από 400.
Για το λόγο αυτό, ευχαριστώ τη συνάδελφο, κ. Gebhardt, με την οποία συνεργάστηκα στενά και με την οποία επιδιώξαμε το σχηματισμό αυτής της πλειοψηφίας.
Επίσης, την ευχαριστώ για την εμπιστοσύνη που επέδειξε, παρότι στην αντιπροσωπεία για τη συνδιαλλαγή μετείχαν τρεις συνάδελφοι της Ομάδας του ΕΛΚ, κατ' εφαρμογή των κανόνων του Κοινοβουλίου.
Δεν θέλω να σας κουράσω με τις λεπτομέρειες - τις προθεσμίες εφαρμογής, το θέμα των πτυχίων που έχουν αποκτηθεί σε τρίτες χώρες, την αντικατάσταση της λέξης "παρόμοιο" από τη λέξη "ισότιμο" και το ζήτημα της κατάρτισης στον τομέα της φαρμακευτικής στην Ιταλία.
Θα ήθελα να αναφέρω ακόμη πολύ σύντομα τρεις αρχές.
Πρώτον, η Επιτροπή δήλωσε ότι, στο μέλλον, επιθυμεί να εκπονεί ενοποιημένα κείμενα.
Δεν μπορώ παρά να ενθαρρύνω τους εισηγητές να απαιτήσουν το συντομότερο δυνατό το ίδιο, στους τομείς της αρμοδιότητάς τους.
Δεύτερον, δεν πρέπει να συζητούμε μόνο για τη δια βίου μάθηση, αλλά και να την απαιτούμε.
Πιστεύω ότι επιτύχαμε έναν καλό συμβιβασμό.
Δεν θεσπίσαμε νομοθεσία για λόγους επικουρικότητας, αλλά επιβάλλαμε την άποψή μας όσον αφορά τις αιτιολογικές σκέψεις.
Το τρίτο και τελευταίο σημείο είναι ότι η κατάρτιση των ειδικευμένων γιατρών για την απόκτηση γνώσεων γενικής ιατρικής παρατάθηκε στα τρία χρόνια.
Η Γαλλία συμβιβάστηκε όσον αφορά το θέμα αυτό, στο μέτρο που θα παρατείνει την κατάρτιση από δυόμισι σε τρία έτη, ενώ για το Βέλγιο και τη Φινλανδία αποδεχτήκαμε τη συμπλήρωσή της με μια μεγαλύτερη περίοδο βασικής κατάρτισης.
Για το λόγο αυτό, μπορώ να σας πω ότι επιτύχαμε ένα ικανοποιητικό αποτέλεσμα κατά τη συνδιαλλαγή, το οποίο σας παρακαλώ να εγκρίνετε.
Θέλω μόνο ακόμη να προσθέσω μια φράση: λυπούμαστε διότι η Επιτροπή δεν μας υποστήριξε από την αρχή στα σημεία τα οποία απαιτήσαμε, και για τα οποία το Συμβούλιο έδειξε στο τέλος ευελιξία.
Κύριε Πρόεδρε, κύριε Επίτροπε, αγαπητοί συνάδελφοι της βραδινής βάρδιας, όποιος επιθυμεί να επιτελέσει ένα καλό έργο στην πολιτική, πρέπει να επιδείξει θέληση και υπομονή για να κάμψει και την πιο σθεναρή αντίσταση.
Ο συνάδελφος Wieland διαθέτει και τα δύο σε σημαντικό βαθμό.
Γι' αυτό, ήταν σχεδόν ευχάριστο να εργαστώ με εκείνον ως εισηγητή και με άλλους συναδέλφους για την επίτευξη του αποτελέσματος της συνδιαλλαγής που εξετάζουμε.
Δικαιούμαστε να αισθανόμαστε λίγο υπερήφανοι γι' αυτό, διότι για πρώτη φορά κατέστη δυνατό να θεσπισθεί κάτι στην ευρωπαϊκή νομοθεσία, το οποίο κηρύσσεται κατά κανόνα μόνο.
Εννοώ την αναγκαιότητα της δια βίου μάθησης.
Στον τομέα της ιατρικής, μελλοντικά δεν θα υπάρχουν μόνο κανόνες και κριτήρια για την αναγνώριση των πτυχίων, πιστοποιητικών εξετάσεων και άλλων πιστοποιητικών ικανότητας.
Για πρώτη φορά λέμε τώρα ότι η απόκτηση του πτυχίου δεν αρκεί και ότι η κατάρτιση πρέπει να συνεχιστεί, προς το συμφέρον ιδίως των ασθενών αλλά και των γιατρών και του νοσηλευτικού προσωπικού.
Η δια βίου μάθηση, που συνοδεύει την άσκηση του επαγγέλματος, είναι ιδιαίτερα σημαντική ενόψει των ταχύτατων τεχνολογικών και επιστημονικών εξελίξεων στον τομέα της ιατρικής.
Αλλά δεν επιτρέπεται να αρκεστούμε στο γεγονός ότι η αρχή αυτή έχει αναγνωρισθεί τώρα βάσει μιας οδηγίας.
Οφείλουμε μάλλον να συμβάλλουμε με τη νομοθεσία μας, ώστε αυτή η πρώτη επιτυχία και, επομένως, η δια βίου εκμάθηση να καταστεί βασικός πυλώνας του επαγγελματικού βίου όλων των ανθρώπων στην Ευρώπη.
Επιτρέψτε μου να θίξω ακόμη ένα σημείο που με ενδιέφερε πάντοτε όσον αφορά την αναγνώριση πτυχίων.
Θέλω να το παρουσιάσω με τη μορφή μιας ερώτησης η οποία δεν βρήκε ανταπόκριση ούτε μέσω αυτής της οδηγίας: γιατί είναι τόσο δύσκολο να αναγνωρίσουμε τα πτυχία που έχουν αποκτηθεί εκτός της Ευρωπαϊκής Ένωσης;
Το ζήτημα αυτό με προβληματίζει όταν βλέπω πώς παγκοσμιοποιούμε τις αγορές και πώς αφήνουμε τα κεφάλαια να περιπλανώνται.
Οι πολίτες μας μπορούν να μεταφέρουν αγαθά και χρήματα από κάθε γωνιά του κόσμου.
Αλλά η πλέον προσωπική περιουσία που διαθέτουμε με τη μορφή επαγγελματικών γνώσεων και προσόντων δεν κυκλοφορεί ελεύθερα.
Αυτό δεν είναι σωστό.
Πρέπει να αλλάξουμε την κατάσταση γρήγορα!
Για το λόγο αυτό, καλώ την Επιτροπή να απορρίψει δύο επιχειρήματα κατά την προετοιμασία μελλοντικών οδηγιών για την αναγνώριση επαγγελματικών προσόντων.
Πρώτον, ότι το θέμα αφορά μόνο ένα μικρό αριθμό πολιτών της ΕΕ.
Δεύτερον, ότι η Συνθήκη παρέχει μόνο μια περιορισμένη νομική βάση.
Θα δείτε ότι έτσι η κατάσταση θα βελτιωθεί πολύ.
Κύριε Πρόεδρε θα ήθελα με τη σειρά μου να ευχαριστήσω μαζί με τους συναδέρφους μου τον εισηγητή για την συνεχιζόμενη και επιμελή εργασία του σ' αυτό το θέμα το οποίο μπορεί να μην φιγουράρει στους τίτλους των εφημερίδων, αλλά είναι εξαιρετικής σημασίας για κάθε ένα από τους ανθρώπους που εκπροσωπούμε εδώ σ' αυτό το Κοινοβούλιο.
Συγκεκριμένα, οι τομείς στους οποίους αναφερόμαστε στο παρόν σχέδιο αναγνώρισης των προσόντων, είναι τομείς στους οποίους έχουμε διαπιστώσει τεράστιες ελλείψεις στην ΕΕ κατά το πρόσφατο παρελθόν.
Επίσης επισημάνθηκαν υποθέσεις όπου τέθηκαν εμπόδια και άτομα που ήθελαν να μετακομίσουν από ένα κράτος μέλος σε ένα άλλο δεν είχαν την δυνατότητα αναγνώρισης των προσόντων τους.
Ένα από τα σημαντικά ζητήματα που τέθηκαν στο πλαίσιο των συζητήσεων στη συνδιαλλαγή και επίσης στην ίδια την έκθεση είναι η διασαφήνιση μέρους του λεξιλογίου που χρησιμοποιείται.
Συγκεκριμένα υπάρχει το θέμα της αντικατάστασης της λέξης "παρόμοιος" με την λέξη "ισότιμος" .
Επί του παρόντος ασχολούμαι με μία περίπτωση στην Ιρλανδία στην οποία τα προσόντα ενός ατόμου που εκπαιδεύτηκε σαν φυσιοθεραπευτής σε ένα κράτος μέλος δεν αναγνωρίζονται στην Ιρλανδία εξαιτίας της επίσημης ακαδημαϊκής πλευράς ακόμη και αν σε οποιοδήποτε άλλο κράτος στην Ευρωπαϊκή Ένωση η επαγγελματική εμπειρία αναγνωρίζεται ως ισότιμη των ακαδημαϊκών προσόντων.
Επιπλέον, υπάρχει επίσης η ανάγκη να διασφαλίσουμε ότι εφόσον η νομοθεσία περάσει σε ευρωπαϊκό επίπεδο, τα κράτη μέλη θα την εφαρμόσουν αυστηρά και θα ανοίξουν τις ευκαιρίες που προσφέρονται.
Πολύ συχνά διαπιστώσαμε κρυφά εμπόδια για την αποτροπή ατόμων διαφόρων επαγγελμάτων να μετακομίσουν σε μία άλλη χώρα για να εργαστούν.
Αν πρόκειται να εφαρμόσουμε την ιδέα της ενιαίας αγορά, και αν θέλουμε πράγματι να ανταποκριθούμε στις αρχές της ελεύθερης κυκλοφορίας των προσώπων, τότε πρέπει να καταρρίψουμε αυτά τα εμπόδια, τα οποία δεν υφίστανται τόσο στο θεσμικό επίπεδο της Ευρωπαϊκής Ένωσης αλλά ουσιαστικά σε επίπεδο κρατών μελών και μάλιστα σε ορισμένα κράτη μέλη στο επίπεδο συγκεκριμένων επαγγελμάτων.
Χρειαζόμαστε αυστηρή εφαρμογή όλης της νομοθεσίας ούτως ώστε οι οποιεσδήποτε καταγγελίες να αντιμετωπίζονται αμέσως.
Εμπιστεύομαι αυτή την έκθεση στο Σώμα και το καλώ να την υποστηρίξει.
.
(NL) Κύριε Πρόεδρε, θα ήθελα να ευχαριστήσω θερμά εξ ονόματος της Επιτροπής τα μέλη του Κοινοβουλίου τα οποία συμμετείχαν στην αποψινή συζήτηση για το πολύ καλό έργο που πραγματοποίησαν.
Ιδιαίτερα θα ήθελα να αναφέρω τον κ. Wieland ως εισηγητή, ο οποίος συνέβαλε στο καρποφόρο πέρας αυτής της διαδικασίας.
Η Επιτροπή εκφράζει την ικανοποίησή της για το γεγονός ότι το Συμβούλιο και το Κοινοβούλιο κατέληξαν σε συμφωνία.
Η Επιτροπή θεωρεί ικανοποιητικό το αποτέλεσμα το οποίο αποσκοπεί στη διευκόλυνση της αναγνώρισης των πτυχίων και στην αύξηση της νομικής ασφάλειας.
Έτσι το Κοινοβούλιο, από κοινού με το Συμβούλιο, πέτυχε ένα αποτέλεσμα το οποίο είναι προς το συμφέρον όλων όσων αναζητούν εργασία με το πτυχίο στο χέρι κάπου αλλού στην Ευρώπη.
Το αποτέλεσμα συμβάλλει στην κινητικότητα των εργαζομένων, γεγονός πολύ σημαντικό.
Όπως είπα, θα ήθελα να ευχαριστήσω ιδιαίτερα τον κ. Wieland αλλά και άλλους βουλευτές οι οποίοι συνεργάστηκαν μαζί του για αυτό το καλό έργο που πραγματοποίησαν προκειμένου να υπάρξει αυτή η συμφωνία.
Ευχαριστώ γενικότερα το Κοινοβούλιό σας, κ. Πρόεδρε, για την καρποφόρο συνεργασία τόσο με το Συμβούλιο όσο και με την Επιτροπή.
Ευχαριστώ πολύ για την καλοσύνη σας, κύριε Bolkestein.
Η συζήτηση έληξε.
Η ψηφοφορία θα διεξαχθεί αύριο, στις 11.00.
Πολυτομεακή Ομάδα για την Οργανωμένη Εγκληματικότητα
Η ημερήσια διάταξη προβλέπει τη συζήτηση της έκθεσης(A5-0398/2000) του κ. Ferri, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την έκθεση της Πολυτομεακής Ομάδας για το οργανωμένο έγκλημα - Κοινή δράση σχετικά με τις αμοιβαίες εκτιμήσεις [10972/2/1999 - C5-0039/2000 - 1999/0916(COS)].
Κύριε Πρόεδρε, κύριε Επίτροπε, αξιότιμοι κύριοι συνάδελφοι, αγαπητέ Wieland, πιθανόν αυτή μου η ομιλία να μπορούσε να είναι πιο σέξι, επειδή η δικαιοσύνη είναι γενικά γυμνή ή, τουλάχιστον, υπάρχει απόπειρα ξεγυμνώματός της για να μην μπορέσει να λειτουργήσει.
Στην πραγματικότητα, αυτή η πρόταση ψηφίσματος πιστεύω ότι μπορεί να είναι ένα αρκετά λειτουργικό και σημαντικό πρώτο βήμα, δεδομένου ότι στοχεύει σε συγκεκριμένα πράγματα.
Εν τω μεταξύ, θα ήθελα να προτάξω μία σκέψη και, συγκεκριμένα, ότι τα κράτη μέλη, συχνά από παρεξηγημένη αίσθηση της εξουσίας, προσπαθούν να εμποδίσουν κάτι που ίσως να φαίνεται σαν εκχώρηση κυριαρχίας προπαντός στο πεδίο της ποινικής δικαιοσύνης.
Επομένως, το συνταίριασμα της κοινοτικής κυριαρχίας και της κυριαρχίας των κρατών μελών σ' αυτόν τον τομέα δεν είναι εύκολο.
Η θέσπιση ενός μηχανισμού αμοιβαίας αξιολόγησης από μέρους των κρατών μελών, που προβλέπεται από το σχέδιο κοινής δράσης του Αμστερνταμ του 1997, το οποίο - έστω και με λίγη καθυστέρηση - τέθηκε σε ισχύ, μας επιτρέπει να έχουμε ένα πρώτο πλαίσιο.
Επιλέχθηκαν οι πέντε πρώτες χώρες: Δανία, Ιρλανδία, Ελλάδα, Λουξεμβούργο και Κάτω Χώρες και υπάρχει μια επιτροπή τριών εμπειρογνωμόνων.
Για τη χώρα που λαμβάνεται ως αντικείμενο της αξιολόγησης δεν προβλέπεται παρουσία του εθνικού της εμπειρογνώμονα και, επομένως, η δράση είναι, θα λέγαμε, αρκετά ελεύθερη.
Αυτά τα πρώτα αποτελέσματα των αξιολογήσεων οδήγησαν στην αποκάλυψη, κατά πρώτο λόγο, ότι υπάρχει συχνά έντονη πολιτική παρέμβαση στη δικαιοσύνη, προπαντός στις αιτήσεις δικαστικής συνεργασίας όσον αφορά τα επείγοντα μέτρα, την κατάσχεση αγαθών, τις έρευνες, η οποία εκδηλώνεται με διάφορους τρόπους, είτε με παρέμβαση του Υπουργού Δικαιοσύνης είτε με παρέμβαση δικαστικών αρχών διαφορετικών της αρμόδιας κλπ.
Φυσικά παρατηρήθηκαν και ορισμένες θετικές πτυχές, παραδείγματος χάρη ένα σύστημα μηχανοργάνωσης στις Κάτω Χώρες, με την ονομασία KRIS, το οποίο λαμβάνεται ως πρότυπο.
Φυσικά σήμερα είμαστε ενώπιον ενός πολύ πιο επιτηδευμένου οργανωμένου εγκλήματος, που χρησιμοποιεί προηγμένες τεχνολογίες.
Αλλάζουν οι μέθοδοι και, συνεπώς, πρέπει να αντιδρούμε στην εγκληματικότητα και με διαφορετικό τρόπο.
Είναι ήδη έτοιμες επίσης οι εκθέσεις της Ιταλίας, του Βελγίου, της Ισπανίας και της Φινλανδίας, αλλά μόνο ημιεπίσημα, όχι επίσημα.
Ελπίζεται, πάντως, να υπάρξει κάποιος έλεγχος αυτού του μηχανισμού αξιολόγησης, ο οποίος, μακροπρόθεσμα, θα πρέπει να ανατεθεί στο Ευρωπαϊκό Δικαστήριο, ελπίδα που έχει εκφράσει επανειλημμένα και το Κοινοβούλιο.
Στην πραγματικότητα, σ' αυτήν την πρόταση επείγει προπαντός να καταδειχθεί πώς πρέπει να παρουσιαστούν ορισμένοι κανόνες σύγκλισης.
Σκεπτόμαστε, για παράδειγμα, τον διπλό ποινικό κολασμό, που συχνά παρακωλύει την κανονική και ταχύτερη εξέλιξη της δικαστικής διαδικασίας· σκεπτόμαστε ένα αδίκημα που έχει παραγραφεί από μία χώρα μέλος, αλλά όχι από τις άλλες.
Έχει συμβεί, για παράδειγμα, το Λουξεμβούργο να αρνηθεί να ανταποκριθεί στις αιτήσεις που του διαβίβασε η δικαστική αρχή μιας άλλης χώρας, επειδή το αδίκημα έχει παραγραφεί σύμφωνα με την εθνική νομοθεσία.
Υπάρχουν επομένως διάφορα προσκόμματα και αν δεν καταφέρουμε να τα διορθώσουμε, πρακτικά η δικαστική συνεργασία καταλήγει να είναι μόνο λόγια.
Λοιπόν, για να γίνει πραγματικότητα, υπάρχει ήδη έτοιμη μία άλλη πρόταση ψηφίσματος, που αφορά την αμοιβαία αναγνώριση των οριστικών αποφάσεων.
Την επικαλέστηκα και σε αυτήν την πρόταση ψηφίσματος, για να έχουμε ένα μωσαϊκό, μια πλήρη δέσμη μέτρων που επιδιώκουν ακριβώς να καταστήσουν πιο λειτουργική αυτή τη δικαστική συνεργασία.
Αισθανόμαστε όλοι την επείγουσα ανάγκη να διαθέτουμε ένα ηλεκτρονικό αρχείο, ένα κέντρο τεκμηρίωσης, τουλάχιστον των οριστικών αποφάσεων, τουλάχιστον του κοινοτικού πλαισίου.
Είναι σαφές ότι θα ήταν πολύ χρήσιμο να μπορούσαμε να έχουμε, άμεσα, την αντιπαραβολή των οριστικών αποφάσεων εις βάρος κατηγορούμενων ή ήδη καταδικασθέντων στο ευρύτερο επίπεδο της Ευρώπης, αλλά μια καλή βάση θα ήταν ήδη αυτή η μηχανοργάνωση, που δεν πρέπει έπειτα να είναι κάτι το αφηρημένο, αφού σήμερα, μέσω της πληροφορικής, θα έπρεπε να επιτυγχάνονται αρκετά γρήγορα και σημαντικά αποτελέσματα.
Στην πρόταση ψηφίσματος εκφράζεται επίσης η ελπίδα για αρκετά γρήγορη παρέμβαση της Eurojust - τη συναντήσαμε ήδη σε διάφορες περιστάσεις - και προπαντός της ευρωπαϊκής εισαγγελικής αρχής, η οποία, τουλάχιστον σε θέματα σοβαρών αδικημάτων - οργανωμένο έγκλημα, ηλεκτρονικό έγκλημα, διοικητικές παρανομίες, μαφία - να μπορεί πραγματικά να δίνει το παρόν με ενιαίο τρόπο.
Ζητείται, επομένως, η συνεργασία και των δικαστικών αρχών, των εισαγγελέων, ακόμη και των δικαστών των διάφορων κρατών μελών, που έπειτα θα αποτελέσουν τμήμα της ευρωπαϊκής εισαγγελικής αρχής ως υποστήριξη στο επίπεδο των διάφορων κρατών.
Εν ολίγοις, πρόκειται για μία πρόταση που τείνει να υποκαταστήσει το ευρωπαϊκό δικαστικό δίκτυο και τη λεγόμενη "ορθή πρακτική" : ορίστε, αυτό θα ήθελα να υπογραμμίσω, διότι, σε τελική ανάλυση, η κοινή λογική, η ορθή πρακτική στους κανόνες είναι προπαντός η άμεση διαβίβαση των αιτήσεων από δικαστή σε δικαστή.
Κύριε Πρόεδρε, κύριε Επίτροπε, αγαπητοί συνάδελφοι, στόχος μας είναι η δημιουργία ενός μεγάλου ευρωπαϊκού χώρου ελευθερίας, ασφάλειας και δικαιοσύνης στον οποίο είναι επιτακτικής σημασίας η ενίσχυση της ασφάλειας των πολιτών και η καταπολέμηση της οργανωμένης εγκληματικότητας.
Έπειτα από τα όσα εγκρίθηκαν στο Τάμπερε, είναι επείγουσα η προσέγγιση των εθνικών νομοθεσιών σχετικά με τα ποινικά αδικήματα και τις ισχύουσες κυρώσεις στον τομέα του οργανωμένου εγκλήματος, δηλαδή, είναι μείζονος σημασίας να επικεντρώσουμε τις προσπάθειές μας στην έγκριση ορισμών, εγκληματικών ενεργειών και κοινών κυρώσεων σχετικά με την νομοθετική προσέγγιση σε ποινικά θέματα.
Αυτός ο μηχανισμός αμοιβαίας αξιολόγησης στον οποίον αναφέρθηκε ο συνάδελφος κ. Ferri, που αποτελεί ουσιαστικό στοιχείο της εξαίρετης έκθεσης που υπέβαλε στην Επιτροπή Πολιτικών Ελευθεριών, θεσπίστηκε βάσει του σχεδίου δράσης ενάντια στην οργανωμένη εγκληματικότητα που υιοθετήθηκε τον Ιούνιο του 1997 στο Αμστερνταμ.
Και αποτελεί ήδη από μόνο του σημαντική πρόοδο που ενισχύθηκε με τη δημιουργία του Ευρωπαϊκού Δικαστικού Δικτύου, καθώς επίσης και με άλλες πρωτοβουλίες που αναλήφθηκαν για τον εκσυγχρονισμό και την ενίσχυση της αποτελεσματικότητας του συστήματος πρόληψης και καταπολέμησης της εγκληματικότητας.
Στα πλαίσια αυτού του συστήματος αξιολόγησης, παρότι προβλέπεται η λήψη των απαραίτητων μέτρων από το Συμβούλιο έπειτα από την ολοκλήρωση ενός πλήρους κύκλου αξιολόγησης, δηλαδή τρία έτη, πέντε χώρες ανά έτος, θα πρέπει να επικροτήσουμε τις αποφάσεις που έχουν λάβει κάποια κράτη μέλη να προβούν στις μεταρρυθμίσεις και τις βελτιώσεις που θεωρούνται πιο επείγουσες από την έννομη τάξη τους λαμβάνοντας υπόψη τα αποτελέσματα αυτών των αξιολογήσεων.
Και όλοι μας περιμένουμε εναγωνίως να μας διαβιβαστούν το συντομότερο τα αποτελέσματα των αξιολογήσεων όσον αφορά τις υπόλοιπες χώρες, στις οποίες περιλαμβάνεται και η χώρα μου, η Πορτογαλία.
Χαίρομαι που το θέμα που επιλέχτηκε για τον πρώτο κύκλο αξιολογήσεων ήταν αυτό των καθυστερήσεων στη λειτουργία του συστήματος αμοιβαίας δικαστικής συνδρομής και οι επείγουσες αιτήσεις κατάσχεσης αγαθών, δίνοντας ιδιαίτερη προσοχή στις περιπτώσεις που έχουν σχέση με την οργανωμένη εγκληματικότητα.
Είναι ιδιαιτέρως θετική η υπογράμμιση του προβλήματος των καθυστερήσεων.
Όντως, παρατηρούμε με ανησυχία την αύξηση των γενικευμένων καθυστερήσεων στις δικαστικές διαδικασίες και γνωρίζουμε καλά πόσο αρνητικό είναι αυτό.
Μια καθυστερημένη δικαιοσύνη ή μια δικαιοσύνη που αποδίδεται αργά αποτελεί πάντα την άρνηση της ίδιας της δικαιοσύνης.
Κύριε Πρόεδρε, αγαπητοί συνάδελφοι, κύριε Επίτροπε, εξ ονόματος της Ομάδας μου, υποστηρίζω την ανάλυση, τα συμπεράσματα και τις σκέψεις του εισηγητή αλλά συμμερίζομαι και την ανησυχία του όσον αφορά τα προβλήματα που επεσήμανε η Πολυτομεακή Ομάδα.
Ευχαριστώ το συνάδελφο, κ. Ferri, για το έργο που επιτέλεσε.
Στην ΕΕ υπάρχουν 15 διαφορετικοί ποινικοί κώδικες, μια ποικιλία αστυνομικών δυνάμεων, που ανταγωνίζονται εν μέρει η μια την άλλη, και 15 νομικά συστήματα, τα οποία αντανακλούν έντονα μια νοοτροπία, μια παράδοση και έναν ιδιαίτερο πολιτισμό.
Μέχρι να επιτευχθεί η ποθητή εναρμόνιση στην ΕΕ, η δικαστική συνεργασία θα βασίζεται σε ένα πολύπλοκο και απηρχαιωμένο σύστημα αιτήσεων δικαστικής συνδρομής, προς μεγάλη χαρά όλων σχεδόν των εισαγγελέων και των δικαστών.
Ωστόσο, η ευρωπαϊκή συνεργασία είναι πιο αναγκαία από ποτέ.
Το 1998, στη Γερμανία, π.χ., η οργανωμένη εγκληματικότητα σε 77% των περιπτώσεων είχε διεθνείς διασυνδέσεις.
Το Συμβούλιο λοιπόν πρέπει οπωσδήποτε να ενεργήσει.
Στο Λουξεμβούργο, για παράδειγμα, ο Υπουργός Δικαιοσύνης πρέπει να χορηγεί προσωπική άδεια όταν πρόκειται για θέματα που αφορούν των τραπεζικό τομέα.
Οι Κάτω Χώρες εφαρμόζουν τα δικά τους κατεπείγοντα μέτρα, αντί να αποδέχονται την κατεπείγουσα διαδικασία της αιτούμενης χώρας.
Και στα πέντε κράτη υπάρχει έλλειψη επαρκούς προσωπικού, καθώς και τεχνικών και οικονομικών μέσων για το χειρισμό των αιτήσεων δικαστικής συνδρομής.
Τα θετικά σημεία είναι το ολλανδικό πρόγραμμα KRIS, το ιρλανδικό σύστημα, καθώς και η εμπειρία της Δανίας με τις βόρειες χώρες.
Εκεί όπου υπάρχουν σημεία επαφής στους κόλπους του δικαστικού δικτύου, οι εμπειρίες είναι θετικές όπως και τα αποτελέσματα, αλλά το δίκτυο αυτό δεν επηρεάζει κατά κανένα τρόπο τις επίσημες αιτήσεις δικαστικής αρωγής.
Η δημιουργία γραφείων επαφής από μόνη της δεν εξασφαλίζει τη βελτίωση της ποιότητας της ευρωπαϊκής συνεργασίας.
Εξάλλου, η προθυμία ορισμένων γραφείων επαφής για την πραγματοποίηση τακτικών ανταλλαγών δεν είναι ιδιαίτερα έντονη.
Αν οι προθέσεις του Συμβουλίου είναι σοβαρές όσον αφορά την αποτελεσματική καταπολέμηση της διασυνοριακής εγκληματικότητας, η οποία απλά περιφρονεί τη δημοκρατία και τους κανόνες της νόμιμης οικονομίας, τότε πρέπει να εφαρμόσει στην πράξη τις συστάσεις του εισηγητή και της κοινοβουλευτικής επιτροπής.
Δεν επιθυμώ να αναφερθώ πάλι με κάθε λεπτομέρεια σε αυτά που μόλις είπε ο κ. Ferri, αλλά αυτό σημαίνει ότι μια ευρεία συμμετοχή - σε πρώιμο στάδιο - των υποψήφιων κρατών στη στρατηγική για την καταπολέμηση του οργανωμένου εγκλήματος είναι επίσης απαραίτητη.
Το δικαστικό δίκτυο πρέπει να επεκταθεί περαιτέρω, π.χ. με την αφιέρωση ιστοσελίδων του Διαδικτύου στα διάφορα νομικά συστήματα ή μέσω της τεχνικής της μαγνητοσκοπημένης διάσκεψης τέλος, η Eurojust πρέπει επιτέλους να αποτελέσει ένα λογικό συμπλήρωμα της Ευρωπόλ και της OLAF.
Κύριε Πρόεδρε, θα ήθελα να ευχαριστήσω τον εισηγητή για το έργο που επιτέλεσε σε ένα δύσκολο και περίπλοκο ζήτημα.
Του προσέδωσε λογική και νόημα αλλά πέρα από τους επαίνους έχω ορισμένες παρατηρήσεις και υπάρχουν ορισμένα σημεία με τα οποία δεν μπορώ να συμφωνήσω.
Σε όλα αυτά τα ζητήματα πρέπει αν είμαστε πολύ προσεκτικοί να μην καταλήξουμε σ' ένα ξέσπασμα χριστιανικής φρενίτιδας, πιστεύοντας ότι πρόκειται να λύσουμε όλα τα προβλήματα του εγκλήματος στην Ευρωπαϊκή Ένωση ιδρύοντας απλά άλλο ένα θεσμικό όργανο ή άλλο ένα γραφείο με περισσότερο προσωπικό, και συντονίζοντας και εναρμονίζοντας περισσότερη εξουσία σε μια κεντρική εξουσία.
Υπάρχουν ήδη παραδείγματα όπου λειτούργησε η συνεργασία και ο συντονισμός.
Έχουμε την Ευρωπόλ και άλλα παρόμοια όργανα, στα οποία διαφορετικές υπηρεσίες σε διαφορετικά κράτη μέλη που εργάζονται από κοινού μπορούν να πετύχουν αποτελέσματα.
Έχουμε επίσης την δυνατότητα να αξιολογήσουμε άλλα κράτη μέλη και να πάρουμε από εκείνα τις βέλτιστες πρακτικές χρησιμοποιώντας τις ως ένα κοινό ελάχιστο παρανομαστή για όλα τα κράτη μέλη.
Ωστόσο, υπάρχουν ακόμη διαφορές στο δίκαιο των κρατών μελών.
Για παράδειγμα, ακόμη έχουμε διαφορετικά νομικά συστήματα.
Στην Ιρλανδία και τη Βρετανία ισχύει ακόμη το παλιό σύστημα του κοινού δικαίου ενώ στην ηπειρωτική Ευρώπη έχετε το σύστημα αστικού δικαίου.
Είναι πολύ δύσκολο, σχεδόν αδύνατο, να συγκεραστούν αυτά τα δύο μαζί, έτσι πρέπει να εργαζόμαστε πάντα βάσει τριών αρχών για το πως θα πρέπει να λειτουργούν τα πράγματα.
Πρώτον: αποτελεσματικότητα, δεύτερον: ταχύτητα και τρίτον: δικαιοσύνη.
Και δεν πρέπει να ξεχνάμε τη λέξη "δικαιοσύνη" .
Οι άνθρωποι πρέπει να έχουν το δικαίωμα της υπεράσπισης όταν κατηγορούνται ή θεωρούνται ύποπτοι.
Ίσως είναι απλά ένα πρόβλημα ερμηνείας, αλλά μερικές από τις αποφάσεις της άμεσης προσέγγισης φαίνεται να υποστηρίζουν ότι πρέπει να υποσκελίζουμε ορισμένα από τα σημερινά νομικά εμπόδια όσον αφορά για παράδειγμα το δικαίωμα έφεσης.
Χαίρομαι ιδιαίτερα που γίνεται ιδιαίτερη αναφορά στην Ιρλανδία λόγω της υπηρεσίας "Criminal Assets Bureau" .
Θα παρότρυνα όλα τα μέλη του Σώματος αυτού και κάθε κράτος μέλος να εξετάσουν πως λειτουργεί το "Criminal Assets Bureau" στην Ιρλανδία και πόσο επιτυχημένο αποδείχθηκε από την αρχή της λειτουργίας του.
Μία πρόταση στην οποία αντιτίθεμαι - και έχουμε ζητήσει ξεχωριστή ψηφοφορία - είναι για το θέμα της Ευρωπαϊκής Εισαγγελικής Αρχής με εξουσίες που θα εκτείνονται και στην επικράτεια όλων των κρατών μελών.
Τέλος, η επιβολή κυρώσεων στα κράτη μέλη είναι ένας πολύ επικίνδυνος τομέας.
Ήδη γνωρίζουμε εκ πείρας πόσο μπορεί να αποτύχει και πόσο δύσκολο είναι να αναστραφεί αυτή η αποτυχία.
Είναι προτιμότερο να βασιζόμαστε στη συνεργασία.
Η επιβράβευση έχει καλύτερα αποτελέσματα από την τιμωρία.
.
(PT) Κύριε Πρόεδρε, κυρίες και κύριοι βουλευτές, η Επιτροπή θα ήθελε να συγχαρεί τον κ. Ferri για τη θαυμάσια έκθεσή του, η οποία περιέχει μια διεξοδική και διορατική ανάλυση των δυσκολιών που αντιμετωπίζουμε στον τομέα της δικαστικής συνεργασίας και παρουσιάζει ένα φιλόδοξο όραμα το οποίο απαιτεί την καταβολή των απαραίτητων προσπαθειών για την αντιμετώπιση αυτών των δυσκολιών.
Ως προς το ουσιώδες η Επιτροπή παρουσιάζει διεξοδικά την ανάλυση και το όραμα του εισηγητή.
Και συμφωνούμε ιδιαίτερα με την αντιμετώπιση που συνίσταται στη δήλωση ότι η ενίσχυση της δικαστικής συνεργασίας, ή, για να χρησιμοποιήσω τα λόγια του εισηγητή, "μια ριζικά νέα στρατηγική" , δεν θα πρέπει να θεωρείται ως αποδυνάμωση της κυριαρχίας των κρατών μελών, αλλά τουναντίον ένα μέσο, ίσως το σημαντικότερο μέσο, για να καταστεί η κυριαρχία αυτή αποτελεσματική ενώπιον του εκσυγχρονισμού και της ισχύος της οργανωμένης εγκληματικότητας που σήμερα αποτελούν σοβαρότατες απειλές για τις δημοκρατικές κυβερνήσεις, για την ίδια την εφαρμογή των κανόνων νόμιμης οικονομίας και για τον σεβασμό των δικαιωμάτων των πολιτών.
Είναι σαφές, ότι έχουμε ήδη διανύσει μέρος αυτού του δρόμου, αλλά είναι σημαντικό να τονίσουμε πως τον δρόμο αυτό τον διανύσαμε όχι μόνο χάρη στα κανονιστικά μέσα, γιατί πολλά από αυτά δεν ισχύουν πλέον: επί παραδείγματι οι συμβάσεις δεν κυρώνονται συστηματικά από τα κράτη μέλη, αλλά κυρίως, γιατί εντωμεταξύ θεσπίστηκαν πρακτικοί μηχανισμοί όπως για παράδειγμα ο μηχανισμός αμοιβαίας αξιολόγησης, ο οποίος έδειξε συγκεκριμένα τις ανάγκες για αλλαγή προτύπου και σε μερικές περιπτώσεις έχει ήδη οδηγήσει τα κράτη μέλη στην εισαγωγή των απαραίτητων αλλαγών στις αντίστοιχες νομοθεσίες τους.
Είναι ουσιαστικής σημασίας να επιδιωχθεί αυτή η διαδικασία ανταλλαγής επαγγελματιών του χώρου, είτε γίνεται στα πλαίσια της αμοιβαίας αξιολόγησης, στις επαφές στον χώρο του δικαστικού δικτύου, ή, σε ένα εγγύς ελπίζω μέλλον, στα πλαίσια της συνεργασίας στο Eurojust.
Αυτή τη στιγμή υπάρχει διαβούλευση με το Κοινοβούλιο σχετικά με την ανανέωση του προγράμματος Grotius, που αποτελεί ένα σημαντικό μέσο ενίσχυσης της συνεργασίας μεταξύ των επαγγελματιών στον τομέα της δικαιοσύνης και, κατά τον ίδιο τρόπο, σχετικά με τη δημιουργία ενός ευρωπαϊκού δικτύου δικαστικής κατάρτισης που θα επιτρέψει τη δημιουργία στενότερων δεσμών συνεργασίας μεταξύ των δικαστικών σχολών των διαφόρων κρατών μελών.
Από αυτές τις προτάσεις και τις αιτήσεις του κ. εισηγητή θα ήθελα να επισημάνω μόνο τρεις πτυχές: πρώτον, πρόκειται για την αναφορά του εισηγητή στην ανάγκη να τροποποιηθεί το άρθρο 35 της Συνθήκης για την Ευρωπαϊκή Ένωση προκειμένου να δοθεί στο Ευρωπαϊκό Δικαστήριο η αρμοδιότητα να αποφασίζει σχετικά με την τήρηση των υποχρεώσεων που έχουν αναλάβει τα κράτη μέλη.
Αυτό το κενό σε επίπεδο δικαστικού ελέγχου, κατά τη γνώμη μου έχει σχέση με την ίδια τη φύση του Τίτλου VI της Συνθήκης για την Ευρωπαϊκή Ένωση, που συνεχίζει να διέπεται σε μεγάλο βαθμό από ένα διακυβερνητικό πνεύμα.
Θα ήθελα να τονίσω πως ίσως να είναι παραγωγικότερο, την κατάλληλη στιγμή, να προβαίνουμε σε μια κατηγορηματικότερη και πληρέστερη ευθυγράμμιση, τόσο της μεθόδου εργασίας όσο και του θεσμικού πλαισίου του καλούμενου τρίτου πυλώνα, με την κοινοτική μέθοδο, που θα επιτρέψει την επίτευξη καλύτερου ελέγχου από το Ευρωπαϊκό Δικαστήριο, αλλά επίσης και διαδικασίες λήψης αποφάσεων με μεγαλύτερη συμμετοχή του ίδιου του Ευρωπαϊκού Κοινοβουλίου.
Ωστόσο, υπάρχουν κάποιες αμφιβολίες σχετικά με την προοπτική λήψης μέτρων επιβολής κυρώσεων σε εκείνα τα κράτη μέλη που δεν εκπληρώνουν τις υποχρεώσεις τους.
Ανάμεσα στα μέτρα που αναφέρονται στο σχέδιο ψηφίσματος περιλαμβάνεται η θέσπιση ενός Ευρωπαϊκού Υπουργείου Δικαιοσύνης με δικαστικές αρμοδιότητες στο έδαφος της Ένωσης.
Καθώς γνωρίζει το Κοινοβούλιο, κατά την τελευταία διακυβερνητική διάσκεψη η Επιτροπή πρότεινε την πρόβλεψη από τη Συνθήκη ενός ανεξάρτητου ευρωπαίου εισαγγελέα, αλλά με συγκεκριμένο και μοναδικό στόχο τη διαφύλαξη της προστασίας των οικονομικών συμφερόντων των Κοινοτήτων.
Η πρόταση αυτή δεν είχε γίνει δεκτή στη Νίκαια· η Επιτροπή δεν θα πάψει να λαμβάνει υπόψη την απόφαση αυτή του Συμβουλίου, έχοντας ήδη προχωρήσει στην ενίσχυση των μεθόδων και των μέσων που απαιτούνται ώστε η OLAF να μπορέσει να ασκήσει τα καθήκοντά της.
Κατά τον ίδιο τρόπο, ελπίζουμε η δημιουργία του δικτύου EUROJUST να αποτελέσει επίσης ένα μέσο που θα συμβάλει στην επίτευξη του στόχου αυτού που δεν επιτεύχθηκε στη Νίκαια.
Όσον αφορά το θέμα της έκδοσης προσώπων, θα ήθελα να πω στον κύριο βουλευτή ότι η Επιτροπή συμμερίζεται τις ανησυχίες που εκφράζει στην έκθεσή του σχετικά με την απλούστευση και επιτάχυνση των διαδικασιών έκδοσης που αποτελεί εξάλλου το θέμα της τρίτης φάσης της αμοιβαίας αξιολόγησης.
Για αυτόν τον λόγο η Επιτροπή συμπεριέλαβε στο πρόγραμμά της για το έτος 2001 μια ειδική πρωτοβουλία για τη θέσπιση ταχύτερων μεθόδων έκδοσης.
Τέλος, κύριε Πρόεδρε, θα ήθελα να συμφωνήσω με την ανησυχία που εκφράζει ο εισηγητής ότι σχετικά με αυτό το θέμα, όλες οι νομοθετικές πρωτοβουλίες θα πρέπει να αναλαμβάνονται με σεβασμό προς τα ατομικά δικαιώματα και τις θεμελιώδεις ελευθερίες, και αυτός ο σεβασμός των δικαιωμάτων και ελευθεριών των πολιτών συνδέεται άμεσα με την καταπολέμηση της οργανωμένης εγκληματικότητας.
Σε μια στιγμή όπου η Ένωση έχει διακηρύξει τον Χάρτη των Θεμελιωδών Δικαιωμάτων, αποτελεί καθήκον μας να προσπαθήσουμε να δράσουμε έτσι ώστε οι πρόοδοι που έχουν επιτευχθεί στον τομέα της δικαστικής συνεργασίας, η αμοιβαία αναγνώριση των δικαστικών αποφάσεων, ο συντονισμός των κατασταλτικών δραστηριοτήτων σε επίπεδο αστυνομίας και δικαστικών αρχών και η απλούστευση των διαδικασιών έκδοσης προσώπων να συνάδουν με τις αρχές που υπερασπιζόμαστε και να μην επιτυγχάνονται εις βάρος της προστασίας των ατομικών δικαιωμάτων.
Η οικοδόμηση ενός χώρου ελευθερίας, ασφάλειας και δικαιοσύνης δεν μπορεί να γίνει με την ευθυγράμμιση με τον ελάχιστον κοινό παρονομαστή ως προς την προστασία των δικαιωμάτων και των ελευθεριών των πολιτών.
Ευχαριστώ πολύ, κύριε Επίτροπε.
Η συζήτηση έληξε.
Η ψηφοφορία θα διεξαχθεί αύριο, στις 11.00.
(Η συνεδρίαση λήγει στις 23.35)