# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου, που είχε διακοπεί την Πέμπτη 20 Σεπτεμβρίου 2001.
Δήλωση της Προέδρου
Αγαπητοί συνάδελφοι, όπως γνωρίζετε, όπως αντιλαμβάνεστε, έχω το θλιβερό καθήκον να αναφερθώ, κηρύσσοντας την έναρξη της συνόδου αυτής, σε μια σειρά από καταστροφές οι οποίες είχαν πολλά θύματα.
Θα σας παρακαλούσα, εάν θέλετε, στο τέλος της αναφοράς μου στις καταστροφές αυτές, να τηρήσουμε ενός λεπτού σιγή στη μνήμη των θυμάτων.
Στις 21 Σεπτεμβρίου, έλαβε χώρα μια πρωτοφανής καταστροφή στην Τουλούζη της Γαλλίας.
Ο απολογισμός ήταν 29 νεκροί και 2 500 τραυματίες.
Ο πόνος των οικογενειών των θυμάτων, ο πόνος των τραυματιών, η απόγνωση των κατοίκων μας λύπησαν όλους και μας έθλιψαν βαθύτατα.
Αμέσως μετά την έκρηξη του εργοστασίου AZF, έσπευσα να εκφράσω, εξ ονόματός μου και εξ ονόματος του Κοινοβουλίου, στον δήμαρχο της Τουλούζης, κ. Douste-Blazy, και στους συμπολίτες του, την αλληλεγγύη μας καθώς και τη βαθύτατη συμπάθειά μας.
Οι ακριβείς αιτίες της καταστροφής αυτής παραμένουν μέχρι σήμερα άγνωστες.
Ένα, όμως, είναι σίγουρο: η Γαλλία, όπως και όλες οι χώρες της Ευρωπαϊκής Ένωσης, πρέπει οπωσδήποτε να δεσμευθούν ώστε το δραματικό αυτό περιστατικό να είναι το τελευταίο.
Να μείνει στην ιστορία ως παράδειγμα των όσων δεν πρέπει να ανεχόμαστε, σε όλα τα μέρη όπου καραδοκούν παρόμοιοι κίνδυνοι.
Δεν πρέπει σε καμία περίπτωση να θυσιάζεται η ασφάλεια του ανθρώπου λόγω αμέλειας, απάθειας ή οικονομικών συμφερόντων.
Για μια ακόμη φορά, αυτή τη φορά στη Βόρεια Ιρλανδία, ένας δημοσιογράφος, ο Martin O'Hagan, δολοφονήθηκε εντός της Ευρωπαϊκής Ένωσης από τρομοκράτες, οι οποίοι δεν έχουν παρά έναν στόχο: να σπείρουν τον τρόμο, επιτιθέμενοι κυρίως σε όσους έχουν ως επάγγελμά τους την ενημέρωση του κόσμου.
Η ελεεινή αυτή πράξη αποτελεί παραβίαση των θεμελιωδών αξιών στις οποίες εδράζεται η Ευρωπαϊκή Ένωσή μας, των αξιών του δικαιώματος στη ζωή, του κράτους δικαίου και της ελευθερίας της έκφρασης.
Οι τρομοκρατικές αυτές ενέργειες δεν πρέπει σε καμία περίπτωση να εμποδίσουν τις προσπάθειες όλων εκείνων οι οποίοι, παρά τις δυσκολίες που συναντούν, μοχθούν νυχθημερόν για το αίσιο πέρας της ειρηνευτικής διαδικασίας.
Στις 27 Σεπτεμβρίου, μια φρικτή σφαγή που διεπράχθη από έναν ανισόρροπο στο κτίριο του κοινοβουλίου του καντονίου Zoug, στοίχισε δυστυχώς τη ζωή σε δεκατέσσερα μέλη του κοινοβουλίου και της τοπικής κυβέρνησης και προκάλεσε τον τραυματισμό άλλων δέκα περίπου ατόμων.
Αμέσως μόλις έλαβα γνώση της παράλογης αυτής δολοφονικής επίθεσης, εξέφρασα, εξ ονόματος όλων μας, τα βαθιά μας συλλυπητήρια προς τις αρχές και την αλληλεγγύη μας προς τους συγγενείς των θανόντων καθώς και στους τραυματίες.
Μόλις μάθαμε, νωρίς σήμερα το απόγευμα, ότι επίθεση αυτοκτονίας σημειώθηκε στο Κοινοβούλιο του κρατιδίου Κασμίρ, στην Ινδία.
Ο απολογισμός της φοβερής αυτής πράξης είναι, μέχρι στιγμής, 22 νεκροί και τριάντα περίπου τραυματίες.
Η έκρηξη προκάλεσε επίσης σοβαρότατες ζημιές γύρω από το κτίριο του κοινοβουλίου.
Η επίθεση αυτή μας θορύβησε όλους και μας στενοχώρησε βαθύτατα.
Σας προτείνω, αγαπητοί συνάδελφοι, να αποτίσουμε φόρο τιμής στη μνήμη των θυμάτων όλων αυτών των δολοφονικών ενεργειών, τηρώντας ενός λεπτού σιγή.
(Το Σώμα εγείρεται και τηρεί ενός λεπτού σιγή)
Παρεμβάσεις επί της διαδικασίας :
Onesta (Verts/ALE).
(FR) Κυρία Πρόεδρε, αγαπητοί συνάδελφοι, καθώς κατάγομαι από την Τουλούζη, θα ήθελα να σας ευχαριστήσω για τη συμπάθεια και την αλληλεγγύη που εκφράσατε.
Την Παρασκευή το πρωί, πριν από δέκα περίπου ημέρες, βρισκόμουν στο σπίτι μου το οποίο δεν απέχει ούτε δύο χιλιόμετρα από τον τόπο της έκρηξης, και μπορώ να σας πω ότι έμαθα πλέον τι σημαίνει δράμα.
Είδαμε όλοι εδώ τις εικόνες στην τηλεόραση.
Νομίζω, είμαι σίγουρος μάλιστα, ότι όλοι οι συνάδελφοι που προέρχονται από την περιοχή μου, η κυρία AINARDI, η κυρία de VEYRAC, ο κύριος ROD, θα ήθελαν να ευχαριστήσουν δια στόματός μου όλους τους συναδέλφους που εξέφρασαν τη συμπάθεια και την αλληλεγγύη τους.
Θα ήθελα επίσης να σας δείξω μια μικρή μεταλλική δοκό, εντελώς κατεστραμμένη και απανθρακωμένη, που συνέλεξα στην περιοχή του εργοστασίου σε απόσταση μεγαλύτερη του ενός χιλιομέτρου από το σημείο της έκρηξης.
Φανταστείτε σε τι κατάσταση ήταν τα πτώματα που βρέθηκαν στα νότια της Τουλούζης!
Αγαπητοί συνάδελφοι, μετά από τη σιγή ενός λεπτού που μόλις τηρήσαμε κατά την έναρξη της σημερινής συζήτησης, οφείλουμε να τονώσουμε το ηθικό των πολιτών που φοβούνται αυτές τις βόμβες, σχεδόν παντού, και, όπως είπατε και εσείς κυρία Πρόεδρε, οφείλουμε, με τις ψήφους μας την εβδομάδα αυτή, στο πλαίσιο της έγκρισης γενναίων ψηφισμάτων, να μεριμνήσουμε ώστε η καταστροφή της Τουλούζης να είναι όντως η τελευταία μιας ήδη πολύ μεγάλης σειράς καταστροφών.
Αγαπητοί συνάδελφοι, εάν συμφωνείτε, προτείνω να δώσω κατ' εξαίρεση, λαμβανομένης υπόψη της έκτασης των καταστροφών αυτών, επαναλαμβάνω, "κατ' εξαίρεση" , το λόγο στους συναδέλφους που επιθυμούν να τοποθετηθούν επ' αυτού.
Κυρία Πρόεδρε, σε όσα μόλις εκθέσατε, καθίσταται σαφές ότι τέτοιες στιγμές πρέπει να είμαστε ιδιαίτερα προσεκτικοί με τις δημόσιες δηλώσεις τις οποίες κάνουμε, κινεί δε την προσοχή το γεγονός ότι μνημονεύσατε τέσσερις καταστροφές, δύο από τις οποίες συνέβησαν σε, ή γύρω από δύο κοινοβούλια -στην Ελβετία και στο Κασμίρ.
Τούτο το λέγω επειδή αυτή τη στιγμή θέλω να εκφράσω τη δική μου αλληλεγγύη και της Ομάδας μου προς τις δηλώσεις τις οποίες έκαναν ο Πρόεδρος της Επιτροπής, κ. Prodi, ο Αντιπρόεδρος της Επιτροπής, κ. Patten, ο Πρόεδρος του Συμβουλίου, κ. Michel, ο Πρόεδρος της Γαλλικής Δημοκρατίας, κ. Chirac, και εν προκειμένω λυπούμαι που απουσιάζει η φωνή σας -έγκυρη, ισχυρή και πρόσφορη ανά πάσα στιγμή- όσον αφορά τις ατυχείς δηλώσεις τις οποίες έκανε προσφάτως ο Πρόεδρος του Συμβουλίου Υπουργών της Δημοκρατίας της Ιταλίας, κ. Μπερλουσκόνι, περί της υποτιθέμενης ανωτερότητας του δυτικού πολιτισμού εν σχέσει προς τους λοιπούς πολιτισμούς.
Πιστεύω ότι αυτή τη στιγμή είναι ιδιαίτερα σημαντικό να δηλώσουμε με σθένος για μία ακόμη φορά στο Ευρωπαϊκό Κοινοβούλιο ότι δεν βρισκόμαστε ενώπιον μιας σύγκρουσης πολιτισμών, αλλά ότι οφείλουμε να υπερασπιστούμε ορισμένες αξίες που είναι οι κοινές αξίες της ανθρωπότητας.
Για τούτο πιστεύω ότι στο Ευρωπαϊκό Κοινοβούλιο είναι σημαντικό να δηλώνουμε και να εκφράζουμε σαφώς μία γραμμή, που δεν είναι μόνον η γραμμή της Ομάδας μου, και εν προκειμένω απευθύνομαι στον συνάδελφό μου κ. Poettering για να πω ότι επικρότησα πρώτος όταν, στην έκτακτη ολομέλεια που συγκαλέσαμε με αφορμή τις επιθέσεις της 11ης Σεπτεμβρίου, εκείνος παρέθεσε ρητά την παρέμβαση του Anwar al-Sadat στο παρόν Κοινοβούλιο.
Πιστεύω ότι δηλώσεις σαν αυτές τις οποίες έκανε ο κ. Μπερλουσκόνι πρέπει να κατακρίνονται από όλους μας και ελπίζω, διότι δεν είναι η πρώτη φορά, να μην επαναληφθούν ξανά λόγω της ζημίας την οποία προξενούν στην ευρωπαϊκή υπόθεση στον κόσμο.
(Χειροκροτήματα από την αριστερή πτέρυγα)
Κυρία Πρόεδρε, για το ίδιο θέμα, θα ήθελα να πω ότι την επομένη της 11ης Σεπτεμβρίου, επιτύχαμε στην αίθουσα αυτή ευρύτατη συναίνεση γύρω από την ανάγκη αποφυγής της ανάμειξης θεμάτων που παγιώνει την απαράδεκτη και επικίνδυνη θέση της σύγκρουσης μεταξύ πολιτισμών.
Από την άλλη πλευρά, θυμόμαστε τα ταυτόσημα λόγια του κ. Solana, ο οποίος συνέστησε - αναφέρω επί λέξει - να μην δημιουργηθεί χάσμα, γεγονός που θα ήταν μέγα λάθος.
Γίνεται έτσι κατανοητό μέχρι ποίου βαθμού οι βαθύτατα αναξιοπρεπείς δηλώσεις του κ. Μπερλουσκόνι που τόση αμηχανία προκάλεσαν μας υποχρεώνουν να αντιδράσουμε με κάθε δυνατή σαφήνεια.
Πρώτα, καταδικάζοντας έντονα τον παλαιό μύθο αυτό της υποτιθέμενης ανωτερότητας του δυτικού και χριστιανικού πολιτισμού.
Κατόπιν, αποφασίζοντας την ανάληψη πρωτοβουλίας, στο πνεύμα του άρθρου 7 της Συνθήκης της Νίκαιας, το οποίο επιτρέπει στο Συμβούλιο να διαπιστώνει την ύπαρξη προφανούς κινδύνου σοβαρής παραβίασης, από ένα κράτος μέλος, των θεμελιωδών αρχών της Ένωσης και να του απευθύνει συστάσεις.
Προτείνω συνεπώς, κυρία Πρόεδρε η Διάσκεψη των Προέδρων να εξετάσει ποια σημαντική πολιτική δράση αρμόζει να αναληφθεί σχετικά με το θέμα αυτό.
(Χειροκροτήματα από την Ομάδα της ΕΕΑ/ΑρΠρΒΧ)
Κυρία Πρόεδρε, θέλω να επαναλάβω, εξ ονόματος της Ομάδας μας, αυτό που είπα στις 12 Σεπτεμβρίου - και πιστεύω ότι όλοι εδώ στο Ευρωπαϊκό Κοινοβούλιο συμφωνούν - ότι, δηλαδή, η τρομοκρατία που ασκούν ορισμένοι άνθρωποι δεν επιτρέπεται να συγχέεται με την ειρηνόφιλη ισλαμική πίστη!
Υπενθυμίζω τη μεγαλειώδη ομιλία του Ανουάρ αλ Σαντάτ στις 10 Φεβρουαρίου 1981 ενώπιον του Ευρωπαϊκού Κοινοβουλίου - τότε στο Λουξεμβούργο - ο οποίος είχε πει ότι "το Ισλάμ είναι θρησκεία της αγάπης και όχι του μίσους" .
Θέλω να τονίσω άλλη μια φορά εξ ονόματος της Ομάδας μας ότι είμαστε αντίθετοι σε κάθε ρητορεία περί σύγκρουσης πολιτισμών και ότι επιθυμούμε τη σύμπραξη και τη φιλία με όλες τις ειρηνόφιλες αραβικές και μωαμεθανικές χώρες.
Γι' αυτό ακριβώς πρότεινα μάλιστα να συγκαλέσουμε το Φόρουμ για τη Μεσόγειο.
Κυρία Πρόεδρε, όπως καταλαβαίνω, έχετε επίσης την πρόθεση να υποβάλετε την Πέμπτη μια ανάλογη πρόταση.
Επειδή αναφέρθηκε προσωπικά το όνομά μου, θέλω να επιστήσω την προσοχή σε μια παρεξήγηση που ξεκίνησε από ένα μέλος της Επιτροπής.
Κατά τη Διάσκεψη των Προέδρων - στην οποία ο συνάδελφος Barόn Crespo αδυνατούσε να μετάσχει την προηγούμενη Πέμπτη - αποφασίσαμε ότι δεν επιθυμούμε να καταστήσουμε το θέμα αντικείμενο της συζήτησης κατά την ολομέλεια, αλλά να εξετάσουμε μαζί με το συγκεκριμένο μέλος της Επιτροπής, την Πέμπτη, κατά τη Διάσκεψη των Προέδρων, ποιες δηλώσεις έγιναν.
Εξ ονόματος της Ομάδας μου, επαναλαμβάνω ενώπιον του Κοινοβουλίου ότι διακείμεθα φιλικά απέναντι σε κάθε ειρηνόφιλο Μουσουλμάνο όπου και αν βρίσκεται στον κόσμο, είτε εκτός της Ευρωπαϊκής Ένωσης, στις αραβικές και ισλαμικές χώρες, είτε σε χώρα της Ευρωπαϊκής Ένωσης θέλουμε ειρήνη, σύμπραξη και φιλία με όλους τους καλοπροαίρετους μουσουλμάνους!
(Χειροκροτήματα)
Κυρία Πρόεδρε, θα ήθελα σας συγχαρώ για το λόγο που εκφωνήσατε τη βραδιά που οι αρχηγοί κυβερνήσεων συναντήθηκαν στις Βρυξέλλες.
Ήμουν παρούσα και νομίζω ότι εκπροσωπήσατε επάξια το Κοινοβούλιο.
Κυρία Πρόεδρε, πιστεύω πως έχουμε μεγάλη ευθύνη με αυτά τα γεγονότα που έχουν συμβεί και οι αντιδράσεις μας πρέπει να έχουν όλη την σοβαρότητα που επιβάλλεται.
Και αυτό πιστεύω ότι πρέπει να ισχύει όχι μόνον για εμάς αλλά και για τους ηγέτες κρατών που έχουν ζητήσει να γίνουν μέλη της Ευρωπαϊκής Ένωσης.
Για αυτό θα ήθελα, με λύπη μου, να σημειώσω τις δηλώσεις του κ. Ετσεβίτ, που επιχειρεί μια φθηνή εκμετάλλευση των γεγονότων της τρομοκρατίας για να αρχίσει να επιρρίπτει κατηγορίες περί τρομοκρατίας εναντίον της Δημοκρατίας της Κύπρου, τη στιγμή που ο ίδιος κρατάει παράνομα, όπως πολύ σωστά είπατε κατά την επίσκεψή σας στην Αθήνα, τη βόρειο Κύπρο.
Κυρία Πρόεδρε, θα ήθελα να αναφερθώ σύντομα στον Martin O'Hagan, τον δημοσιογράφο που δολοφονήθηκε στη Βόρεια Ιρλανδία πριν από μερικές ημέρες.
Ήταν ένας ατρόμητος δημοσιογράφος που εδώ και πολλά χρόνια έριχνε ακούραστα φως στον σκοτεινό κόσμο όπου διασταυρώνονται συμμορίες, κρατική τρομοκρατία και πολιτικοί εξτρεμισμοί.
Πλήρωσε το ύψιστο τίμημα για τη γενναιότητα που επέδειξε.
Είναι δυστυχώς μια θλιβερή πραγματικότητα του σύγχρονου κόσμου: πολλές εκατοντάδες δημοσιογράφοι χάνουν τη ζωή τους κάθε χρόνο στην προσπάθειά τους να υπηρετήσουν και να ενημερώσουν την κοινή γνώμη.
Αυτό δεν συμβαίνει πολύ συχνά σε δημοκρατικές κοινωνίες και είναι, επομένως, ιδιαίτερα ανησυχητικό το γεγονός ότι οι δημοσιογράφοι διατρέχουν τέτοιους κινδύνους στη Βόρεια Ιρλανδία.
Τα όσα προανέφερα για τον Martin O'Hagan δεν αρκούν για να περιγράψουν την κατάπληξη και τη φρίκη που αισθάνθηκαν άνθρωποι όλων των πολιτικών παρατάξεων και των θρησκευτικών πεποιθήσεων στην Ιρλανδία στο άκουσμα της θλιβερής αυτής είδησης.
Θα ήθελα να συνδέσω το ζήτημα αυτό με άλλα παρόμοια θέματα που συζητήθηκαν σε προηγούμενες περιόδους συνόδου - εξάλλου είμαι βέβαιος ότι θα τα συζητήσουμε ξανά αυτή την εβδομάδα - και να κάνω μια έκκληση σχετικά με τη γλώσσα που χρησιμοποιούμε για να περιγράψουμε τους τρομοκράτες αυτούς.
Θα πρέπει να σταματήσουμε να αναφερόμαστε σε αυτούς ως προτεστάντες, καθολικούς ή μουσουλμάνους: είναι πολιτικοί εξτρεμιστές.
Είναι σημαντικό να προβούμε στη διάκριση αυτή.
(Χειροκροτήματα)
Τα άτομα αυτά ασπάζονται κάποια θρησκεία, ή καμία θρησκεία, οι στόχοι τους, όμως, είναι πολιτικοί, και το μόνο κοινό σημείο τους είναι η περιφρόνηση που δείχνουν για τη δημοκρατία και τον ανθρωπισμό.
(Χειροκροτήματα)
Κυρία Πρόεδρε, ως βουλευτής, αισθάνομαι ότι εκπροσωπούμαι κατά πρώτο λόγο από την Πρόεδρο αυτού του Κοινοβουλίου και γι' αυτό θέλω να σας υποβάλω μια πολύ συγκεκριμένη ερώτηση σε σχέση με αυτά που ανέφερε ο Enrique Barσn Crespo.
Η δήλωση του Πρωθυπουργού της Ιταλίας επικρίθηκε από πολλούς.
Επικρίθηκε μεταξύ άλλων και από τον κ. Haider - πράγμα που εκπλήσσει - για τον οποίο αυτός ο βαθμός ξενοφοβίας ήταν υπερβολικός.
Κυρία Πρόεδρε, είστε ένα άτομο που πάντοτε υποστήριζε έντονα το διάλογο με το Ισλάμ και αναλάβατε και συγκεκριμένες ενέργειες σχετικά.
Η πολιτική σας είναι αντίθετη με τα λεγόμενα του κ. Μπερλουσκόνι.
Επειδή σε άλλες περιπτώσεις είχατε υιοθετήσει μια πολύ σαφή θέση - την οποία δεν μου ήταν πάντοτε εύκολο να υπερασπίσω στη χώρα μου, αλλά το έπραξα διότι πάντοτε εκτιμούσα τη σαφήνεια του λόγου σας - θεωρώ σημαντικό να χρησιμοποιήσετε και στην περίπτωση αυτή, κυρία Πρόεδρε, εξίσου σαφή και ξεκάθαρα λόγια.
Αυτό θέλω να σας παρακαλέσω.
Ενδεχομένως να μην αντιλήφθηκα τα λόγια αυτά, ίσως να μην τα άκουσα ή διάβασα.
Σας παρακαλώ να εκφράσετε σαφέστατα τη θέση αυτού του Κοινοβουλίου έναντι αυτών των δηλώσεων.
Το Κοινοβούλιο τασσόταν πάντοτε υπέρ του διαλόγου και τον πραγματοποιούσε επίσης ανέκαθεν.
Σαν Κοινοβούλιο, ολόκληρη η ύπαρξή μας συνδέεται με το διάλογο των θρησκειών και το διάλογο των πολιτισμών και πιστεύω ότι, ως Πρόεδρος του Σώματος αυτού, οφείλετε να το δηλώσετε στην προκειμένη περίπτωση σαφέστατα και ξεκάθαρα.
(Χειροκροτήματα από την Ομάδα του ΕΣΚ)
Κύριε Swoboda, οφείλω να πω ότι μένω έκπληκτη ακούγοντάς σας, διότι νομίζω ότι, όντως, μετά από την 11η Σεπτεμβρίου, τοποθετήθηκα σαφώς επί όλων αυτών, είτε μέσω ανακοινώσεων, είτε με αφορμή την ομιλία της κ. Banotti ή τις δηλώσεις του κ. Μπερλουσκόνι.
Εάν παρακολουθούσατε από κοντά τα ταξίδια, τις επίσημες επισκέψεις της Προέδρου σας, θα το είχατε διαπιστώσει.
Θα σας διαβιβάσω αποσπάσματα δημοσιευμάτων του Τύπου ιδιαίτερα κατατοπιστικά, τα οποία πιστεύω ότι θα σας καλύψουν πλήρως.
Νομίζω ότι ήμουν από τους πρώτους ίσως - εφόσον μου δίνετε την ευκαιρία να το πω - που επέστησαν την προσοχή στον κίνδυνο ανάμειξης των θεμάτων.
Ήταν λογικό να το πράξω, με την ιδιότητα της Προέδρου, και ξέρω ότι απηχούσα επίσης την άποψη του Σώματος.
Όντως αναφέρθηκα σε αυτό με απόλυτη σαφήνεια στην πρώτη μου δήλωση.
Θα το θυμάστε ίσως και εσείς: κηρύσσοντας την έναρξη της έκτακτης συνεδρίασης που έλαβε χώρα την Τετάρτη και την επομένη.
Θα σας τα διαβιβάσω πάντως όλα αυτά.
Κυρία Πρόεδρε, μου προξενεί κατάπληξη και θλίψη το γεγονός ότι ο Πρόεδρος μιας μεγάλης πολιτικής ομάδας, όπως είναι η Ομάδα του Ευρωπαϊκού Σοσιαλιστικού Κόμματος, υπέπεσε στο σφάλμα μιας υποκριτικής, κομματικής πολιτικής διαμάχης, που γεννήθηκε στο πλαίσιο της πολιτικής συζήτησης στην Ιταλία και που θα ήταν παράλογο να προσπαθήσουμε να μεταφέρουμε εδώ, εφόσον συζητήθηκε ήδη διεξοδικά στην Ιταλία και δεν αποτελεί με κανένα τρόπο έναν προβληματισμό ευρωπαϊκού τύπου, αλλά απλώς μια παρερμηνεία ή μάλλον, ακόμη χειρότερα, τη μεροληπτική ερμηνεία μιας φράσης που θα μπορούσε να ερμηνευτεί διαφορετικά.
Εξάλλου, ο πρωθυπουργός κ. Μπερλουσκόνι έχει αποσαφηνίσει πλήρως την εμβέλεια και το νόημα που αποσκοπούσε να δώσει σε μία δήλωση με σαφώς θετική πρόθεση.
Η διαφορά μεταξύ των δύο πολιτισμών είναι προφανής και ο κ. Μπερλουσκόνι σκόπευε μόνο να επισημάνει και να επιβεβαιώσει μια σημαντική διαφορά όσον αφορά την αυθεντική ελευθερία, η οποία υπάρχει στη Δύση, αλλά όχι και στην Ανατολή, την ισότητα μεταξύ ανδρών και γυναικών, που στη Δύση υπάρχει, ενώ στην Ανατολή δεν αναγνωρίζεται, και όλες εκείνες τις διαφορές πολιτισμού που - αναμφίβολα - υπάρχουν.
Αυτό ήταν το νόημα που ο κ. Μπερλουσκόνι ήθελε να δώσει στις δηλώσεις του, αλλά φυσικά ο καθένας τις διάβασε και τις άκουσε με τη δική του ευαισθησία.
Κυρία Πρόεδρε, αυτή τη στιγμή, η χρήση μιας τέτοιας δήλωσης για λόγους πολιτικής σκοπιμότητας θα ήταν ακόμη και επικίνδυνη: σε μια τόσο λεπτή στιγμή, όπου έχουμε ανάγκη από σαφήνεια, διαφάνεια και θετική σκέψη - και όχι από μια διαμάχη γεμάτη δηλητήριο - αλλά, κυρίως, από την ικανότητα, που δεν διακρίνω στην άλλη πλευρά, να απλώσουμε ένα χέρι και να κατανοήσουμε τις λέξεις με το θετικό τους νόημα και όχι, πάντα, με το χειρότερο.
Αυτός είναι ο λόγος για τον οποίο σκοπεύουμε να αντικρούσουμε οποιαδήποτε πρωτοβουλία, η οποία σκοπεύει στο να στήσει μια δίκη με συνοπτικές διαδικασίες σ' αυτό το Κοινοβούλιο, όπως πρότειναν ορισμένοι.
Αγαπητοί συνάδελφοι, σας είπα ότι κατ' εξαίρεση δέχομαι να μεταθέσω τις παρεμβάσεις επί της διαδικασίας διότι σκέφθηκα ότι θα θέλατε να τοποθετηθείτε σχετικά με τις φοβερές καταστροφές που προανέφερα.
Εφόσον δεν συμβαίνει κάτι τέτοιο, θα προχωρήσουμε ως συνήθως, δηλαδή όλες αυτές οι παρεμβάσεις θα μετατεθούν αμέσως μετά από τον καθορισμό της διάταξης των εργασιών.
Μου το ζήτησαν μόλις ορισμένοι συνάδελφοι και νομίζω ότι το αίτημά τους είναι απολύτως αιτιολογημένο.
Διάταξη τωv εργασιώv
Η ημερήσια διάταξη προβλέπει την εξέταση του οριστικού σχεδίου ημερήσιας διάταξης, όπως καταρτίστηκε από τη Διάσκεψη των Προέδρων σύμφωνα με το άρθρο 110 του Κανονισμού.
Τρίτη και Τετάρτη:
Η κοινοβουλευτική ομάδα του Ευρωπαϊκού Σοσιαλιστικού Κόμματος ζητά την εγγραφή, μετά από την έκθεση του κ. Titley για τις εξαγωγές όπλων, των δηλώσεων του Συμβουλίου και της Επιτροπής για την κατάσταση στο Αφγανιστάν από πολιτική και ανθρωπιστική άποψη.
Η κοινοβουλευτική ομάδα του Ευρωπαϊκού Σοσιαλιστικού Κόμματος προτείνει επίσης την αναβολή της έκθεσης της κ. Berger που αφορά μία στρατηγική για την εσωτερική αγορά υπηρεσιών για την Τετάρτη 3 Οκτωβρίου και την εγγραφή της μετά από την έκθεση του κ. Huhne σχετικά με το ηλεκτρονικό εμπόριο και τις χρηματοπιστωτικές υπηρεσίες.
Κυρία Πρόεδρε, πιστεύω ότι το παρόν Σώμα προχωρεί κατά κάποιον τρόπο χειριζόμενο τα ζητήματα που απασχολούν τις κοινές γνώμες μας και στα οποία η Ευρωπαϊκή Ένωση οφείλει να έχει μία πολιτική φυσιογνωμία.
Πιστεύω ότι στην περίπτωση της καταστροφής της Τουλούζης η αλλαγή της ημερήσιας διάταξης είναι απολύτως δικαιολογημένη.
Στην περίπτωση του Αφγανιστάν, πιστεύω ότι είναι εξόχως επίκαιρη για δύο λόγους: ο πρώτος είναι η κατάσταση ανθρωπιστικής τραγωδίας του λαού του Αφγανιστάν, ο οποίος πρώτος υφίσταται το καθεστώς των Ταλιμπάν.
Μία κατάσταση όπου καθημερινά πληθαίνουν οι ειδήσεις σχετικά με τις απελπιστικές συνθήκες εκατομμυρίων ανθρώπων -αυτή τη στιγμή, σχεδόν το ένα πέμπτο του πληθυσμού (πάνω από πέντε εκατομμύρια άνθρωποι) στην ουσία λιμοκτονεί.
Η Ευρωπαϊκή Ένωση συμβάλλει στην ανθρωπιστική προσπάθεια, πιστεύω, όμως, ότι είναι ένα θέμα για το οποίο πρέπει να λάβουμε θέση.
Κατά δεύτερον, υπάρχει επίσης το πολιτικό ζήτημα.
Εσείς η ίδια δώσατε το παράδειγμα, υποσκελίζοντας τρόπον τινά ορισμένους κανόνες του πρωτοκόλλου, του διεθνούς δικαίου και της διπλωματίας, φέρνοντας εδώ τον ταγματάρχη Μασούντ.
Πιστεύω ότι αυτή τη στιγμή έχουμε δεσμευτεί και εμείς υπέρ μιας πολιτικής λύσης η οποία να επιτρέψει τη σταθερότητα στο Αφγανιστάν και είναι άξιο προσοχής ότι, όταν το πρόσωπο που θα μπορούσε να καθιερώσει μια κάποια διαμεσολάβηση στο Αφγανιστάν, ο εξόριστος στη Ρώμη τέως βασιλιάς, πραγματοποίησε τη σύγκληση ενός Ανωτάτου Συμβουλίου, της Loya Jirga, που είναι σε θέση να συγκεντρώσει τις διάφορες φυλές, το έπραξε με μέλη του αμερικανικού Κογκρέσου, εμείς όμως δεν είχαμε καμία παρουσία, παρότι η κοινοτική τρόικα επισκέφθηκε κατ' ουσία όλη την περιοχή.
Πιστεύω ότι έχει νόημα το Κοινοβούλιο, με τη συμμετοχή αυτή τη στιγμή του Προέδρου του Συμβουλίου, κ. Michel, και του αρμοδίου της Επιτροπής, Αντιπροέδρου Patten, να μπορέσει να έχει μία συζήτηση όσον αφορά αυτό το τόσο σημαντικό θέμα, που δεν είναι μία ακόμη επείγουσα υπόθεση, είναι ένα ζήτημα απολύτως θεμελιώδες όχι μόνο σε σχέση με τον αγώνα κατά της τρομοκρατίας αλλά και σε σχέση με τη σταθεροποίηση στο κέντρο της Ασίας, κάτι απολύτως κεφαλαιώδες, και τον αγώνα για την αποφυγή μιας ανθρωπιστικής τραγωδίας.
Αυτοί είναι οι λόγοι που οδήγησαν την Ομάδα μου στο να προτείνει τη σχετική τροποποίηση της ημερήσιας διάταξης.
Κυρία Πρόεδρε, σέβομαι πλήρως την πρόταση και την ανησυχία του κ. Barσn Crespo.
Την τρέχουσα εβδομάδα, όμως, έχουμε μια καλά προετοιμασμένη συζήτηση για την τρομοκρατία, της οποίας τις αιτίες αναζητούμε, μεταξύ άλλων, στο Αφγανιστάν, εξαιτίας του ονόματος Οσάμα μπιν Λάντεν.
Θα με εξέπληττε εάν το Κοινοβούλιο προέβαινε τώρα σε μία πολύ λιγότερο προετοιμασμένη συζήτηση για το θέμα του Αφγανιστάν, μεταξύ των άλλων και επειδή οι δύο συζητήσεις θα συγχέονταν μεταξύ τους.
Συμφωνώ απολύτως ότι πρέπει να προβούμε σε μία σαφή συζήτηση για την τρομοκρατία.
Όσον αφορά το ψήφισμα με το οποίο θα ολοκληρωθεί η συζήτηση αυτή, έχουμε προτείνει και εμείς, από την πλευρά μας, κείμενα στα οποία δίνουμε έμφαση και στα ανθρωπιστικά προβλήματα που έχουν ανακύψει αυτή τη στιγμή στα σύνορα Αφγανιστάν-Πακιστάν, ενώ παράλληλα κάνουμε και παρατηρήσεις σχετικά με τις δημοσιονομικές συνέπειες της βοήθειάς μας.
Ελπίζω ότι αυτό το κείμενο θα λάβει ευρεία υποστήριξη.
Νομίζω ότι είναι πολύ καλύτερα να τοποθετήσουμε το θέμα του Αφγανιστάν αργότερα στην ημερήσια διάταξη, εάν χρειάζεται, όταν θα έχουμε κάνει επαρκή προετοιμασία, επειδή πρόκειται για ένα εξαιρετικά σημαντικό και περίπλοκο πρόβλημα.
Επομένως, κυρία Πρόεδρε, υποστηρίζω ότι αυτή την εβδομάδα πρέπει να περιοριστούμε στη συζήτηση για την τρομοκρατία, με δευτερεύουσες παρατηρήσεις όσον αφορά τα ανθρωπιστικά προβλήματα, όπως ζήτησε ο κ. Barσn Crespo, και μία άλλη στιγμή, όχι αυτή την εβδομάδα, να συζητήσουμε ξεχωριστά την πολιτική μας απέναντι στο Αφγανιστάν.
Θέτω σε ψηφοφορία την αίτηση της κοινοβουλευτικής ομάδας του Ευρωπαϊκού Σοσιαλιστικού Κόμματος.
(Το Σώμα εγκρίνει την αίτηση)
Κυρία Πρόεδρε, θα ήθελα πολύ να πω κάτι ακόμη.
Είναι λογικό να κερδίζει πότε ο ένας και πότε ο άλλος.
Αλλά ενόψει ενός τόσο σοβαρού αιτήματος χρειαζόμαστε κατάλληλη προετοιμασία.
Συνάδελφε, κύριε Barσn Crespo, την περασμένη Πέμπτη - δεν ήσασταν παρών και δεν σας κατηγορώ διότι αυτό μπορεί να συμβεί σε όλους - ήταν η κατάλληλη στιγμή να εξετάσουμε το θέμα με ηρεμία, επ' ευκαιρία της Διάσκεψης των Προέδρων.
Θα ήταν σκόπιμο να ψηφίζει το Σώμα από κοινού επί τέτοιων σοβαρών ζητημάτων.
Σας παρακαλώ, στο μέλλον να λάβετε τα μέτρα σας ώστε να συζητούμε για τα ζητήματα αυτά πρώτα κατά τη Διάσκεψη των Προέδρων.
(Χειροκροτήματα της Ομάδας του ΕΛΚ-ΕΔ)
Κυρία Πρόεδρε, είναι η δεύτερη φορά που ο κ. Poettering, ο οποίος έχει απουσιάσει περισσότερες φορές από μένα στη Διάσκεψη των Προέδρων, μου πετάει καταπρόσωπο ότι δεν παρέστην την Πέμπτη.
Βρισκόμουν στη Βουδαπέστη, ναι, το παραδέχομαι, όμως ο κ. Poettering ήταν ο μόνος παρών Πρόεδρος Ομάδας.
Οι υπόλοιποι είχαν αντικατασταθεί.
Και η Σοσιαλιστική Ομάδα αντιπροσωπευόταν δεόντως και αξιοπρεπώς.
Επομένως, είναι άνευ αξίας αυτός ο τύπος επιχειρημάτων.
Δεύτερον, αν αυτή τη στιγμή υπάρχει αυτή η διαδικασία είναι επειδή το Κοινοβούλιο είναι κυρίαρχο όταν έρχεται η ώρα να αποφασίσει την ημερησία του διάταξη, εγώ δε στην παρέμβασή μου αναφέρθηκα σε πληροφορίες και γεγονότα τα οποία συνέβησαν μετά την Πέμπτη και όπως δεν διαθέτω το χάρισμα της προφητείας, το οποίο φαίνεται πως έχει ο κ. Poettering, δεν μπορώ να ξέρω την Πέμπτη τι μέλλει να συμβεί την επόμενη Κυριακή και, ως εκ τούτου, πιστεύω ότι έχει νόημα το Κοινοβούλιο να μπορεί να προβληματίζεται και να ψηφίζει την κατάλληλη στιγμή.
Κυρία Πρόεδρε, σχετικά με την ημερήσια διάταξη της Τετάρτης μετά από την παρέμβαση του κ. Barσn Crespo, την περασμένη Τρίτη εγώ και δύο ακόμη βουλευτές του Σώματος αυτού είχαμε την τιμή να συναντήσουμε τον τέως Βασιλέα του Αφγανιστάν, Μοχάμεντ Ζαχίρ Σαχ.
Στη συνάντηση αυτή συζητήσαμε την πιθανότητα να διαδραματίσει κάποιου είδους μεσολαβητικό ρόλο στο Αφγανιστάν με απώτερο σκοπό την αποκατάσταση της δημοκρατίας την οποία ο ίδιος εδραίωσε το 1964, επιτρέποντας την ελευθερία των μέσων μαζικής ενημέρωσης, τη διεξαγωγή ελεύθερων εκλογών και την ελεύθερη συμμετοχή των γυναικών στα πολιτικά δρώμενα - μια πραγματικότητα που ουδεμία σχέση έχει με τη σημερινή κατάσταση στο Αφγανιστάν.
Μας ζήτησε επίσης να διαβιβάσουμε τα σέβη του σε εσάς, κυρία Πρόεδρε, και στο Σώμα, και εξέφρασε την ελπίδα να μπορέσει να επισκεφθεί σε εύθετο χρόνο το Ευρωπαϊκό Κοινοβούλιο.
Εχθές, μίλησα με τον κ. Patten σχετικά και ελπίζω ότι θα υπάρξει εξέλιξη επ' αυτού του ζητήματος με τη συμμετοχή όχι μόνο του Κοινοβουλίου αλλά και της Ευρωπαϊκής Ένωσης συνολικά.
Όσον αφορά την ημερήσια διάταξη της Τετάρτης, θεωρώ λυπηρό το γεγονός ότι, παρά την ιδιάζουσα διεθνή κατάσταση, η οποία αντικατοπτρίστηκε στην πένθιμη συνεδρίαση της επομένης των γεγονότων που έλαβαν χώρα στην Αμερική στις 11 Σεπτεμβρίου και της εβδομάδας που ακολούθησε, το Συμβούλιο υπέβαλε αρκετές νομοθετικές προτάσεις μετά τις τρομοκρατικές ενέργειες τις οποίες πολλοί από εμάς θεωρούμε ισοδύναμες με κήρυξη πολέμου.
Ως προς αυτό, το Ευρωπαϊκό Κοινοβούλιο θα συμμετάσχει αναμφισβήτητα στις συνήθεις διαδικασίες.
Θα ήταν χρήσιμο να διεξαγόταν την Τετάρτη μια πιο διεξοδική συζήτηση και να μην ασχοληθεί το Συμβούλιο της Γάνδης με το θέμα της τρομοκρατίας.
Δεύτερον, μπορείτε να μας δώσετε κάποια ένδειξη για το πότε θα ενημερωθεί το Σώμα επί των προβλεπόμενων διαδικασιών για την εξέταση, με τη δέουσα προσοχή, από τις επιτροπές του των προτάσεων που υποβάλλει τώρα το Συμβούλιο;
Κύριε McMillan-Scott, θα μεριμνήσουμε να διοργανωθεί κατά τον καλύτερο δυνατό τρόπο.
Όσον αφορά τον τέως βασιλέα του Αφγανιστάν, οφείλω να σας πληροφορήσω ότι είχα μια συνάντηση μαζί του την Τρίτη 11 Σεπτεμβρίου ενώ βρισκόμουν στην Ιταλία, στη Ρώμη, για να συμμετάσχω σε μία συνάντηση 500 νέων.
Ζήτησα μια συνάντηση μαζί του και, εξ ονόματος του Ευρωπαϊκού Κοινοβουλίου, συνάντησα τελικά τον τέως βασιλιά του Αφγανιστάν.
Νομίζω ότι όλα βαδίζουν προς την κατεύθυνση που επιθυμούμε.
Θα προσπαθήσουμε επομένως να οργανώσουμε τα πράγματα όπως αρμόζει και όπως επιθυμείτε.
Πέμπτη:
Όσον αφορά τα επίκαιρα, επείγοντα και σημαντικά θέματα και συγκεκριμένα το σημείο "Ανθρώπινα δικαιώματα" , έχω λάβει τρεις αιτήσεις που αποσκοπούν στην προσθήκη υποσημείων.
Κυρία Πρόεδρε, την τελευταία εβδομάδα τα μέλη της Ομάδας Φιλελευθέρων συμφωνήσαμε ότι υπάρχει μόνο ένα επείγον θέμα που πρέπει να συζητηθεί από την παρούσα ολομέλεια και αυτό είναι η διεθνής τρομοκρατία και η ανάγκη δημιουργίας ενός διεθνούς συνασπισμού ενάντια στην τρομοκρατία.
Δυστυχώς δεν καταφέραμε να περάσουμε αυτή την άποψη στη συνεδρίαση της Προεδρίας την τελευταία εβδομάδα, γεγονός που μας λυπεί.
Θέλουμε φυσικά να συμμετάσχουμε σε αυτή την ψηφοφορία.
Εγώ ζήτησα τον λόγο απλώς για να επισημάνω ότι η Ομάδα των Φιλελευθέρων πιστεύει ότι πρέπει να επικεντρώσουμε τις δυνάμεις μας σε ένα μόνο επείγον θέμα το οποίο μονοπωλεί όλων τις σκέψεις και το οποίο θα σκιάσει τα πάντα για πολλά χρόνια στο μέλλον.
(Χειροκροτήματα από την Ομάδα ΦΙΛ)
Έχω λοιπόν λάβει τρεις αιτήσεις.
Όπως γνωρίζετε, το σημείο "Ανθρώπινα δικαιώματα" μπορεί να περιλαμβάνει μόνο πέντε υποσημεία.
Μέχρι στιγμής έχουν εγγραφεί τρία, μπορούμε επομένως να προσθέσουμε το πολύ άλλα δύο.
Η πρώτη αίτηση που έλαβα προέρχεται από την Ομάδα του Ευρωπαϊκού Λαϊκού Κόμματος και των Ευρωπαίων Δημοκρατών και από την Ομάδα του Ευρωπαϊκού Σοσιαλιστικού Κόμματος και αποσκοπεί στην προσθήκη ενός νέου υποσημείου με τον τίτλο "Ανατολικό Τιμόρ" .
Η δεύτερη αίτηση που έλαβα προέρχεται από την Ομάδα Τεχνικού Συντονισμού των Ανεξάρτητων Βουλευτών - Μεικτή Ομάδα και αποσκοπεί στην προσθήκη ενός νέου υποσημείου με τον τίτλο "Αίγυπτος" και, τέλος, η τρίτη αίτηση από την Ομάδα των Πρασίνων-Ευρωπαϊκής Ελεύθερης Συμμαχίας αποσκοπεί στην προσθήκη ενός νέου υποσημείου με τον τίτλο "Κολομβία" .
Θέτω πρώτα σε ψηφοφορία την αίτηση της Ομάδας του Ευρωπαϊκού Λαϊκού Κόμματος και της κοινοβουλευτικής ομάδας του Ευρωπαϊκού Σοσιαλιστικού Κόμματος περί εγγραφής του σημείου "Ανατολικό Τιμόρ" .
(Το Σώμα εγκρίνει την αίτηση) Μπορούμε λοιπόν να προσθέσουμε ένα ακόμη υποσημείο, εφόσον έχουμε πλέον τέσσερα.
Θέτω συνεπώς σε ψηφοφορία την αίτηση της Ομάδας Τεχνικού Συντονισμού των Ανεξάρτητων Βουλευτών περί εγγραφής του υποσημείου με τον τίτλο "Αίγυπτος" .
(Το Σώμα απορρίπτει την αίτηση)
Θέτω τώρα σε ψηφοφορία την αίτηση της Ομάδας των Πρασίνων περί εγγραφής ενός νέου υποσημείου με τον τίτλο "Κολομβία" .
(Το Σώμα εγκρίνει την αίτηση)
Όσον αφορά τα επίκαιρα, επείγοντα και σημαντικά θέματα, έλαβα μία αίτηση από την Ομάδα του Ευρωπαϊκού Λαϊκού Κόμματος και των Ευρωπαίων Δημοκρατών που αποσκοπεί στην προσθήκη ενός πέμπτου σημείου με τον τίτλο "Κατάθεση ευρεσιτεχνιών σχετικά με τα ανθρώπινα γονίδια" .
Διευκρινίζω ότι είναι ακόμη δυνατή η εγγραφή του.
(Το Σώμα εγκρίνει την αίτηση)Καθορίζεται η ημερήσια διάταξη των εργασιών.
Παρεμβάσεις επί της διαδικασίας (συνέχεια):
Κυρία Πρόεδρε, δεν θα ήθελα να σπαταλήσω τον πολύτιμο χρόνο του Κοινοβουλίου με ένα θέμα το οποίο προσέγγισε ήδη ο κ. Santini και έχει ήδη διευκρινιστεί από κάθε πλευρά στην Ιταλία.
Επισημαίνω μόνο ότι, όπως πάντα, όταν πρόκειται για τον κ. Μπερλουσκόνι, όλα χρησιμοποιούνται για πολιτικές σκοπιμότητες.
Και αυτό δεν είναι ούτε σωστό, ούτε αξιοπρεπές, όταν αφορά έναν αρχηγό κράτους.
Κυρία Πρόεδρε, ανήκω βέβαια στους βουλευτές αυτού του Κοινοβουλίου που δεν προέρχονται απαραίτητα από το χριστιανικό πολιτιστικό χώρο.
Πρόσφατα, ένας πολιτικός, που έπρεπε να μιλά σαν πολιτικός, προέβη σε μια δήλωση.
Όμως, κατά τη γνώμη μου, με την αναφορά του σε μουσουλμάνους και σε χριστιανούς, ο λόγος του ήταν εντελώς ανάρμοστος.
Λυπάμαι βαθύτατα διότι δεν μπορέσαμε να δώσουμε μια κοινή απάντηση αλλά έπρεπε να συζητήσουμε πρώτα για το θέμα αυτό.
Λυπάμαι πολύ, διότι πρέπει ακριβώς να παρεμποδίζουμε την κλιμάκωση.
Ειδικά ο διάλογος μεταξύ μουσουλμάνων και χριστιανών είναι εξαιρετικά απαραίτητος.
Η ομιλία του Πρωθυπουργού της Ιταλίας όχι μόνο δεν πρόσφερε τίποτε αλλά ήταν και έντονα αντιπαραγωγική.
Για το λόγο αυτό, λυπάμαι πολύ διότι το Κοινοβούλιο δεν μπόρεσε να αντιτάξει μια κοινή απάντηση στις σχετικές δηλώσεις.
Κυρία Πρόεδρε, θα ήθελα να επανέλθω στις δηλώσεις του κ. Μπερλουσκόνι γιατί δεν είναι ένα ζήτημα που αφορά μόνο την Ιταλία, αν λάβουμε υπόψη και τις αντιδράσεις όλων των αρχηγών κρατών και κυβερνήσεων στις δηλώσεις αυτές.
Πρέπει να πω, κυρία Πρόεδρε, ότι εμείς οι Ιταλοί - τουλάχιστον η πλειοψηφία των Ιταλών που κάθονται στα έδρανα αυτού του Κοινοβουλίου - νιώσαμε ιδιαίτερη αμηχανία από τις δηλώσεις του κ. Μπερλουσκόνι, γιατί οι δηλώσεις αυτές δεν αποτελούν μόνο μια προφανή αντίφαση στις αποφάσεις του Ευρωπαϊκού Συμβουλίου των Βρυξελλών, που υπέγραψε εξάλλου ο ίδιος ο κ. Μπερλουσκόνι, αλλά αντικατοπτρίζουν τις διαθέσεις - που ελπίζουμε να μην είναι ακόμη κυρίαρχες - τμήματος της πλειοψηφίας που στηρίζει την ιταλική κυβέρνηση.
Σε θέματα όπως αυτό, τα οποία μπορούν δυστυχώς σήμερα να αποφασίσουν για την ειρήνη ή τον πόλεμο, δεν επιτρέπονται σκοπιμότητες, αλλά ούτε και επιπόλαιες δηλώσεις, οι οποίες φαίνεται δυστυχώς να αποσκοπούν στην κάλυψη αισθημάτων μισαλλοδοξίας, που πρέπει να καταπολεμηθούν.
Έχουμε την αίσθηση του μέτρου, αλλά δεν μπορούμε να αποσιωπήσουμε το γεγονός ότι ένα σημαντικό κόμμα του κυβερνητικού συνασπισμού οργάνωσε διαδηλώσεις, μετά τις 11 Σεπτεμβρίου, με πλακάτ που έγραφαν "Μετανάστες = τρομοκράτες", ούτε ότι, πριν από λίγες ημέρες, δύο δήμαρχοι πόλεων του Βορρά, του ιδίου κόμματος, διέταξαν το κλείσιμο χώρων που χρησίμευσαν ως τεμένη.
Αυτός είναι ο λόγος, κυρία Πρόεδρε, που θα νιώθαμε πιο ήσυχοι αν εσείς, ως Πρόεδρος αυτού του Κοινοβουλίου και ιδίως μετά την παρέμβαση του κ. Santini, θελήσετε να επιβεβαιώσετε ένα σαφές μήνυμα ανοίγματος στο διάλογο, που αυτό το Κοινοβούλιο είχε ήδη την ευκαιρία να στείλει στους μουσουλμανικούς λαούς και τις αραβικές χώρες, μαζί με τις οποίες θέλουμε να συμμετάσχουμε σε έναν αποφασιστικό και σθεναρό αγώνα κατά της τρομοκρατίας.
Κυρία Πρόεδρε, ο κ. Μπερλουσκόνι έσφαλε ασφαλώς μιλώντας για ανωτερότητα και σύγκρουση πολιτισμών, χρησιμοποιώντας λόγια που δεν βοηθούν βέβαια το διάλογο.
Θα ήθελα, όμως, αυτή τη στιγμή που σχηματίζονται μεγάλες συμμαχίες, να στείλω από εδώ, ένα μήνυμα βαθιάς αλληλεγγύης και υποστήριξης στις γυναίκες του Αφγανιστάν, της Σαουδικής Αραβίας, του Ιράν, του Κουβέιτ, της Τσετσενίας, στις γυναίκες όλων εκείνων των χωρών που αγωνίζονται αυτήν τη στιγμή και θα αγωνίζονται τα επόμενα χρόνια.
Ελπίζω ειλικρινά, αυτή η μεγάλη συμμαχία κατά της τρομοκρατίας, να μη σημαίνει ακόμη μια φορά την αποσιώπηση του προβλήματος των δικαιωμάτων τους.
Κυρία Πρόεδρε, θεωρώ σωστό, στο πλαίσιο των παρεμβάσεων επί της διαδικασίας, να επανέλθουμε στις απολύτως σκανδαλώδεις δηλώσεις του μελλοντικού Προέδρου της Ένωσης, του κ. Μπερλουσκόνι.
Αυτό που σας ζήτησαν ο συνάδελφος και πρόεδρος Ομάδας, ο κ. Barσn Crespo, και ο συνάδελφος Hannes Swoboda, είναι να καταδικάσετε με σαφήνεια τις δηλώσεις αυτές.
Γνωρίζουμε όλοι στο Σώμα ότι η μεγάλη πλειοψηφία συμφωνεί ως προς την αποφυγή των κινδύνων που ενδέχεται να προκύψουν από την ανάμειξη θεμάτων και την καταδίκη κάθε υπαινιγμού για πόλεμο πολιτισμών.
Όμως, περιμέναμε από εσάς να καταδικάσετε με σαφήνεια τις δηλώσεις του κ. Μπερλουσκόνι: αυτό είναι το θέμα της δικής μου παρέμβασης επί της διαδικασίας.
Κυρία Πρόεδρε, οι παρατηρήσεις του κ. Poettering, που είναι πολύ αξιόπιστες, κατέδειξαν ότι εκπροσωπεί μόνο ένα μέρος της Ομάδας του.
Διότι μόλις ολοκλήρωσε την ομιλία του, αμέσως μετά ο κ. Santini ισχυρίστηκε το αντίθετο από αυτό που περιέγραψε ο κ. Poettering ως θέση της Ομάδας των Χριστιανοδημοκρατών του Κοινοβουλίου.
Θα ήταν λοιπόν σκόπιμο να καλέσει ο κ. Poettering τους συναδέλφους της Ομάδας του, που ανήκουν στη Forza Italia, να συνταχθούν με την άποψη της Ομάδας, διότι αυτά που ανέφερε ο κ. Fiori στη συνέχεια επιβεβαιώνουν ότι η άποψη που εκφράζει ο κ. Poettering ενώπιον του Κοινοβουλίου δεν αποτελεί τη θέση ολόκληρης της Ομάδας των Χριστιανοδημοκρατών αλλά μόνο ενός κλάσματος των μελών της.
Κυρία Πρόεδρε, δεν σας άκουσα ο ίδιος, αλλά πολλοί συνάδελφοι που άκουσαν την τοποθέτησή σας στο ραδιόφωνο και στην τηλεόραση είπαν ότι ήταν εξαιρετική, ως θέση του Ευρωπαϊκού Κοινοβουλίου, έναντι των δηλώσεων του κ. Μπερλουσκόνι.
Τόνισαν με έμφαση ότι η θέση που πήρε η κ. Nicole Fontaine ήταν ακριβώς εκείνη που όφειλε να πάρει το Ευρωπαϊκό Κοινοβούλιο.
Από την άποψη αυτή, θέλω αρχικά να σας συγχαρώ.
Ταυτόχρονα, θέλω όμως να σας παρακαλέσω να προβείτε στην εξής ενέργεια: επειδή είναι ολοφάνερο ότι η θέση σας συμπίπτει με την άποψη της πλειοψηφίας του Σώματος, πρέπει να τη διαβιβάσετε άλλη μια φορά ρητώς στον κ. Μπερλουσκόνι και, παράλληλα, να τον παρακαλέσετε - προκειμένου να εξαλειφθούν όλες οι αμφιβολίες - να καταστήσει γνωστή την άποψή του ως προς τη θέση αυτή.
Διότι αν η σύγκριση που έκανε μεταξύ των πολιτισμών πράγματι παρερμηνεύθηκε, τότε η επιστολή σας και μια ανάλογη απάντηση εκ μέρους του κ. Μπερλουσκόνι θα ήταν εξαιρετικά χρήσιμες.
Κύριε Schulz, με μεγάλη μου ευχαρίστηση θα διαβιβάσω στον κ. Μπερλουσκόνι την ανακοίνωσή μου της 11ης Σεπτεμβρίου, καθώς και τη δήλωση στην οποία προέβηκα στις 19 Σεπτεμβρίου μετά από τις επαφές που είχα.
Οι πρέσβεις των χωρών του Αραβικού Συνδέσμου εξέφρασαν την επιθυμία να έχουν κατ' ιδίαν συνάντηση μαζί μου για να μου γνωστοποιήσουν τις ανησυχίες τους.
Αμέσως μετά από τη σημαντικότατη αυτή συνάντηση, την τόσο εποικοδομητική και πολύτιμη, προέβηκα σε μια απολύτως σαφή δήλωση.
Θα επισυνάψω επίσης τη δήλωσή μου της 22ας Σεπτεμβρίου, όταν το Ευρωπαϊκό Συμβούλιο δεσμεύθηκε ρητώς να πατάξει την τρομοκρατία, στην οποία επαναλαμβάνω με τον πλέον επίσημο τρόπο τη δέσμευση της ΕΕ να προασπίσει τις δημοκρατικές και πολυπολιτισμικές κοινωνίες.
Τέλος, θα αναφέρω την ξεκάθαρη ομιλία μου, την οποία ανέφερε η κ. Banotti, ενώπιον των αρχηγών κρατών κατά την έκτακτη συνεδρίαση των αρχηγών κρατών και κυβερνήσεων.
Θα μπορούσα να προσθέσω επίσης τις δηλώσεις που έκανα στην ελληνική τηλεόραση, καθώς κατά τη στιγμή εκείνη πραγματοποιούσα επίσημη επίσκεψη στην Ελλάδα.
Κυρία Πρόεδρε, πιστεύω πως οι δηλώσεις του ιταλού πρωθυπουργού από ορισμένους παρερμηνεύτηκαν, και από άλλους παραποιήθηκαν για λόγους εσωτερικής πολιτικής σκοπιμότητας, χρησιμοποιώντας στη συνέχεια το Ευρωπαϊκό Κοινοβούλιο για λόγους σκοπιμότητας και σε ευρωπαϊκό επίπεδο.
Όπως μπορούν να επιβεβαιώσουν οι πάνω από 200 ευρωβουλευτές του Ευρωπαϊκού Λαϊκού Κόμματος οι οποίοι συμμετείχαν στο Τετραήμερο μελέτης στη Ρώμη, στη συνάντηση που είχαν με τον ιταλό πρωθυπουργό, ο κ. Μπερλουσκόνι ανέπτυξε τις θέσεις της κυβέρνησης και την προσωπική του θέση σχετικά με την τρομοκρατία και την κρίση στη Μέση Ανατολή.
Ακόμη και οι βουλευτές του Ευρωπαϊκού Λαϊκού Κόμματος, που δεν ανήκουν στον κυβερνητικό συνασπισμό στην Ιταλία, μπορούν να εκθέσουν ποιες είναι οι θέσεις του ιταλού πρωθυπουργού, θέσεις που δεν είναι αυτές που θέλησαν να εμφανίσουν ορισμένες εφημερίδες, ούτε αυτές που θέλησε να εμφανίσει η Αριστερά σ' αυτή την Αίθουσα.
(Διακοπή εκ μέρους του κ. Schultz)
Κύριε Schultz, εγώ δεν σας διέκοψα.
Θα σας παρακαλούσα να είστε τουλάχιστον κόσμιος, αλλά είναι προφανές ότι η ευγένεια δεν είναι ίδιον του χαρακτήρα σας.
Σας παρακαλώ να μην διακόπτετε και να μάθετε καλούς τρόπους.
Γιατί εκνευρίζεστε έτσι;
Κυρία Πρόεδρε, αντί να ασχολείται με τα εσωτερικά ζητήματα του Ευρωπαϊκού Λαϊκού Κόμματος, καλά θα έκανε ο κ. Schultz να ενδιαφερθεί για τα προβλήματα της Ομάδας του, που είναι μειοψηφία σ' αυτό το Κοινοβούλιο και έχασε τις εκλογές στην Ιταλία.
Προφανώς, αυτές οι εκδηλώσεις εκνευρισμού είναι δείγμα της δύσκολης πολιτικής θέσης στην οποία βρίσκεται η Ομάδα του αυτή τη στιγμή.
Κυρία Πρόεδρε, ο ιταλός Πρωθυπουργός κατέθεσε μια πολύ συγκεκριμένη πρόταση και θα ήθελα το Ευρωπαϊκό Κοινοβούλιο να αποφασίσει πάνω σ' αυτό το θέμα.
Επαναλαμβάνω, ότι μάρτυρες είναι οι εκατοντάδες βουλευτές του Ευρωπαϊκού Λαϊκού Κόμματος που παρευρέθηκαν στη Ρώμη.
Η πρόταση προβλέπει τη δυναμική οικονομική παρέμβαση της Ευρωπαϊκής Ένωσης για την υποστήριξη του παλαιστινιακού λαού, ώστε η οικονομική ανάπτυξη του παλαιστινιακού λαού να συμβάλει στη μείωση των σημερινών πολιτικών εντάσεων.
Πρόκειται για ένα θέμα προς συζήτηση, για μια συγκεκριμένη πρόταση που κατέθεσε ο ιταλός πρωθυπουργός, για την προστασία και την υπεράσπιση του παλαιστινιακού λαού που ζει σε δύσκολες οικονομικές συνθήκες, με πλήρη επίγνωση ότι η παγκόσμια κρίση θα λυθεί με την αποκλιμάκωση της κρίσης στη Μέση Ανατολή.
Ο ιταλός πρωθυπουργός συναντήθηκε γι' αυτόν το λόγο τόσο με τους Ισραηλινούς όσο και με τους Παλαιστίνιους.
Πάνω σ' αυτό το θέμα θα ήθελα να αντιπαρατεθεί το Κόμμα των Ευρωπαίων Σοσιαλιστών σ' αυτήν την Αίθουσα, αντί να κάνει προεκλογική προπαγάνδα.
Οι Δημοκρατικοί της Αριστεράς βρίσκονται σε δύσκολη θέση.
(Διαμαρτυρίες)
Κυρία Πρόεδρε, διαπιστώνω ότι οι συνάδελφοι της Αριστεράς είναι πολύ νευρικοί.
Όπως έλεγα, θα ήθελα να κάνουν μια συζήτηση πάνω σε συγκεκριμένα θέματα και να μη χρησιμοποιούν το Ευρωπαϊκό Κοινοβούλιο για πολιτική και προεκλογική προπαγάνδα.
Στην Ιταλία οι πολίτες αποφάσισαν, νίκησε η Κεντροδεξιά, ο Σίλβιο Μπερλουσκόνι είναι πρωθυπουργός, η Αριστερά έχασε.
Κυρία Πρόεδρε, δεν θέλω να απαντήσω στον κ. Tajani αλλά να υπογραμμίσω μόνο δύο πράγματα.
Δεν τον διέκοψα αλλά τον άκουσα προσεκτικά και επέτρεψα κατ' εξαίρεση στον εαυτό μου να γελάσει με τις ιδιαίτερα έξυπνες παρατηρήσεις του.
Δεν είναι δυνατό να απαγορεύεται το γέλιο στο Κοινοβούλιο αυτό!
Ενδεχομένως η κατάσταση στην Ιταλία να είναι τέτοια ώστε να μην επιτρέπεται πλέον η θυμηδία έναντι της κυβέρνησης· Δεν τον διέκοψα και, παρεμπιπτόντως, πρέπει να πω ότι δεν άξιζε τον κόπο να διακόψω την ομιλία του!
Κυρία Πρόεδρε, ένα διαδικαστικό ζήτημα.
Μετά τις τραγωδίες στη Νέα Υόρκη και στην Ουάσιγκτον, πολλές πτυχές της ζωής μας άλλαξαν αναπόφευκτα για πάντα και θα ήθελα να ζητήσω από την Επιτροπή να προβεί σε δήλωση σχετικά με τη χορήγηση κρατικών ενισχύσεων προς τις αεροπορικές εταιρείες.
Σε μια μικρή περιφερειακή χώρα σαν τη δική μου, η επιβίωση του εθνικού αερομεταφορέα είναι ζωτικής σημασίας για την οικονομία και ήδη στην Ιρλανδία κινδυνεύουν περισσότερες από 700 θέσεις εργασίας στην Aer Lingus.
Θα ήθελα να ζητήσω από την Επιτροπή να άρει την απαγόρευση περί χορήγησης κρατικών ενισχύσεων σε εθνικές, και κυρίως μικρές, αεροπορικές εταιρείες.
Συμφωνώ απολύτως μαζί σας, κυρία Banotti, και σας ευχαριστώ για την παρέμβασή σας.
Θα διαβιβάσουμε το αίτημά σας στην Επιτροπή.
Κυρία Πρόεδρε, η κ. Banotti αναφέρθηκε ήδη στο θέμα των επιπτώσεων των τρομοκρατικών ενεργειών στις αεροπορικές εταιρείες.
Δεν θίγονται, όμως, μόνο οι αεροπορικές εταιρείες: η ευρωπαϊκή βιομηχανία τουρισμού είναι η μεγαλύτερη βιομηχανία της Ευρώπης, και το Παγκόσμιο Συμβούλιο Ταξιδιών και Τουρισμού εκτιμά σήμερα ότι είναι πιθανή η απώλεια δύο εκατομμυρίων θέσεων εργασίας.
Το θέμα είναι πολύ σοβαρό.
Ευελπιστώ ότι η Επιτροπή και το Συμβούλιο θα το εξετάσουν και θα υποβάλουν ορισμένες προτάσεις για την αντιμετώπιση της κατάστασης, διότι επείγει.
Μόλις επέστρεψα από τις Ηνωμένες Πολιτείες όπου η πληρότητα των ξενοδοχείων ανέρχεται επί του παρόντος περίπου στο 20% και οι αεροπορικές εταιρείες εκτελούν δρομολόγια με πληρότητα που κυμαίνεται από 25 έως 33%.
Οι αντιδράσεις είναι έντονες και θέλω να πιστεύω ότι το Συμβούλιο και, κυρίως, η Επιτροπή θα ενεργοποιηθούν πριν χειροτερεύσει η κατάσταση στην Ευρώπη.
Κυρία Πρόεδρε, θέλω να αναφερθώ σε ένα διαδικαστικό θέμα που αφορά τις αεροπορικές εταιρείες στην Ευρώπη, και συγκεκριμένα τον εθνικό αερομεταφορέα της Ιρλανδίας ο οποίος θα κηρύξει πτώχευση μέσα στις επόμενες εβδομάδες, εάν η Επιτροπή εμμείνει στις αυστηρές κατευθυντήριες γραμμές που έχει δώσει όσον αφορά τη χορήγηση κρατικών ενισχύσεων προς τις αεροπορικές εταιρείες.
Υπάρχει και μία άλλη πρώην κρατική εταιρεία στην Ιρλανδία, η οποία είναι σήμερα ιδιωτική και δραστηριοποιείται στον τομέα της παροχής τεχνικών υπηρεσιών προς αεροπορικές εταιρείες.
Και αυτή η εταιρεία αντιμετωπίζει σοβαρές δυσκολίες.
Όπως είπε και ο κ. Provan, η βιομηχανία του τουρισμού βρίσκεται επίσης σε πολύ δυσχερέστερη θέση μετά από την κρίση που ακολούθησε την επιδημία του αφθώδους πυρετού.
Κάνω έκκληση σε εσάς, κυρία Πρόεδρε, να μεταφέρετε όσο το δυνατόν πιο γλαφυρά στην Επιτροπή την ανησυχία του Σώματος σχετικά με τις επιπτώσεις των φρικαλεοτήτων της 11ης Σεπτεμβρίου στην Ευρώπη, εξαιτίας των οποίων διακυβεύονται χιλιάδες, αν όχι εκατομμύρια, θέσεις εργασίας.
Είναι ιδιαίτερα σημαντικό, εάν το Σώμα επιθυμεί να αποδείξει ότι επηρεάζει κατά κάποιο τρόπο την καθημερινή ζωή των πολιτών της Ευρώπης, να ασκήσουμε την επιρροή μας προκειμένου να σωθούν οι εν λόγω θέσεις εργασίας και να εξασφαλίσουμε ότι η Επιτροπή δεν θα εφαρμόσει αυστηρές, ιδεολογικές κατευθυντήριες γραμμές στη σημερινή κατάσταση.
Κύριε De Rossa, το ζήτημα είναι πράγματι πολύ σημαντικό.
Με μεγάλη μου ευχαρίστηση θα διαβιβάσω το μήνυμα αυτό στην Επιτροπή.
Ίσως μάλιστα η κυρία Επίτροπος να επιθυμεί να πει δυο λόγια σχετικά.
.
(ΕΝ) Κυρία Πρόεδρε, ασφαλώς η Επιτροπή έχει ήδη συζητήσει το ζήτημα αυτό σε συνεδρίασή της.
Η Επιτροπή έχει έλθει σε επαφή με ευρωπαϊκές και άλλες αεροπορικές εταιρείες και συζητά μαζί τους τη χορήγηση κρατικών ενισχύσεων ή ασφαλιστικής κάλυψης και τον τρόπο διοχέτευσής τους.
Θα πρέπει να παραπέμψω το θέμα στη συνάδελφό μου, Επίτροπο de Palacio, η οποία έχει όλες τις λεπτομέρειες και μπορεί να σας δώσει ακριβέστερες πληροφορίες, θέλω, όμως, να σας διαβεβαιώσω ότι το θέμα αυτό βρίσκεται οπωσδήποτε στην ημερήσια διάταξή μας και ασχολούμαστε με την επίλυσή του.
Θα θέσω το ζήτημα στους συναδέλφους μου στην Επιτροπή και ελπίζω να μπορέσουμε να σας δώσουμε, το ταχύτερο δυνατό, μια ολοκληρωμένη απάντηση για τις αεροπορικές εταιρείες και την παροχή κρατικών ενισχύσεων ή άλλου είδους βοήθειας.
Ευχαριστώ, κυρία Επίτροπε.
Διευκρινίζω εξάλλου ότι η ανακοίνωση σχετίζεται με τους προσανατολισμούς που αφορούν τα διευρωπαϊκά δίκτυα μεταφορών και ότι, συνεπώς, το ζήτημα αυτό θα μπορούσε να συζητηθεί αύριο, με την ευκαιρία της ανακοίνωσης της Επιτροπής.
Κυρία Πρόεδρε, χαίρομαι ιδιαίτερα που ο κ. De Rossa έθιξε το ζήτημα αυτό.
Και οι δυο μας αντιπροσωπεύουμε την ίδια εκλογική περιφέρεια.
Η κατάσταση αυτή μπορεί να εξελιχθεί σε πραγματική καταστροφή για όλους τους εργαζόμενους όπως και για την ίδια την Ιρλανδία.
Θα ήθελα να υπενθυμίσω στην Επίτροπο ότι η Ιρλανδία είναι ένα νησί εντός της Κοινότητας.
Τα πράγματα θα είναι δύσκολα χωρίς την ύπαρξη μιας αεροπορικής εταιρείας, όπως είναι ο εθνικός αερομεταφορέας Aer Lingus.
Οι Ηνωμένες Πολιτείες έλαβαν αστραπιαία την απόφαση να στηρίξουν τις αεροπορικές τους εταιρείες.
Νομίζω ότι η Επιτροπή πρέπει να λάβει σύντομα μια απόφαση όσον αφορά την απαραίτητη στήριξη προς αεροπορικές εταιρείες όπως η Aer Lingus και η Sabena.
Για την Ιρλανδία, είναι απόλυτη ανάγκη να διαθέτει εγγυημένη αεροπορική σύνδεση με άλλα μέρη του κόσμου.
Καλώ την Επίτροπο να λάβει σύντομα αποφάσεις επί του θέματος.
Διακυβεύονται οι θέσεις εργασίας πάρα πολλών ανθρώπων και η ευημερία πολυάριθμων οικογενειών εάν δεν γίνει κάτι.
Αντιλαμβάνομαι ότι δεν εντάσσεται πλήρως στο πλαίσιο των αρμοδιοτήτων σας η άμεση επίλυση του ζητήματος, ευελπιστώ, όμως, ότι η Επιτροπή θα προβεί σε ευνοϊκή δήλωση το αργότερο μέσα σε αυτή την εβδομάδα.
Κυρία Πρόεδρε, δυστυχώς οι περισσότεροι συνάδελφοι έχουν αποχωρήσει ήδη, θα ήθελα, όμως, να επιστήσω την προσοχή του Σώματος στη δολοφονία του δημοσιογράφου Martin O'Hagan την περασμένη Παρασκευή, από μέλη παραστρατιωτικής ομάδας που υποστηρίζει την παραμονή της Βόρειας Ιρλανδίας στο Ηνωμένο Βασίλειο.
Πρόκειται για ένα ακόμη παράδειγμα της σοβαρότητας της κατάστασης που επικρατεί στη Βόρεια Ιρλανδία όσον αφορά τα ανθρώπινα δικαιώματα.
Οι ομάδες αυτές έχουν δολοφονήσει επίσης δικηγόρους που μάχονται υπέρ των ανθρωπίνων δικαιωμάτων.
Δεν έχουν περάσει πολλά χρόνια από τότε που δολοφονήθηκε μια νεαρή μητέρα, η Rosemarie Nelson, από μέλη τέτοιας παραστρατιωτικής οργάνωσης, διότι ήταν δικηγόρος που ασχολείτο με υποθέσεις ανθρωπίνων δικαιωμάτων.
Το θέμα είναι σοβαρό.
Συχνά, στο Σώμα, συζητούμε ψηφίσματα για τους δικηγόρους που ασχολούνται με υποθέσεις ανθρωπίνων δικαιωμάτων και τους δημοσιογράφους που δολοφονούνται εν ώρα εργασίας σε άλλα μέρη του κόσμου.
Εδώ πρόκειται για μια κατάσταση εντός της Ευρωπαϊκής Ένωσης η οποία διαιωνίζεται.
Η κατάσταση είναι κρίσιμη.
Οι δημοσιογράφοι έχουν το δικαίωμα να εκθέτουν τα κακώς κείμενα, οι δικηγόροι που ασχολούνται με υποθέσεις ανθρωπίνων δικαιωμάτων έχουν το δικαίωμα, βάσει του διεθνούς δικαίου, να υπερασπίζονται ανθρώπους ενώπιον των δικαστηρίων.
Όμως, συναντούν πολλά εμπόδια και είναι γεγονός ότι όσοι είχαν το θάρρος να επιμείνουν, το πλήρωσαν με τη ζωή τους.
Πραγματικά είναι τραγικό.
Σας ευχαριστώ, κυρία McKenna, που αναφερθήκατε στη δήλωση την οποία έκανα κηρύσσοντας την έναρξη της σημερινής συνεδρίασης.
Ατύχημα στο εργοστάσιο AZF στη Τουλούζη και αναμόρφωση της πολιτικής για την προστασία του περιβάλλοντος στην Ένωση
Η ημερήσια διάταξη προβλέπει τη δήλωση της Επιτροπής για το ατύχημα στο εργοστάσιο AZF στην Τουλούζη και την αναμόρφωση της πολιτικής για την προστασία του περιβάλλοντος στην Ένωση.
Δίνω αμέσως το λόγο στην κυρία Επίτροπο.
.
(ΕΝ) Κυρία Πρόεδρε, το ατύχημα στην Τουλούζη συνέβη λίγο μετά τις 10 το πρωί της 21ης Σεπτεμβρίου στις εγκαταστάσεις Grande Paroisse της Τουλούζης.
Το εν λόγω εργοστάσιο λιπασμάτων ανήκει στην Atofina, τον κλάδο χημικών του ομίλου TotalFinaElf.
Μεταξύ των διαφόρων άλλων επικίνδυνων ουσιών που υπήρχαν σε αυτό συγκαταλέγονταν σημαντικές ποσότητες υγροποιημένης αμμωνίας και χλωρίνης, καυσίμων, στερεού νιτρικού αμμωνίου και λιπασμάτων, καθώς και μεθανόλης.
Οι επιπτώσεις της καταστροφής που οφείλεται μάλλον σε μαζική έκρηξη νιτρικού αμμωνίου έγιναν αισθητές σε μεγάλη ακτίνα εκτός των εγκαταστάσεων.
Σύμφωνα με τις τελευταίες πληροφορίες, 29 άνθρωποι βρήκαν το θάνατο, 30 νοσηλεύονται ακόμη σε κρίσιμη κατάσταση και συνολικά περίπου 2 400 άνθρωποι τραυματίστηκαν.
Το ατύχημα επηρέασε επίσης δύο ακόμη χημικά εργοστάσια στην περιοχή.
Το αποτέλεσμα ήταν να καταστούν ακατοίκητα πολλά σπίτια και να σημειωθούν προβλήματα στην ηλεκτροδότηση.
Επίσης, σημαντικές είναι και οι επιπτώσεις στην ψυχολογία των κατοίκων οι οποίοι στην αρχή πίστεψαν ότι επρόκειτο για τρομοκρατική επίθεση.
Το ατύχημα αυτό είναι μάλλον το χειρότερο του είδους στην Ευρώπη από το 1921, όταν έκρηξη που σημειώθηκε στην εταιρεία BASF στη Γερμανία στοίχισε τη ζωή σε 561 πολίτες.
Την περασμένη εβδομάδα, πραγματοποιήθηκε συνάντηση μεταξύ εκπροσώπου του ομίλου TotalFinaElf και των αρμόδιων υπηρεσιών της Γενικής Διεύθυνσης της οποίας είμαι επικεφαλής με αντικείμενο την παροχή λεπτομερών πληροφοριών για το ατύχημα.
Επίσης, στοιχεία έδωσε στην Επιτροπή και το Υπουργείο Περιβάλλοντος της Γαλλίας.
Ωστόσο, τα ακριβή αίτια του ατυχήματος δεν έχουν γίνει ακόμη γνωστά και οι τρεις έρευνες που διεξάγονται από την Atofina, το Υπουργείο Περιβάλλοντος και τον Γενικό Εισαγγελέα ενδέχεται να είναι χρονοβόρες.
Το AZF υπαγόταν πλήρως στις διατάξεις της οδηγίας Seveso II, η οποία έχει ως στόχο την πρόληψη μεγάλων βιομηχανικών ατυχημάτων και τον περιορισμό των συνεπειών τους για τον άνθρωπο και το περιβάλλον.
Το κλασικό πεδίο εφαρμογής της είναι χημικά εργοστάσια και εγκαταστάσεις αποθήκευσης.
Η οδηγία υποχρεώνει τον φορέα εκμετάλλευσης των εν λόγω εγκαταστάσεων να εφαρμόζει πολιτική πρόληψης μεγάλων ατυχημάτων, σύστημα διαχείρισης ασφαλείας και εσωτερικά σχέδια εκτάκτου ανάγκης.
Οφείλει επίσης να συντάσσει εκθέσεις ασφαλείας και να τις κοινοποιεί στις δημόσιες αρχές ελέγχου.
Οι τελευταίες είναι επιφορτισμένες με την επιθεώρηση των εγκαταστάσεων ανά τακτά χρονικά διαστήματα και με τη διασφάλιση της ύπαρξης και της περιοδικής δοκιμής των εξωτερικών σχεδίων εκτάκτου ανάγκης.
Επιπλέον, όσοι κατοικούν πλησίον των εγκαταστάσεων πρέπει να ενημερώνονται για τους κινδύνους που προκαλούνται από τις εγκαταστάσεις και για το τι πρέπει να πράξουν σε περίπτωση ατυχήματος.
Η οδηγία τέθηκε σε ισχύ το 1999 και αντικατέστησε την αρχική οδηγία Seveso που ίσχυε από το 1982 και η οποία είχε θεσπιστεί μετά από τα μεγάλα βιομηχανικά ατυχήματα της δεκαετίας του 1970.
Επρόκειτο για το πρώτο κοινοτικό νομοθέτημα στον τομέα της διαχείρισης του βιομηχανικού κινδύνου.
Είναι κοινό μυστικό ότι τα κράτη μέλη καθυστέρησαν τη μεταφορά της οδηγίας Seveso II στο εθνικό τους δίκαιο.
Κανένα κράτος μέλος δεν μετέφερε εγκαίρως την οδηγία στο εθνικό του δίκαιο ούτε ενημέρωσε για την καθυστέρηση αυτή εγκαίρως την Επιτροπή.
Έτσι, η τελευταία κίνησε διαδικασίες επί παραβάσει εναντίον και των 15 κρατών μελών για έλλειψη ενημέρωσης ή για ελλιπή ενημέρωση όσον αφορά τη μεταφορά της οδηγίας στα εθνικά δίκαια.
Το αποτέλεσμα ήταν η Επιτροπή να παραπέμψει ενώπιον του Δικαστηρίου των Ευρωπαϊκών Κοινοτήτων πέντε κράτη μέλη: το Βέλγιο, την Αυστρία, τη Γερμανία, την Ιρλανδία και την Πορτογαλία.
Όσον αφορά τη Γαλλία, η Επιτροπή αποφάσισε στις 18 Ιουλίου 2001 να προσφύγει στο Δικαστήριο λόγω μη ολοκληρωμένης μεταφοράς της οδηγίας στο γαλλικό δίκαιο.
Ωστόσο, θέλω να καταστήσω σαφές σήμερα ότι οι λόγοι για τους οποίους η Επιτροπή προσέφυγε στο Δικαστήριο κατά της Γαλλίας δεν έχουν καμία απολύτως σχέση με το ατύχημα στην Τουλούζη όσον αφορά ενδεχόμενη παράβαση των υποχρεώσεων που απορρέουν από την οδηγία Seveso II.
Αυτή τη στιγμή, παρά τις φήμες που διαδίδει ο Τύπος, η Επιτροπή δεν έχει ενδείξεις που να μαρτυρούν ενδεχόμενες παρατυπίες από την πλευρά του φορέα εκμετάλλευσης του εργοστασίου όσον αφορά τη συμμόρφωση με την οδηγία Seveso II ή από την πλευρά των γαλλικών αρχών ελέγχου που ήταν αρμόδιες για την επιθεώρηση του εργοστασίου.
Σύμφωνα με τις πληροφορίες που μας διαβίβασε το Υπουργείο Περιβάλλοντος της Γαλλίας, ο φορέας εκμετάλλευσης του εργοστασίου είχε εκπονήσει ανάλυση κινδύνου, καθώς και πιθανά σενάρια ατυχημάτων, αυτά, όμως, δεν περιελάμβαναν μαζική έκρηξη νιτρικού αμμωνίου.
Η τελευταία επικαιροποίηση πραγματοποιήθηκε το 2000 και το 2001.
Το εργοστάσιο διέθετε σύστημα διαχείρισης ασφαλείας και επιθεωρείτο δύο φορές το χρόνο.
Η τελευταία επιθεώρηση έλαβε χώρα τον Μάιο 2001.
Υπήρχαν εσωτερικά και εξωτερικά σχέδια εκτάκτου ανάγκης.
Ο νομάρχης είχε εφαρμόσει πολιτική χωροταξικού σχεδιασμού βάσει της οποίας απαγορευόταν η οικοδομική δραστηριότητα πλησίον του εργοστασίου.
Επιτρέψτε μου τώρα να έρθω στις μεταγενέστερες εξελίξεις.
Καθώς έχει περάσει μία μόλις εβδομάδα μετά από το ατύχημα, είναι ακόμη πολύ νωρίς να καταλήξουμε σε ασφαλή συμπεράσματα.
Η κανονιστική επιτροπή που προβλέπεται βάσει της οδηγίας Seveso II, υπό την προεδρία της Επιτροπής και με τη συμμετοχή εκπροσώπων όλων των κρατών μελών, θα συνέλθει στις 10-12 Οκτωβρίου για να συζητήσει, μεταξύ άλλων, το ατύχημα και τα επακόλουθά του.
Πόσο θα επηρεάσει το ατύχημα της Τουλούζης την επικείμενη τροποποίηση της οδηγίας Seveso II;
Θα θυμάστε ίσως ότι μετά από το ατύχημα στο Baia Mare, τη διαρροή κυανίου στη Ρουμανία τον Ιανουάριο του 2000, συνέστησα ομάδα δράσης η οποία υπέβαλε την τελική έκθεσή της τον Δεκέμβριο του περασμένου έτους.
Παράλληλα, μετά από την καταστροφική έκρηξη πυροτεχνημάτων τον Μάιο 2000 στο Enschede των Κάτω Χωρών, οι υπηρεσίες μου οργάνωσαν δύο σεμινάρια με τη συμμετοχή Ευρωπαίων ειδικών με θέμα τις πυροτεχνικές και εκρηκτικές ουσίες.
Η πραγματογνωμοσύνη και οι συστάσεις που προέκυψαν από αυτή περιλήφθηκαν σε σχέδιο πρότασης για την τροποποίηση της οδηγίας Seveso II, με σκοπό τη διεύρυνση του πεδίου εφαρμογής και την κάλυψη εγκαταστάσεων που δεν καλύπτονταν μέχρι εκείνη τη στιγμή.
Το σχέδιο πρότασης απετέλεσε αντικείμενο δημόσιας διαβούλευσης στην οποία συμμετείχαν όλοι οι ενδιαφερόμενοι και η έγκρισή του από την Επιτροπή είχε προβλεφθεί για τον Σεπτέμβριο.
Θα προχωρήσουμε την τροποποίηση της οδηγίας.
Αυτό δεν σημαίνει ότι δεν θα λάβουμε δεόντως υπόψη μας το ατύχημα της Τουλούζης.
Υπάρχει όντως μια πολύ σημαντική πτυχή η οποία έκανε τα ατυχήματα στην Τουλούζη και στο Enschede ακόμη πιο τραγικά, είναι η εγγύτητα των εγκαταστάσεων σε κατοικημένες περιοχές.
Το νέο άρθρο 12 της οδηγίας Seveso II για τον χωροταξικό σχεδιασμό στοχεύει στον μακροπρόθεσμο διαχωρισμό των επικίνδυνων βιομηχανικών εγκαταστάσεων από τις κατοικημένες περιοχές ή άλλους δημόσιους χώρους.
Αν και η συμπερίληψη για πρώτη φορά της διάταξης αυτής στην κοινοτική νομοθεσία συνιστά σημαντική πρόοδο, η Επιτροπή και τα κράτη μέλη πρέπει να αποκτήσουν εμπειρία μέσα από την εφαρμογή της.
Επίσης, η διάταξη αυτή ισχύει για τον σχεδιασμό νέων βιομηχανικών εγκαταστάσεων και νέων οικιστικών περιοχών, και δεν ισχύει αναδρομικά για ήδη παγιωμένες καταστάσεις, όπως αυτή της Τουλούζης, όπου η αύξηση του πληθυσμού είχε ως αποτέλεσμα οι κατοικημένες περιοχές να επεκταθούν και να προσεγγίσουν βιομηχανικές εγκαταστάσεις που υπήρχαν στην περιοχή από τη δεκαετία του 1920.
Για να δοθεί βοήθεια στα κράτη μέλη όσον αφορά την εφαρμογή της διάταξης αυτής, δημοσιεύθηκε το 1999 οδηγός για τον χωροταξικό σχεδιασμό και πριν συμβεί το ατύχημα στην Τουλούζη είχε ήδη ξεκινήσει η οργάνωση στη Γαλλία ενός ευρωπαϊκού σεμιναρίου για τον χωροταξικό σχεδιασμό.
Στο προσεχές μέλλον, οι υπηρεσίες μου θα συνεργασθούν στενότερα με τα κράτη μέλη για την ανάπτυξη μιας κατάλληλης νομοθετικής και/ή μη νομοθετικής μεθόδου παρακολούθησης των ατυχημάτων σε περιοχές που έχουν ενταχθεί στον χωροταξικό σχεδιασμό, για την εναρμόνιση των γενικών μεθόδων αξιολόγησης του κινδύνου και για τη χαρτογράφηση των κινδύνων.
Κύριε Πρόεδρε, κυρία Επίτροπε, αγαπητοί συνάδελφοι, στις 21 του περασμένου Σεπτεμβρίου η πόλη της Τουλούζης δέχθηκε ένα φοβερό καταστρεπτικό πλήγμα το οποίο, όπως υπενθύμισε η κυρία Επίτροπος, προκάλεσε πολλά θύματα - 29 νεκρούς, πάνω από 2 000 τραυματίες - και σημαντικές υλικές ζημιές - σε κατοικίες, σχολεία, νοσοκομεία, πανεπιστήμια.
Επιτρέψτε μου για μια ακόμη φορά απόψε να αποτίσω φόρο τιμής στα θύματα και να εκφράσω τη συμπάθειά μας και την υποστήριξή μας προς τους τραυματίες, τις οικογένειές τους και προς όσους επλήγησαν.
Σε μια τέτοια καταστροφή, η πρώτη βοήθεια που μετρά είναι η έκφραση της αλληλεγγύης των άλλων.
Οι κάτοικοι της Τουλούζης συγκινήθηκαν από τον όγκο και τον αυθορμητισμό των μηνυμάτων αλληλεγγύης που έλαβαν από τη Γαλλία και από την Ευρωπαϊκή Ένωση, από το Κοινοβούλιο όπως και από την Επιτροπή.
Ως αντιδήμαρχος της πόλης της Τουλούζης, ευχαριστώ από βάθους καρδιάς όλους εκείνους που μας απέστειλαν αυτά τα μηνύματα αλληλεγγύης.
Η καταστροφή αυτή εγείρει ταυτόχρονα ορισμένα ζητήματα: το πρώτο αφορά τη δράση της Ευρωπαϊκής Ένωσης απέναντι στις πόλεις ή τις περιφέρειες που πλήττονται από ατυχήματα.
Ο προϋπολογισμός της Ευρωπαϊκής Ένωσης περιελάμβανε ένα κονδύλιο έκτακτης βοήθειας για την αντιμετώπιση παρόμοιων καταστροφών, το οποίο έχει πλέον καταργηθεί.
Θα ήθελα να σας ζητήσω σήμερα να τεθεί εκ νέου σε ισχύ το εργαλείο αυτό, το οποίο συνέβαλλε στην ανοικοδόμηση των περιφερειών που επλήττοντο από καταστροφές.
Στην Τουλούζη, μία κατεξοχήν ευρωπαϊκή πόλη με βιομηχανία που δραστηριοποιείται στους τομείς της αεροναυπηγικής και του διαστήματος, άκουγα συχνά, τις τελευταίες αυτές ημέρες, κατά την ανακοίνωση της παροχής βοήθειας από διάφορες πλευρές: "Και η Ευρώπη, τι κάνει για να μας βοηθήσει;" .
Καθώς ζητάμε συνέχεια να έλθει η Ευρώπη πιο κοντά στους πολίτες της, ένας από τους πλέον αντιπροσωπευτικούς τρόπους για να γίνει αυτό θα ήταν να παράσχει η Ευρώπη βοήθεια στους Ευρωπαίους που δυστυχούν.
Καταστάσεις όπως αυτή που μόλις έζησε η Τουλούζη απαιτούν την κινητοποίηση ανθρώπινού δυναμικού, πυροσβεστών, προσωπικού παροχής πρώτων βοηθειών, ιατρών, νοσηλευτικού προσωπικού και εθελοντών.
Χωρίς να φθάνω στην ουτοπία της σύστασης ευρωπαϊκού σώματος πολιτικής προστασίας, φρονώ εντούτοις ότι πρέπει να καταβληθούν προσπάθειες στο επίπεδο της Ευρωπαϊκής Ένωσης, όπως ζήτησε πρόσφατα το Σώμα, για την ενίσχυση του συντονισμού του έργου πολιτικής προστασίας.
Το σύστημα πρέπει να καταστεί περισσότερο λειτουργικό.
Θα χαιρόμουν, για παράδειγμα, εάν, στην Τουλούζη, έρχονταν να υποστηρίξουν το εξαιρετικό έργο των πυροσβεστών της πόλης πυροσβέστες και συνεργεία πρώτων βοηθειών από άλλα κράτη μέλη.
Θα ήταν μια πρόοδος προς την πραγματική οικοδόμηση της Ευρώπης έστω και με αφορμή το λυπηρό αυτό γεγονός.
Γίνεται συχνά λόγος για "μηδενικό κίνδυνο" .
Τα πρόσφατα γεγονότα, που βύθισαν στο πένθος την Τουλούζη και τη Νέα Υόρκη, δείχνουν πως κάτι τέτοιο είναι μάλλον ανέφικτο.
Αυτό που μπορούμε όμως να κάνουμε, είναι να μειώσουμε, με συνεχή επαγρύπνηση, την πιθανότητα κινδύνου.
Οφείλουμε να το πράξουμε σε τοπικό επίπεδο, σε εθνικό επίπεδο, και οφείλουμε να μεριμνήσουμε επίσης για τούτο και σε ευρωπαϊκό επίπεδο.
Συνεπώς ζητώ από την Ευρωπαϊκή Επιτροπή να λάβει σοβαρά υπόψη της τα διδάγματα που απορρέουν από την καταστροφή της Τουλούζης κατά την αναθεώρηση της οδηγίας Seveso II.
Σχεδόν καθημερινά πραγματοποιούνται πολλές λαϊκές διαδηλώσεις στην Τουλούζη στις οποίες συμμετέχουν χιλιάδες άνθρωποι για να φωνάξουν "ποτέ ξανά!" .
Θα ήθελα να τους απαντήσουμε, από εδώ, σήμερα, "ποτέ ξανά στην Ευρώπη!" .
Κύριε Πρόεδρε, κυρία Επίτροπε, αγαπητοί συνάδελφοι, προτού εισέλθω στην ουσία, θα ήθελα να εκφράσω ασφαλώς την αλληλεγγύη μου στα θύματα και τις οικογένειές τους.
Νομίζω ότι το Σώμα την έχει κιόλας εκφράσει: μου φαίνεται ότι αυτό είναι σημαντικό.
Δεν ξεχνώ, ασφαλώς, τους συναδέλφους μας που εμπλέκονται άμεσα λόγω των αρμοδιοτήτων που ασκούν στην περιοχή.
Ας μην λησμονήσουμε επίσης να συγχαρούμε για την αποτελεσματικότητά τους όλους εκείνους που, αμέσως μετά από την έκρηξη, κινητοποιήθηκαν για να προσφέρουν βοήθεια στον τόπο του ατυχήματος, τους πυροσβέστες, τις νοσηλευτικές υπηρεσίες, όσους οργάνωσαν αυτό το πυκνό πλέγμα, αυτό το δίκτυο γύρω από τα θύματα και τις οικογένειές τους.
Πρέπει να χαιρετίσουμε επίσης το εύρος των μέτρων αλληλεγγύης που εξήγγειλε ο πρωθυπουργός, αμέσως μόλις έφθασε στον τόπο του ατυχήματος, την περασμένη Παρασκευή, προκειμένου η ζωή να μπορέσει να επανέλθει αμέσως - στο βαθμό που αυτό είναι δυνατό - στον κανονικό της ρυθμό, και τα οποία αφορούσαν τη στέγαση των πληγέντων και την ταχύτερη δυνατή επιστροφή των παιδιών στα σχολεία.
Υπό εξέλιξη βρίσκεται επίσης η έρευνα για τα αίτια της έκρηξης.
Πρέπει να έχουμε εμπιστοσύνη στις γαλλικές αρχές ότι η έρευνα θα διεξαχθεί με κάθε δυνατή προσοχή, με βούληση διαφάνειας και με βούληση κατάληξης σε τελεσίδικα πορίσματα.
Πέρα, όμως, από αυτά, τι μπορούμε να κάνουμε εμείς, σε ευρωπαϊκό επίπεδο;
Νομίζω ότι όλοι οφείλουμε να αναλάβουμε τις ευθύνες μας, ο καθένας στο επίπεδό του.
Μας το υπενθυμίσατε, κυρία Επίτροπε, και σας ευχαριστώ για τα όσα είπατε σχετικά με την ευθύνη της χώρας μου όσον αφορά τους όρους εφαρμογής της οδηγίας Seveso.
Αυτό που υπενθυμίσατε είναι σημαντικό.
Μας υπενθυμίσατε επίσης τη συζήτηση που έχει αρχίσει μεταξύ μας σχετικά με τον καλύτερο δυνατό συμβιβασμό αστικοποίησης, περιβαλλοντικού κινδύνου, βιομηχανικού κινδύνου και απασχόλησης.
Στο πλαίσιο των εργασιών που ξεκινήσατε με σκοπό την αναθεώρηση της οδηγίας Seveso πρέπει να λάβετε υπόψη την ισορροπία μεταξύ των τεσσάρων αυτών παραμέτρων.
Στη συζήτηση αυτή θα παρέμβουν άλλοι συνάδελφοι για να προτείνουν συμπληρωματικά μέτρα τα οποία θα μπορούσαν ενδεχομένως να ληφθούν υπόψη, ακόμη και σε ευρωπαϊκό επίπεδο, σε θέματα ελέγχου κυρίως.
Υπάρχει πάντως ένα θέμα στο οποίο επιθυμώ να επανέλθω: πρόκειται για την παροχή έκτακτης βοήθειας.
Γνωρίζουμε ασφαλώς πόσο ακανθώδης είναι η συζήτηση αυτή που ξεκίνησε ακριβώς τη στιγμή της επαναδιαπραγμάτευσης της Ατζέντας 2000.
Μπορούμε όμως να βλέπουμε τις καταστροφές να πλήττουν διαδοχικά τη χώρα μου - Erika, η καταιγίδα του Δεκεμβρίου 1999 και τώρα η Τουλούζη - χωρίς ούτε ένα δείγμα ευρωπαϊκής αλληλεγγύης;
Πρέπει να βρούμε έναν τρόπο: αφού έχει καταργηθεί το κονδύλιο εκτάκτου ανάγκης, θα μπορούσαμε ίσως να εξετάσουμε εάν, στο πλαίσιο του Ευρωπαϊκού Ταμείου Περιφερειακής Ανάπτυξης, υπάρχει περιθώριο ελιγμών ώστε, παρά την αυστηρότατη κατανομή κατά ζώνες στην οποία έχουμε προβεί, να εξασφαλισθεί ένα μικρό χρηματικό ποσό αλληλεγγύης, ώστε η Ευρώπη να δώσει το παρόν τις δύσκολες αυτές στιγμές.
Επίσης, εκτός από τις δράσεις σε ευρωπαϊκό επίπεδο, κυρία Επίτροπε, ευελπιστώ ότι θα μεριμνήσετε ώστε όλοι να αναλάβουν τις ευθύνες τους, ώστε οι πολιτικές χωροταξίας, συμπεριλαμβανομένης της φορολογικής τους διάστασης, να λάβουν υπόψη τους τη δυσχερή ισορροπία την οποία πρέπει να τηρήσουμε και επίσης ώστε, από την πλευρά της βιομηχανίας, να αναλάβουν όλοι τις ευθύνες τους όταν έρθει η στιγμή της αποζημίωσης των θυμάτων και της αποκατάστασης των ζημιών.
Κύριε Πρόεδρε, κυρία Επίτροπε, αγαπητοί συνάδελφοι, εξ ονόματος της Ομάδας των Φιλελευθέρων, θα ήθελα, όπως και οι συνάδελφοι που έλαβαν προηγουμένως το λόγο, να εκφράσω και τη δική μας αλληλεγγύη στις οικογένειες και στους συγγενείς των θυμάτων, και γενικότερα στους κατοίκους της Τουλούζης.
Με βάση τις μέχρι στιγμής διαθέσιμες πληροφορίες και αναμένοντας την ολοκλήρωση της υπό εξέλιξη έρευνας, η οποία θα προσδιορίσει τα αίτια της καταστροφής, ποιο είναι το δίδαγμα, κύριε Πρόεδρε, που μπορούμε ήδη να αποκομίσουμε από την καταστροφική αυτή έκρηξη;
Πρώτον, και αυτό είναι πολύ θλιβερό, η ιστορία επαναλαμβάνεται.
Τριάντα τρία χρόνια μετά την καταστροφή του Seveso, για να μην αναφερθώ σε άλλες, οι δύο ευρωπαϊκές οδηγίες που έχουν ως στόχο να εξοπλίσουν τα κράτη μέλη με μια εναρμονισμένη πολιτική στον τομέα της διαχείρισης σοβαρών βιομηχανικών κινδύνων δεν στάθηκαν ικανές να αποτρέψουν ένα νέο ανθρώπινο δράμα, μια σκληρή πραγματικότητα η οποία δείχνει τα όρια ενός νόμου, ακόμη και αν αυτός είναι δεσμευτικός και διεθνικός.
Θα πρέπει να αποφύγουμε να απαντήσουμε στη βιομηχανική αυτή καταστροφή με μια νέα οδηγία Seveso III.
Για τους Φιλελεύθερους, είναι επιτακτική ανάγκη, κάτι που ανέφερε και η κυρία Επίτροπος, τα κράτη μέλη να εφαρμόσουν αυστηρά τις διατάξεις της υφιστάμενης νομοθεσίας, συγκεκριμένα της οδηγίας Seveso II, που χρονολογείται από τον Δεκέμβριο 1996.
Μάλιστα, απέχουμε σημαντικά από το επιθυμητό αποτέλεσμα, αν σκεφθεί κανείς τις διαδικασίες επί παραβάσει που έχουν κινηθεί εναντίον έξι κρατών μελών, μεταξύ των οποίων και η Γαλλία.
Μόλις αναφέρετε εξάλλου, κυρία Wallstrφm, ότι κανένα κράτος μέλος δεν μετέφερε την οδηγία στο εθνικό του δίκαιο εγκαίρως.
Αραγε ο βιομήχανος στον οποίο ανήκαν οι εγκαταστάσεις φρόντισε να επικαιροποιήσει τη μελέτη ενδεχομένων κινδύνων μέσα στα τελευταία πέντε χρόνια, όπως ορίζει ρητά άρθρο της οδηγίας Seveso II;
Μπορούμε να αμφιβάλλουμε γι' αυτό, διότι κατά τη διάρκεια ενός σεμιναρίου που διεξήχθη επί γαλλικού εδάφους το 1999, το δίκτυο της Ευρωπαϊκής Ένωσης για το σεβασμό των δικαιωμάτων του περιβάλλοντος είχε εκφράσει ερωτηματικά για τα αίτια μιας σοβαρής διαρροής αμμωνίας στο εργοστάσιο της Grande Paroisse, το οποίο είχε θεωρηθεί ζώνη Seveso II, και είχε επισημάνει σφάλματα σχεδιασμού και έλλειψη αξιοπιστίας των υλικών.
Χρειάζεται να πούμε ότι δεν υπερίσχυσε στην περίπτωση αυτή η αρχή της προφύλαξης.
Πρέπει άραγε να υπενθυμίσουμε ότι η εν λόγω μελέτη κινδύνου συνιστά αναγκαία βάση για κάθε στρατηγική πρόληψης και καταπολέμησης κάθε είδους καταστροφής;
Έρχομαι τώρα στο κεντρικό θέμα της συζήτησης αυτής: ο έλεγχος της αστικοποίησης - η κ. Berθs μόλις αναφέρθηκε σε αυτό - γύρω από τις εγκαταστάσεις.
Η μαζική έκρηξη χημικών προϊόντων έπληξε όλον ανεξαιρέτως τον πληθυσμό: τους εργαζόμενους στο εργοστάσιο ασφαλώς, αλλά και τους κατοίκους γύρω από αυτό.
Το εργοστάσιο AZF ήταν ούτε λίγο ούτε πολύ μια ωρολογιακή βόμβα τοποθετημένη σε απόσταση μικρότερη των πέντε χιλιομέτρων από το κέντρο της Τουλούζης, η οποία αριθμεί 400 000 κατοίκους.
Δυστυχώς, το παράδειγμα αυτό καλπάζουσας συναστικοποίησης δεν είναι το μόνο στην Ευρώπη.
Εάν χαράξουμε δύο άξονες, έναν από το Λονδίνο έως το Μιλάνο, και έναν άλλο από την Κοπεγχάγη μέχρι τη Βαρκελώνη, με πλάτος 200 χλμ. σε κάθε πλευρά των διακλαδώσεων αυτού του νοητού X, θα διαπιστώσουμε ότι στον περιορισμένο αυτό χώρο συγκεντρώνεται το 65 % του ευρωπαϊκού πληθυσμού και το 80 % των βιομηχανικών εγκαταστάσεων της Ένωσης, συμπεριλαμβανομένων των επικίνδυνων εργοστασίων.
Στη Γαλλία, έχει ήδη ξεκινήσει σε εθνικό επίπεδο συζήτηση γύρω από τους κινδύνους που ελλοχεύουν σε αστικές περιοχές.
Πέρα από το πρωτοφανές αυτό δράμα που έζησε η Τουλούζη, τα 360 εκατομμύρια Ευρωπαίων πολιτών αναμένουν εδώ και τώρα τη διαμόρφωση μιας ουσιαστικής πολιτικής χωροταξίας.
Κύριε Πρόεδρε, κυρία Επίτροπε, αγαπητοί συνάδελφοι, θα ήθελα να ευχαριστήσω όλους και όλες εσάς που λάβατε το λόγο στο πλαίσιο αυτής της συζήτησης, διότι έχω την εντύπωση ότι έχουμε όλοι συναίσθηση, παρά τις κομματικές μας διαφορές, ότι πρέπει να στεκόμαστε ενωμένοι απέναντι στις συμφορές.
Κυρία Επίτροπε, η ανακοίνωση την οποία σας ζητούσαμε σήμερα αφορούσε προφανώς το ατύχημα που συνέβη στο εργοστάσιο αυτό αλλά και την αναμόρφωση της πολιτικής για την προστασία του περιβάλλοντος της Ένωσης διότι, κατά την άποψή μου, το θέμα βρίσκεται ακριβώς εκεί.
Συνέβη το ατύχημα του Seveso και ακολούθησε η οδηγία Seveso I.
Απεδείχθη ανεπαρκής.
Μετά το Bopal, προέκυψε η οδηγία Seveso II.
Δεν θα ήθελα να αρκεστούμε σε μια οδηγία Seveso III, όπως πολύ σωστά είπε η συνάδελφος, κ. Ries.
Νομίζω ότι πρέπει να αλλάξουμε τακτική: φάνηκε επιτέλους ότι η πρόχειρη αντιμετώπιση των προβλημάτων μετά από κάθε συμφορά έχει όρια.
Συμφωνώ ασφαλώς με την ανάγκη ενίσχυσης των υφιστάμενων ήδη μέτρων, πρέπει όμως να γνωρίζουμε πού να σταματήσουμε.
Γνωρίζουμε σήμερα, και η επικαιρότητα μας το αποδεικνύει με δραματικό τρόπο, ότι η επίτευξη "μηδενικού κινδύνου" είναι αδύνατη, το ίδιο αδύνατη είναι και η συνύπαρξη χημικής βόμβας και ανθρώπων.
Πρέπει λοιπόν να περάσουμε από το στάδιο της διαχείρισης του κινδύνου στο στάδιο της απομάκρυνσής του.
Ας μην δημαγωγούμε.
Η εν λόγω απομάκρυνση του κινδύνου δεν θα είναι εύκολη.
Δεν θα την επιτύχουμε με την πρώτη.
Υπάρχουν πολλά που πρέπει να γίνουν.
Πρώτον, τα μέσα.
Μέσα ευρωπαϊκά, μέσα προερχόμενα από τα κράτη μέλη τα οποία θα είναι σημαντικά και θα λειτουργούν ως συμπλήρωμα προφανώς των μέσων που θα διαθέσει η ίδια η βιομηχανία, διότι οι μεγάλες αυτές διεθνείς επιχειρήσεις πραγματοποιούν κέρδη, διότι τα γήπεδα που κατέχουν, λόγω της εγγύτητάς τους με τα αστικά κέντρα, έχουν μεγάλη έγγεια αξία και επίσης διότι, μετακομίζοντας, θα προβούν σε αναδιαρθρώσεις και σε ουσιαστικές λειτουργικές οικονομίες.
Χρειάζονται, λοιπόν, μέσα, πρέπει, όμως, επίσης να αποφευχθεί η ρήξη του κοινωνικού ιστού.
Οι άνθρωποι του εργοστασίου AZF κηδεύουν εδώ και μερικές ημέρες τους συναδέλφους τους.
Δεν επιθυμώ να προστεθεί στη δυστυχία τους η ανεργία: ας μην προσθέσουμε την κοινωνική κρίση, τη ρήξη του κοινωνικού ιστού στην περιβαλλοντική και ανθρώπινη αυτή συμφορά.
Θα πρέπει λοιπόν να κινητοποιήσουμε όλα τα μέσα για να βοηθήσουμε τους ανθρώπους αυτούς να μετακινηθούν μερικές δεκάδες χιλιόμετρα εάν το εργοστάσιο τεθεί σε προστατευόμενη ζώνη, ή να τους βοηθήσουμε να αλλάξουν επιχειρηματική δραστηριότητα εάν οι θέσεις εργασίας παραμείνουν στο ίδιο σημείο.
Ιδιαίτερα προσεκτικοί θα πρέπει να είμαστε επίσης στο θέμα της μετεγκατάστασης.
Η Ευρωπαϊκή Ένωση έδειχνε πάντοτε μεγάλη ευαισθησία στο ζήτημα της αλληλεγγύης και νομίζω ότι οι μεγάλοι βιομηχανικοί όμιλοι είναι απολύτως έτοιμοι να μετεγκατασταθούν, εξετάζουν όμως την εύκολη λύση της μετεγκατάστασής τους στον τρίτο κόσμο όπου δεν υπάρχει πρόβλεψη για προστασία του περιβάλλοντος, για κοινωνική προστασία.
Και στο σημείο αυτό επομένως, η Ευρωπαϊκή Ένωση οφείλει να κάνει ό,τι μπορεί για να αποτρέψει αυτού του είδους τη μετεγκατάσταση.
Ας μην στείλουμε τις βόμβες και τους κινδύνους μας αλλού.
Τέλος, θα ήταν καλό ίσως, με την ευκαιρία των μετεγκαταστάσεων αυτών, να αναρωτηθούμε σχετικά με τους σκοπούς των προϊόντων που κατασκευάζουν οι εν λόγω επιχειρήσεις.
Το εργοστάσιο που καταστράφηκε από την έκρηξη ήταν εργοστάσιο λιπασμάτων.
Υπάρχει λόγος σήμερα να εξακολουθούμε να στέλνουμε και άλλα νιτρικά στον υδροφόρο ορίζοντα του ευρωπαϊκού εδάφους;
Είναι επίσης καιρός ίσως να αναρωτηθούμε σχετικά με ορισμένες μεθόδους παραγωγής που είναι ενδεχομένως απαρχαιωμένες.
Κάνω έκκληση σε εσάς, κυρία Επίτροπε, και μέσω υμών, σε ολόκληρη την Επιτροπή, διότι έχει έρθει η ώρα της Ευρώπης να λάβει το λόγο.
Ο καθορισμός ενός γενικού πλαισίου αποτελεί σαφώς ευρωπαϊκή αρμοδιότητα.
Νομίζω ότι, εξαιτίας της σοβαρότητας των ατυχημάτων αυτών, της επανάληψής τους, του σχεδόν αναπόφευκτου χαρακτήρα τους, έχει καταστρατηγηθεί το σύμφωνο εμπιστοσύνης μεταξύ των Ευρωπαίων πολιτών και του κανονιστικού πλαισίου που υποτίθεται ότι έχουμε διαμορφώσει.
Νομίζω ότι πρέπει να αποκαταστήσουμε άμεσα την εμπιστοσύνη αυτή.
Νομίζω ότι πρέπει να αναμένουμε τώρα από την Επιτροπή συγκεκριμένες και σοβαρές προτάσεις.
Ας μην αρκεστούμε στη λήψη εξωραϊστικών μέτρων.
Είναι ανάγκη να ληφθούν πολιτικά μέτρα.
Κύριε Πρόεδρε, κυρία Επίτροπε, αγαπητοί συνάδελφοι, όπως και άλλοι συνάδελφοι της ίδιας περιφέρειας, ήμουν στην Τουλούζη τη στιγμή της έκρηξης.
Από εκείνη τη στιγμή και μετά, συνάντησα αρκετούς εργαζόμενους, κατοίκους και φίλους που επλήγησαν από την καταστροφή αυτή.
Θέλω να πω στο σημείο αυτό ότι, όταν μιλούμε για πόνο, τραυματικές εμπειρίες, συμφορά, μιλούμε για άνδρες και για γυναίκες, οι οποίοι πληγώθηκαν βαθιά και ο θυμός είναι ανάλογος της συμφοράς που τους έπληξε.
Θα ήθελα να αποτίσω φόρο τιμής στη μνήμη των θυμάτων.
Θα ήθελα επίσης να χαιρετίσω το προσωπικό του δήμου.
Όλα τα σωστικά συνεργεία, οι ιατρικές ομάδες, οι εργαζόμενοι στη Γαλλική Εταιρεία Ηλεκτρισμού και όλοι εκείνοι και εκείνες που, με τις ικανότητές τους, την καλή τους θέληση, διέθεσαν την ενέργειά τους στην υπηρεσία του κοινού συμφέροντος.
Σε κάτι τέτοιες στιγμές, ανακαλύπτουμε και πάλι τη σημασία που έχουν οι δημόσιες υπηρεσίες και το προσωπικό τους ως εργαλείο στην υπηρεσία του κοινού συμφέροντος.
Πολλοί πολιτικοί αρχηγοί έχουν εκφραστεί κατά της παράλογης εγκατάστασης χημικών εργοστασίων του τύπου αυτού κοντά σε μεγάλα αστικά κέντρα.
Είναι χρήσιμο να υπενθυμίσω στο σημείο αυτό ότι ανεξάρτητα από τον τόπο εγκατάστασης του τύπου αυτού βιομηχανίας, μέσα στα εργοστάσια αυτά εργάζονται γυναίκες και άνδρες.
Είτε βρίσκεται στην έρημο, είτε στο κέντρο των Βρυξελλών, εάν το εργοστάσιο ανατιναχθεί, δεκάδες εργαζόμενοι θα χάσουν τη ζωή τους.
Το πρώτο ζήτημα που καλούμαστε να επιλύσουμε είναι η μέγιστη δυνατή ασφάλεια των εργοστασίων αυτών.
Βεβαίως, η συζήτηση περί της θέσης εγκατάστασης των εργοστασίων συνεχίζεται.
Δεν μπορεί, όμως, να διεξαχθεί χωρίς να εξασφαλισθεί η μέγιστη δυνατή ενίσχυση των όρων ελέγχου και ασφαλείας.
Τίποτε δεν μπορεί να είναι όπως πριν.
Τάσσομαι υπέρ της αναθεώρησης των οδηγιών Seveso.
Ας διδαχθούμε από την καταστροφή αυτή για να ενισχύσουμε τις προδιαγραφές ασφαλείας και προστασίας του περιβάλλοντος.
Οφείλουμε να θεσπίσουμε νέους κανόνες πολύ πιο δεσμευτικούς όσον αφορά τις ευθύνες των εγκαταστάσεων αυτών σε περίπτωση ατυχήματος και κυρίως όσον αφορά τα μέσα που διαθέτουν οι οργανισμοί ελέγχου.
Το - δυστυχώς θλιβερό - ανέκδοτο είναι ότι ο οργανισμός ελέγχου που έχει την ευθύνη της περιφέρειας Νότου-Πυρηναίων διαθέτει 17 υπαλλήλους για τον έλεγχο περισσότερων από 2 000 επιχειρήσεων.
Τα πρώτα στοιχεία της έρευνας, βεβαίως -η έρευνα δεν έχει ακόμη ολοκληρωθεί, αλλά τέλος πάντων-, δείχνουν ότι και στην περίπτωση αυτή η διεύθυνση της επιχείρησης δεν έδειξε την απαιτούμενη υπευθυνότητα όσον αφορά τη διαχείριση των κινδύνων.
Οφείλουμε λοιπόν να διδαχθούμε από τα προφανή συμπεράσματα στα οποία καταλήγει.
Ανακαλύπτουμε μετά από την καταστροφή σε πολλούς νομούς σημαντικά κενά ασφαλείας στη χημική βιομηχανία.
Η διαδικασία αυτή αναθεώρησης οφείλει να συνοδεύεται από ευρωπαϊκή αποστολή διαφάνειας η οποία θα αναλάβει να κάνει έναν απολογισμό όσον αφορά την ασφάλεια σε ευρωπαϊκό επίπεδο.
Οι οργανισμοί ελέγχου οφείλουν να υποβάλλουν απολογισμό της δράσης τους.
Στην Τουλούζη, η έρευνα πρέπει να διεξαχθεί με απόλυτη διαφάνεια, δεν πρέπει να αποκλεισθούν από αυτή οι εργαζόμενοι και οι πολίτες.
Ζητώ συνεπώς από το Σώμα να αποφανθεί υπέρ μιας έκτακτης διαδικασίας αξιολόγησης των κινδύνων στην Ευρώπη και αναθεώρησης των οδηγιών.
Η Τουλούζη είναι σήμερα μια αναστατωμένη πόλη στο οικιστικό, στο ψυχολογικό επίπεδο, στο επίπεδο των άμεσων και έμμεσων συνεπειών για την απασχόληση και τις επιχειρήσεις που βρίσκονται κοντά στον τόπο της έκρηξης.
Η Τουλούζη έχει ανάγκη από οικονομική και υλικοτεχνική βοήθεια.
Η Ένωση οφείλει να δείξει έμπρακτα την αλληλεγγύη της κατά τις στιγμές κρίσης.
Με τη διάθεση κατ' εξαίρεση έκτακτης βοήθειας;
Δεν ξέρω.
Η Επιτροπή, πάντως, θα μπορούσε, για παράδειγμα, να επικοινωνήσει με την πόλη, με το νομό, με την περιφέρεια για να καταγράψει τις υλικοτεχνικές ανάγκες.
Υπό αυτές τις συνθήκες, η κινητοποίηση μηχανικών, ευρωπαϊκών ομάδων στήριξης, θα μπορούσε, σε συμβολικό επίπεδο αλλά και σε επίπεδο αποτελεσματικότητας, να αποτελέσει απόδειξη της δέσμευσης της Ευρωπαϊκής Ένωσης.
"Ποτέ ξανά!" .
"Ποτέ ξανά!" , αυτή είναι η κραυγή, το αίτημα δεκάδων χιλιάδων κατοίκων της Τουλούζης.
"Ποτέ ξανά!" ήταν η κραυγή των πολιτών που επλήγησαν από τη μαύρη παλίρροια την οποία προκάλεσε το ναυάγιο του Erika.
Για μια ακόμη φορά, η λογική του κέρδους, της μείωσης των θέσεων εργασίας και των επενδύσεων προκαλεί ανασφάλεια, οικολογικές και ανθρώπινες καταστροφές.
Για την αντιμετώπισή τους απαιτείται ακόμη μεγαλύτερη ρύθμιση του δημόσιου τομέα, ακόμη περισσότεροι κανόνες ελέγχου, ακόμη μεγαλύτερες χρηματοδοτήσεις.
Όπως γνωρίζουμε, αρχικά, το μένος των πολιτών στρέφεται κατά των ιθυνόντων της επιχείρησης, αλλά στην συνέχεια θα στραφεί εναντίον μας, ο θυμός τους θα έχει ως στόχο τους πολιτικούς υπευθύνους.
Έχουν δίκιο, αποστολή μας είναι η θέσπιση κανόνων υπέρ της κοινωνίας και όχι υπέρ της κυριαρχίας των ιδιωτικών συμφερόντων.
Κύριε Πρόεδρε, όπως ανέφερε με λύπη της η συνάδελφος, η κ. De Veyrac, αντιδήμαρχος της Τουλούζης, στις 21 Σεπτεμβρίου 2001, σημειώθηκε έκρηξη σε αποθήκη με νιτρικό αμμώνιο του χημικού εργοστασίου AZF της Τουλούζης, με αποτέλεσμα το θάνατο 29 ατόμων και τον τραυματισμό 2 500.
Μια τέτοια καταστροφή επιβάλλει στις αρμόδιες αρχές να ανακοινώσουν τα ακριβή αίτια της έκρηξης, τόσο από σεβασμό στα θύματα και στις οικογένειές τους όσο και για την ενημέρωση των πληθυσμών που κατοικούν κοντά σε ένα εργοστάσιο που εμπίπτει στο πεδίο εφαρμογής της οδηγίας Seveso.
Πρόκειται για ατύχημα, για κακόβουλη πράξη ή για τρομοκρατική ενέργεια;
Προτού κατηγορήσουμε τις χημικές βιομηχανίες για τη μη τήρηση της αρχής της προφύλαξης, ας σταθούμε στα λόγια των χημικών και των ειδικών για το νιτρικό αμμώνιο, οι οποίοι βεβαιώνουν πως ο ισχυρισμός ότι η έκρηξη οφείλεται στην αργή αποσύνθεση του προϊόντος είναι αβάσιμος.
Δεδομένου ότι το νιτρικό αμμώνιο είναι σταθερό προϊόν, οι ερευνητές παρατηρούν ότι η έκρηξη ενός τέτοιου προϊόντος δεν είναι δυνατή χωρίς τη συμβολή μιας πηγής υπερβολικής θερμότητας.
Αυτό προκύπτει και από τα παλαιότερα σοβαρά ατυχήματα στη Σιλεσία το 1921, στο Τέξας το 1947, στη Βρέστη της Γαλλίας, το 1947.
Επιπλέον, οι εκπρόσωποι του προσωπικού του εργοστασίου AZF αντικρούουν σθεναρά την περιγραφή ενός εργοστασίου-κάδου απορριμμάτων.
Όποια και αν είναι η αιτία, θα ήταν φρόνιμο να καταγραφούν τα πλέον επικίνδυνα εργοστάσια και να μεταφερθούν μακριά από κατοικημένες περιοχές.
Από την άλλη, δεν μπορεί να διανοηθεί κανείς ασφαλώς την πιθανότητα απαγόρευσης δια νόμου της εγκατάστασης χημικών βιομηχανιών που εγκυμονούν κινδύνους.
Αυτό θα τις υποχρέωνε να εγκατασταθούν στο εξωτερικό με οικονομικές και ηθικές συνέπειες που είναι εύκολο να φανταστούμε.
Θα πρέπει οπωσδήποτε να εκσυγχρονισθεί η ευρωπαϊκή νομοθεσία η οποία, καθώς θεσπίστηκε το 1982 και το 1996, δεν έχει αναδρομική ισχύ, να ενισχυθεί η επαγρύπνηση των υπηρεσιών και των αρχών ελέγχου όσον αφορά τις βιομηχανικές εγκαταστάσεις που εμπίπτουν στο πεδίο εφαρμογής της οδηγίας Seveso, ή ακόμη καλύτερα να ενισχυθεί η ασφάλεια όσον αφορά την πρόσβαση σε επικίνδυνα εργοστάσια.
Η στάση που θα τηρήσουμε εξαρτάται από τα αποτελέσματα της έρευνας η οποία ελπίζουμε να καταλήξει σε αδιαμφισβήτητα συμπεράσματα.
Κύριε Πρόεδρε, θα ήθελα να εκδηλώσω και να μοιραστώ με τους συναδέλφους μου τα συλλυπητήρια προς τις οικογένειες ενόψει της τραγωδίας η οποία συνέβη.
Συντάσσομαι επίσης με μερικές απόψεις συναδέλφων οι οποίοι προηγήθηκαν.
Όμως θα ήθελα να επιμείνω σε ένα σημείο: έχω την εντύπωση ότι το σύστημα που βασίζεται στην απαγόρευση, το σύστημα Seveso, δεν επαρκεί.
Οι τραγωδίες οι οποίες συμβαίνουν εσχάτως καταδεικνύουν ότι βιώνουμε φαινόμενα που μόνο με συνολική αντιμετώπιση μπορούν αν όχι να εξαλειφθούν, τουλάχιστον να περιοριστούν.
Το σημερινό θέμα είναι η χωροταξία.
Η Ευρώπη έχει ένα σύστημα παλιό και απηρχαιωμένο όπου όλοι οι λαοί ήθελαν να έχουν τις βιομηχανίες τους και φαινόταν πως η ποιότητα ζωής συνδεόταν με το ότι όλα έπρεπε να βρίσκονται συγκεντρωμένα.
Ένας λαός που θα είχε πολλά καταστήματα, πολλές βιομηχανίες και όλα αυτά μέσα σε ένα ευπρόσιτο πεδίο.
Ωστόσο, η κλίμακα, ο κίνδυνος και η διάσταση των επιχειρήσεών μας, σήμερα, δείχνουν τις σοβαρές αντιξοότητες που σημαίνει τούτο.
Επ' ουδενί μπορούμε να επιτρέπουμε διαρκώς να είναι επικουρική η χωροταξία.
Πρέπει να είμαστε ικανοί να επιλέξουμε βασικά στοιχεία ώστε να δημιουργήσουμε έναν ευρωπαϊκό χώρο ασφαλείας, κατά τον ίδιο τρόπο που γίνεται και σε άλλες πτυχές -όπως στην ασφάλεια των τροφίμων.
Πρέπει να αναγνωρίσουμε την ανάγκη ενός ευρωπαϊκού χώρου ασφαλείας στο χωροταξικό πεδίο.
Και τα κράτη να το δεχθούν.
Και με τον ίδιο τρόπο που οποιοσδήποτε χωροταξικός προγραμματισμός δέχεται τους φυσικούς προστατευόμενους χώρους, θα πρέπει να γίνουν δεκτά και ορισμένα μέτρα αυτού του τύπου.
Επ' αυτού λυπάμαι που, στην έκδοση που μας έφτασε από το Συμβούλιο για το πρόγραμμα περιβαλλοντικής δράσης -το έκτο-, αναφορικά με το οποίο υποβάλαμε προτάσεις για το αστικό περιβάλλον και τις κατοικημένες περιοχές, απαλείφθηκαν ορισμένες πτυχές που η Ομάδα μας θεωρεί σημαντικές.
Πιστεύουμε ότι επείγει να καθιερώσουμε περιβαλλοντολογικές στρατηγικές, να δρομολογήσουμε μελέτες κινδύνων, ακόμη και σε βιομηχανικά συγκροτήματα, να δημιουργήσουμε ειδικές βιομηχανικές περιοχές απομακρυσμένες από τις πόλεις, να επιβάλουμε ποινές σε εκείνους τους κατασκευαστές ή εκείνους τους δήμους οι οποίοι τυχόν επιτρέπουν τα πάντα στην οικοδόμηση και, βεβαίως, να ορίσουμε κάποιους δείκτες κινδύνου που να ενσωματωθούν σε μία ευρωπαϊκή πολιτική.
Κύριε Πρόεδρε, αγαπητοί συνάδελφοι, θα ήθελα καταρχάς, δια μέσου των συναδέλφων μας από την Τουλούζη που βρίσκονται εδώ, με πρώτο τον προεδρεύοντα της συνεδρίασης, να εκφράσουμε τη συμπάθεια και την αλληλεγγύη μας σε όλα τα θύματα της συμφοράς που έπληξε την Τουλούζη.
Θα ήθελα επίσης, όπως έπραξαν και άλλοι συνάδελφοι, να χαιρετίσω την αξιοθαύμαστη αλυσίδα διάσωσης, από επαγγελματίες και εθελοντές, που στήθηκε στην Τουλούζη και, κυρίως, τη μεγάλη αξιοπρέπεια που επέδειξαν οι κάτοικοι της πόλης στις ιδιαίτερα αντίξοες αυτές συνθήκες.
Αυτό που συνέβη στην Τουλούζη υπερβαίνει κάθε φαντασία.
Βεβαίως, ο απολογισμός είναι μικρός σε σύγκριση με την έκταση που θα μπορούσε να έχει αν λάβει κανείς υπόψη του την τρομακτική ισχύ της έκρηξης και τις ιδιαίτερα σημαντικές ζημιές που προκλήθηκαν σε πολύ μεγάλη ακτίνα γύρω από το σημείο της έκρηξης.
Νομίζω, όπως και ο Gιrard Onesta, ότι, καθώς δεν είναι δυνατή η επίτευξη του "μηδενικού κινδύνου" , και συγκεκριμένα του βιομηχανικού κινδύνου, οφείλουμε σήμερα να λάβουμε υπόψη μας την έκταση του κινδύνου και να αλλάξουμε τακτική, να εισαγάγουμε δηλαδή την αρχή της προφύλαξης στη χωροταξία.
Αυτό σημαίνει ότι, κάθε φορά που αυτό θα είναι εφικτό, και δυστυχώς δεν θα είναι εφικτό παρά σε ελάχιστες περιπτώσεις, θα πρέπει να εγκαθιστούμε αλλού τις επιχειρήσεις που εγκυμονούν κινδύνους, μεριμνώντας ταυτόχρονα - και νομίζω ότι και άλλοι ομιλητές εξέφρασαν την ίδια ανησυχία - για τη διατήρηση των θέσεων απασχόλησης.
Θα ήταν τελείως άδικο οι εργαζόμενοι στον βιομηχανικό τομέα να αντιμετωπίζουν δύο ειδών κινδύνους, τον κοινωνικό κίνδυνο, δηλαδή τον κίνδυνο της απώλειας θέσεων εργασίας, και τον βιομηχανικό κίνδυνο.
Πρόκειται, όμως, επίσης, και ίσως κυρίως, για τον έλεγχο της αστικοποίησης, διότι, δεν πρέπει να κρυβόμαστε, σε πολλές περιπτώσεις, οι κατοικημένες περιοχές επεκτάθηκαν μέχρι τις επιχειρήσεις.
Κοντά στο εργοστάσιο της Τουλούζης, υπήρχε ένα μεγάλο εμπορικό κέντρο.
Στη δική μου πόλη, στην οποία υπάρχει ένα εργοστάσιο παρόμοιο με αυτό της Τουλούζης, εκδίδονται ακόμη και σήμερα άδειες για την οικοδόμηση συγκροτημάτων κατοικιών σε απόσταση μικρότερη των 800 μέτρων από το εργοστάσιο.
Νομίζω λοιπόν, κυρία Επίτροπε, ότι το σχέδιο τροποποίησης της οδηγίας II πρέπει να λάβει υπόψη του τα ζητήματα αυτά χωροταξίας και, κυρίως, να αποδώσει ευθύνες, όχι μόνο στις επιχειρήσεις, αλλά και στις αιρετές αρχές που εκδίδουν οικοδομικές άδειες.
Τέλος, θα ήθελα με τη σειρά μου να επαναλάβω ότι αισθάνομαι ιδιαίτερα ανίσχυρος, ως ευρωβουλευτής, κάθε φορά που ερχόμαστε αντιμέτωποι με τέτοιες καταστροφές.
Νομίζω ότι η Ευρωπαϊκή Ένωση δεν διαδραματίζει το ρόλο που θα έπρεπε όταν προκύπτουν καταστροφές τέτοιας έκτασης.
Νομίζω ότι κάθε φορά που αναλαμβάνουμε στην αίθουσα αυτή τη δέσμευση να προσεγγίσουμε τους συμπολίτες μας, δεν πρέπει να λησμονούμε ότι δεν είμαστε παρόντες όταν βιώνουν στιγμές απόγνωσης και ανυπέρβλητων δυσκολιών.
Είχα απευθύνει την ακόλουθη ερώτηση στον Επίτροπο Barnier την επομένη των καταιγίδων του 1999, ερώτηση η οποία τίθεται και πάλι επιτακτικά.
Γνωρίζω ότι το κονδύλιο των πιστώσεων έχει καταργηθεί, αφού, όμως, έχει καταργηθεί, ας εξετάσουμε τουλάχιστον την ουτοπική περίπτωση, όπως είπε η κ. de Veyrac, της σύστασης ευρωπαϊκού σώματος πολιτικής προστασίας: όπως υπάρχει δύναμη ταχείας επέμβασης στο πλαίσιο του στρατού έτσι θα μπορούσε κάλλιστα να υπάρχει αντίστοιχη δύναμη για θέματα πολιτικής προστασίας.
Εδώ και χρόνια προβλέπουμε τους κινδύνους ατυχημάτων, εδώ και χρόνια ζούμε με το φόβο της καταστροφής, εδώ και χρόνια διαμαρτυρόμαστε κατά της εγκατάστασης των εργοστασίων αυτών μέσα στην αστική περιοχή της Τουλούζης.
Και μετά, όταν τελικά συμβαίνει το απευκταίο, η δυνατή έκρηξη που σε τραντάζει σε ακτίνα 20 χιλιομέτρων, ακολουθούν οι αντιφατικές πληροφορίες, το τοξικό νέφος, ο νομάρχης που προσπαθεί να προστατευθεί μένοντας σπίτι του, ενώ όλα τα τζάμια έχουν σπάσει, η ενστικτώδης αντίδραση - να βρω τα παιδιά μου στο σχολείο -, η αγωνία ενώ διασταυρώνεσαι με αυτοκίνητα που κινούνται αντίθετα, τα σπασμένα τζάμια των αυτοκινήτων, οι γεμάτοι αίματα οδηγοί που φορούν μάσκες, η χαρά να ξαναβρίσκεις τις κόρες σου, φοβισμένες, κρυμμένες σε μία από τις ελάχιστες αίθουσες των οποίων τα τζάμια δεν έχουν σπάσει, η ανακούφιση που σε βλέπουν.
Και κατόπιν, η επιστροφή, σε ένα σπίτι χωρίς τηλέφωνο, χωρίς δυνατότητα επικοινωνίας, και τέλος τα νέα για τους γνωστούς που έχουν υποστεί κλονισμό, έχουν τραυματιστεί ή νοσηλεύονται.
Λοιπόν, μετά από την αγωνία, τον φόβο, τον πόνο, έρχεται η ώρα του θυμού.
Πάνω από 5 000 άτομα ξεχυθήκαμε στους δρόμους της Τουλούζης την Τρίτη, πάνω από 3 000 συμμετείχαμε το Σάββατο στη διαδήλωση για να φωνάξουμε "Ποτέ ξανά!" .
Διότι η καταστροφή της Τουλούζης έφερε στο φως τα κακώς κείμενα.
Πρώτον, τα όρια της τοπικής αυτοδιοίκησης, και κυρίως των πολιτικών χωροταξίας.
Τα δημοτικά συμβούλια δεν χρησιμοποίησαν το σχέδιο χρήσης γης για να απομακρύνουν τον κίνδυνο από τις κατοικημένες ή εμπορικές περιοχές.
Δεν εφαρμόσθηκε κανένα σχέδιο εκτάκτων μέτρων.
Καμία διαβούλευση με τις τοπικές ενώσεις, με τους κατοίκους, παρά τις απειλές.
Οι εκλεγμένοι τοπικοί άρχοντες ευθύνονται εξίσου.
Η καταστροφή αυτή έφερε στο φως επίσης την πολιτική των βιομηχάνων οι οποίοι θυσιάζουν, στο βωμό του κέρδους, όχι μόνο την ασφάλεια των υπαλλήλων τους, αλλά και των κατοίκων των γύρω περιοχών.
Τέλος, έφερε στο φως τα κενά της οδηγίας Seveso και των πολιτικών που εφαρμόζει η Ευρωπαϊκή Ένωση.
Η καταστροφή αυτή δείχνει στην ουσία τα όρια της πολιτικής διαχείρισης του κινδύνου.
Η αναμόρφωση της ευρωπαϊκής νομοθεσίας είναι πλέον επιτακτική.
Δεν μπορούμε να ανεχθούμε άλλο την ύπαρξη τόσο μεγάλων κινδύνων.
Επιβάλλεται η εφαρμογή μιας πολιτικής απομάκρυνσης του κινδύνου.
Επιβάλλεται ο εκσυγχρονισμός της ευρωπαϊκής νομοθεσίας.
Η νομική ευθύνη των βιομηχάνων σε περίπτωση ατυχήματος πρέπει να ορισθεί με μεγαλύτερη σαφήνεια και να ενισχυθεί.
Τα κράτη μέλη οφείλουν να μεταφέρουν τις οδηγίες της Ευρωπαϊκής Ένωσης στο εθνικό τους δίκαιο, αλλά επίσης να σέβονται τις συναφείς με την προστασία του περιβάλλοντος ισχύουσες οδηγίες.
Πρέπει να αποδίδονται επίσης ευθύνες στους αρμόδιους για τη λήψη αποφάσεων σε πολιτικό επίπεδο.
Οι έλεγχοι πρέπει να καταστούν αυστηρότεροι και να αποδίδονται ευθύνες και στους αρμόδιους για τη διενέργεια ελέγχων, οι οποίοι πρέπει να διαθέτουν κατάρτιση ευρωπαϊκού επιπέδου.
Χημικές, αλλά και πυρηνικές, βόμβες βρίσκονται εγκατεστημένες κοντά στις περισσότερες ευρωπαϊκές πόλεις χωρίς να έχει προηγηθεί αξιολόγηση των κινδύνων.
Δεν θέλω να κάνω την Κασσάνδρα, δεν εύχομαι, όμως, σε κανέναν να βιώσει αυτά που ζήσαμε εμείς εκείνη την Παρασκευή 21 Σεπτεμβρίου, στην Τουλούζη.
Η σκέψη μου βρίσκεται κοντά στα θύματα της έκρηξης, εκείνους και εκείνες που βρήκαν το θάνατο ενώ εργάζονταν στο εργοστάσιο AZF της Τουλούζης, οι οποίοι προστίθενται στον μακρύ κατάλογο όσων χάνουν τη ζωή τους καθημερινά λόγω εργατικών ατυχημάτων, διότι οι επιχειρήσεις τους δίδουν προτεραιότητα στο κέρδος και όχι στην ασφάλεια.
Η σκέψη μου βρίσκεται επίσης κοντά σε όσες και όσους βρήκαν το θάνατο, στο δρόμο ή στο σπίτι τους, διότι το κράτος και οι δημοτικές αρχές δεν θέλησαν να εφαρμόσουν τα αναγκαία μέτρα ώστε το εργοστάσιο να μην αποτελεί πραγματική βόμβα, απειλή για όσους εργάζονται σε αυτό και για όσους κατοικούν γύρω από αυτό.
Όποια και αν είναι η αρχική αιτία της έκρηξης, δεν έπρεπε σε καμία περίπτωση να μετατραπεί σε πραγματική καταστροφή, και τούτο διότι απλώς δεν ελήφθησαν οι απαραίτητες προφυλάξεις.
Με σκοπό τη μείωση του κόστους, μειώθηκαν οι δαπάνες συντήρησης και αποθήκευσης, καταργήθηκαν θέσεις εργασίας, εις βάρος της ασφάλειας, ανατέθηκαν εργασίες σε υπεργολάβους που απασχολούν έκτακτο προσωπικό χωρίς κατάλληλη κατάρτιση.
Η ευθύνη ανήκει εξ' ολοκλήρου στον όμιλο TotalFinaElf, που ευθύνεται ήδη για το ναυάγιο του Erika.
Το να δίνει κανείς προτεραιότητα στο κέρδος εις βάρος της ασφάλειας συνιστά έγκλημα, συνιστά ανθρωποκτονία, και οι αρχές που το επέτρεψαν είναι συνεργοί αυτών που το διέπραξαν.
Ο όμιλος TotalFinaElf, που πραγματοποίησε το περασμένο έτος τα μεγαλύτερα κέρδη από κάθε άλλη γαλλική επιχείρηση μέχρι σήμερα, είχε τον κυνισμό να πετάξει 20 εκατομμύρια φράγκα στα θύματα για ζημιές οι οποίες εκτιμώνται με τους πλέον συντηρητικούς υπολογισμούς σε 8 δισεκατομμύρια.
Και δεν αναφέρομαι ασφαλώς στην οδύνη των οικογενειών των θυμάτων η οποία δεν μπορεί να αποτιμηθεί σε χρήμα.
Ο όμιλος Elf οφείλει να αποκαταστήσει όλες τις υλικές ζημιές, και κυρίως, προκειμένου να μην ξανασυμβεί το γεγονός αυτό, ούτε στην Τουλούζη, ούτε αλλού, στη Γαλλία, στην Ευρώπη, απαιτείται δρακόντειος έλεγχος αυτής της κατηγορίας επιχειρήσεων, με τη συμμετοχή των εργαζομένων και υπό την επιτήρησή τους.
Κύριε Πρόεδρε, μετά το ναυάγιο του Erika, τις καταιγίδες, το ατύχημα στην Τουλούζη, εύχομαι να μην χρειαστεί να προσθέσω και το Carling, ένα χημικό εργοστάσιο που βρίσκεται 50 χλμ σε ευθεία γραμμή από εδώ και κοντά στο σπίτι μου, στη Λορένη.
Πόσα ακόμη τέτοια θανατηφόρα ατυχήματα πρέπει να συμβούν, κυρία Επίτροπε, για να αναρωτηθούμε επιτέλους για το μέλλον της κοινωνίας μας, μιας κοινωνίας που παραπαίει, όπως ακριβώς ένα ακυβέρνητο πλοίο με ελαττωματικό αυτόματο πιλότο;
Για πόσο καιρό ακόμη θα δεχόμαστε, στο βωμό της απασχόλησης και της πανίσχυρης οικονομίας, να εξακολουθούν να συμβιώνουν οι πολίτες με τον κίνδυνο όπως στην Τουλούζη και αλλού;
Ενημερώθηκαν οι πολίτες για τους κινδύνους που διέτρεχαν;
Μάλλον όχι.
Αντιθέτως, οι πολίτες που γνώριζαν τον κίνδυνο, με τους οικολόγους επικεφαλής, ζητούν εδώ και χρόνια τη λήψη δραστικών μέτρων, την ενίσχυση της ασφάλειας των εργοστασίων και, ασφαλώς, το κλείσιμο αυτών που προκαλούν τους μεγαλύτερους κινδύνους.
Δυστυχώς, στην Τουλούζη, συνέβη το χειρότερο.
Ασφαλώς, και κυρίως μετά την 11η Σεπτεμβρίου και την απεχθή τρομοκρατική ενέργεια κατά των Ηνωμένων Πολιτειών, κανένα χημικό εργοστάσιο, κανένας σταθμός παραγωγής πυρηνικής ενέργειας δεν θα είναι ασφαλές, καθώς μπορεί να συμβούν τα χειρότερα.
Αυτό δεν πρέπει σε καμία περίπτωση να εμποδίσει τις χώρες μας, με επικεφαλής την Ευρωπαϊκή Ένωση, να σταθούν στο ύψος τους και να λάβουν μέτρα που θα εξασφαλίζουν τη μέγιστη δυνατή ασφάλεια των πολιτών στο χώρο εργασίας τους αλλά και στην καθημερινή τους ζωή.
Η οδηγία Seveso I απετέλεσε τεράστιο βήμα προόδου.
Η οδηγία Seveso II συνιστά μια βελτίωση, πρέπει όμως ακόμη να αποδείξει την αξία της, καθώς δεν έχει ουσιαστικά εφαρμοστεί μέχρι στιγμής.
Η έρευνα θα μας αποκαλύψει εάν, στην Τουλούζη, εφαρμόσθηκαν οι διατάξεις της, μπορούμε όμως να διατηρήσουμε τις αμφιβολίες μας.
Οι υπεύθυνοι δεν θεωρούσαν απίθανη μια τέτοια καταστροφή;
Δεν αρκεί απλώς σήμερα μια νέα οδηγία Seveso III στην Ευρώπη.
Όμως, καταρχάς, εύχομαι να μην υποκύψουμε στη δημαγωγία και να μην προσπαθήσουμε να πείσουμε τον κόσμο ότι, με ένα μόνο άγγιγμα του μαγικού ραβδιού, είναι δυνατή η μεταφορά των επικίνδυνων αυτών εργοστασίων αλλού, σε πιο σίγουρα, πιο απομακρυσμένα μέρη.
Δεν πρέπει να επιτρέψουμε σε καμία περίπτωση τη μετεγκατάσταση των εργοστασίων υψηλού κινδύνου σε αναπτυσσόμενες χώρες, όπως ακριβώς θα ήταν αυταπάτη να εξετάσουμε το ενδεχόμενο μετεγκατάστασης των εργοστασίων αυτών στην εξοχή.
Δεύτερον, οι ειδικές βιομηχανικές ζώνες πρέπει να έχουν σαφή όρια, καθώς - πρέπει να το υπενθυμίσουμε, κυρία Επίτροπε - έχουν διατεθεί σημαντικά ποσά και ευρωπαϊκά κεφάλαια για την αποκατάσταση των εγκαταλελειμμένων βιομηχανικών εγκαταστάσεων και την μετατροπή τους σε χώρους αναψυχής.
Θα ήταν καλό να χρησιμοποιηθούν οι χώροι αυτοί για τη μετεγκατάσταση των εργοστασίων με πιο αυστηρούς κανόνες.
Τρίτον, η Επιτροπή οφείλει να καταθέσει το ταχύτερο δυνατό το σχέδιο οδηγίας για την περιβαλλοντική ευθύνη, καθώς η οδηγία αυτή είναι ο μόνος τρόπος για να υποχρεωθούν οι αμελείς, ή ακόμα και μη συνεργάσιμοι, βιομήχανοι, να εφαρμόσουν τις δεσμευτικές προδιαγραφές.
Τέλος, πρέπει να αναρωτηθούμε τι είδους κοινωνία επιθυμούμε.
Θα επιτρέψουμε την παραγωγή χημικών μορίων των οποίων δεν γνωρίζουμε με ασφάλεια τις επιπτώσεις στην υγεία ή τους κινδύνους που ενδέχεται να παρουσιάσουν, κατά τη μεταφορά τους ή κατά την παραγωγή τους.
Το κοινωνικό μας πρότυπο πρέπει να αλλάξει προσανατολισμό, προκειμένου να εγγυηθούμε στις μελλοντικές γενιές ένα μέλλον που δεν θα είναι συνώνυμο της συμφοράς και του κινδύνου.
Κύριε Πρόεδρε, ο όμιλος TotalFinaElf ο οποίος ήδη ευθύνεται για ένα έγκλημα κατά του περιβάλλοντος με το ναυάγιο του πετρελαιοφόρου Erika, υποτροπιάζει, με τραγικό τρόπο, με την έκρηξη του εργοστασίου AZF της Τουλούζης: 29 νεκροί, περισσότεροι από 2 500 τραυματίες και όλος ο πληθυσμός της πόλης λαβωμένος.
Όπως και οι συνάδελφοί μου, συμμερίζομαι πλήρως την οδύνη των κατοίκων της Τουλούζης, και ιδιαίτερα την οδύνη των οικογενειών των θυμάτων.
Αλλά είναι καθήκον μας να καταβληθεί κάθε δυνατή προσπάθεια για την απόδοση ευθυνών.
Πρώτον, ευθύνη έχει ο όμιλος TotalFinaElf, που άφησε ενδεχομένως τα αποθηκευμένα λιπάσματα να μετατραπούν σε χημική βόμβα καθώς ήθελε να κάνει οικονομίες στις δαπάνες παραγωγής, στον έλεγχο, στην ασφάλεια.
Είναι ευθύνη του ομίλου TotalFinaElf να πληρώσει, να αποζημιώσει τα θύματα, και να εγγυηθεί τη χορήγηση του συνόλου των μισθών στους υπαλλήλους του, αντί να έχει το θράσος να αναγγέλλει παροχή βοήθειας προς τους κατοίκους ισοδύναμη με το σύνολο ενός μόνο μισθού, του ετήσιου μισθού του διευθύνοντος συμβούλου του.
Δεύτερον, ευθύνη έχουν οι δημόσιες αρχές, οι δημοτικές αρχές οι οποίες, για να εισπράττουν τον φόρο που καταβάλλουν οι επιχειρήσεις, επέτρεψαν την παραμονή χημικών εργοστασίων σε πυκνοκατοικημένες περιοχές.
Ευθύνη έχει και η ίδια η κυβέρνηση, η οποία περίμενε μέχρι το 1999 για να εφαρμόσει την - εμφανώς ανεπαρκή - οδηγία Seveso II, η οποία ψηφίστηκε το 1996.
Πρέπει να ενισχυθεί η νομοθεσία και η εφαρμογή της πρέπει να ελέγχεται από ανεξάρτητους ελεγκτές στο πλαίσιο δημόσιας υπηρεσίας.
Η ασφάλεια των ατόμων και του περιβάλλοντος είναι πολύ σημαντική υπόθεση για να αφεθεί στα χέρια των μετόχων και των κερδοσκόπων.
Εναπόκειται στους κατοίκους, στους εργαζομένους, στα συνδικαλιστικά σωματεία και στις ενώσεις να καθορίσουν, με δημόσιο και δημοκρατικό διάλογο, ποια παραγωγή είναι κοινωνικά χρήσιμη ή ποια κρίνεται υπερβολικά επικίνδυνη.
Η επιλογή αυτή δεν πρέπει να αφεθεί στη διακριτική ευχέρεια αυτών που αποδείχθηκαν ανίκανοι να προστατεύσουν ανθρώπινες ζωές.
Είναι αρμοδιότητα της δημόσιας αρχής, υπό τον έλεγχο των πολιτών και των εργαζομένων.
Ας μην επιτρέψουμε άλλο στον νόμο του κέρδους να ρυπαίνει και να δολοφονεί.
Ναι, ποτέ ξανά!
.
(ΕΝ) Κύριε Πρόεδρε, θα πρέπει να σας υπενθυμίσω καταρχάς ότι δεν γνωρίζουμε ακόμη τα ακριβή αίτια και τα γεγονότα που προηγήθηκαν της έκρηξης.
Εκτιμάται ότι μπορεί να χρειαστεί ένας ολόκληρος χρόνος προτού μάθουμε όλες τις λεπτομέρειες σχετικά με τα αίτια του ατυχήματος.
Είναι σημαντικό να θυμόμαστε ότι πρώτα από όλα πρέπει να δούμε τι ακριβώς συνέβη και τι προκάλεσε το τρομερό αυτό ατύχημα στην Τουλούζη.
Δεύτερον, θα ήθελα να αναφερθώ στις ευθύνες, τις οποίες έχουν, πρώτα-πρώτα, οι φορείς εκμετάλλευσης επικίνδυνων εγκαταστάσεων.
Η νομοθεσία δεν μπορεί να επιλύσει όλα τα συναφή προβλήματα.
Στη συγκεκριμένη περίπτωση πρέπει να προσδιορισθούν επακριβώς οι ευθύνες - που όντως έχουν οι φορείς εκμετάλλευσης του εν λόγω εργοστασίου.
Ένα από τα βασικά προβλήματα είναι η λεγόμενη επέκταση των οικιστικών περιοχών - το πρόβλημα του χωροταξικού σχεδιασμού.
Το εργοστάσιο αυτό άρχισε να λειτουργεί κατά τη δεκαετία του 1920.
Όπως γνωρίζετε, η οδηγία Seveso II αφορά νέες εγκαταστάσεις, καθώς και κανόνες περί ενημέρωσης του κοινού, κλπ.
Γνωρίζετε επίσης ότι είναι ένα ιδιαίτερα λεπτό ζήτημα για τα κράτη μέλη, και μέχρι στιγμής την ευθύνη για τον χωροταξικό σχεδιασμό είχαν οι εθνικές, περιφερειακές και τοπικές αρχές.
Είναι, επομένως, ιδιαίτερα λεπτό ζήτημα και δεν είμαστε ακόμη εξουσιοδοτημένοι να λαμβάνουμε αποφάσεις για όλες τις συναφείς πτυχές.
Τι μπορούμε και τι πρέπει να κάνουμε λοιπόν σε περιπτώσεις σαν και αυτή;
Πρέπει να μεριμνούμε για τον εκσυγχρονισμό της νομοθεσίας μας και να προσπαθούμε να προνοούμε και να προβλέπουμε τις βελτιώσεις που χρειάζεται η νομοθεσία μας για την αποφυγή παρόμοιων ατυχημάτων, αν και γνωρίζουμε ότι δεν θα είμαστε ποτέ σε θέση να αποτρέψουμε όλα τα ατυχήματα.
Δυστυχώς, είναι πολύ πιθανό να έρθουμε αντιμέτωποι ξανά με παρόμοια ατυχήματα, οφείλουμε όμως να κάνουμε ό,τι περνά από το χέρι μας για να το αποφύγουμε.
Για αυτόν ακριβώς το λόγο, μόλις διαλευκανθούν τα αίτια του εν λόγω ατυχήματος, θα προβούμε σε ανοιχτή και διαφανή διαβούλευση και συζήτηση με τα κράτη μέλη και με όλους τους ενδιαφερόμενους για να δούμε τι μπορεί να γίνει προκειμένου να βελτιώσουμε τις ήδη υπάρχουσες οδηγίες και να τις καταστήσουμε αποτελεσματικότερες όσον αφορά την πρόληψη παρόμοιων ατυχημάτων.
Πρέπει επίσης να προχωρήσουμε με ό,τι διαθέτουμε ήδη - την τροποποιημένη οδηγία Seveso II - με αφορμή παλαιότερα ατυχήματα.
Δεν πρέπει να σημειωθούν καθυστερήσεις όσον αφορά την τροποποίηση της οδηγίας, πρέπει, όμως, επίσης να ασχοληθούμε οπωσδήποτε με την παρακολούθηση των ερευνών του ατυχήματος ώστε να εξασφαλίσουμε ότι κάνουμε ό,τι είναι δυνατό βάσει της υφιστάμενης νομοθεσίας για να μην επιτρέψουμε να ξανασυμβεί κάτι τέτοιο.
Η ιδέα του κ. Savary περί εφαρμογής της αρχής της προφύλαξης στον χωροταξικό σχεδιασμό συνιστά ένα εξαιρετικό σημείο εκκίνησης, και σκοπεύουμε να δώσουμε συνέχεια στη συγκεκριμένη πρόταση.
Θα ήθελα επίσης να σας ενημερώσω για το τι γίνεται μόλις σημειωθεί παρόμοιο ατύχημα σε κάποιο από τα κράτη μέλη.
Όπως γνωρίζετε, διαθέτουμε μια μονάδα πολιτικής προστασίας η οποία κινητοποιείται πάραυτα για να προσφέρει στο κράτος μέλος που επλήγη βοήθεια και υποστήριξη μέσω ενός δικτύου εμπειρογνωμόνων διαφόρων ειδικοτήτων από όλα τα κράτη μέλη.
Η Γαλλία δεν ζήτησε βοήθεια από την εν λόγω μονάδα πολιτικής προστασίας.
Έχουμε προσπαθήσει να ενισχύσουμε τις δραστηριότητες πολιτικής προστασίας της μονάδας αυτής, για παράδειγμα, με κοινή κατάρτιση και αποτελεσματικότερη δικτύωση μεταξύ επιστημόνων όλων των ειδικοτήτων.
Αναφέρω χαρακτηριστικά ότι πήγα στη Βρετάνη μόλις σημειώθηκε η διαρροή πετρελαίου από το Erika, όταν η Γαλλία χρειάστηκε βοήθεια για τον καθαρισμό των πουλιών.
Είναι δυνατή η συνεργασία σε τόσο ειδικευμένους τομείς στην Ευρώπη για τη σύσταση μονάδων άμεσης κινητοποίησης.
Σε παρόμοιο ατύχημα, η Γαλλία έλαβε κάθε δυνατή βοήθεια από ειδικούς άλλων κρατών μελών.
Μια ενισχυμένη μονάδα πολιτικής προστασίας που χρησιμοποιείται κατά τον βέλτιστο δυνατό τρόπο μπορεί να προσφέρει άμεση βοήθεια και να αναλαμβάνει άμεση δράση όταν σημειώνονται παρόμοια ατυχήματα.
Σκοπεύουμε οπωσδήποτε λοιπόν να δώσουμε συνέχεια στο θέμα προσεκτικά και συντονισμένα, σε συνεργασία με τα κράτη μέλη, ώστε να δούμε ποιες σημαντικές ελλείψεις υπάρχουν στον τομέα της πρόληψης.
Όπως όλοι αναφέρατε, η σκέψη μας συνοδεύει τα θύματα, τα μέλη των σωστικών συνεργείων, τους συγγενείς και τους κατοίκους της πόλης της Τουλούζης.
Θα εξακολουθήσουμε να προσφέρουμε τη βοήθεια και την υποστήριξή μας.
Σας ευχαριστώ πολύ, κυρία Επίτροπε.
Η συζήτηση έληξε.
Αξιολόγηση και διαχείριση του περιβάλλοντος θορύβου
Η ημερήσια διάταξη προβλέπει τη συζήτηση της σύστασης για τη δεύτερη ανάγνωση (A5-0296/2001), εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την κοινή θέση του Συμβουλίου εν όψει της έγκρισης οδηγίας του Ευρωπαϊκού Κοινοβουλίου και του Συμβουλίου που αφορά την αξιολόγηση και τη διαχείριση του περιβάλλοντος θορύβου (6660/1/2001 - C5-0245/2001 - 2000/0194(COD)) (εισηγητής: κ. de Roo).
- (NL) Κυρία Πρόεδρε, κύριε Επίτροπε, συνάδελφοι, οι πολίτες μας ενοχλούνται όλο και περισσότερο από τον θόρυβο.
Πριν από 10 χρόνια, η Ευρωπαϊκή Επιτροπή εκτιμούσε ότι το ένα τέταρτο των πολιτών μας επιβαρυνόταν από τον θόρυβο.
Σήμερα, η Ευρωπαϊκή Υπηρεσία Περιβάλλοντος διαπιστώνει ότι το 30% των Ευρωπαίων υποφέρει από τον θόρυβο.
Πρόκειται για αύξηση 20% μέσα σε 10 χρόνια.
Στη χώρα μου, την Ολλανδία, το ποσοστό ενόχλησης από τον θόρυβο φτάνει μάλιστα το 43%.
Πάνω από 10 εκατομμύρια πολίτες στην Ευρώπη έχουν διαταραχές στον ύπνο.
Όλοι οι πολίτες στην Ευρώπη έχουν δικαίωμα στην ίδια προστασία έναντι του νοσηρού θορύβου.
Δυστυχώς, οι Υπουργοί Περιβάλλοντός μας έχουν διαφορετική προσέγγιση.
Δυστυχώς, το Συμβούλιο δεν αποφάσισε να συμφωνήσει με την πρόταση της μεγάλης πλειοψηφίας του Ευρωπαϊκού Κοινοβουλίου, κατά την πρώτη ανάγνωση, για την έκδοση τεσσάρων θυγατρικών οδηγιών: θυγατρικών οδηγιών για τους αυτοκινητόδρομους, την εναέρια κυκλοφορία, τους σιδηρόδρομους και τα εργοστάσια.
Γι' αυτό, η Επιτροπή Περιβάλλοντος προτείνει εκ νέου τέσσερις θυγατρικές οδηγίες.
Το Ευρωπαϊκό Κοινοβούλιο προβαίνει σε μία συνδυασμένη προσέγγιση!
Πρόκειται για τη μείωση του θορύβου των ευρωπαϊκών αεροσκαφών και την επιβολή των ίδιων προδιαγραφών θορύβου γύρω από τους πολυσύχναστους αερολιμένες, προκειμένου να προστατευθούν οι πολίτες μας.
Πρόκειται για τη μείωση του θορύβου των ευρωπαϊκών φορτηγών και αυτοκινήτων και την εφαρμογή των ίδιων προδιαγραφών θορύβου κατά μήκος των πολυσύχναστων δρόμων.
Πρόκειται για τον περιορισμό του θορύβου των ευρωπαϊκών τρένων και την εφαρμογή των ίδιων προδιαγραφών θορύβου κατά μήκος των πολυσύχναστων σιδηροδρομικών γραμμών.
Πρόκειται για τον περιορισμό του θορύβου στα εργοστάσια και για τη φροντίδα, ώστε αυτός ο θόρυβος να περιοριστεί ακόμη περισσότερο στον εξωτερικό χώρο.
Το Συμβούλιο ακολούθησε την προσέγγιση του ολλανδού Υπουργού Περιβάλλοντος, κ. Jan Pronk, ότι δηλαδή ο θόρυβος αποτελεί τοπικό μόνο πρόβλημα.
Οι Υπουργοί Περιβάλλοντός μας εκθέτουν τους πολίτες σε όλο και περισσότερο θόρυβο.
Όσον αφορά τον θόρυβο της οδικής κυκλοφορίας, των αεροσκαφών και των τρένων, οι υπουργοί Περιβάλλοντος παρουσίασαν μόνο μία ανίσχυρη δήλωση, αλλά καμία δεσμευτική νομοθεσία.
Επί του παρόντος, υπάρχει μόνο ένας περιορισμένος αριθμός ευρωπαϊκών προδιαγραφών θορύβου, όπως οι προδιαγραφές για τις οικιακές συσκευές, τις χορτοκοπτικές μηχανές και τις γραμμές υψηλής ταχύτητας.
Απαιτείται η επείγουσα συζήτηση ευρωπαϊκών προδιαγραφών θορύβου για τα αεροσκάφη.
Η παγκόσμια οργάνωση ICAO προτείνει μόνο μία περιορισμένη μείωση του θορύβου για τα νέα αεροσκάφη.
Από τεχνικής άποψης είναι δυνατή μία πολύ μεγαλύτερη μείωση και η Ευρώπη πρέπει να την καταστήσει υποχρεωτική.
Για τα φορτηγά και για τα αυτοκίνητα ή δεν υφίστανται ευρωπαϊκές προδιαγραφές ή αυτές είναι πολύ χαλαρές.
Η οδηγία για τους τροχούς των αυτοκινήτων αποτελεί ένα καλό σχετικό παράδειγμα.
Υπάρχουν τροχοί περιορισμένου θορύβου στην ευρωπαϊκή αγορά, αλλά δεν προτείνονται ακόμη με επιμονή.
Με τη χρήση ασφάλτου περιορισμένου θορύβου, είναι δυνατόν να επιτευχθεί τεράστια μείωση του θορύβου κατά 10 έως 13 ντεσιμπέλ.
Αυτές οι τεχνικές δυνατότητες πρέπει να εισαχθούν στην ευρωπαϊκή πολιτική.
Πέραν των ευρωπαϊκών προδιαγραφών για τα τρένα μεγάλης ταχύτητας, χρειάζονται, επίσης, προδιαγραφές και για τα συνηθισμένα επιβατικά τρένα και για τα τρένα μεταφοράς εμπορευμάτων.
Το Συμβούλιο συμφώνησε με τον εναρμονισμό της μέτρησης και του υπολογισμού του θορύβου.
Σχετικά υπάρχουν στην Ευρώπη 51 διαφορετικές μέθοδοι.
Αυτές περιορίζονται με την ίδια οδηγία σε δύο: Lden en Lnight.
Δυστυχώς, το Συμβούλιο άφησε, εν προκειμένω, ορισμένα κενά.
Η Επιτροπή Περιβάλλοντος προτείνει την κάλυψή τους.
Αλλά και η πλειοψηφία της Επιτροπής Περιβάλλοντος άφησε, επίσης, μία μικρή σειρά από κενά.
Για το λόγο αυτό, η Ομάδα των Πρασίνων, από κοινού με την Ομάδα των Σοσιαλιστών, προτείνουν τέσσερις επιπλέον τροπολογίες.
Πρέπει να μπορεί να μετρηθεί κάπως λιγότερο υψηλό επίπεδο θορύβου.
Η Ευρωπαϊκή Επιτροπή συμφωνεί, επίσης, με την άποψη αυτή και καλώ τον Επίτροπο να το επιβεβαιώσει δημόσια.
Στην κοινή θέση αναφέρεται ότι στόχο των σχεδίων δράσης αποτελεί η ανακούφιση από το θόρυβο.
Σε απλά ολλανδικά αυτό σημαίνει τοιχία εναντίον του θορύβου και διπλά τζάμια.
Αλλά αυτό δεν επαρκεί.
Τα σχέδια δράσης πρέπει να προσανατολίζονται προς τη μείωση του θορύβου.
Η πλειοψηφία της Επιτροπής Περιβάλλοντος συμφωνεί με την πρόταση του Συμβουλίου ότι ένα κράτος μέλος πρέπει να διαθέτει τη δυνατότητα να αποκλίνει από το δείκτη θορύβου Lden.
Αυτό σημαίνει ότι αυτός πλέον δεν θα μετράται κατά εναρμονισμένο τρόπο, αλλά ότι η επιπλέον προστασία κατά τη νύχτα μπορεί να περιοριστεί κατά 10 φορές και, συγκεκριμένα, από 8 σε 6 ώρες.
Αυτό αποτελεί παραχώρηση στις ομάδες άσκησης πίεσης και δεν έχει καμία σχέση με τις πολιτισμικές διαφορές μεταξύ των λαών μας.
Ακριβώς, αυτό το οκτάωρο διάστημα ύπνου είναι ουσιώδους σημασίας για τον καθένα.
Για το λόγο αυτό, καταθέσαμε για το σημείο αυτό μία κοινή τροπολογία.
Καλώ όλους τους συναδέλφους μου να μελετήσουν για άλλη μία φορά καλά αυτή την υπόθεση και την Τετάρτη να μην υποχωρήσουν στις ομάδες άσκησης πίεσης αλλά να θέσουν ως προτεραιότητα την προστασία της υγείας των πολιτών μας.
Κύριε Πρόεδρε, ο περιβάλλων θόρυβος αποτελεί ένα ιδιαίτερα παλιό περιβαλλοντικό πρόβλημα, το οποίο, για μεγάλο διάστημα, δεν λαμβανόταν σοβαρά υπόψη.
Εντούτοις, πρόκειται για ένα πρόβλημα με το οποίο έρχονται αντιμέτωποι καθημερινά πολλοί ευρωπαίοι πολίτες.
Η οικονομική ζημία είναι ακόμη μεγαλύτερη: δεκάδες δις ευρώ, ετησίως.
Επιδοκιμάζω θερμά την προτεινόμενη οδηγία, όπως και τη σύσταση του εισηγητή να καταστεί οδηγία-πλαίσιο.
Το Ευρωπαϊκό Κοινοβούλιο έχει συζητήσει πολύ για αυτήν την οδηγία και το τελευταίο διάστημα διερωτήθηκα, δυστυχώς, κατά πόσο οι συμμετέχοντες στη συζήτηση ανέγνωσαν καλά την πρόταση.
Κυρίως, και το επαναλαμβάνω ακόμη μία φορά, δεν πρόκειται για την επιβολή παντού στην Ευρώπη των ίδιων προδιαγραφών θορύβου.
Η Ευρώπη, και αυτό είναι αλήθεια, παρουσιάζει μεγάλη πολιτισμική ποικιλομορφία, πράγμα που σημαίνει ότι κάτι που σε μία χώρα θεωρείται ενοχλητικό σε άλλα κράτη μέλη πιθανόν να μην προκαλεί επιβάρυνση.
Δεν θέλω να επιμείνω άλλο σε αυτήν την ποικιλομορφία, επειδή δεν πρόκειται να συζητήσουμε για αυτή σήμερα.
Για τι πρόκειται, επομένως;
Πρόκειται για τη μέτρηση του θορύβου.
Αυτό σημαίνει ότι η μέτρηση του θορύβου σε όλη την Ευρωπαϊκή Ένωση πρέπει να μετράται με τον ίδιο τρόπο.
Γι' αυτό, πρέπει να οριστεί μία μέθοδος και με αυτή τη μέθοδο να μπορέσουν μετά να σχεδιαστούν χάρτες.
Ο πληθυσμός, στη συνέχεια, πρέπει να ενημερωθεί για το τι θα θεωρείται υπερβολικός θόρυβος.
Βάσει αυτής της ενημέρωσης, σχετικά με τον ίδιο τρόπο μέτρησης σε όλη την Ευρώπη και σύμφωνα με τις ίδιες μεθόδους, θα είναι δυνατόν να αναπτυχθούν σχέδια δράσης σε τοπικό επίπεδο.
Επομένως, για άλλη μία φορά, κύριε Πρόεδρε, και παραθέτω σχετικά την ανακοίνωση της Ευρωπαϊκής Επιτροπής, στόχος δεν είναι ο καθορισμός ορίων που θα ισχύουν σε όλη την Ευρωπαϊκή Ένωση.
Πρέπει οπωσδήποτε να προληφθούν καταστάσεις σαν αυτές που υφίστανται σήμερα, για παράδειγμα, στη δική μου περιοχή διαμονής.
Επειδή δεν είναι δυνατόν σε μία περιοχή της Ευρώπης, στην περιφέρειά μου στο Μάαστριχτ, ένα αεροδρόμιο να μην μπορεί να επεκταθεί περαιτέρω, ενώ μόλις 30 χιλιόμετρα πιο πέρα, στο Βέλγιο, εξαιτίας περισσότερο επιεικών απαιτήσεων, να είναι δυνατό ανενόχλητα να αρχίσει να λειτουργεί ένα νέο αεροδρόμιο.
Ο πληθυσμός σχετίζεται άμεσα με αυτό.
Νομίζω ότι το "shoppen" αποτελεί στρέβλωση της αγοράς και ότι οι ευρωπαϊκές αεροπορικές εταιρείες δεν πρέπει να μπορούν να κάνουν πλέον χρήση του.
Η εναρμόνιση των μεθόδων μέτρησης πραγματοποιείται βάσει μιας μεθόδου, η οποία λαμβάνει υπόψη της, και αυτό πρέπει να το εξηγήσω για άλλη μία φορά στους συναδέλφους, τις διαφορές μεταξύ "ημέρας" και "νύχτας" , την πυκνότητα του πληθυσμού, αλλά και τις πολιτισμικές ποικιλομορφίες, κάτι που σημαίνει ότι στην Πορτογαλία ή την Ισπανία είναι δυνατόν να οριστούν διαφορετικές ώρες "ημέρας" και "νύχτας" .
Στον Νότο ανησυχούν για τη διαταραχή του ρυθμού ζωής.
Αυτός ο ρυθμός, όμως, δεν αποτελεί δεδομένο.
Θα ήθελα να εκφράσω την προσωπική μου άποψη για ένα ακόμη σημείο.
Για τα υπόλοιπα σημεία, μίλησα εξ ονόματος της Ομάδας μου.
Πραγματοποιήθηκε μεγάλη συζήτηση για το κατά πόσο πρέπει να εμπίπτουν στο πεδίο της οδηγίας τα στρατιωτικά αεροδρόμια.
Αν και αυτό το σημείο διαγράφηκε αμέσως από την οδηγία, επανήλθε εντούτοις στη συζήτηση από τον εισηγητή.
Κατά τη γνώμη μου - και δεν είναι δυνατόν να το εξηγήσω αλλιώς - πιστεύω έντονα ότι πρέπει να μετράται ο θόρυβος και στα στρατιωτικά αεροδρόμια.
Βέβαια, αυτή τη στιγμή όλοι πιστεύουν ότι πρέπει να δοθεί πράσινο φως στην στρατιωτική εναέρια κυκλοφορία.
Και εγώ υποστηρίζω κάτι τέτοιο, αλλά αυτό δεν σημαίνει ότι δεν πρέπει να μετράται ο θόρυβος.
Αυτό δεν έχει καμία σχέση με την κατάσταση.
Οι περισσότερες προτάσεις είναι επαναλήψεις της αρχικής πρότασης της Επιτροπής.
Νομίζω ότι σε αυτό το σημείο δεν τίθενται μεγάλα προβλήματα.
Κύριε Πρόεδρε, αγαπητοί συνάδελφοι, όπως και κατά την πρώτη ανάγνωση και τις συζητήσεις και ψηφοφορίες στην Επιτροπή Περιβάλλοντος, Δημόσιας Υγείας και Πολιτικής των Καταναλωτών, η Ομάδα μου υποστηρίζει τη γραμμή που ακολουθεί ο εισηγητής.
Τα πιο επίμαχα σημεία, δηλαδή ο περιβαλλοντικός θόρυβος στα αεροδρόμια και τα στρατιωτικά αεροδρόμια έχουν διευθετηθεί στην ανάγνωση αυτή.
Η κοινή θέση υπολείπεται σε σχέση με τις πιο συγκεκριμένες διατυπώσεις της πρότασης της Επιτροπής και είναι ακόμη λιγότερο δυναμική όσον αφορά τις απαιτήσεις που θέτει το Κοινοβούλιο στην ευρωπαϊκή πολιτική για την καταπολέμηση του θορύβου.
Για παράδειγμα, η κοινή θέση διαγράφει όλες τις καθορισμένες προθεσμίες εντός των οποίων πρέπει να εκπονηθούν και να εγκριθούν οι χάρτες θορύβου.
Το ίδιο ισχύει και για τα σχέδια δράσης.
Επομένως, η Ομάδα μου θεωρεί ως επείγουσα την αποδοχή και έγκριση όλων των τροπολογιών βάσει των οποίων επαναφέρονται αυτές οι συγκεκριμένες ημερομηνίες.
Ένα άλλο σημείο είναι η πληροφόρηση.
Σύμφωνα με την τροπολογία 22, τα κράτη μέλη πρέπει να μεριμνούν ώστε οι χάρτες θορύβου και τα σχέδια δράσης να δημοσιεύονται στο Διαδίκτυο το αργότερο δύο μήνες μετά την έγκριση.
Αυτό είναι πολύ σημαντικό για εμάς.
Πιστεύω ότι μπορούμε να διεξάγουμε γενικές συζητήσεις για τους τρόπους με τους οποίους θα φέρουμε την Ευρώπη πλησιέστερα στους πολίτες μόνο όταν, στην περίπτωση πολύ συγκεκριμένων πολιτικών προτάσεων, δεν διστάζουμε να εφαρμόζουμε στην πράξη και την πολιτική πληροφόρησης.
Κατά τη γνώμη μου, το βασικό θέμα είναι - το ανέφεραν οι δύο προηγούμενοι ομιλητές - αν θα κατορθώσουμε να προωθήσουμε τις θυγατρικές οδηγίες.
Θεωρώ ήδη ως σημάδι προόδου το γεγονός ότι υπάρχουν εναρμονισμένες μέθοδοι για τη μέτρηση του θορύβου και κοινοί δείκτες θορύβου.
Αυτό όμως δεν μπορεί να είναι παρά μια αρχή.
Ποιο μήνυμα μεταδίδουμε στους ανθρώπους όταν περιγράφουμε, μεν, το πρόβλημα, δεν θεσπίζουμε, όμως, συγκεκριμένα μέτρα και για την επίλυσή του;
Πιστεύω ότι από την άποψη αυτή χρειάζεται χρονικός περιορισμός.
Δεν μπορούμε να αναμένουμε επ' άπειρον τη θέσπιση των επόμενων μέτρων στον τομέα αυτό.
Γι' αυτό η Ομάδα μου υπέγραψε, από κοινού με την Ομάδα των Πρασίνων, την πρόταση για υποβολή των θυγατρικών οδηγιών εντός τριετίας.
Κύριε Πρόεδρε, πριν από 100 χρόνια στις πόλεις μας αντηχούσε ο ήχος των σιδερένιων τροχών και των σιδερένιων πετάλων των αλόγων καθώς διέσχιζαν τους λιθόστρωτους δρόμους.
Υποψιάζομαι ότι θα έκαναν τρομακτικό θόρυβο.
Ωστόσο, η σύγχρονη κοινωνία φαίνεται να έχει ακόμη περισσότερο θόρυβο με όλα αυτά τα μηχανήματα, τα στερεοφωνικά συγκροτήματα, τα αεροπλάνα, τα τρένα και, κυρίως, τους αυτοκινητόδρομους.
Υποστηρίζω πλήρως τη μείωση του θορύβου και την προσπάθεια να καταστεί η ζωή μας πιο ευχάριστη, γαλήνια και ήρεμη.
Υποστηρίζω τις προτάσεις της Επιτροπής περί κοινών μετρήσεων, ώστε να γνωρίζουμε όλοι τι βλέπουμε και τι ακούμε σε ολόκληρη την Ευρωπαϊκή Ένωση.
Υποστηρίζω την ιδέα της χαρτογράφησης του θορύβου και είμαι υπέρ της θέσπισης νομοθεσίας στο πλαίσιο της ενιαίας αγοράς για την εισαγωγή οριακών τιμών όσον αφορά το θόρυβο που προκαλείται από νέα μηχανήματα τα οποία εισάγονται και πωλούνται σε ολόκληρη την Ευρωπαϊκή Ένωση.
Αντιτίθεμαι όμως στην πρόταση περί επιβολής οριακών τιμών για τα επίπεδα θορύβου στις εγκαταστάσεις κάθε κράτους μέλους ξεχωριστά.
Αντιτίθεμαι, όπως επισήμανα και στο πλαίσιο της Επιτροπής, λόγω της επικουρικότητας, καθώς πιστεύω ότι οι αποφάσεις πρέπει να λαμβάνονται στο χαμηλότερο δυνατό επίπεδο.
Όλες σχεδόν οι υποθέσεις που εξετάζει η Επιτροπή Περιβάλλοντος ορθώς αντιμετωπίζονται στο επίπεδο της Ευρωπαϊκής Ένωσης, διότι αφορούν ζητήματα που επηρεάζουν περισσότερα του ενός κράτη μέλη - δηλαδή διασυνοριακά ζητήματα.
Σήμερα, όμως, όταν έφθασα στο Κοινοβούλιο, άνοιξα το παράθυρό μου στο γραφείο μου στον Πύργο και δεν μπορούσα να ακούσω τους θορύβους από το αεροδρόμιο του Στρασβούργου, ούτε καν από το τραμ.
Το μόνο που άκουγα ήταν οι φωνές κάποιου κάτω στην αυλή.
Δεν θεωρώ τους θορύβους που προέρχονται από τα αεροδρόμια διασυνοριακό ζήτημα και χαίρομαι διότι η επιτροπή απέρριψε αρκετές από τις υποβληθείσες τροπολογίες.
Καλώ την Ομάδα μου να απορρίψει την τροπολογία αριθ.
34 διότι ζητεί εμμέσως τη θέσπιση οριακών τιμών θορύβου.
Ο κ. de Roo παρατήρησε σχετικά με την τροπολογία αριθ.
36 ότι όλοι έχουν ανάγκη από οκτώ ώρες ύπνου.
Μπορεί να έχει δίκιο.
Μπορεί επίσης όλοι να έχουν ανάγκη από ένα φλιτζάνι κακάο και από ένα παραμύθι πριν κοιμηθούν, δεν είναι, όμως, αρμοδιότητα της Ευρωπαϊκής Ένωσης.
Δεν πρέπει να θέτουμε κανόνες για τέτοιου είδους θέματα.
Αυτό που με εκπλήσσει στη συζήτηση αυτή, τόσο στο πλαίσιο της επιτροπής όσο και τώρα εδώ, είναι ότι για πραγματικά σοβαρούς λόγους - τη βελτίωση της υγείας και την προστασία του περιβάλλοντος - προτείνονται μέτρα που εντείνουν ύπουλα τον συγκεντρωτισμό με τελικό αποτέλεσμα πάρα πολλοί ψηφοφόροι μας να θεωρούν ότι η Ευρωπαϊκή Ένωση φέρεται αυταρχικά και ότι παρεμβαίνει υπερβολικά στη ζωή τους.
Πρέπει να επωφεληθούμε από την ευκαιρία αυτή, αλλά και από κάθε ευκαιρία, για να αποδείξουμε ότι όταν λαμβάνουμε μέτρα για το περιβάλλον σε επίπεδο Ευρωπαϊκής Ένωσης το πράττουμε διότι γνωρίζουμε ότι η διαφορά σε σχέση με τα μέτρα που θα θέσπιζε κάθε μεμονωμένο κράτος μέλος ξεχωριστά θα είναι μεγάλη για τους πολίτες.
- (NL) Κύριε Πρόεδρε, η ευρωπαϊκή πολιτική για την αντιμετώπιση των περιβαλλοντικών προβλημάτων είναι δικαιολογημένη, δεδομένου ότι η ρύπανση της ατμόσφαιρας και των υδάτων δεν λαμβάνουν πολύ υπόψη τους τα σύνορα των χωρών.
Ευτυχώς, όσον αφορά την επιβάρυνση του θορύβου, τα πράγματα είναι πολύ διαφορετικά.
Είμαι ευτυχής που εγώ στις Κάτω Χώρες δεν επιβαρύνομαι καθόλου από το θόρυβο που προκαλείται στο Μιλάνο ή την Αθήνα.
Με άλλα λόγια, η ενόχληση από το θόρυβο είναι ένα τοπικό ή περιφερειακό πρόβλημα.
Η εσωτερική αγορά δικαιολογεί μία περιβαλλοντική πολιτική σε ευρωπαϊκό επίπεδο προς όφελος του θεμιτού ανταγωνισμού.
Αυτό σημαίνει, επομένως, ότι πρέπει να τεθούν ευρωπαϊκές προδιαγραφές όσον αφορά την ασφάλεια και την περιβαλλοντική συμβατότητα των προϊόντων και των παραγωγικών διαδικασιών.
Σαφή παραδείγματα όσον αφορά τα προϊόντα είναι οι προδιαγραφές για τις εκπομπές αερίων για τα αυτοκίνητα, τα φορτηγά και τις μηχανές.
Παραδείγματα όσον αφορά τις παραγωγικές διαδικασίες είναι η καύση των αποβλήτων και η παραγωγή ενέργειας.
Σε σχέση με τον θεμιτό ανταγωνισμό μπορούν να καθοριστούν επίσης ευρωπαϊκές προδιαγραφές θορύβου για προϊόντα, όπως τα αυτοκίνητα, οι μοτοσικλέτες, τα φορτηγά, οι μηχανές, τα τρένα και τα αεροσκάφη.
Όσον αφορά τις διαδικασίες, δεν τίθεται αυτό το θέμα, δεδομένου ότι δεν υφίστανται διασυνοριακές συνέπειες.
Με άλλα λόγια: είμαι υπέρ της ύπαρξης ευρωπαϊκών προδιαγραφών για τροχούς περιορισμένου θορύβου, αλλά είμαι εναντίον της εξαφάνισης από τους δρόμους των Βρυξελλών, εξαιτίας της ευρωπαϊκής πολιτικής, του πλακόστρωτου.
Το Συμβούλιο προχωρά ήδη πολύ με την οδηγία για τον περιβάλλοντα θόρυβο.
Οι τροπολογίες του Κοινοβουλίου προχωρούν ακόμη περισσότερο και με τις περισσότερες δεν μπορώ να είμαι σύμφωνος.
Επιπλέον, δεν διαπιστώνω την προστιθέμενη αξία ενός ευρωπαϊκού χάρτη ενόχλησης από το θόρυβο.
Τα κράτη μέλη μπορούν τα ίδια να ορίσουν ένα χάρτη για την ενόχληση από το θόρυβο εάν το επιθυμούν.
Επιπλέον, ακόμη και αν διαθέταμε έναν τέτοιο χάρτη, και πάλι δεν επιθυμώ μία ευρωπαϊκή πολιτική για τον περιβάλλοντα θόρυβο.
Ένα ξεχωριστό πρόβλημα αποτελεί ο θόρυβος των αεροσκαφών.
Την περασμένη εβδομάδα επισκέφθηκα εξ ονόματος του Ευρωπαϊκού Κοινοβουλίου τη Διάσκεψη του ICAO στο Μόντρεαλ.
Δυστυχώς, φαίνεται ότι εκτός Ευρώπης υπάρχει ελάχιστη υποστήριξη για αυστηρότερες προδιαγραφές θορύβου για τα αεροσκάφη.
Επίσης, αμφισβητείται έντονα η επιβολή αυστηρότερων προδιαγραφών θορύβου για τους αερολιμένες.
Εντούτοις, εξακολουθώ να έχω την άποψη ότι οι αρχές των αερολιμένων μπορούν να ασκήσουν τη δική τους αυστηρή πολιτική για τον περιορισμό των σημαντικότερων παραγωγών θορύβου.
Η ενόχληση από τον θόρυβο των αεροσκαφών αποτελεί, κυρίως, πρόβλημα για τους ανθρώπους που κατοικούν κοντά στα αεροδρόμια.
Καταρχήν, κατά συνέπεια, και αυτό το πρόβλημα είναι τοπικό, και αυτό σημαίνει ότι πρέπει να το επιλύσουν οι αρμόδιες αρχές των αερολιμένων.
Σε διάφορους λιμένες μελετούν ήδη την επιβολή απαγορεύσεων πτήσης για τα περισσότερο θορυβώδη αεροσκάφη ή για ορισμένες νυχτερινές πτήσεις.
Το μειονέκτημα σχετικά με αυτό είναι ότι το πρόβλημα θα μπορούσε να μετατεθεί.
Αεροδρόμια σε συνοριακές περιοχές μπορούν να προκαλέσουν επιπλέον προβλήματα.
Αυτά μπορούν να τα λύσουν τα ενδιαφερόμενα κράτη μέλη μεταξύ τους.
Επ' αυτού, οφείλω να παρατηρήσω ότι δεν πρέπει να υπερβάλλουμε σχετικά με αυτό το πρόβλημα.
Εάν εγώ επιθυμώ να ταξιδεύσω αεροπορικώς στο Στρασβούργο, δεν θα ταξιδεύσω πρώτα στη Ρώμη επειδή, εξαιτίας των ανταγωνιστικών πλεονεκτημάτων, αυτή η πτήση είναι φθηνότερη από ό,τι η πτήση από το Αμστερνταμ.
Όσον αφορά τα ίδια τα αεροσκάφη, το πρόβλημα δεν είναι τόσο σοβαρό από τεχνικής άποψης.
Με τις σημερινές σύγχρονες τεχνικές, είναι δυνατό να κατασκευαστούν αεροσκάφη, τα οποία παράγουν έξι φορές λιγότερο θόρυβο από ό,τι τα αεροσκάφη που κατασκευάστηκαν πριν από 30 χρόνια.
Δεδομένου του κύκλου ζωής των αεροσκαφών, ο οποίος είναι περίπου 30 χρόνια, το αποτέλεσμα αυτών των τεχνικών βελτιώσεων πρέπει να το αναμένουμε για καιρό.
Το ερώτημα είναι κατά πόσο αυτή η μακρά αναμονή είναι επιθυμητή.
Νομίζω πως όχι.
Εάν επιθυμούμε κάτι να πράξουμε πραγματικά για τον θόρυβο των αεροσκαφών, τότε πρέπει να εφαρμοστούν ταχύτερα οι τεχνικές βελτιώσεις.
Οι επιπλέον δαπάνες για αυτά πρέπει να επιβαρύνουν τους ταξιδιώτες.
Αυτοί πρέπει να συνειδητοποιήσουν πλήρως το πραγματικό κόστος των πτήσεων.
Κύριε Πρόεδρε, η πολιτική για το θόρυβο είναι μια σχετικά καινοτόμος πολιτική σε μια βιομηχανοποιημένη κοινωνία, η οποία τείνει να εξελίσσεται βασιζόμενη έντονα στην τεχνολογία και προκαλώντας πολύ θόρυβο, και το ερώτημα κατά πόσο η πολιτική για το θόρυβο είναι θέμα επικουρικότητας μπορεί να απαντηθεί και αρνητικά και θετικά.
Κύριε Davies ή κύριε Blokland, αν προερχόμουν από τα κράτη που είναι πατρίδες σας, τότε θα πρόβαλα ενδεχομένως και το επιχείρημα της επικουρικότητας.
Αλλά, αγαπητέ συνάδελφε Blokland, γνωρίζω τουλάχιστον δύο αεροδρόμια, στις Κάτω Χώρες, των οποίων οι εναέριοι διάδρομοι προσπέλασης επεκτείνονται πάνω από την εκλογική μου περιφέρεια.
Όλα είναι σχετικά και γι' αυτό πιστεύω ότι πρέπει να εξετάσουμε εδώ στο Κοινοβούλιο αν μπορούμε να επιτύχουμε μια συμφωνία για τη θέσπιση βασικών κριτηρίων και πιστεύω ότι, από την άποψη αυτή, οι θέσεις μας όσον αφορά τους χάρτες θορύβου δεν αποκλίνουν τελικά και τόσο πολύ.
Υποστηρίζω γενικά τη θέσπιση συγκρίσιμων κανόνων μέτρησης στο εσωτερικό της Ευρωπαϊκής Ένωσης, καθώς και τα σχέδια δράσης που θα προκύψουν από τα αποτελέσματα αυτών των μετρήσεων, τα οποία όμως θα εκπονηθούν όπως είναι αυτονόητο από τα κράτη μέλη αλλά και θα υλοποιούνται και θα ελέγχονται από τα τελευταία.
Για εμένα έχει μεγάλο ενδιαφέρον το ερώτημα από ποιο σημείο και πέρα γίνεται αποδοτικό ένα τέτοιο σύνολο κανόνων.
Από την άποψη αυτή, οι προτάσεις της Επιτροπής Περιβάλλοντος είναι αναμφισβήτητα υπερβολικές.
Αν κανείς διαβάσει το κείμενο της Επιτροπής Περιβάλλοντος, μπορεί να πιστέψει ότι για κάθε μονοπάτι θα πρέπει να εκπονείται στο μέλλον και ένας χάρτης θορύβου.
Οι ιδέες αυτές είναι οπωσδήποτε πολύ αόριστες, ενώ αυτά που προτείνει το Συμβούλιο είναι απλά βαρετά.
Αν ένας τέτοιος χάρτης θορύβου θα εκπονείται μόνο για ένα όριο κυκλοφορίας άνω των έξι εκατομμυρίων αυτοκινήτων ετησίως, τότε προτείνω να εγκαταλειφθεί ολόκληρο το εγχείρημα.
Ένας καλός μέσος όρος θα ήταν λοιπόν, κατά τη γνώμη μου, μια καλή λύση.
Όσον αφορά τη μέτρηση στον τομέα των σιδηροδρόμων, έπρεπε να είχαμε επιλέξει μια άλλη παράμετρο, διότι ο θόρυβος που προκαλείται από τους σιδηροδρόμους γίνεται αισθητός με διαφορετικό τρόπο από το θόρυβο των αυτοκινητοδρόμων ή των αεροδρομίων.
Δυστυχώς, η ιδέα αυτή δεν ελήφθη υπόψη στην επιτροπή και λυπάμαι ιδιαίτερα για αυτό.
Αντίθετα με την κατά τα άλλα πολύ αγαπητή συνάδελφο Ria Oomen, θεωρώ πραγματικά πολύ θαρραλέα την αντίληψη ότι εμείς, οι πολιτικοί για το περιβάλλον, μπορούμε να αποφασίσουμε, στο πλαίσιο μιας οδηγίας για το περιβάλλον, αν τα στρατιωτικά αεροσκάφη θα πετούν ή όχι εφεξής.
Εντελώς ανεξάρτητα από τη σημερινή κατάσταση, το Κοινοβούλιο αυτό δεν έχει το δικαίωμα να υπαγορεύει στη Γαλλική Δημοκρατία ή στους βρετανούς συναδέλφους πότε θα πραγματοποιούν πτήσεις άσκησης.
Πιστεύω ότι οι στρατιωτικές πτήσεις δεν πρέπει να συμπεριληφθούν σε αυτή την οδηγία, και ούτε και πρόκειται να συμβεί κάτι τέτοιο.
Οπωσδήποτε, θεωρώ ότι η συζήτηση αυτή ήταν καταρχάς απαραίτητη.
Θα επιθυμούσα το παρόν κείμενο να κατέληγε στην επιτροπή συνδιαλλαγής, διότι, στην περίπτωση αυτή, συνάδελφε de Roo, θα απομακρυνόμασταν από τα ελαφρώς υπερβολικά σας αιτήματα, και θα καταλήγαμε σε ρεαλιστικά αιτήματα που θα επέτρεπαν την εξέλιξη της όλης διαδικασίας.
Κύριε Πρόεδρε, κυρία Επίτροπε, αγαπητοί συνάδελφοι, Karl-Heinz Florenz, πιστεύω πραγματικά ότι, όσον αφορά τις οδηγίες μας, πρέπει καταρχήν να διερωτηθούμε αν θέλουμε να εξακολουθήσουμε να εξαιρούμε πολλές δημόσιες υπηρεσίες, διότι για τον πολίτη είναι ασφαλώς αδιάφορο αν ο θόρυβος προέρχεται από ένα πολιτικό ή ένα πολεμικό αεροσκάφος.
Επομένως, στόχος δεν είναι να υπαγορευθεί ποια μέτρα στρατιωτικής τακτικής πρέπει να συζητηθούν αλλά μόνο να διαμορφωθούν οι πτήσεις, βάσει ενός δείκτη θορύβου και ενός σχεδίου δράσης, κατά τέτοιο τρόπο ώστε η συνολική ηχητική όχληση να μην υπερβαίνει τα όρια του υποφερτού για κάθε άτομο.
Πιστεύω ότι πρέπει να εστιάσουμε τις κοινές προσπάθειές μας σε έρευνες για να εξακριβώσουμε αυτό που είναι αποδεκτό και μη για τους ανθρώπους, και να αντλήσουμε συμπεράσματα για τα μέτρα που πρέπει να ληφθούν.
Στον τομέα αυτό είναι απαραίτητο να πραγματοποιηθούν ακόμη έρευνες.
Για παράδειγμα, ακόμη δεν έχει καν εξακριβωθεί αν μια μέση ηχητική ενόχληση είναι πιο επικίνδυνη για ένα άτομο από ορισμένες ιδιαίτερα υψηλές εκπομπές θορύβου.
Επομένως, χρειάζεται να αποκτήσουμε περισσότερες γνώσεις για τις αιτίες, τις επιδράσεις και τις σχέσεις αιτίου-αιτιατού.
Γι' αυτό και εκφράζουμε το αίτημα να μην σπεύσουμε να προσθέσουμε στη γενική οδηγία που εξετάζουμε ορισμένους δείκτες θορύβου με καθορισμένες οριακές τιμές, αλλά να αναμένουμε πρώτα τους χάρτες και, σε τρία χρόνια, να υιοθετήσουμε κατάλληλες θυγατρικές οδηγίες με πρότυπα ποιότητας για την πολιτική για το θόρυβο.
Δεύτερον - εγώ τουλάχιστον το θεωρώ εξίσου σημαντικό - πρέπει να εξεταστεί άλλη μια φορά προσεκτικά κάθε πηγή θορύβου - ενδεχομένως με ταχύτερο και αποτελεσματικότερο τρόπο από ό,τι με επιτόπια σχέδια δράσης - για να διαπιστωθεί πώς σε ευρωπαϊκή κλίμακα είναι δυνατό να μειωθεί ο θόρυβος που προκαλούν τα αεροπλάνα ή τα φορτηγά αυτοκίνητα - μέσω των τροχών τους π.χ.
Χρειαζόμαστε λοιπόν μια μείωση του θορύβου στην πηγή.
Κύριε Πρόεδρε, φυσικά η ηχορύπανση είναι μία πραγματικότητα, είναι ένα γεγονός που επιπλέον σημειώνει αύξηση στην πλειονότητα των κρατών της Ευρωπαϊκής Ένωσης, μία επίθεση όχι μόνο στο αυτί αλλά και σε όλο το νευρικό σύστημα των πολιτών, η οποία, σε πολλές περιπτώσεις, μεταβάλλει όχι μόνο το χαρακτήρα, μέσω αντιδράσεων οξυθυμίας και αϋπνίας, αλλά και προξενεί παθήσεις του ακουστικού συστήματος.
Προέρχομαι από μία χώρα του Νότου και είναι αλήθεια ότι σε πάμπολλες περιπτώσεις έχω σκεφθεί: "Ας έκανε κάποιος να πάψει αυτό το κομπρεσέρ που έχω δίπλα μου!
Ας έκανε κάποιος λιγότερο θορυβώδη την οδική κυκλοφορία σε αυτό τον αυτοκινητόδρομο!
Ας έκανε κάποιος αυτή η ντισκοτέκ που βρίσκεται στην άλλη πλευρά του τετραγώνου να μην εξακοντίζει προς το παράθυρό μου ή προς το σπίτι μου τη μουσική της!"
Και όλες αυτές τις στιγμές που μία πολίτις όπως εγώ αναρωτήθηκε "γιατί δεν υπάρχει κάτι ή κάποιος που να αποτρέπει αυτούς τους θορύβους;", η πλειονότητα των θορύβων έπρεπε να έχει ρυθμιστεί είτε από το δήμο είτε από την κοινότητα των γειτόνων είτε από τις αρχές της περιοχής.
Τελος πάντων, σε ένα επίπεδο περισσότερο τοπικό παρά εθνικό.
Όπως ειπώθηκε ήδη σε πλήθος προηγουμένων παρεμβάσεων, πραγματικά οι περιπτώσεις κατά τις οποίες ο θόρυβος, στο επίπεδο που τον υφιστάμεθα η πλειοψηφία των πολιτών, πρέπει να αντιμετωπίζεται με διασυνοριακό τρόπο, μου φαίνονται πρακτικά ανύπαρκτες.
Έγινε λόγος για το θόρυβο των αεροδρομίων, και ο θόρυβος των αεροδρομίων υποτίθεται ότι προσβάλλει το 1,7% του πληθυσμού ενός κράτους, ενώ ο θόρυβος της οδικής κυκλοφορίας προσβάλλει σε πολύ μεγαλύτερο βαθμό.
Το να σταθούμε στο θόρυβο των αεροδρομίων και να μην επιτεθούμε σε τοπικό επίπεδο, κυρίως, στο θόρυβο της οδικής κυκλοφορίας, μου φαίνεται μία κάπως παράλογη διάκριση εις βάρος των αεροδρομίων.
Εν πάση περιπτώσει, δεν πρόκειται να υπεισέλθω σε αυτό.
Ήθελα κυρίως να αποσαφηνίσω, για μία ακόμη φορά, τη διαφορά που υπάρχει μεταξύ των διαφόρων κρατών της Ευρωπαϊκής Ένωσης όσον αφορά το θόρυβο και την αντίληψη περί θορύβου.
Οι μεσογειακές χώρες είμαστε επ' αυτού θορυβωδέστερες, έχουμε ένα κλίμα που επιτρέπει να βρισκόμαστε έξω και, με αυτή την έννοια, οι οκτώ το βράδυ είναι για μας ώρες κοινωνικής ανταλλαγής, εξόδου και επαγγελματικής δραστηριότητας.
Εμείς δεν θα μπορέσουμε ποτέ να εγκρίνουμε και να επικυρώσουμε μία Οδηγία που διαχωρίζει κατ' αυτόν τον τρόπο ορισμένες κουλτούρες από άλλες.
Κύριε Πρόεδρε, κύριε Επίτροπε, συνάδελφοι, αρχικά θα ήθελα να συγχαρώ τον κ. Alexander de Roo για την αποφασιστικότητά του σε σχέση με την καταπολέμηση της ενόχλησης του θορύβου.
Ο υπερβολικός θόρυβος είναι ιδιαίτερα ενοχλητικός και μπορεί να αποτελέσει απειλή για την υγεία.
Η υγεία σχετίζεται με το περιβάλλον και με τον τρόπο που εμείς επιβαρύνουμε το περιβάλλον.
Ορθά δίνεται ιδιαίτερη προσοχή σε αυτό στο 6ο Περιβαλλοντικό Πρόγραμμα Δράσης.
Η προσοχή αυτή πρέπει να οδηγήσει σε συγκεκριμένα μέτρα.
Αφετηρία αποτελεί ο περιορισμός του θορύβου σε ένα επίπεδο, το οποίο δεν θα απειλεί τη δημόσια υγεία.
Από αυτή την άποψη, πρέπει να ληφθούν υπόψη οι οδηγίες και οι γνωμοδοτήσεις της Παγκόσμιας Οργάνωσης Υγείας.
Η ενόχληση του θορύβου είναι τοπική και σίγουρα μη διασυνοριακή.
Οι λύσεις πρέπει να επέλθουν από τις τοπικές, περιφερειακές και εθνικές αρχές.
Δεν πρέπει να επιθυμούμε, στο θέμα αυτό, υπερβολική νομοθετική ρύθμιση.
Η υπερβάλλουσα επιθυμία των Βρυξελλών για κανόνες δεν εκτιμάται ιδιαίτερα και ορθά στις περισσότερες χώρες, αλλά, σε μία περιορισμένη σειρά περιπτώσεων, η ευρωπαϊκή προσοχή είναι δικαιολογημένη.
Κατά πρώτον, όταν η πηγή του θορύβου υπερβαίνει τα σύνορα, για παράδειγμα υπό τη μορφή προϊόντων.
Έτσι υπάρχουν ήδη ευρωπαϊκοί κανόνες εναντίον της ενόχλησης από το θόρυβο, για παράδειγμα, όσον αφορά τους κανόνες για το θόρυβο από τις χορτοκοπτικές μηχανές.
Υπάρχει άμεση ανάγκη για κανόνες εκπομπής θορύβου όσον αφορά ορισμένα προϊόντα, όπως τα αυτοκίνητα, τα σκάφη αναψυχής, τα φορτηγά, τα τρένα, τα αεροσκάφη και τα βιομηχανικά μηχανήματα.
Ένας δεύτερος λόγος ευρωπαϊκής παρέμβασης είναι η διαθεσιμότητα αξιόπιστων και συγκρίσιμων δεδομένων.
Το Ευρωπαϊκό Κοινοβούλιο κατέδειξε ήδη πολλές φορές στο παρελθόν την έλλειψη δεδομένων για διάφορες πηγές θορύβου και ότι πρέπει να υιοθετηθεί μία κοινοτική μέθοδος για τη μέτρηση και τον υπολογισμό του θορύβου.
Αυτό αποτελεί και τον πυρήνα της πρότασης της Επιτροπής.
Κατά τρίτον, πρέπει να διατυπωθούν γενικές αρχές, όπως, για παράδειγμα, "ο ρυπαίνων ή ο θορυβών πληρώνει" .
Αυτού του είδους τις αρχές πρέπει να τις συμπεριλάβουμε στη νομοθεσία μας.
Οι πολίτες πρέπει, και αυτό το θεωρώ πραγματικά το σημαντικότερο σημείο, να διαθέτουν σαφή δικαιώματα.
Σε περίπτωση σοβαρών διαμαρτυριών για την ενόχληση από τον θόρυβο, πρέπει να υπάρχει το δικαίωμα για περαιτέρω έρευνα και, αν χρειάζεται, για ανάληψη σχετικής δράσης.
Κύριε Πρόεδρε, όλοι συμφωνούμε ότι οι ηχητικές οχλήσεις διαταράσσουν την καθημερινή ζωή των συμπολιτών μας.
Ωστόσο, έχω μείνει έκπληκτη.
Ζητούμε από την Ευρώπη να διορθώσει τα κακώς κείμενα που παρατηρούνται στη χωροταξία των κρατών μελών μας.
Γιατί να απευθυνόμαστε στην Ευρώπη τη στιγμή που κάθε κράτος μέλος μπορεί να αποφασίσει μόνο του τι θα πράξει στο έδαφός του;
Έχουμε ήδη ασχοληθεί με τα ελαστικά, τους κινητήρες αεροπλάνων, μπορούμε να ασχοληθούμε με τα οδοστρώματα, το εύρος των καθηκόντων μας είναι μεγάλο.
Γιατί όμως να θεσπίζουμε κανόνες οι οποίοι, στην πραγματικότητα, όχι μόνον αφορούν τα κράτη μέλη, αλλά οφείλουν να λαμβάνουν υπόψη και τις εδαφικές διαφορές και, κυρίως, να ενθαρρύνουν τις τοπικές κοινότητες να λαμβάνουν τα αναγκαία μέτρα, σύμφωνα με τις δικές τους ανάγκες, αντί να αποφασίζουν άλλοι στη θέση τους;
Υπάρχει η αρχή της επικουρικότητας, την οποία θεωρώ σημαντική όσον αφορά το συγκεκριμένο θέμα.
Νομίζω ότι εναπόκειται στις αιρετές τοπικές αρχές να αποφασίζουν τι πρέπει να γίνει σε κάθε κοινότητα, σε κάθε πόλη, σε κάθε νομό, σε κάθε περιφέρεια.
Εναπόκειται στις αιρετές τοπικές αρχές να αποφασίσουν.
Ανήκω σε μια τέτοια αιρετή τοπική αρχή.
Γνωρίζω πολύ καλά τι σημαίνει η εκπόνηση στρατηγικών χαρτών θορύβου.
Γίνεται λόγος για τα αεροδρόμια.
Υπάρχουν διεθνή αεροδρόμια, εθνικά αεροδρόμια.
Οι διαφορές μεταξύ τους είναι τεράστιες με αποτέλεσμα οι επιπτώσεις του θορύβου να είναι διαφορετικές.
Επομένως, γιατί να θεσπίζουμε κανόνες που δεν ισχύουν για όλα τα αεροδρόμια;
Ας μην λησμονούμε ότι τα αεροδρόμια είναι σημαντικά για τις περιοχές στις οποίες βρίσκονται.
Οι υποδομές στον τομέα των αεροπορικών μεταφορών είναι βασικό κριτήριο για τις βιομηχανίες, οι οποίες επιλέγουν συχνά τον τόπο εγκατάστασής τους βάσει των υφιστάμενων μέσων επικοινωνίας και των αεροδρομίων.
Χρειάζεται να τονίσω ότι πρέπει οπωσδήποτε να διατηρηθεί η δυνατότητα της παρέκκλισης για τα στρατιωτικά αεροδρόμια;
Συμφωνώ επ' αυτού με τον κ. Florenz.
Οι σημερινές συνθήκες καταδεικνύουν τη σημασία της διάταξης αυτής.
Τελειώνω υπενθυμίζοντας ότι η οδηγία αυτή φέρει τον τίτλο "Αξιολόγηση και διαχείριση του περιβάλλοντος θορύβου" .
Συνεπώς, η αξιολόγηση προηγείται της διαχείρισης.
Πώς διατεινόμαστε ότι θα θέσουμε όρια τη στιγμή που δεν υπάρχει συγκεκριμένη, διατομεακή έκθεση, βάσει κριτηρίων αξιολόγησης που θα έχουν τεθεί από κοινού;
Πρέπει πρώτα να αποκτήσουμε ακριβείς χαρτογραφήσεις θορύβου και μετά να ζητήσουμε από κάθε κράτος μέλος να εφαρμόσει αποτελεσματικά σχέδια δράσης.
Εκτιμώ επίσης ότι είναι σημαντική η συμμετοχή των συμπολιτών μας στις ενέργειες αυτές, αυτό, όμως, είναι δυνατό να επιτευχθεί μόνο κατόπιν συμφωνίας με κάθε περιοχή και με κάθε τοπικό ιθύνοντα ξεχωριστά.
Κύριε Πρόεδρε, κυρία Επίτροπε, δεν είναι υπερβολή να πούμε ότι σημαντικό ποσοστό των ευρωπαίων πολιτών είναι αναγκασμένο να ζει σε επίπεδα θορύβου τέτοια που προκαλούν σοβαρές επιπτώσεις για την υγεία.
Γι' αυτό θεωρώ πολύ σημαντικό να προχωρήσει η Ένωση σε μια ολοκληρωμένη στρατηγική καταπολέμησης του θορύβου.
Αυτή τη στιγμή βρισκόμαστε στη δεύτερη ανάγνωση και επιβάλλεται να επικεντρωθούμε στα κύρια θέματα, όπως αυτά ορίζονται από τον εισηγητή.
Για την καθιέρωση προδιαγραφών θορύβου, ένα ζήτημα που αφορά τα κράτη μέλη και τη βιομηχανία, επείγει να εφαρμόσει η Ένωση σε συγκεκριμένες προτάσεις για τις γενικές κατευθύνσεις, την τεχνική βοήθεια για να οργανωθεί η έρευνα, την ανταλλαγή πληροφοριών, την ευαισθητοποίηση των διαφοροποιημένων μερών, την εφαρμογή και τον έλεγχο των προτεινόμενων μέτρων.
Για τους δείκτες θορύβου, θα συμφωνήσω με τη θέση του Συμβουλίου, που επιτρέπει στα κράτη μέλη να μεταθέτουν μέχρι δύο ώρες τη βραδινή περίοδο γιατί, κύριε Πρόεδρε, οι χώρες του Νότου έχουν διαφορετικές κλιματολογικές συνθήκες από τις χώρες του Βορρά και η ρύθμιση αυτή νομίζω ότι είναι απαραίτητη.
Για το προτεινόμενο χρονοδιάγραμμα, θεωρώ ότι η αρχική πρόταση της Επιτροπής είναι πραγματοποιήσιμη και πρέπει τα κράτη μέλη να ξεκινήσουν τις διοικητικές διαδικασίες το συντομότερο δυνατόν, έτσι ώστε να τεθεί σε εφαρμογή η προτεινόμενη οδηγία.
Τελειώνοντας, θα ήθελα να ευχαριστήσω τον εισηγητή για την πολύ ουσιαστική εργασία του.
(ΡΤ) Κύριε Πρόεδρε, κύριοι βουλευτές, όλο και περισσότεροι ευρωπαίοι πολίτες πλήττονται από τον περιβαλλοντικό θόρυβο, αλλά εντούτοις η Ευρωπαϊκή Ένωση καθυστέρησε την εφαρμογή μίας κοινής πολιτικής στο θέμα του θορύβου.
Συμφωνώ, επομένως, με τις φιλόδοξες επιλογές που διατύπωσε ο εισηγητής κ. Alexander de Roo, και τον συγχαίρω για την εργασία του.
Υποστήριξα την έκθεσή του στην Επιτροπή Περιβάλλοντος και την υποστηρίζω και πάλι.
Επιτρέψτε μου να υπογραμμίσω ορισμένες πτυχές.
Πρώτο, συμφωνώ με τη μετατροπή της οδηγίας αυτής σε δεσμευτική οδηγία-πλαίσιο που θα οδηγήσει αργότερα σε ειδικές οδηγίες σχετικά με το θόρυβο που προκαλούν τα αυτοκίνητα, οι μοτοσικλέτες, τα τραίνα και τα αεροπλάνα.
Δεύτερο, συμφωνώ επίσης με την επιβολή κοινών ορίων θορύβου στις περιοχές που γειτονεύουν με όλα τα πολιτικά αεροδρόμια της Ευρωπαϊκής Ένωσης.
Όχι μόνο επειδή ο θόρυβος που προκαλείται από τη νυχτερινή εναέρια κυκλοφορία είναι εκείνος που διαταράσσει περισσότερο τον ύπνο των πολιτών, αλλά επίσης διότι εξαιτίας της έλλειψης κοινών κανόνων στην Ευρωπαϊκή Ένωση βρεθήκαμε σε καταστάσεις καταφανούς στρέβλωσης του ανταγωνισμού μεταξύ αεροδρομίων και απουσίας δίκαιης μεταχείρισης για τους πολίτες των διαφόρων κρατών μελών.
Τρίτο, θεωρώ θετικές τις τροπολογίες που έγιναν στην κοινή θέση σχετικά με τους δείκτες θορύβου.
Με τις τροπολογίες αυτές τα κράτη μέλη μπορούν να μεταθέτουν έως δύο ώρες τη βραδινή περίοδο προς την ημερήσια ή τη νυχτερινή περίοδο, γεγονός που επιτρέπει να εφαρμόζεται η νομοθεσία για το θόρυβο χωρίς αυτό να αντιβαίνει στις συνήθειες και τις πρακτικές κάθε χώρας και ιδίως των χωρών της νότιας Ευρώπης.
Η νέα αυτή νομοθεσία πρέπει να εφαρμοστεί το συντομότερο δυνατό, αλλά για να τηρηθεί πρέπει τα κράτη μέλη να επενδύσουν πολύ γρήγορα στα τεχνικά και ανθρώπινα μέσα που είναι απαραίτητα για την παρακολούθηση και τον έλεγχό της.
Στην αντίθετη περίπτωση θα έχουμε, για άλλη μία φορά, ένα καλό νόμο που όμως κανείς δεν θα εφαρμόζει.
Κύριε Πρόεδρε, εξαιτίας του επαγγέλματός μου συναντώ άτομα που αντιμετωπίζουν προβλήματα υγείας εξαιτίας του θορύβου.
Τόσο οι βλάβες που υφίστανται όσο και οι ενοχλήσεις που αισθάνονται από το θόρυβο αποτελούν βέβαια τελείως ατομικές εμπειρίες, γεγονός που περιπλέκει το πρόβλημα του θορύβου.
Για παράδειγμα, μπορεί να ενοχλείται κανείς έντονα από το θόρυβο που παράγεται σε ένα σκοπευτήριο στη γειτονιά του, ακόμη και αν το σκοπευτήριο αυτό σπάνια χρησιμοποιείται.
Ιδιαίτερα ενοχλητικός είναι για ορισμένα άτομα ο θόρυβος χαμηλής συχνότητας και οι δονήσεις του.
Πιστεύω ότι χρειαζόμαστε περισσότερες έρευνες και γνώσεις για το πρόβλημα του θορύβου.
Ένας από τους λόγους για τους οποίους η Ευρώπη μας είναι τόσο συναρπαστική είναι σε μεγάλο βαθμό οι έντονες διαφορές που υπάρχουν στην ήπειρό μας.
Οι διαφορές στα ευρωπαϊκά τοπία και οι διαφορές στη φύση για παράδειγμα.
Η δόμηση στην ύπαιθρο ποικίλλει από τις πυκνοκατοικημένες περιοχές της κεντρικής Ευρώπης, όπως για παράδειγμα στις Κάτω Χώρες, μέχρι τις αραιοκατοικημένες περιοχές στη βόρεια Ευρώπη, τη Σουηδία και τη Φινλανδία.
Θα πρέπει να λάβουμε υπόψη αυτές τις διαφορές όταν υιοθετούμε μέτρα κατά του θορύβου.
Τα αεροπλάνα, τα αυτοκίνητα και τα τρένα μετακινούνται από χώρα σε χώρα και από περιβάλλον σε περιβάλλον.
Λογικό είναι επομένως να απαιτείται να πληρούν κοινές προδιαγραφές για τον θόρυβο, όμως οι βιομηχανικές περιοχές και τα αεροδρόμια αποτελούν σταθερές εγκαταστάσεις ενώ ο περιβάλλων χώρος τους παρουσιάζει έντονες διαφορές.
Είναι επομένως σημαντικό να μην δεσμευτούμε από μία μελλοντική νομοθεσία για το θόρυβο με την οποία ευθυγραμμίζονται διάφορα μέτρα από την προοπτική των πυκνοκατοικημένων περιοχών της κεντρικής Ευρώπης .
Οι διατάξεις για το θόρυβο πρέπει να παρέχουν ορισμένα περιθώρια ελαστικότητας.
Οι τοπικές και εθνικές αρχές έχουν περισσότερες δυνατότητες να λάβουν υπόψη τον περιβάλλοντα χώρο κάθε σταθερής πηγής θορύβου.
Οφείλουμε να εφαρμόσουμε την αρχή της επικουρικότητας και να υιοθετήσουμε διατάξεις για την καταπολέμηση του θορύβου οι οποίες να μπορούν να εφαρμόζονται στο σύνολο της Ε.Ε. χωρίς να έχουν υπερβολικές επιπτώσεις στις τοπικές κοινότητες.
Κύριε Πρόεδρε, πιστεύω ότι ορισμένες φορές η αντίληψη για τον κόσμο αλλάζει τόσο ώστε η ίδια πραγματικότητα γίνεται σοβαρή, γελοία ή άσχετη.
Πιστεύω ότι αυτό συμβαίνει με το θόρυβο.
Στην πραγματικότητα ο θόρυβος και οι δραστηριότητες που προκαλούν θόρυβο -δεν υπάρχει φοβερότερο πράγμα από μία μηχανή που ανοίγει μια τρύπα στο δρόμο, που δεν μας αφήνει να ζήσουμε-, στο μεγαλύτερο μέρος τους είναι επικουρικές, αποτελούν αρμοδιότητα ακόμη και των τοπικών αρχών σε σημείο που το πιο δύσκολο είναι να συμφωνήσουν οι μεν πόλεις με τις δε σχετικά με την ώρα κλεισίματος, παραδείγματος χάριν, των μπαρ, επειδή όλες θέλουν να ανταγωνίζονται.
Ωστόσο και παρά ταύτα, πιστεύω ότι αυτή η οδηγία επιδεικνύει τέτοιο ζήλο να μας εξομοιώσει όλους ώστε θεωρώ ότι βαίνει εναντίον ακόμη και της πολιτισμικής ποικιλομορφίας.
Λέω πολλές φορές ότι, στο χρόνο της Μεσογείου, η μέρα έχει 30 ώρες και η μέρα στις χώρες του Βορρά έχει 24.
Αλλά στον δικό μας χρόνο, η μέρα έχει 30 ώρες, επειδή ο χρόνος είναι ελαστικός: η γιαγιά κοιμάται στις 10 και ο εγγονός, την ίδια μέρα, κοιμάται στις 5 το πρωί και την επόμενη μέρα όλα λειτουργούν επειδή είναι ένας χρόνος θαυματουργός, ένας χρόνος ευέλικτος, τόσο ευέλικτος όσο τον θέλει να είναι η κοινωνία.
Αρα, το να επιζητούμε να περιορίσουμε όλο αυτό σε μαθηματικά είναι πρακτικά αδύνατον.
Θα έλεγα έως ότι μειώνει το κύρος της Ευρωπαϊκής Ένωσης να σκέπτονται οι άνθρωποι πως ο ιδιαίτερος κόσμος τους πρόκειται να υπαχθεί σε αυτές τις οδηγίες.
Εξάλλου, σας υπενθυμίζω εκ νέου ότι βρισκόμαστε ενώπιον του σοβαρού προβλήματος της χωροταξίας.
Δεν ωφελεί σε τίποτα να βάλουμε μουσική για να κατευνάσουμε τα θηρία.
Πρέπει να αντιμετωπίσουμε ευθέως το πρόβλημα και το πρόβλημα είναι η χωροταξία.
Επιπλέον, δεν είμαι σύμφωνος με κάποια τροπολογία, όπως λόγου χάριν εκείνη η οποία κάνει λόγο για τον ανταγωνισμό.
Τι σχέση έχει ο ανταγωνισμός με το θόρυβο των αεροδρομίων;
Ανταγωνιζόμαστε στη γεωγραφία;
Ανταγωνιζόμαστε αν βρισκόμαστε σε μεγάλες αποστάσεις, αν βρισκόμαστε σε διαφορετικά κλίματα, αν βρισκόμαστε σε διαφορετικές συνθήκες;
Θα μπορούσαμε επίσης να πούμε ότι θα έπρεπε να έχουμε όλοι τις ίδιες ώρες ηλιοφάνειας και δεν τις έχουμε.
Συνεπώς, θα έλεγα, αξιότιμοι συνάδελφοι, ότι εδώ πρέπει να είμαστε συνετοί, να είμαστε πολιτισμένοι, να κατανοούμε τη διαφορετικότητα και να κατανοούμε ότι οι άνθρωποι πηγαίνουν στο Νότο, μεταξύ άλλων, επειδή διασκεδάζουν περισσότερο και μπορούν να μένουν τη νύχτα, μέχρι πολύ αργά, έξω, ακούγοντας μουσική.
Κύριε Πρόεδρε, αυτή είναι η πρώτη οδηγία που ασχολείται με το θέμα του περιβάλλοντος θορύβου, σε αντιδιαστολή με τον θόρυβο που προέρχεται από συγκεκριμένες πηγές.
Πρέπει να τη χαιρετίσουμε.
Χαιρετίζω επίσης την πρόσφατη απόφαση της Επιτροπής Περιβάλλοντος να επαναλάβει ότι το σχέδιο αυτό οδηγίας πρέπει να ενισχυθεί και να εξελιχθεί σε οδηγία-πλαίσιο από την οποία μπορεί να προκύψει πιο λεπτομερής και ειδική νομοθεσία, μπορούν να προκύψουν δηλαδή θυγατρικές οδηγίες.
Η θέσπιση ενιαίας πολιτικής για όλες αδιακρίτως τις περιπτώσεις που αφορούν τους περιβάλλοντες θορύβους και τους διάφορους τομείς μεταφορών, για να μην αναφερθώ στις διαφορετικές συνθήκες που επικρατούν στα διάφορα κράτη μέλη, δεν συνιστά ικανοποιητική λύση.
Θα ήθελα να θίξω ένα ακόμη θέμα.
Δεν συμφωνώ με τις απόψεις του συναδέλφου μου, του κ. de Roo, σχετικά με τις συγκεκριμένες τροπολογίες που υπέβαλε στο πλαίσιο αυτής της οδηγίας για τους θορύβους σε αεροδρόμια και στα περίχωρα των αεροδρομίων.
Θεωρώ ότι πρέπει να τις αναβάλουμε για κάποια άλλη ευκαιρία.
Θα ήθελα μια απάντηση από την Επιτροπή σχετικά με τη γνωμοδότηση που εξέδωσε ο Γενικός Εισαγγελέας στις 20 του περασμένου Σεπτεμβρίου όσον αφορά την προδικαστική απόφαση σχετικά με την ακυρότητα των άρθρων 2 και 3 του κανονισμού (ΕΚ) αριθ.
925/99 για τον περιορισμό της χρήσης αεροπλάνων σε ευρωπαϊκά αεροδρόμια με σκοπό την προστασία από τον θόρυβο.
Ο εν λόγω κανονισμός στηριζόταν, περιέργως και παραδόξως, περισσότερο σε κριτήρια σχεδιασμού παρά επιδόσεων.
Αναφέρομαι στις αμφισβητούμενες διατάξεις μείωσης του θορύβου, ένα παράδειγμα προς αποφυγή.
Θα εκτιμούσα ιδιαίτερα μια απάντηση εκ μέρους της Επιτροπής.
Μπορεί η Επιτροπή να μας πει εάν θα προτείνει την κατάργηση ή την τροποποίηση του εν λόγω κανονισμού, διότι το ζήτημα είναι σοβαρό.
Δεν μπορούμε να θεσπίζουμε κριτήρια όσον αφορά τον σχεδιασμό, διαφορετικά από τα κριτήρια επιδόσεων, τα οποία να ευνοούν έναν κατασκευαστή μηχανών αεριωθουμένων εις βάρος ενός άλλου.
Η τακτική αυτή μας δημιούργησε πολλές δυσκολίες στο συγκεκριμένο θέμα.
Θα ήθελα να επιμείνουμε λοιπόν όσον αφορά τις τροπολογίες του κ. de Roo.
Ενόψει του τι συνέβη με τη νομοθεσία για τον εξοπλισμό μείωσης του θορύβου, θα ήθελα μια απάντηση από την Επιτροπή.
Κύριε Πρόεδρε, θα ήθελα να κάνω ορισμένες γενικές και ειδικές παρατηρήσεις σχετικά με την έκθεση αυτή.
Πρώτον, γενικά, υποστηρίζω την κοινή θέση - πρόκειται για έναν χρήσιμο συμβιβασμό - δεν θα υποστηρίξω όμως τίποτε περισσότερο.
Η οδηγία είναι χρήσιμη ως οδηγία-πλαίσιο, αλλά δεν θα ήθελα να δω να αναφύονται από αυτή και άλλες οδηγίες.
Πρέπει να είμαστε ιδιαίτερα προσεκτικοί όσον αφορά την εφαρμογή των αρχών της επικουρικότητας, άποψη η οποία υποστηρίζεται ευρέως από το Σώμα.
Αμφιβάλλω ότι θα έχουμε αξιοπιστία ως Κοινοβούλιο ή ως Ευρωπαϊκή Ένωση γενικά, εάν αρχίσουμε να υπαγορεύουμε στους πολίτες μας ποιες ώρες μπορούν ή δεν μπορούν να κοιμούνται.
Αυτό είναι ένα θέμα που πρέπει να επιλυθεί σε τοπικό επίπεδο.
Οι αποδεκτές οριακές τιμές για ένα αεροδρόμιο που βρίσκεται, για παράδειγμα, στο κέντρο της πόλης διαφέρουν τελείως από τις αποδεκτές οριακές τιμές θορύβου για ένα αεροδρόμιο που βρίσκεται σε μια χερσόνησο μιας ήσυχης αγροτικής περιοχής.
Γιατί μια δεδομένη κοινότητα να μην μπορεί να κατασκευάσει ένα αεροδρόμιο, που θα λειτουργεί για παράδειγμα ως κέντρο μεταφορών, το οποίο μπορεί να προκαλεί ηχορύπανση επιπλέον εκείνης που έχει μια μεγάλη πόλη;
Αυτό είναι θέμα των τοπικών αρχών και των εθνικών κυβερνήσεων και δεν πρέπει να αφορά το Κοινοβούλιο και την Ευρώπη.
Θα ήθελα να ερωτήσω τους συναδέλφους εκείνους που επιθυμούν τη συμπερίληψη των στρατιωτικών αεροπλάνων και των στρατιωτικών αεροδρομίων στο πεδίο εφαρμογής της εν λόγω οδηγίας, εάν όντως υποστηρίζουν, με δεδομένο ότι επί του παρόντος η Ευρώπη βρίσκεται σε εμπόλεμη κατάσταση, ότι η πολεμική αεροπορία μας δεν πρέπει να κινείται τη νύχτα ή να χρησιμοποιεί πολύ θορυβώδη αεροπλάνα, ότι δεν πρέπει να προστατεύει τις ελευθερίες μας εναντίον τρομοκρατικών επιθέσεων, επειδή τα αεροσκάφη της παράγουν υψηλά επίπεδα θορύβου.
Θα ήθελα να τους προειδοποιήσω ότι εάν υποστηρίζουν σοβαρά κάτι τέτοιο, θα γελάσει μαζί τους όλη η Ευρώπη.
Είμαι υπέρ της θέσπισης νομοθεσίας που θα θέτει οριακές τιμές θορύβου για συγκεκριμένες περιπτώσεις, νομίζω όμως ότι ορισμένες τροπολογίες που υποβλήθηκαν στο πλαίσιο της εν λόγω οδηγίας έχουν υπερβεί κατά πολύ τα όρια από πολλές απόψεις.
.
(ΕΝ) Κύριε Πρόεδρε, κατ' αρχάς θα ήθελα να διευκρινίσω ότι πρόθεσή μας δεν είναι σε καμία περίπτωση να υποδείξουμε στους Ευρωπαίους πολίτες τι ώρα να πηγαίνουν για ύπνο ή σε ποιους χώρους μόνο μπορούν να γελούν, ή να εναρμονίσουμε τα διαφορετικά έθιμα και τις πολιτιστικές παραδόσεις των λαών της Ευρώπης.
Η προτεινόμενη οδηγία την οποία συζητούμε σήμερα, και η οποία αποτελεί συνέχεια της Πράσινης Βίβλου μας του 1996, στοχεύει στην ανάπτυξη μιας νέας πολιτικής περί θορύβου με σκοπό τη μείωση των θορύβων που επηρεάζουν τους ανθρώπους, και όχι μόνο του θορύβου από μεμονωμένες πηγές.
Αυτό θα επιτευχθεί με την εναρμονισμένη χαρτογράφηση του θορύβου προκειμένου να αξιολογηθεί η έκθεση στους θορύβους σε ολόκληρη την Κοινότητα· με την ενημέρωση του κοινού για την έκθεση στον θόρυβο και τις επιπτώσεις της· με το να ζητηθεί από τις αρχές των κρατών μελών να αναπτύξουν σχέδια δράσης ώστε να επιτευχθούν τα απαιτούμενα επίπεδα θορύβου· και με την παροχή στα ευρωπαϊκά θεσμικά όργανα πληροφοριών για τον περιβάλλοντα θόρυβο, ώστε να αξιολογήσουν την κατάσταση και να αναλάβουν περαιτέρω δράση.
Υπάρχουν 51 διαφορετικοί τρόποι μέτρησης του θορύβου και δεν μπορούμε να συμφωνήσουμε ως προς τα μέσα μέτρησής του εντός της Κοινότητας;
Αυτό είναι το πρώτο βήμα - η εκπόνηση αυτών των χαρτών θορύβου.
Σχετικά με το τελευταίο αυτό θέμα, κατανοώ τις ανησυχίες που εξέφρασαν ορισμένοι βουλευτές οι οποίοι κατέθεσαν τροπολογίες με τις οποίες ζητούσαν την υποβολή προτάσεων θυγατρικών οδηγιών ώστε να ορισθούν από τώρα οριακές τιμές για πηγές και περιβάλλοντες θορύβους.
Ωστόσο, η επιτυχία της καινοτόμου πολιτικής για τον θόρυβο την οποία επιθυμούμε να αναπτύξουμε στηρίζεται κυρίως στην ποιότητα των στοιχείων που θα μπορέσουμε να συλλέξουμε.
Αυτή τη στιγμή, η έλλειψη τέτοιων στοιχείων είναι εμφανής, κυρίως λόγω της μη εναρμόνισης της αξιολόγησης της έκθεσης των πολιτών στον θόρυβο σε ολόκληρη την Ευρώπη.
Η Επιτροπή φρονεί ότι είναι πολύ νωρίς ακόμη για να συντάξουμε προτάσεις που θα προτείνουν νέες οριακές τιμές για τον θόρυβο.
Διαθέτουμε ήδη ένα σκαρίφημα νομοθεσίας για την πρόσβαση στην αγορά το οποίο ορίζει, για παράδειγμα, οριακές τιμές για διάφορους τύπους αυτοκινήτων οχημάτων.
Θα είναι απλούστερο και ταχύτερο να καταστήσουμε πιο αυστηρά τα περί θορύβου πρότυπα της ισχύουσας νομοθεσίας, παρά να θεσπίσουμε νέες θυγατρικές οδηγίες.
Θα είμαστε σε θέση να προβούμε σε εκτιμήσεις σχετικά με το τι πρέπει να γίνει με τα πρότυπα αυτά μόλις έχουμε στοιχεία από τους στρατηγικούς χάρτες θορύβου και θα ενημερώσουμε σχετικά ασφαλώς το Συμβούλιο και το Κοινοβούλιο.
Για τους λόγους αυτούς, η Επιτροπή δεν δύναται να δεχθεί τις τροπολογίες που προτείνουν τη θέσπιση θυγατρικών οδηγιών και οριακών τιμών, είναι, όμως, πρόθυμη να προτείνει την ανάληψη περαιτέρω ενεργειών το ταχύτερο δυνατό.
Για τούτο λοιπόν δέχεται ανεπιφύλακτα τροπολογίες που ενισχύουν το χρονοδιάγραμμα.
Η οδηγία δεν αφορά συγκεκριμένες πηγές θορύβου όπως οι μηχανές αεροσκαφών και ο εξοπλισμός μείωσης θορύβου.
Η Επιτροπή δεν είχε μέχρι στιγμής χρόνο να αξιολογήσει την απόφαση που εξέδωσε η Διεθνής Οργάνωση Πολιτικής Αεροπορίας την περασμένη εβδομάδα, ασφαλώς όμως θα το πράξουμε, αμέσως μόλις δοθεί η ευκαιρία.
Όσον αφορά συγκεκριμένα τώρα τις 36 τροπολογίες που ενέκρινε η Επιτροπή Περιβάλλοντος του Κοινοβουλίου, η Επιτροπή δύναται να δεχθεί τις 28, εν όλω, καταρχήν, και/ή εν μέρει.
Μπορούμε να δεχθούμε την τροπολογία αριθ.
1, που προτείνει αλλαγή του τίτλου, ώστε η πρόταση να μετατραπεί σε κοινοτικό πλαίσιο για την αξιολόγηση και τη διαχείριση του περιβαλλοντικού θορύβου.
Ωστόσο, όπως είπα και νωρίτερα, θεωρούμε πρόωρο να ορίσουμε νέες οριακές τιμές.
Επομένως, δεν μπορούμε να δεχθούμε τις τροπολογίες αριθ.
2, 3, 6 και 33.
Όσον αφορά το χρονοδιάγραμμα για την εφαρμογή της προτεινόμενης οδηγίας, χαιρετίζουμε τις τροπολογίες αριθ.
10, 13, 17, 18, 19, 21, 23 και 25, που προτείνουν την επαναφορά των ημερομηνιών της αρχικής πρότασης της Επιτροπής, και μαζί με τις τροπολογίες αυτές, μπορούμε να δεχθούμε κατ' αρχήν τις τροπολογίες 15 και 16, που προτείνουν να οριστούν συντομότερες προθεσμίες, αν και διατηρούμε περισσότερες επιφυλάξεις σχετικά με την κατάργηση της προσέγγισης σε δύο φάσεις για τους οδικούς και σιδηροδρομικούς άξονες.
Συνεπώς, η Επιτροπή δεν δύναται να δεχθεί την τροπολογία αριθ.
20.
Αρκετές τροπολογίες συμβάλλουν στην καλύτερη κατανόηση του κειμένου.
Έτσι, δεχόμαστε τις τροπολογίες αριθ.
4, 7, 8, 14, 27, 28 και 29.
Η Επιτροπή μπορεί να δεχθεί κατ' αρχήν την τροπολογία αριθ.
5, που εισάγει τέσσερις σημαντικές αρχές, αν και δεν επιθυμεί να αποκλείσει με τον τρόπο αυτό άλλες αρχές.
Όσον αφορά την τροπολογία αριθ.
9, η οποία επιζητεί την επαναφορά του ορισμού της ανθρώπινης υγείας, υποστηρίζει το πρώτο μέρος της εν λόγω τροπολογίας, ενώ θεωρεί περιττή στο στάδιο αυτό την αναφορά στην Παγκόσμια Οργάνωση Υγείας.
Όσον αφορά την εναρμόνιση των κοινών δεικτών θορύβου, Lden και Lnight, η τροπολογία αριθ.
11 υποστηρίζει την υποχρεωτική χρήση των εν λόγω δεικτών για τον ακουστικό σχεδιασμό και τη χωροταξική οριοθέτηση θορύβων, ενώ η τροπολογία αριθ.
34 προτείνει την εκπόνηση σχεδίων δράσης για τη διαχείριση "συμπεριλαμβανομένου του περιορισμού του θορύβου όταν σημειώνεται υπέρβαση της οριακής τιμής Lden ή της Lnight».
Το Συμβούλιο συμφώνησε στη χρήση κοινών δεικτών μόνο για τον σκοπό της στρατηγικής χαρτογράφησης θορύβου, ενώ αναβλήθηκε η περαιτέρω εναρμόνιση των δεικτών προκειμένου το θέμα να εξετασθεί κατά την αναθεώρηση που προβλέπει το άρθρο 11.
Επομένως, φοβούμαι ότι η Επιτροπή δεν δύναται να δεχθεί τις τροπολογίες αριθ.
11 και 34.
Ωστόσο, καθώς η οδηγία περιορίζεται από μόνη της στη στρατηγική χαρτογράφηση θορύβου, είναι λογικό η Επιτροπή να στηρίξει κατ' αρχήν την τροπολογία αριθ.
12.
Επιπλέον, χαιρετίζει την τροπολογία αριθ.
36, που σκοπό έχει τη μείωση της ελαστικότητας και τον ορισμό του δείκτη θορύβου Lden, επιτυγχάνοντας έτσι καλύτερα συγκρίσιμα αποτελέσματα.
Όσον αφορά την πληροφόρηση του κοινού, η τροπολογία αριθ.
22 απαιτεί τη δημοσίευση των πληροφοριών προς το κοινό στο Διαδίκτυο εντός δύο μηνών από την έγκρισή τους.
Η Επιτροπή χαιρετίζει κατ' αρχήν την εν λόγω τροπολογία, φρονεί, όμως, ότι η πληροφόρηση του κοινού δεν πρέπει να πραγματοποιείται μόνο μέσω Διαδικτύου.
Όσον αφορά τη ρήτρα αναθεώρησης βάσει του άρθρου 11 της πρότασης, η τροπολογία αριθ.
24 επιθυμεί την απαλοιφή της αναφοράς σε "κλιματολογικές και πολιτιστικές διαφορές" .
Λόγω της έντονης ανησυχίας που εξέφρασαν στο Συμβούλιο τα κράτη μέλη, η Επιτροπή δεν δύναται να δεχθεί την τροπολογία αριθ.
24.
Όσον αφορά τα παραρτήματα, η Επιτροπή δύναται να δεχθεί εν μέρει την τροπολογία αριθ.
26, με στόχο να καταστεί υποχρεωτική η παροχή χρηματοοικονομικών πληροφοριών για τα σχέδια δράσης.
Από τους τρεις τύπους χρηματοοικονομικών πληροφοριών που αναφέρονται, η Επιτροπή δύναται να υποστηρίξει την υποχρεωτική παροχή συναφών με τον προϋπολογισμό πληροφοριών, ενώ φρονεί ότι οι υπόλοιποι είναι δύσκολο να επιτευχθούν.
Τέλος, η Επιτροπή δέχεται τις τροπολογίες αριθ.
30, 31, 32 και 35 για το Παράρτημα VI, που επαναφέρουν εν μέρει τις διατάξεις που είχε προτείνει αρχικά η Επιτροπή σχετικά με τις τεχνικές προδιαγραφές των στρατηγικών χαρτών θορύβου.
Ευχαριστώ το Ευρωπαϊκό Κοινοβούλιο και τον εισηγητή, κ. de Roo, για την ενδελεχή εξέταση της πρότασης αυτής και για τις χρήσιμες τροπολογίες που υποβλήθηκαν.
Δεν υπάρχει καμία αμφιβολία ότι ενίσχυσαν την πρόταση και ότι βελτίωσαν την ποιότητά της.
.
(NL) Κύριε Πρόεδρε, θα επιθυμούσα μόνο να διευκρινίσω μία παρεξήγηση.
Δεν υποβάλλεται εκ νέου τροπολογία για τη μέτρηση του στρατιωτικού θορύβου.
Ορισμένοι συνάδελφοι, αδίκως, βασίστηκαν σε αυτό.
Επομένως, κάτι τέτοιο δεν βρίσκεται πλέον προς συζήτηση.
Το σημειώνουμε.
Η συζήτηση έληξε.
Η ψηφοφορία θα διεξαχθεί την Τετάρτη, στις 12.00.
Ρύπανση από κινητήρες εσωτερικής καύσης μη οδικών κινητών μηχανημάτων
Η ημερήσια διάταξη προβλέπει τη συζήτηση της έκθεσης (A5-0287/2001) του κ. Lange, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου που τροποποιεί την οδηγία 97/68/ΕΚ για την προσέγγιση των νομοθεσιών των κρατών μελών σχετικά με τα ληπτέα μέτρα κατά της εκπομπής αερικών και σωματιδιακών ρύπων προερχόμενων από κινητήρες εσωτερικής καύσης που τοποθετούνται σε μη οδικά κινητά μηχανήματα [COM(2000) 840 - C5-0742/2000 - 2000/0336(COD)].
Κύριε Πρόεδρε, κυρία Επίτροπε, αγαπητοί συνάδελφοι, αυτός ο πολύ μακρύς τίτλος περιλαμβάνει στην ουσία μηχανήματα όπως τα γνωρίζουμε όλοι: δηλαδή, χορτοκοπτικές μηχανές, αλυσοπρίονα, ψαλίδες κοπής φρακτών, τρυπάνια, όλα αυτά τα κινητά μηχανήματα στα οποία δεν δόθηκε ενδεχομένως η κατάλληλη προσοχή στην περιβαλλοντική νομοθεσία κατά τα τελευταία χρόνια.
Για παράδειγμα, γνωρίζουμε ότι, μια τετράχρονη χορτοκοπτική μηχανή εκπέμπει σήμερα σε μια ώρα τόσους ρύπους όσο ένα αυτοκίνητο Euro 4 που κινείται με ταχύτητα 150χλμ./ώρα.
Ή επίσης γνωρίζουμε ότι, ορισμένες ημέρες του Ιουνίου του τρέχοντος έτους, ποσοστό 40% των εκπομπών υδρογονάνθρακα, δηλαδή 40% των πρόδρομων ουσιών του όζοντος, προερχόταν από τα κινητά αυτά μηχανήματα.
Επομένως, πρέπει να κάνουμε κάτι για το θέμα αυτό!
Από την άποψη αυτή, η πρόταση οδηγίας είναι επίσης ικανοποιητική ωστόσο, διατυπώσαμε ορισμένες κριτικές παρατηρήσεις στους κόλπους της Επιτροπής Περιβάλλοντος, Δημόσιας Υγείας και Πολιτικής των Καταναλωτών.
Αφενός, επιθυμούσαμε να επισπευσθεί το χρονοδιάγραμμα έως ένα βαθμό ώστε η νομοθετική διαδικασία στην Ευρώπη να συμβαδίζει με εκείνη στις Ηνωμένες Πολιτείες.
Θέλαμε να εξακριβώσουμε κατά πόσο το πρότυπο μέσου όρου και κατοχύρωσης είναι ενδεχομένως κατάλληλο για την Ευρώπη, διότι πρόκειται για ένα σοβαρό γραφειοκρατικό "τέρας" , το οποίο είναι δύσκολο να ελεγχθεί στην Ευρώπη και, επομένως, παρέχει λίγες πληροφορίες όσον αφορά την επίτευξη των στόχων μείωσης που επιθυμούμε.
Η Επιτροπή Περιβάλλοντος, Δημόσιας Υγείας και Πολιτικής των Καταναλωτών ενήργησε με πολύ φιλόδοξο τρόπο σε σχέση με το παρόν θέμα.
Επειδή η απόφαση ελήφθη ήδη τον Ιούλιο και παρήλθε ορισμένος χρόνος από τότε, είχαμε τη δυνατότητα να διαπραγματευτούμε τη νομοθεσία αυτή με το Συμβούλιο.
Έτσι μπορώ τώρα να υποβάλω μια δέσμη συμβιβαστικών μέτρων την οποία το Συμβούλιο είναι πρόθυμο να αποδεχτεί με μεγάλη πλειοψηφία, αν όχι ομόφωνα.
Στην προκειμένη περίπτωση, πιστεύω ότι πρέπει να ακολουθήσουμε την πορεία αυτή και να ολοκληρώσουμε την εξέταση του συνόλου της νομοθεσίας σε μια ανάγνωση.
Αφενός, αυτό συμβάλλει στη μείωση των γραφειοκρατικών διαδικασιών στο Κοινοβούλιο και στο Συμβούλιο και, αφετέρου, είναι και προς το συμφέρον του περιβάλλοντος να τεθεί η νομοθεσία ταχύτερα σε ισχύ.
Τι αφορά αυτός ο συμβιβασμός;
Πρώτον, για ορισμένες κατηγορίες θέλουμε να επισπεύσουμε έως ένα βαθμό την προθεσμία εφαρμογής.
Το αποτέλεσμα αποτελεί μια ενδιάμεση λύση μεταξύ της απόφασης της Επιτροπής Περιβάλλοντος, Δημόσιας Υγείας και Πολιτικής των Καταναλωτών και της πρότασης της Επιτροπής.
Δεύτερον, θέλουμε να μη ληφθεί υπόψη το σύστημα μέσου όρου και κατοχύρωσης λόγω των γραφειοκρατικών δυσκολιών που συνδέονται με αυτό.
Θέλουμε όμως - για να μην προκαλέσουμε, λόγω της περιβαλλοντικής νομοθεσίας, στρεβλώσεις του ανταγωνισμού που δεν δικαιολογεί η περιβαλλοντική πολιτική - να προβλέψουμε δυνατότητες εξαίρεσης για τους μικρούς κατασκευαστές που παράγουν 25 000 μονάδες ετησίως, ενώ για ορισμένα προϊόντα, για τα μηχανήματα SH2- και SH3-, επιθυμούμε να παρατείνουμε τους μεταβατικούς κανόνες για πέντε επιπλέον έτη όταν π.χ. πρόκειται για ορισμένα αλυσοπρίονα που χρησιμοποιούνται για τα δέντρα, σε πολύ μεγάλο ύψος, ή για ορισμένους δίχρονους κινητήρες που χρησιμοποιούνται για τη λειτουργία τρυπανιών.
Στην τροπολογία 30 αναφέρεται ότι για τα ανωτέρω μηχανήματα μπορεί να προβλεφθεί ένα πρόσθετο χρονικό διάστημα - παρεμπιπτόντως, σε συνάρτηση και με τις προτάσεις της βιομηχανίας.
Δεν συμφωνώ λοιπόν με την πλήρη εξαίρεση ορισμένων μηχανημάτων από την οδηγία και σε περιπτώσεις που τις δικαιολογούν τεχνικοί λόγοι, η γνώμη μου είναι να δώσουμε στα μηχανήματα αυτά περισσότερο χρόνο.
Σας υπενθυμίζω τη φιλόδοξη στάση που επιδείξαμε σε σχέση με τη νομοθεσία για τα αυτοκίνητα Euro-3 και Euro-4 και τελικά, στην επιτροπή συνδιαλλαγής, επιτύχαμε έναν λογικό συμβιβασμό με το Συμβούλιο, ο οποίος αρχικά δεν ενθουσίασε απαραίτητα τη βιομηχανία, αλλά χαίρει τελικά γενικής εκτίμησης σήμερα διότι βελτιώνει την ποιότητα του αέρα στην Ευρώπη.
Πιστεύω ότι η δέσμη συμβιβαστικών μέτρων που μπορώ να σας υποβάλω προσανατολίζεται προς την ίδια κατεύθυνση - η μόνη διαφορά είναι ότι αποτελεί αντικείμενο εξέτασης ήδη από τώρα και όχι μετά από μια διαδικασία συνδιαλλαγής.
Από την άποψη αυτή, το κείμενο που εξετάζουμε σήμερα δεν αποτελεί "μακελειό στα αλυσοπρίονα" όπως αναφερόταν σε μια εφημερίδα, αλλά έναν απτό συμβιβασμό για τη βελτίωση της ποιότητας του αέρα στην Ευρώπη.
Κύριε Πρόεδρε, μια ρητορική ερώτηση που τίθεται συνήθως είναι η εξής: η κότα έκανε το αβγό ή το αβγό την κότα;
Στην περίπτωση των νέων καθαρών τεχνολογιών, συνήθως η κυβέρνηση γεννά το νομοθετικό αβγό από το οποίο ξεπηδά η τεχνολογία που θα μας επιτρέψει να έχουμε καθαρότερα αυτοκίνητα ή φορτηγά.
Όσον αφορά την υπό συζήτηση έκθεση, ωστόσο, η κατάσταση έχει αντιστραφεί, διότι ως επί το πλείστον είναι διαθέσιμη η τεχνολογία για να γίνουν καθαρότερα τα μικρά μηχανήματα τα οποία, όπως λέει ο κ. Lange, μπορούν να προκαλέσουν περισσότερη ρύπανση σε μία ώρα από ό,τι ένα αυτοκίνητο που κινείται με ταχύτητα 150 χλμ.
Σε πολλές περιπτώσεις, ο μόνος λόγος για τον οποίο δεν διαθέτουμε ήδη καθαρότερα μηχανήματα είναι το κόστος.
Στην πραγματικότητα, η Honda είναι σε θέση να κατασκευάσει τετράχρονους κινητήρες με ανεστραμμένες βαλβίδες στην κεφαλή των κυλίνδρων που πληρούν άνετα τα κριτήρια αυτά.
Ωστόσο, υπάρχουν ορισμένες σημαντικές εξαιρέσεις στον εν λόγω γενικό κανόνα.
Χαίρομαι που ο κ. Lange απέσυρε την πρότασή του περί μείωσης του ορίου εξαίρεσης από την οδηγία για μικρούς κατασκευαστές στις 10 000 μονάδες παραγωγής ανά έτος - κάτι που δεν θα κάλυπτε κανέναν Ευρωπαίο κατασκευαστή - και υποστήριξε τη θέση της Επιτροπής για 25 000 μονάδες παραγωγής, η οποία καλύπτει 7 κατασκευαστές.
Ωστόσο, έχουμε ορισμένα συγκεκριμένα προβλήματα με το νομοθέτημα αυτό, και ιδιαίτερα με μηχανήματα όπως τα αλυσοπρίονα και τα συναφή.
Πρόκειται για μηχανήματα τα οποία πρέπει να είναι ελαφρά διότι μεταφέρονται από ανθρώπους· δεν πρέπει να υπερθερμαίνονται ώστε να μην προκαλούν εγκαύματα στον χρήστη· και δεν πρέπει να χρειάζεται να τοποθετηθούν σε μια συγκεκριμένη θέση κατά τη χρήση - με άλλα λόγια πρέπει να λειτουργούν ακόμη και ανάποδα.
Για τις συγκεκριμένες αυτές χρήσεις, η τεχνολογία των δίχρονων κινητήρων είναι η μόνη βιώσιμη επιλογή.
Όλοι θυμόμαστε εκείνα τα Trabant και τα Wartburg που διέσχιζαν το ανατολικό Βερολίνο· οι τύποι αυτοί δίχρονων κινητήρων ρυπαίνουν περισσότερο, όμως, στην περίπτωση των αλυσοπρίονων, δεν υπάρχει εναλλακτική λύση.
Η λύση που προτείνει η Επιτροπή είναι να χρησιμοποιείται ένα σύστημα κατοχύρωσης και λήψης του μέσου όρου, βάσει του οποίου οι ρυπογόνοι κινητήρες θα αντισταθμίζονται με τους καθαρούς κινητήρες και η καθαρή τεχνολογία θα μπορεί να κατοχυρώνεται μέχρι το επόμενο έτος και θα χρησιμοποιείται για την κατασκευή μερικών ρυπογόνων κινητήρων το ερχόμενο έτος.
Δεν μου αρέσει το σύστημα αυτό.
Δεν είναι έντιμο από πολλές απόψεις, διότι ο κόσμος θα αγοράζει μηχανήματα νομίζοντας ότι ανταποκρίνονται στους κανονισμούς, ενώ στην πραγματικότητα θα εκπέμπουν περισσότερους ρύπους.
Μόνο οι μεγάλοι κατασκευαστές οι οποίοι παράγουν πολλά είδη κινητήρων μπορούν να επωφεληθούν από αυτό.
Δεν μπορούμε να υποστηρίξουμε αυτό το σύστημα.
Ωστόσο, χρειαζόμαστε προστασία για τις συγκεκριμένες αυτές εφαρμογές και για το λόγο αυτό υπέβαλα την τροπολογία μου - αριθ.
29 - στην οποία παρατίθεται ένας λεπτομερής κατάλογος εξαιρέσεων: μηχανήματα αποψίλωσης κάθε είδους, αλυσοπρίονα, μηχανήματα όρυξης στον πάγο κλπ.
Απογοητεύθηκα πολύ διότι ο κ. Lange δεν θεώρησε σωστό να υποστηρίξει την εν λόγω τροπολογία, διότι χωρίς την ασφαλιστική δικλείδα που συνιστά ο λεπτομερής αυτός κατάλογος εξαιρέσεων, η τροπολογία του κ. Lange - αριθ.
30 - δεν προχωρεί αρκετά, καθώς στηρίζεται μόνο σε κάποια τεχνική επιτροπή, σε αξιολόγηση των εναλλακτικών λύσεων εκ μέρους της Επιτροπής.
Ο κ. Lange πρέπει να σκεφθεί με μεγάλη προσοχή την τροπολογία μου, και τότε θα μπορούσε να επιτευχθεί μια συμφωνία αποδεκτή και από τις δύο πλευρές του Σώματος.
Κύριε Πρόεδρε, η παρούσα οδηγία συχνά αποκαλείται οδηγία των μηχανών κουρέματος του γρασιδιού.
Το γεγονός ότι οι βουλευτές του Ευρωπαϊκού Κοινοβουλίου σπαταλούν τον χρόνο τους συζητώντας για μηχανές κουρέματος του γρασιδιού επιβεβαιώνει αναμφίβολα την αρνητική εντύπωση που έχει ιδιαίτερα μεγάλη μερίδα των ψηφοφόρων μας για την αξία του έργου μας.
Εάν όντως συμβαίνει αυτό, θα πρέπει να το ξανασκεφθούν.
Ο γαλάζιος καπνός που βγαίνει από γεννήτριες, μηχανές κουρέματος του γρασιδιού, αντλίες κλπ. μιλά από μόνος του.
Οι σωρευτικές επιπτώσεις συμβάλλουν σημαντικά στην ατμοσφαιρική ρύπανση.
Επομένως, σε αντίθεση με την προηγούμενη συζήτηση όπου υποστήριξα με σθένος την αρχή της επικουρικότητας, αυτό το θέμα είναι σαφέστατα διασυνοριακό και πρέπει να εξετασθεί από το Σώμα τόσο λόγω της ανάγκης προστασίας του περιβάλλοντος όσο και λόγω της ενιαίας αγοράς.
Στο πλαίσιο της Επιτροπής Περιβάλλοντος, Δημόσιας Υγείας και Πολιτικής των Καταναλωτών ήταν συνηθισμένο φαινόμενο να μας προσεγγίζουν εκπρόσωποι της βιομηχανίας και να μας λένε "μην το κάνετε αυτό, το χρονοδιάγραμμα είναι πολύ αυστηρό, δεν διαθέτουμε την αναγκαία τεχνολογία" .
Ήταν λοιπόν ευχάριστη έκπληξη, τη στιγμή που η οδηγία αυτή συζητείτο στο Κοινοβούλιο, να δεχθούμε παρασκηνιακές πιέσεις για το αντίθετο από μία εταιρεία - την Honda, στην οποία αναφέρθηκε ο κ. Goodwill - η οποία φρονεί ότι τα πρότυπα που προτείνει η Επιτροπή δεν είναι αρκετά αυστηρά.
Αντιλαμβάνομαι ότι έχει τους λόγους της για να υιοθετεί αυτή τη στάση.
Έχει πραγματοποιήσει επενδύσεις.
Μπορεί να ανταποκριθεί σε αυστηρά πρότυπα και επιθυμεί να έχει το ανταγωνιστικό πλεονέκτημα έναντι εκείνων που δεν έχουν προβεί σε επενδύσεις.
Αυτό δεν θέλουμε τελικά;
Δεν είναι καλό να υπάρχει ανταγωνισμός μεταξύ των κατασκευαστών για το ποιος θα θέσει τα υψηλότερα δυνατά πρότυπα προστασίας του περιβάλλοντος;
Λυπούμαι διότι η Επιτροπή δεν δέχθηκε ορισμένες από τις τροπολογίες που υπέβαλα σε προηγούμενο στάδιο.
Λυπούμαι επίσης διότι πάρα πολλές εταιρείας στη χώρα μου δεν στρέφουν το βλέμμα προς το μέλλον και προτιμούν να εξακολουθούν να παράγουν βρώμικα, ρυπογόνα μηχανήματα αντί να επενδύσουν στο μέλλον και να θέσουν υψηλότερα πρότυπα ώστε να είναι σε θέση να ανταποκριθούν στον παγκόσμιο ανταγωνισμό.
Εμείς οι Ευρωπαίοι θα έπρεπε να στοχεύουμε στη θέσπιση υψηλότερων προτύπων με βάση τη διαθέσιμη τεχνολογία.
Συμφωνώ με τα όσα είπε ο κ. Goodwill για τα αλυσοπρίονα και την αδυναμία να επιτευχθούν τα εν λόγω πρότυπα για τα μηχανήματα αυτά μέχρι στιγμής.
Θα ήθελα, όμως, επίσης να αντιταχθώ, όπως έκανε και ο κ. Lange, στις προτάσεις της Επιτροπής περί εφαρμογής ενός συστήματος κατοχύρωσης και λήψης του μέσου όρου.
Θεωρώ ότι επιτρέπει στους κατασκευαστές να εξακολουθούν να κατασκευάζουν μηχανήματα που δεν πληρούν τα υψηλότερα δυνατά πρότυπα ποιότητας του αέρα και ίσως μάλιστα επιβάλλει νέα πρότυπα στην αγορά.
Στο κάτω-κάτω, κανείς δεν υποστηρίζει ότι οι αλλαγές πρέπει να γίνουν αμέσως.
Η πρόταση προβλέπει μεταβατική περίοδο ώστε να υπάρξει χρόνος για την προσαρμογή στα νέα δεδομένα.
Η τροπολογία αριθ.
18 προτείνει την παροχή οικονομικής στήριξης και κινήτρων στους κατασκευαστές.
Ανυπομονώ να ακούσω ξανά τον ήχο που κάνει η μηχανή της γειτόνισσας όταν κουρεύει το γρασίδι της - και το δικό μου επίσης, ελπίζω - γνωρίζοντας ταυτόχρονα ότι δεν ρυπαίνεται η ατμόσφαιρα και ότι δεν διαμαρτύρονται τα πουλιά στα δέντρα γύρω από το σπίτι μου.
Κύριε Πρόεδρε, θα ήθελα να εκφράσω την ανησυχία μου για την τροπολογία αριθ.
2 της Επιτροπής Περιβάλλοντος, με την οποία επιχειρείται η κατάργηση του μάλλον λογικού, όπως φαίνεται, συστήματος κατοχύρωσης και λήψης του μέσου όρου.
Η επιτροπή θεωρεί ότι θα αντιμετωπίσει το πρόβλημα της ρύπανσης μεριμνώντας μόνο για την επιβάρυνση από τα μηχανήματα αναψυχής η οποία, όπως ισχυρίζεται, αποτελεί σημαντικό τμήμα στην παραγωγή πρόδρομων ουσιών του όζοντος, ιδίως τα απογεύματα του Σαββάτου κατά τους θερινούς μήνες.
Αντιλαμβάνεται η επιτροπή ότι το θέμα αυτό αφορά μια ολόκληρη σειρά επαγγελματικού εξοπλισμού;
Έγινε λόγος για αλυσοπρίονα, υπάρχουν, όμως, πολλά ακόμη παραδείγματα.
Τα αλυσοπρίονα είναι απαραίτητα για τη διαχείριση δασικών εκτάσεων.
Οι κατασκευαστές υποστηρίζουν ότι εάν ψηφισθεί η τροπολογία αυτή, δεν θα μπορούν πια να κατασκευάζουν τα μηχανήματα αυτά.
Το αποτέλεσμα θα είναι, σύμφωνα με τους επαγγελματίες, αρνητικό για το περιβάλλον.
Καλώ λοιπόν το Σώμα να απορρίψει την τροπολογία.
Ωστόσο, γνωρίζοντας με πόσο ενθουσιασμό αγκαλιάζει το Σώμα κάθε είδους νομοθεσία, ανεξάρτητα από το πόσο παράλογη ή περιοριστική είναι, δεν θα λυπηθώ εάν τελικά η τροπολογία γίνει αποδεκτή διότι, λόγω της μεγάλης ζημιάς που θα προκαλέσει, θα δείξει τουλάχιστον στο Κοινοβούλιο και στην Ευρωπαϊκή Ένωση πόσο παράλογος είναι πράγματι ο τρόπος με τον οποίο νομοθετεί.
Οι απλοί άνθρωποι το υποψιάζονται εδώ και πολλά χρόνια.
Ίσως στην περίπτωση αυτή τους το αποδείξετε κιόλας.
Κύριε Πρόεδρε, θα ήθελα καταρχάς να ευχαριστήσω τον κύριο Lange και την Επιτροπή Περιβάλλοντος, Δημόσιας Υγείας και Προστασίας των Καταναλωτών για την εξαντλητική και ευρεία αυτή έκθεση.
Θα ήθελα επίσης να ευχαριστήσω για τις τροπολογίες που υποβλήθηκαν.
Διαθέτουμε τώρα μία βάση προκειμένου να καταλήξουμε γρήγορα σε μία αποτελεσματική συμφωνία.
Ως γνωστόν, η ρύπανση από τις εκπομπές κανονικών μηχανοκίνητων οχημάτων αποτέλεσε αντικείμενο ρυθμίσεων στην Ευρωπαϊκή Ένωση εδώ και περισσότερο από τρεις δεκαετίες.
Το αποτέλεσμα είναι να βρίσκονται σήμερα τα επίπεδα εκπομπών σε επίπεδο κατά 10% χαμηλότερο από αυτό που υπήρχε πριν εφαρμόσουμε αυτούς τους περιορισμούς, με συνέπεια να αυξηθεί το σχετικό βάρος άλλων πηγών εκπομπών, ενώ συγχρόνως διαπιστώνουμε, όπως αναφέρεται και στο πρόγραμμα Auto Oil της Επιτροπής, ότι το πρόβλημα της ποιότητας της ατμόσφαιρας στην Κοινότητα απαιτεί και περαιτέρω μέτρα.
Η πρόταση την οποία συζητούμε σήμερα αφορά εκπομπές από κινητήρες που χρησιμοποιούνται σε χορτοκοπτικές μηχανές, αλυσοπρίονα, μηχανήματα καθαρισμού πεσμένων φύλλων, αντλίες, γεννήτριες και ανάλογο εξοπλισμό.
Περίπου 25 εκατομμύρια τέτοια μηχανήματα παράγονται ετησίως στον κόσμο, και, παρ' όλο που τα στατιστικά στοιχεία είναι κάπως ελλιπή, φαίνεται ότι αυτά τα μηχανήματα προκαλούν το 10-15% περίπου των συνολικών εκπομπών υδρογονανθράκων στην Κοινότητα.
Ακούσαμε ήδη να εκφράζεται αυτό και με άλλο τρόπο: ότι με την χρήση ενός αλυσοπρίονου επί μία ώρα εκπέμπονται τόσοι υδρογονάνθρακες όσοι εκπέμπονται κατά την οδήγηση ενός σύγχρονου ΙΧ αυτοκινήτου για περισσότερα από 2 000 χιλιόμετρα.
Αυτές οι εκπομπές συμβάλλουν στην παραγωγή όζοντος, ένα ανεπίλυτο μέχρι σήμερα πρόβλημα που προκαλεί ατμοσφαιρική μόλυνση.
Είναι προφανές επομένως ότι οφείλουμε να λάβουμε μέτρα για τέτοιου είδους μηχανές.
Τέτοια προϊόντα όπως αυτά που αναφέρονται στην πρόταση πωλούνται ευρύτατα στις παγκόσμιες αγορές, και κατά περισσότερο από 90% κατασκευάζονται από μεγάλες επιχειρήσεις οι οποίες λειτουργούν σε αυτές τις αγορές.
Η επίτευξη εναρμόνισης στη νομοθεσία αποτέλεσε ένα σημαντικό στοιχείο για την Επιτροπή προκειμένου να διευκολυνθεί η ταχεία υιοθέτηση νομοθετικών μέτρων, και μάλιστα μέτρων όσο το δυνατόν φιλικότερα προς το περιβάλλον.
Η μόνη νομοθεσία που ισχύει τη στιγμή αυτή σχετικά είναι η αμερικανική.
Θεωρούμε ότι αυτή ικανοποιεί τις περιβαλλοντικές απαντήσεις και έχει εμπνεύσει μάλιστα σε μεγάλο βαθμό και τη διατύπωση της πρότασής μας.
Συγχρόνως θα ήθελα να επιστήσω την προσοχή σας στο γεγονός ότι δεν υπάρχουν μόνο αυτές οι μεγάλες επιχειρήσεις οι οποίες δρουν στις παγκόσμιες αγορές.
Υπάρχουν επίσης και επιχειρήσεις οι οποίες δεν διαθέτουν τα προϊόντα τους στις παγκόσμιες αγορές.
Παρ' όλο που αυτές οι επιχειρήσεις παράγουν ένα μικρό μέρος της συνολικής παραγωγής, τα προϊόντα τους είναι συχνά εξειδικευμένα και απευθύνονται για περιορισμένες χρήσεις.
Οι επιχειρήσεις αυτές είναι συχνά μικρές και διαθέτουν περιορισμένες δυνατότητες να αναπτύξουν την τεχνολογία που απαιτείται για να ανταποκρίνονται τα προϊόντα τους στις προδιαγραφές για τις εκπομπές.
Για τον λόγο αυτό προτείναμε ορισμένους συγκεκριμένους κανόνες παρεκκλίσεων για αυτά τα προϊόντα και τις επιχειρήσεις.
Πρόκειται για παρεκκλίσεις ανάλογες με αυτές που προβλέπει η αμερικανική νομοθεσία.
Θεωρώ ότι η πρόταση της Επιτροπής αποτελεί άριστο παράδειγμα μίας κατάστασης από την οποία κερδίζουν όλοι (win/win situation) καθώς λαμβάνουμε υπόψη τις ανάγκες της βιομηχανίας και συγχρόνως, καθώς η βιομηχανία δε χρειάζεται να κατατέμνει τους πόρους
της σε διάφορα νομοθετήματα, εξασφαλίσαμε κέρδη για το περιβάλλον τα οποία δεν θα μπορούσαν να είχαν επιτευχθεί διαφορετικά.
Η Επιτροπή μπορεί να κάνει δεκτές τις τροπολογίες οι οποίες επιτρέπουν στα κράτη μέλη τη σήμανση προϊόντων τα οποία δεν πληρούν του όρους της φάσης 2 και να χρησιμοποιούν οικονομικά κατευθυντήρια μέτρα για την ενίσχυση της παραγωγής και πώλησης τέτοιων προϊόντων πριν ακόμα καταστούν υποχρεωτικές οι οριακές τιμές.
Η Επιτροπή μπορεί να δεχθεί επίσης καταρχήν και ταχύτερη έναρξη της φάσης 2, όχι όμως και της φάσης 1, καθώς κάτι τέτοιο θα δημιουργούσε υπερβολική πίεση σε μικρούς κατασκευαστές οι οποίοι δε διαθέτουν τα προϊόντα τους στις παγκόσμιες αγορές.
Η Επιτροπή αντιτίθεται επίσης και στην τροποποίηση του ορισμού των μικρών κατασκευαστών.
Όσον αφορά το λεγόμενο σύστημα averaging and banking, καταλαβαίνουμε σε κάποιο βαθμό όσους ερωτούν πώς αυτό θα εφαρμοστεί στην πράξη, πιστεύουμε όμως ότι πρόκειται για ένα σημαντικό στοιχείο στις προσπάθειές μας να επιτύχουμε εναρμόνιση στον τομέα αυτόν και εάν το στοιχείο αυτό αφαιρεθεί, η ευρωπαϊκή νομοθεσία θα απομακρυνθεί από την αμερικανική.
Ο λόγος για την εφαρμογή ενός τέτοιου συστήματος είναι ότι για τεχνικούς λόγους είναι δύσκολο να ανταποκριθεί κάποιος στις τιμές της φάσης 2 για ορισμένα προϊόντα, προϊόντα τα οποία στην πράξη διαφέρουν από κατασκευαστή σε κατασκευαστή.
Στο πλαίσιο αυτό είναι σημαντικό προκειμένου να επιτύχουμε τα αναγκαία περιβαλλοντικά αποτελέσματα να μην χορηγηθούν παρεκκλίσεις για προϊόντα τα οποία δε θα μπορούσαν να ανταποκριθούν στις απαιτήσεις στην πράξη.
Μέσω του συστήματος averaging and banking επιτύχαμε ένα ευέλικτο σύστημα που θέτει το διοικητικό φόρτο στον κατασκευαστή ο οποίος θέλει να το εφαρμόσει, ένα σύστημα θετικό για το περιβάλλον.
Εάν ωστόσο δώσουμε τη δυνατότητα παρεκκλίσεων σε ορισμένα προϊόντα, δημιουργείται ο κίνδυνος να μειωθούν ουσιαστικά τα θετικά αποτελέσματα στο περιβάλλον, καθώς δεν παρέχεται αντιστάθμιση για αυτές τις παρεκκλίσεις όπως συμβαίνει με το σύστημα averaging and banking.Θα πρέπει επίσης να συνειδητοποιήσουμε ότι οι παρεκκλίσεις για τις οποίες κάνουμε λόγο εδώ αφορούν αποκλειστικά τα μηχανήματα με δίχρονους κινητήρες, τα οποία είναι και τα πλέον ρυπογόνα.
Για το λόγο αυτό η Επιτροπή θέλει να υπογραμμίσει τη σημασία της διατήρησης αυτής της δυνατότητας στη νομοθεσία και αντιτίθεται στις σχετικές τροπολογίες.
Θέλω να υπογραμμίσω συγχρόνως ότι το σημαντικό δεν είναι το σύστημα averaging and banking αυτό καθεαυτό, το σημαντικό είναι να επιτύχουμε εκείνη την ελαστικότητα, την εναρμόνιση και τα κέρδη για το περιβάλλον που εξασφαλίζει το σύστημα.
Παρεκκλίσεις για ορισμένους τύπους εξοπλισμού θα πρέπει επομένως να γίνονται δεκτές μόνο κατόπιν λεπτομερούς αναλύσεως των συνεπειών, τόσο στο περιβάλλον όσο και αλλού, και για τον λόγο αυτόν η επιτροπή αντιτίθεται στην ιδέα να υιοθετήσουμε τώρα κιόλας παρεκκλίσεις, αν και μπορεί να δεχθεί τη δημιουργία τέτοιας δυνατότητας εφόσον χρησιμοποιήσουμε στο μέλλον διαδικασία επιτροπολογίας.
Απορρίπτουμε επίσης και τις τροπολογίες οι οποίες αποκλείουν τη χρήση δίχρονων κινητήρων σε γεννήτριες και εκχιονιστικά μηχανήματα.
Η Επιτροπή είναι διατεθειμένη να εξετάσει την ανάγκη περαιτέρω νομοθεσίας στον τομέα αυτό, ιδιαίτερα όσον αφορά τις εκπομπές σωματιδίων από δίχρονους κινητήρες και επιθυμεί να συντονίσει το ζήτημα αυτό με την αντίστοιχη μελέτη των εκπομπών σωματιδίων από μοτοποδήλατα και μηχανάκια.
Η Επιτροπή μπορεί να δεχθεί, ή να δεχθεί καταρχήν, τις τροπολογίες 1, 10, 11, 13, 14, 18 έως 28, καθώς και την τροπολογία 30.
Η Επιτροπή δεν μπορεί να κάνει δεκτές τις τροπολογίες 2, 3, 6, 7, 8, 12, 15 και 17, είναι όμως ανοικτή σε προτάσεις για την επίτευξη ελαστικότητας, εναρμόνισης και την προστασία του περιβάλλοντος.
Η Επιτροπή δεν μπορεί να κάνει δεκτές τις τροπολογίες 4, 5, 9, 16 και 29.
Ευχαριστώ πολύ, κυρία Επίτροπε.
Η συζήτηση έληξε.
Η ψηφοφορία θα διεξαχθεί αύριο, στις 12.30.
Λήξη ισχύος της Συνθήκης ΕΚΑΧ
Η ημερήσια διάταξη προβλέπει την κοινή συζήτηση των ακόλουθων εκθέσεων:
A5-0303/2001 του κ. Turchi, εξ ονόματος της Επιτροπής Προϋπολογισμών, σχετικά με
I. την τροποποιημένη πρόταση της απόφασης του Συμβουλίου για τον καθορισμό των αναγκαίων διατάξεων για την εφαρμογή του πρωτοκόλλου, παραρτήματος στη Συνθήκη της Νίκαιας, σχετικά με τις χρηματοδοτικές συνέπειες της λήξης ισχύος της Συνθήκης ΕΚΑΧ και το Ταμείο Έρευνας του Ανθρακα και του Χάλυβα
[COM(2000) 519 + COM(2001) 121 - C5-0165/2001 - 2001/0061(CNS)]
II. την τροποποιημένη πρόταση της απόφασης του Συμβουλίου για τον καθορισμό των πολυετών χρηματοδοτικών κατευθυντήριων γραμμών για τη διαχείριση των πόρων "ΕΚΑΧ σε ρευστοποίηση " και, μετά το κλείσιμο της ρευστοποίησης, των "Διαθεσίμων του Ταμείου Έρευνας του Ανθρακα και του Χάλυβα"
[COM(2000) 520 + COM(2001) 121 - C5-0166/2001 - 2000/0363(CNS)]
III. την Ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο, την Συμβουλευτική Επιτροπή ΕΚΑΧ, την Οικονομική και Κοινωνική Επιτροπή και την Επιτροπή των Περιφερειών - Λήξη ισχύος της Συνθήκης ΕΚΑΧ: Χρηματοδοτικές δραστηριότητες μετά το 2002
[COM(2000) 518 - C5-0204/2001 - 2001/2095(COS)]
και
A5-0297/2001 του κ. Linkohr, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την τροποποιημένη πρόταση της απόφασης του Συμβουλίου για τον καθορισμό των πολυετών τεχνικών κατευθυντήριων γραμμών για το ερευνητικό πρόγραμμα του "Ταμείου Έρευνας του Ανθρακα και του Χάλυβα"
[COM(2001) 121 - C5-0167/2001 - 2000/0364(CNS)]
.
(IT) Κύριε Πρόεδρε, κυρίες και κύριοι βουλευτές, η υπό συζήτηση πρόταση-πλαίσιο θεσπίζει τη διαδοχή της ΕΚΑΧ από την Ευρωπαϊκή Ένωση.
Βάσει της προτάσεως, τα καθαρά έσοδα από τις επενδύσεις των περιουσιακών στοιχείων του Ταμείου Έρευνας για τον Ανθρακα και τον Χάλυβα θα αποτελούν έσοδα του προϋπολογισμού της Ευρωπαϊκής Ένωσης.
Τα έσοδα αυτά θα έχουν έναν ιδιαίτερο προορισμό, ήτοι τη χρηματοδότηση σχεδίων έρευνας στους τομείς που συνδέονται με τη βιομηχανία του άνθρακα και του χάλυβα.
Το Ταμείο Έρευνας θα το διαχειρίζεται η Επιτροπή.
Τα έσοδα που προέρχονται από το Ταμείο θα καταμερίζονται μεταξύ του τομέα άνθρακα και του τομέα χάλυβα σε ποσοστό 27,2% και 72,8% αντίστοιχα.
Ο καταμερισμός αυτός μπορεί να τροποποιηθεί μόνο με ομόφωνη απόφαση του Συμβουλίου.
Η πρόταση θεσπίζει, τέλος, ότι η διοικητική δαπάνη που προκύπτει από την εκκαθάριση, την επένδυση και τη διαχείριση του Ταμείου Έρευνας θα καλυφθεί από τον γενικό προϋπολογισμό.
Κυρίες και κύριοι βουλευτές, στη σύντομη αυτή ανασκόπησή μου, δεν λησμόνησα τον ρόλο μας: απλώς η μελλοντική οικοδόμηση της πρώτης ευρωπαϊκής συνθήκης, του θεμέλιου λίθου που ετέθη για τη δημιουργία της ενωμένης Ευρώπης, καταργεί εξολοκλήρου το Όργανό μας.
Εγώ αντιτίθεμαι με αποφασιστικότητα στην προσέγγιση της Επιτροπής η οποία, στην πρόταση-πλαίσιο που κατέθεσε, προβλέπει μόνο διαβούλευση με το Ευρωπαϊκό Κοινοβούλιο για τις δημοσιονομικές και τεχνικές κατευθυντήριες γραμμές που αφορούν το Ταμείο.
Σχεδίασαν για μας έναν τόσο παθητικό ρόλο, που έρχεται σε πλήρη αντίθεση με τις σύγχρονες απαιτήσεις διαφάνειας και δημοκρατίας και με αρμοδιότητες μικρότερες ακόμη κι από αυτές που το Κοινοβούλιό μας ασκεί σε θέματα προϋπολογισμού.
Στην έκθεσή μου συμπεριέλαβα αρκετά αιτήματα προς το Συμβούλιο: καταρχήν ζήτησα την εφαρμογή της διαδικασίας συναπόφασης.
Δεύτερον, ζήτησα την πλήρη εγγραφή στον προϋπολογισμό των ετησίων τόκων του Ταμείου, ως καταμερισμένων εσόδων, με τη δημιουργία ειδικού κονδυλίου στην πλευρά των εσόδων και των εξόδων, βάσει των αρχών της ειδικότητας και της ουδετερότητας του προϋπολογισμού, σύμφωνα με τις απαιτήσεις της διοργανικής συμφωνίας και του δημοσιονομικού κανονισμού.
Τρίτον, ζήτησα, μέσω του κονδυλίου αυτού, να καταβάλλονται οι σχετικές διοικητικές δαπάνες, που υπολογίζονται περίπου σε 8,4 εκατομμύρια ευρώ και τα οποία, σε αντίθετη περίπτωση, θα έπρεπε να καλύπτονται από τον γενικό προϋπολογισμό.
Εισήγαγα, επίσης, τη δυνατότητα μεταβολής του καταμερισμού των ποσών μεταξύ της έρευνας στον τομέα του άνθρακα και της έρευνας στον τομέα του χάλυβα, κατόπιν αυξήσεως της παραγωγής λόγω της διεύρυνσης.
Παρατήρησα, όμως, ότι στο ψήφισμα που κατατέθηκε στην Αίθουσα παρέμεινε μια αναφορά στην ΕΚΤ, που θα σας παρακαλούσα να μην τη λάβετε υπόψη: αναφέρεται σε μία τροπολογία που απέσυρα και η οποία, εκ παραδρομής, παρέμεινε στο ψήφισμα.
Όσον αφορά το αίτημα εφαρμογής της διαδικασίας συναπόφασης, θα ήθελα να υπογραμμίσω ότι η νομοθετική πρόταση της επιτροπής βασίζεται στις Συνθήκες και στο Πρωτόκολλο της Νίκαιας, το οποίο προβλέπει ότι το Συμβούλιο, αποφασίζοντας ομόφωνα κατόπιν προτάσεως της Επιτροπής και διαβουλεύσεως με το Ευρωπαϊκό Κοινοβούλιο, λαμβάνει όλα τα αναγκαία μέτρα για την υλοποίηση του πρωτοκόλλου αυτού.
Στην πράξη, αφαιρούν κάθε εξουσία από το Κοινοβούλιο, παρά το γεγονός ότι οι διοικητικές δαπάνες του Ταμείου Ανθρακα και Χάλυβα πρέπει να καλύπτονται από τον προϋπολογισμό.
Αυτό σημαίνει ότι το Ευρωπαϊκό Κοινοβούλιο θα πρέπει να εγκρίνει συμπληρωματικές δαπάνες και να απαλλάξει το Ταμείο, χωρίς να μπορεί να επηρεάσει με κανέναν τρόπο την πραγματοποίηση των δραστηριοτήτων του.
Το αίτημά του για την εφαρμογή της διαδικασίας συναπόφασης, δεν είναι συνεπώς ένα αίτημα μεταβολής της νομικής βάσης, αλλά μόνον του άρθρου.
Το έγγραφο της Επιτροπής, αναφέρεται πράγματι στη Συνθήκη περί ιδρύσεως της Ευρωπαϊκής Κοινότητας, χωρίς να προσδιορίζει κανένα άρθρο, καθώς και στο συνημμένο Πρωτόκολλο στη Συνθήκη της Νίκαιας, άρθρο 2 - όπου προβλέπεται μόνο διαβούλευση με το Ευρωπαϊκό Κοινοβούλιο - Συνθήκη, όμως, που δεν θα ισχύσει πριν από τον Ιούλιο του 2002.
Κατά συνέπεια, βρισκόμαστε μπροστά σε μιαν άκρως ασταθή κατάσταση, που δεν έχει ξαναπαρουσιαστεί και δεν θα παρουσιαστεί ποτέ πια, δεδομένου ότι η Συνθήκη ΕΚΑΧ είναι η μόνη Συνθήκη με ημερομηνία λήξης και το υπογραμμίζω αυτό.
Τέλος, ακόμη και αν το συνημμένο Πρωτόκολλο στη Συνθήκη της Νίκαιας τεθεί σε ισχύ, αυτό αναφέρεται μόνο στη διαδικασία έγκρισης του συνολικού πακέτου, ενώ δεν αναφέρεται στις ετήσιες αποφάσεις.
Προτείνω συνεπώς, να ζητηθεί η διαδικασία συναπόφασης όπως προβλέπεται από το άρθρο 2,5,1 της Συνθήκης περί ιδρύσεως της Ευρωπαϊκής Κοινότητας και στο σημείο αυτό ελπίζω και πιστεύω να έχω την υποστήριξη της Αίθουσας, όπως την είχα και στην Επιτροπή Προϋπολογισμών.
Όσον αφορά, έπειτα, την πλήρη εγγραφή στον προϋπολογισμό των τόκων και την δυνατότητα να καταβάλλονται οι διοικητικές δαπάνες μέσω αυτού του κονδυλίου, το Κοινοβούλιο είχε δώσει τη συγκατάθεσή του το 1998 να χρησιμοποιούνται όλοι οι τόκοι του Ταμείου για την έρευνα.
Κυρίες και κύριοι βουλευτές, όπως προανέφερα, η κατάσταση ενώπιον της οποίας βρισκόμαστε, είναι πολύ ιδιαίτερη και αναμφίβολα ανεπανάληπτη: βρισκόμαστε ενώπιον της μόνης Συνθήκης με ημερομηνία λήξεως, η νομική διαδοχή της οποίας εξαρτάται σε μεγάλο βαθμό από μία Συνθήκη η οποία όχι μόνο δεν έχει ακόμη εγκριθεί αλλά, πιθανότατα, δεν θα μπορέσει να εγκριθεί έγκαιρα.
Κατά την άποψή μου και με την υποστήριξη των συντονιστών των πολιτικών ομάδων στην Επιτροπή Προϋπολογισμών, πιστεύω πως, αν η εισήγησή μου για τις νομοθετικές τροπολογίες εγκριθεί από αυτή τη Συνέλευση, πριν δώσουμε τη γνώμη του Ευρωπαϊκού Κοινοβουλίου θα πρέπει να ξεκινήσουμε διαπραγματεύσεις με το Συμβούλιο και με την Επιτροπή, για να προσπαθήσουμε να ενισχύσουμε τον ρόλο του Οργάνου μας.
Για το λόγο αυτό, μετά την ψηφοφορία επί των νομοθετικών τροπολογιών, θα ζητήσω από την Προεδρία να αναβάλει την ψηφοφορία επί του νομοθετικού ψηφίσματος, έως ότου διερευνηθεί η δυνατότητα μιας συμφωνίας με την Επιτροπή και το Συμβούλιο, για να ενισχυθεί ο ρόλος του Ευρωπαϊκού Κοινοβουλίου.
Ελπίζω να συμφωνείτε με αυτή την προσέγγισή μου.
Κύριε Πρόεδρε, θα πρέπει να συμφωνήσουμε με τον κ. Turchi.
Η στάση του Συμβουλίου υπερβαίνει τα όρια.
Στη Νίκαια δίνονται όρκοι στο όνομα των θεμελιωδών αξιών της δημοκρατίας και, ταυτόχρονα, η Συνθήκη ΕΚΑΧ καταργείται και δημιουργείται ένα Ταμείο Έρευνας, χωρίς το Κοινοβούλιο να διαθέτει καν τη δυνατότητα συναπόφασης στη διαδικασία.
Πρέπει να πω ότι αυτό ξεπερνά πια τα όρια!
Επανέρχομαι στο ίδιο το θέμα.
Στην πραγματικότητα, εκφωνούμε σήμερα νεκρολογίες, διότι ενταφιάζουμε μια Συνθήκη που θέσπισε η Ευρωπαϊκή Ένωση σχεδόν πριν από πενήντα χρόνια, αλλά ο θάνατος αυτός είναι περίεργος.
Συνδέεται με μια αναγέννηση, διότι από τη Συνθήκη αυτή απέρρευσαν άλλες Συνθήκες και η Ευρωπαϊκή Ένωση βασίζεται, σε τελική ανάλυση, στο πνεύμα της.
Από την άποψη αυτή, θέλω να τονίσω ότι ο Robert Schuman είχε υπογραμμίσει κατά τη Διάσκεψη των Παρισίων, στις 9 Μαίου 1950 - η 9η Μαίου είναι βέβαια ημέρα της ευρωπαϊκής μας εορτής - ότι η Συνθήκη αυτή αποτελούσε το πρώτο στάδιο προς μια ευρωπαϊκή ομοσπονδία.
Δεν μίλησε για μια ένωση εθνικών κρατών αλλά για μια ευρωπαϊκή ομοσπονδία, αποδεικνύοντας έτσι ότι έβλεπε πολύ πιο μακριά από πολλούς σημερινούς πολιτικούς ηγέτες αλλά και από ορισμένους συναδέλφους μας, οι οποίοι εξακολουθούν να μην μπορούν καν να ξεστομίσουν τη λέξη ομοσπονδία.
Επισημαίνω ή υποθέτω ότι αυτό αναφέρεται και στα βιβλία ιστορίας.
Δεύτερον, από τη Συνθήκη αυτή θα προκύψει τώρα ένα Ταμείο Έρευνας.
Ο κ. Turchi το υπογράμμισε και, καταρχήν, είναι και λογικό να μην επιστραφούν απλά τα κονδύλια στα κράτη μέλη αλλά να τοποθετηθούν σε ένα ταμείο, μέσω του οποίου θα χρηματοδοτείται στο μέλλον η έρευνα στους τομείς του άνθρακα και του χάλυβα.
Όμως αυτό δημιουργεί προβλήματα.
Αφενός, το σχετικό Ταμείο δεν θα ελέγχεται από το Κοινοβούλιο.
Πρόκειται για την αντίφαση που ανέφερα προηγουμένως.
Αφετέρου, προκύπτουν προβλήματα όσον αφορά το πρόγραμμα-πλαίσιο για την έρευνα.
Πώς θα πραγματοποιηθεί η οριοθέτηση μεταξύ του προγράμματος-πλαισίου για την έρευνα, το οποίο ψηφίζουμε στο Κοινοβούλιο δημοκρατικά, και του Ταμείου Έρευνας;
Τρίτον, τι θα συμβεί με τις υποψήφιες για ένταξη χώρες;
Στην πραγματικότητα, κάθε υποψήφια χώρα, αν επιθυμεί να προσχωρήσει στο Ταμείο Έρευνας, πρέπει πρώτα να καταβάλει σε αυτό εισφορές.
Αυτό δημιουργεί επίσης πολλές κατηγορίες έρευνας στο εσωτερικό της Ευρωπαϊκής Ένωσης.
Προτείνω - και η Επιτροπή Έρευνας το συμπεριέλαβε στο κείμενο με αυτή τη μορφή - να επιλύσουμε τη σύγκρουση αυτή, και μάλιστα με θετικό τρόπο, με τη μετατροπή του Ταμείου Έρευνας, κατά τα επόμενα χρόνια, σε ένα ίδρυμα έρευνας που θα υφίσταται παράλληλα με το πρόγραμμα-πλαίσιο για την έρευνα.
Τα κράτη μέλη αλλά και ιδιώτες - και σκέφτομαι ιδίως τους τελευταίους - θα μπορούν να διαθέτουν πόρους σε αυτό το ίδρυμα για τη χρηματοδότηση σχεδίων έρευνας και σε άλλους τομείς εκτός από εκείνους του άνθρακα και του χάλυβα.
Ευτυχώς, υπάρχουν εν τω μεταξύ πολλοί εύποροι άνθρωποι που δεν γνωρίζουν πώς να χρησιμοποιήσουν την περιουσία τους όταν έχουν φτάσει σε ορισμένη ηλικία και οι οποίοι πραγματοποιούν επίσης δωρεές.
Δημιουργούνται ιδρύματα και αυτό το ίδρυμα μπορεί να προικοδοτηθεί από τέτοιες δωρεές και να ασχολείται έτσι με θέματα που υπερβαίνουν σημαντικά τους τομείς του άνθρακα και του χάλυβα.
Ελπίζω ότι το Κοινοβούλιο θα εγκρίνει την ανωτέρω σύσταση.
Αυτό θα είχε ως αποτέλεσμα ενδεχομένως να επανεξετάσει και η Επιτροπή το ζήτημα και να υποβάλει μια έκθεση για την υλοποίηση της ιδέας αυτής.
Στη Γερμανία έχουμε αποκτήσει εμπειρία στον σχετικό τομέα.
Εκτός από την κρατική χρηματοδότηση της έρευνας υπάρχει και ένα ίδρυμα έρευνας που λειτουργεί ικανοποιητικά εδώ και 20 χρόνια και δίνει έντονη ώθηση στον τομέα της έρευνας στη Γερμανία, με λίγα γραφειοκρατικά εμπόδια.
Δεν θα ήταν καθόλου κακή η ιδέα να καταστεί αυτό δυνατό σε ευρωπαϊκή κλίμακα.
Θα διατυπώσω μια τελευταία παρατήρηση.
Στην έκθεσή μου, οι τροπολογίες 1 έως 5 βασίζονται σε ένα σφάλμα.
Συνιστώ να μην τις θέσουμε σε ψηφοφορία.
Εξάλλου, περιλαμβάνονται στην έκθεση Turchi και στις τροπολογίες που περιέχει, άρα καλύπτονται με τη μορφή αυτή.
Συνιστώ λοιπόν να μην τις ψηφίσουμε.
Εξάλλου, ούτε η Κοινοβουλευτική Επιτροπή τις έθεσε σε ψηφοφορία.
Πρόκειται πραγματικά για ένα σφάλμα.
Κατά τα λοιπά, ελπίζω ότι από αυτό το Ταμείο Έρευνας θα προκύψει κατά την επόμενη πενταετία ή δεκαετία ένας δεύτερος πυλώνας έρευνας στην Ευρωπαϊκή Ένωση.
Έτσι θα επανορθώναμε αυτό το αντιδημοκρατικό σφάλμα που είναι πραγματικά απαράδεκτο για τα σημερινά δεδομένα.
Κύριε Πρόεδρε, αξιότιμοι συνάδελφοι, η Ομάδα του ΕΛΚ θα ψηφίσει υπέρ της έκθεσης Turchi όσον αφορά τις δύο τροποποιημένες προτάσεις της απόφασης του Συμβουλίου και την Ανακοίνωση της Επιτροπής σχετικά με τις χρηματοδοτικές δραστηριότητες, συνεπεία της λήξης ισχύος της Συνθήκης ΕΚΑΧ, και τις απορρέουσες, με τη σειρά τους, από τη δημιουργία του Ταμείου Έρευνας του Ανθρακα και του Χάλυβα.
Συνυπογράφουμε, ομοίως, όπως ακριβώς και όλοι οι λοιποί συντονιστές των πολιτικών ομάδων -το πράξαμε ήδη στην Επιτροπή Προϋπολογισμών-, τη στρατηγική την οποία υποβάλλει ο εισηγητής.
Από απόψεως προϋπολογισμού, η έκθεση υποβάλλει ορισμένες καινοτομίες οι οποίες, κατόπιν συζητήσεως στην κοινοβουλευτική επιτροπή μας, έγιναν δεκτές από όλες τις πολιτικές ομάδες της.
Συγκεκριμένα, ο εισηγητής δέχθηκε την πρόταση διεύρυνσης της κατάστασης συμβουλευτικών οργανισμών, προσθέτοντας την Ευρωπαϊκή Κεντρική Τράπεζα, την Ευρωπαϊκή Τράπεζα Επενδύσεων και άλλα ευρωπαϊκά όργανα, συναφή και αρμόδια επί του θέματος.
Εξάλλου, απαλύνθηκαν επίσης οι αρχικοί όροι σχετικά με το χρηματοδοτικό πρόγραμμα που έπρεπε να παρουσιαστεί για να εξηγήσει τις δραστηριότητες του Ταμείου Έρευνας.
Η αρχική ιδέα εκπόνησης ετήσιων χρηματοπιστωτικών πλαισίων έμοιαζε υπέρμετρα περιοριστική.
Βασικά, όμως, η έκθεση Turchi αιτείται τον κοινοβουλευτικό έλεγχο του Ταμείου Έρευνας του Ανθρακα και του Χάλυβα και το αίτημα αυτό είναι απολύτως συνεπές με καθ' εαυτόν τον λόγο ύπαρξης του παρόντος Κοινοβουλίου.
Δεν θα ήμαστε ένα κοινοβούλιο αντιπροσωπευτικό των ευρωπαίων πολιτών εάν δεχόμασταν να μείνουμε στο περιθώριο ενός ελέγχου σχετικά με τους ερευνητικούς πόρους.
Από την Επιτροπή Προϋπολογισμών δεν θέτουμε εν αμφιβόλω το πού πρέπει να αντιλογιστούν τα αποθεματικά ΕΚΑΧ, ούτε υπεισερχόμαστε στο εάν αυτές οι επιχειρήσεις εξακολουθούν να τυγχάνουν ή όχι μιας διαφοροποιημένης μεταχείρισης σε σχέση με άλλους στρατηγικούς τομείς.
Εμείς, ως Επιτροπή Προϋπολογισμών, απλώς ζητούμε να εφαρμοστεί εδώ η συναπόφαση, την οποία επανειλημμένως αρνείται το Συμβούλιο.
Εάν πρόκειται να εξακολουθήσει υφιστάμενη -όπως έλεγε ο κ. Linkohr- μία ευρωπαϊκή πολιτική σχετικά με τον άνθρακα και το χάλυβα πέραν της λήξης ισχύος της Συνθήκης ΕΚΑΧ και εάν αυτή η πολιτική πρόκειται να αναπτυχθεί κατά μεγάλο μέρος μέσω αυτού του Ταμείου Έρευνας, λογικά το Ευρωπαϊκό Κοινοβούλιο οφείλει να βρίσκεται εκεί, στις διαδικασίες διαχείρισης και ελέγχου του εν λόγω ταμείου.
Γι' αυτό, ζητούμε τα έσοδα του ταμείου να εγγραφούν στον γενικό προϋπολογισμό της Ένωσης.
Μεγαλύτερος έλεγχος προϋπολογισμού, μεγαλύτερος κοινοβουλευτικός έλεγχος σημαίνει μεγαλύτερη διαφάνεια και μεγαλύτερη ευθύνη.
Θα μας ήταν ακατανόητο να τεθεί στο περιθώριο το όργανό μας σε ένα τόσο σημαντικό ζήτημα.
Γι' αυτό ψηφίζουμε υπέρ της έκθεσης Turchi και όλης της στρατηγικής την οποία συνεπάγεται.
Κύριε Πρόεδρε, υποστηρίζω τις προτάσεις της έκθεσης Linkohr.
Είναι απαράδεκτο η Επιτροπή και το Συμβούλιο να μην δίδουν στο Κοινοβούλιο τη δυνατότητα συναπόφασης σχετικά με το εν λόγω ταμείο και τις συναφείς τεχνικές κατευθυντήριες γραμμές.
Η στάση αυτή πρέπει να αλλάξει.
Είναι πολύ λυπηρό το γεγονός ότι απομακρυνόμαστε από τις πτυχές κοινωνικής πολιτικής των εν λόγω ταμείων, τα οποία παρείχαν κάποια βοήθεια στις εταιρείες και, κυρίως, στους εργαζομένους των εταιρειών που βρίσκονταν υπό αναδιάρθρωση.
Το ISPAT στο Κορκ της Ιρλανδίας, που ήταν προηγουμένως κρατική εταιρεία, εξαγοράσθηκε πριν από μερικά χρόνια από ιδιωτική επιχείρηση και τώρα τελεί υπό εκκαθάριση.
Οι 400 υπάλληλοι θα λάβουν την προβλεπόμενη από τον νόμο αποζημίωση - μερικές χιλιάδες λίρες για εργασία μιας ολόκληρης ζωής στην ουσία.
Όταν μάλιστα η κυβέρνηση και οι συνδικαλιστικές ενώσεις ζήτησαν στήριξη από τις πτυχές κοινωνικής πολιτικής του εν λόγω ταμείου βρήκαν τις πόρτες κλειστές.
Η κατάσταση αυτή προκαλεί κατάπληξη, πολύ δε περισσότερο δεδομένου του γεγονότος ότι το ISPAT ήταν ένα εργοστάσιο που ασχολείτο με την ανάκτηση χάλυβα μέσω ανακύκλωσης: ο στόχος του νέου ταμείου έρευνας είναι η βελτίωση των προτύπων προστασίας του περιβάλλοντος και οι επιπτώσεις της χαλυβουργίας στο περιβάλλον.
Το ISPAT ήταν μία εταιρεία που έκανε ακριβώς αυτό.
Πρέπει να τονιστεί ότι, εάν το ταμείο έρευνας πρόκειται να επιδράσει ουσιαστικά σε κάποιο τομέα, αυτός πρέπει να είναι η ασφάλεια στην εργασία.
Τον Ιανουάριο του τρέχοντος έτους σημειώθηκε ένα ατυχές περιστατικό με αποτέλεσμα να χάσει τη ζωή του ένας άνδρας στο εν λόγω χαλυβουργείο.
Η εταιρεία δεν είχε μεριμνήσει για την κατάρτιση των υπαλλήλων της σε θέματα πυρασφάλειας και για την πρόβλεψη θυρίδων κινδύνου και ο άνδρας αυτός έχασε τη ζωή του λόγω αμέλειας της εταιρείας.
Πρέπει να μεριμνήσουμε για την αυστηρή τήρηση των συναφών με την υγεία και την ασφάλεια κανονισμών.
Κύριε Πρόεδρε, θα ήθελα να χαιρετίσω και να υποστηρίξω την έκθεση του συναδέλφου μου, κ. Linkohr, και κυρίως τις παρατηρήσεις του για τη συμμετοχή του Κοινοβουλίου και για την εξέλιξη των δημοκρατικών δομών της Ευρωπαϊκής Ένωσης.
Η Συνθήκη αυτή, από κοινού με τη Συνθήκη Ευρατόμ, δεν συμπεριλήφθηκαν στις συνθήκες περί ιδρύσεως της Ευρωπαϊκής Ένωσης και επομένως δεν υπόκεινται σε δημοκρατικό έλεγχο.
Αυτό είναι τελείως απαράδεκτο, ιδίως σε μια εποχή κατά την οποία οι εγκαταστάσεις παραγωγής ενέργειας, είτε πρόκειται για πυρηνική ενέργεια είτε όχι, είναι δυνατό να αποτελέσουν στόχο τρομοκρατικών επιθέσεων.
Συνεπώς η υγεία και η ασφάλεια θα έπρεπε να είναι η κύρια ανησυχία μας.
Όπως επεσήμαναν και άλλοι συνάδελφοι, η έλλειψη κοινοβουλευτικού ελέγχου καθιστά τις προτάσεις της Επιτροπής απαράδεκτες και οι Πράσινοι δεν δύνανται, συνεπώς, να συμφωνήσουν με την πρόταση της Επιτροπής για τις δαπάνες του ταμείου έρευνας.
Πως θα μπορέσει η Επιτροπή Προϋπολογισμών του Κοινοβουλίου να δώσει απαλλαγή για τον προϋπολογισμό, εάν δεν έχει προηγουμένως ασκήσει έλεγχο όσον αφορά την οικονομική διαχείριση και τη διάθεση των κεφαλαίων;
Τέλος, η λήξη ισχύος της Συνθήκης ΕΚΑΧ μετά από 50 χρόνια μας υπενθυμίζει ότι η Συνθήκη Ευρατόμ, που επίσης δεν υπόκειται στον δημοκρατικό έλεγχο του Κοινοβουλίου, συνιστά πρόβλημα καθώς όλο και περισσότερα κράτη μέλη απομακρύνονται από την πυρηνική ενέργεια και στρέφονται προς νέες μορφές ενέργειας και ότι το πρόβλημα αυτό, το οποίο ευτυχώς θα επιλυθεί εν μέρει με τη λήξη ισχύος της Κοινότητας Ανθρακα και Χάλυβα, θα εξακολουθήσει να υπάρχει όσο ισχύει η Συνθήκη Ευρατόμ.
Κύριε Πρόεδρε, την τελευταία εικοσαετία η Ευρωπαϊκή Κοινότητα Ανθρακα και Χάλυβα συγκέντρωνε χρήματα από την αγορά εν είδει δανείου και εν συνεχεία χρηματοδοτούσε την ερευνητική δραστηριότητα στους κλάδους του άνθρακα και του χάλυβα.
Από την εκκαθάριση που πραγματοποιείται κατά τη λήξη της δραστηριότητας της Ευρωπαϊκής Κοινότητας Ανθρακα και Χάλυβα προκύπτει πλεόνασμα ύψους 1,1 δισεκατομμυρίων ευρώ.
Στη φάση αυτή δημιουργούνται οι κανόνες σχετικά με τον τρόπο με τον οποίο θα χρησιμοποιούνται τα χρήματα για την ερευνητική δραστηριότητα στους κλάδους του άνθρακα και του χάλυβα.
Θεωρώ θετικό βήμα την ίδρυση ενός Ταμείου Έρευνας, ωστόσο είναι άσχημο να σταματήσει η παροχή κονδυλίων που αποσκοπούν στην εξάλειψη της κοινωνικής αδικίας.
Η Επιτροπή προτείνει τη διαχείριση των επενδύσεων των αποθεματικών και την προετοιμασία των ερευνητικών προγραμμάτων από τριακονταμελή ομάδα υπαλλήλων, η οποία θα χρηματοδοτηθεί για τη λειτουργία της με 3,5 εκατομμύρια ευρώ.
Επειδή όμως δημιουργείται η αίσθηση υπερβολικής γραφειοκρατίας, το Κοινοβούλιο θα πρέπει να επανέλθει στο θέμα, στο πλαίσιο της διαδικασίας χορήγησης απαλλαγής.
Σύμφωνα με τροπολογία που περιλαμβάνεται στην έκθεση του κ. Linkohr θα πρέπει να ιδρυθεί ένα ειδικό Ευρωπαϊκό Ίδρυμα Έρευνας, να διευρυνθεί και σε άλλους τομείς η δραστηριότητα του Ταμείου Έρευνας για τους κλάδους του άνθρακα και του χάλυβα και να συγκεντρωθούν χρηματοδοτικές πιστώσεις και από τον ιδιωτικό τομέα.
Κύριε Linkohr, η πρόταση αυτή είναι ανησυχητική.
Στην ΕΕ διαθέτουμε ήδη ένα Κοινό Κέντρο Ερευνών, καθώς και ένα πρόγραμμα-πλαίσιο για την έρευνα και την επιστήμη.
Κατανοώ τους λόγους που προδιαθέτουν θετικά τον κ. Linkohr όσον αφορά την ερευνητική δραστηριότητα, ωστόσο δεν πρέπει να δημιουργηθεί νέα γραφειοκρατία.
Είναι απαραίτητο να ιδρυθεί ένα Ταμείο Έρευνας για τον άνθρακα και τον χάλυβα, ακριβώς επειδή η ΕΚΑΧ ολοκληρώνει τη λειτουργία της.
Τα διαθέσιμα της ΕΚΑΧ θα πρέπει να κατανεμηθούν δεόντως στους τομείς από τους οποίους προήλθαν, εντούτοις η ιδέα περί Ιδρύματος Έρευνας χρηματοδοτούμενου από τους φορολογούμενους και τις επιχειρήσεις της ΕΕ θα αυξήσει την αναποτελεσματική γραφειοκρατία.
Το Κοινοβούλιο είναι προτιμότερο να απαιτήσει την εφαρμογή της διαδικασίας της συναπόφασης στον τομέα της έρευνας και της επιστήμης και να αφήσει στην Επιτροπή τη συνολική εκτέλεση των προγραμμάτων.
Επ' ουδενί δεν αμφισβητούμε τις καλές προθέσεις του κ. Linkohr όσον αφορά την επιστήμη και την έρευνα.
Κύριε Πρόεδρε, κυρίες και κύριοι συνάδελφοι, μια Συνθήκη λήγει αλλά το θεμέλιο παραμένει, διότι το θεμέλιο, δηλαδή η Συνθήκη ΕΚΑΧ, έχει ενσωματωθεί από καιρό στο οικοδόμημα της Ευρωπαϊκής Ένωσης.
Παραμένει επίσης η αναμνηστική ημέρα της 9ης Μαίου 1950, κατά την οποία ο Robert Schuman παρουσίασε το μεγαλοφυές πρόγραμμα του Jean Monnet, του πολιτικού από τη Νότια Γαλλία, θέτοντας έτσι τα θεμέλια του οικοδομήματος που αποκαλούμε σήμερα ευρωπαϊκό ειρηνευτικό έργο.
Η Συνθήκη ΕΚΑΧ έχει δύο διαδόχους: πρώτον, αυτό για το οποίο συζητούμε σήμερα και, δεύτερον, όσον αφορά τη μελλοντική χρηματοδότηση του άνθρακα, τα θέματα των ενισχύσεων με τα οποία θα ασχοληθούμε μεταγενέστερα.
Θέλω να διατυπώσω τέσσερις σύντομες παρατηρήσεις σε σχέση με τις δύο εκθέσεις.
Πρώτον, η προτεινόμενη εδώ διαδικασία χαρακτηρίζεται από το πνεύμα μιας προδημοκρατικής εποχής.
Αυτό μπορούσε ασφαλώς να δικαιολογηθεί το 1952, αλλά είναι βέβαια πλέον αδιανόητο να επιτρέπεται να αποφασίζει αποκλειστικά το Συμβούλιο όταν, εν τω μεταξύ, οι πολίτες της Ένωσης έχουν εκλέξει ένα δημοκρατικό Κοινοβούλιο, δηλαδή εμάς, για πέμπτη φορά.
Αυτό πρέπει να καταστεί σαφές.
Δεύτερον, είναι ορθή η υποστήριξη της έρευνας στους τομείς του άνθρακα και του χάλυβα βάσει ετήσιων εσόδων 45 εκατομμυρίων ευρώ.
Από νομική άποψη, θα ήταν δυνατό να λεχθεί ότι πρόκειται για μια πρώιμη μορφή ενισχυμένης συνεργασίας μεταξύ ορισμένων κρατών μελών.
Αλλά εξίσου σωστό είναι βεβαίως να εξεταστεί η σύσταση της επιτροπής, βάσει της πρότασης του συναδέλφου Linkohr, για την προοδευτική μετατροπή του Ταμείου αυτού σε ίδρυμα, διότι έτσι θα ήταν πιο εύκολο να επιλυθεί και το πρόβλημα των νέων κρατών μελών, σε αντίθεση με την εναλλακτική λύση της συμμετοχής τους στη χρηματοδότηση εκ μέρους των παλαιών κρατών μελών.
Τρίτον, η Επιτροπή ορθώς αναφέρει ότι τα θεμελιώδη δικαιώματα θα ισχύουν και για το Ταμείο Έρευνας, διότι ο Χάρτης των Ανθρωπίνων Δικαιωμάτων ενοποιεί βέβαια το ισχύον δίκαιο.
Αυτό σημαίνει ότι οποιαδήποτε διαμόρφωση σε ευρωπαϊκή κλίμακα πρέπει να σέβεται τα θεμελιώδη δικαιώματα και να υπόκειται σε αυτά.
Θεωρώ απαράδεκτο το γεγονός ότι το Συμβούλιο διέγραψε κατά τη διαβούλευσή του αυτές τις τρεις προτάσεις της Επιτροπής και επιθυμεί να αφαιρέσει από το κείμενο την αναφορά στο Χάρτη των Ανθρωπίνων Δικαιωμάτων.
Αυτό είναι ένα απίστευτο νομικό σκάνδαλο που πρέπει να καταγγελθεί και γι' αυτό το αναφέρω.
Τώρα θα διατυπώσω το τέταρτό μου σχόλιο.
Κυρία Επίτροπε, η απάντησή σας σε αυτό με ενδιαφέρει ιδιαίτερα διότι, αρχικά, ως Επιτροπή, διαθέτατε μια άλλη νομική βάση.
Τώρα βασίζεστε στο πρωτόκολλο της Συνθήκης της Νίκαιας και αυτό είναι αρκετά ενδιαφέρον, διότι η Συνθήκη της Νίκαιας δεν θα τεθεί σε ισχύ προφανώς πριν από τις 23 Ιουλίου 2002.
Την ημέρα εκείνη όμως λήγει η Συνθήκη ΕΚΑΧ και δεν μπορούμε να επιτρέψουμε την ύπαρξη ενός νομικού κενού.
Γι' αυτό θα ήθελα πολύ να μου απαντήσετε πώς προτίθεστε να ενεργήσετε, τι προτίθεστε να προτείνετε, ώστε τα μεσάνυχτα της 23.07.2002 να μην προκύψει ένα νομικό κενό διότι, τότε θα τεθεί βέβαια το ενδιαφέρον θέμα της κυριότητας των κονδυλίων αυτών, τα οποία δεν θα έχουν πλέον νόμιμο ιδιοκτήτη.
Κύριε Πρόεδρε, συμφωνώ με τους πολλούς ομιλητές που επέκριναν το δημοκρατικό έλλειμμα στη συνεχιζόμενη διαχείριση των πόρων.
Όπως αναφέρθηκε, η ισχύς της συνθήκης λήγει στις 23 Ιουλίου του χρόνου.
Η συνθήκη αυτή έθεσε τα θεμέλια για την Ευρωπαϊκή Ένωση που γνωρίζουμε σήμερα.
Δημιούργησε για πρώτη φορά τον όρο "κοινή αγορά" , ενώ με τη θέσπιση της Ανώτατης Αρχής της ΕΚΑΧ, μιας κοινής συνέλευσης, ενός ειδικού συμβουλίου υπουργών και ενός δικαστηρίου εγκαθιδρύθηκαν τα θεσμικά όργανα που τώρα λειτουργούν ως Επιτροπή, Ευρωπαϊκό Κοινοβούλιο, Συμβούλιο και Δικαστήριο.
Κατά τη γνώμη μου είναι σημαντικό να αναφερθεί αυτό.
Όσον αφορά τους πολιτικούς στόχους πρέπει να πούμε ότι επιτεύχθηκαν σε πολλούς τομείς.
Τώρα που συζητούμε τη μελλοντική χρήση των πόρων που θα διαχειριστούμε, μια ιδέα θα μπορούσε να ήταν ένα μεγαλύτερο κομμάτι του προϋπολογισμού να διατεθεί για έρευνες στον καθαρό άνθρακα και είμαι σίγουρος ότι η Επιτροπή θα το λάβει αυτό υπόψη της όταν μιλήσουμε για το μελλοντικό καθεστώς του ταμείου έρευνας.
Θεωρώ ότι υπάρχουν λόγοι σήμερα εδώ για να εκφράσουμε την θαυμασμό μας για το έργο που επιτελέστηκε από τα θεσμικά όργανα, τους οργανισμούς και τα νομικά πρόσωπα που τα τελευταία πενήντα χρόνια είχαν την ευθύνη των δραστηριοτήτων της ΕΚΑΧ.
Σε αυτό το έργο πρέπει να συμπεριληφθεί η συμβολή της Επιτροπής και της Συμβουλευτικής Επιτροπής.
Όπως ελέχθη, θα γίνουν αυξημένες έρευνες και αυτές οι έρευνες θα ωφελήσουν όχι μόνο το περιβάλλον και τη βιομηχανία αλλά και τους εκλογείς μας σε όλη την Ευρωπαϊκή Ένωση.
.
(ΕΝ) Καταρχάς θα ήθελα να ευχαριστήσω τις αρμόδιες επιτροπές του Κοινοβουλίου και τους εισηγητές τους.
Οι παρούσες προτάσεις είναι το τελικό προϊόν μιας μακρόχρονης συζήτησης που ξεκίνησε η Επιτροπή πριν από δέκα χρόνια.
Η Επιτροπή προτείνει τη μεταφορά του ενεργητικού της ΕΚΑΧ στις υπόλοιπες Κοινότητες κατά τη λήξη ισχύος της Συνθήκης και τη χρησιμοποίηση των πόρων που προέρχονται από το εν λόγω ενεργητικό αποκλειστικά για τη χρηματοδότηση της έρευνας στους τομείς που σχετίζονται με τη χαλυβουργία.
Η πρόταση αυτή της Επιτροπής απετέλεσε αντικείμενο συζήτησης με τη βιομηχανία, τους κοινωνικούς εταίρους, το Ευρωπαϊκό Κοινοβούλιο και τα κράτη μέλη και τελικά υποστηρίχθηκε από όλους τους ενδιαφερόμενους.
Τα κράτη μέλη συμμετείχαν ενεργά στη συζήτηση αυτή, πράγμα απολύτως δικαιολογημένο εφόσον είναι όλα δικαιούχοι των περιουσιακών στοιχείων της ΕΚΑΧ.
Εάν δεν συμφωνούσαν τα κράτη μέλη, τα περιουσιακά αυτά στοιχεία απλώς θα τους επιστρέφονταν, σύμφωνα με τις αρχές του διεθνούς δικαίου.
Το Ευρωπαϊκό Συμβούλιο μας παρείχε λεπτομερή καθοδήγηση επί του θέματος, πρώτα μέσω της Ευρωπαϊκής Διάσκεψης του Αμστερνταμ το 1997 και πιο πρόσφατα μέσω της διακυβερνητικής Διάσκεψης της Νίκαιας τον περασμένο χρόνο.
Κατά τη διακυβερνητική διάσκεψη, τα κράτη μέλη ενέκριναν ένα πρωτόκολλο το οποίο επισυνάφθηκε στη Συνθήκη της Νίκαιας και αναφέρει λεπτομερώς τις συναφείς με τη λήξη ισχύος της εν λόγω Συνθήκης ρυθμίσεις.
Η Επιτροπή δεσμεύθηκε να τηρήσει τις αποφάσεις που πάρθηκαν στη Νίκαια.
Η Επιτροπή να εξετάσει τις τροπολογίες σας σε αυτό το πλαίσιο.
Ζητήσατε να εγκριθούν και οι τρεις αποφάσεις μέσω της διαδικασίας συναπόφασης.
Λυπούμαι, αλλά η Επιτροπή δεν μπορεί να δεχθεί το αίτημα αυτό.
Όσον αφορά την απόφαση-πλαίσιο, η διαδικασία λήψης αποφάσεων έχει ήδη συμφωνηθεί στη διακυβερνητική διάσκεψη της Νίκαιας.
Για τις δύο αποφάσεις σχετικά με τις δημοσιονομικές και ερευνητικές κατευθυντήριες γραμμές αντίστοιχα, η Επιτροπή ακολούθησε την τακτική που ακολουθεί συνήθως για άλλες, παρόμοιες προτάσεις σχετικές με τον τομέα της έρευνας ή με τον δημοσιονομικό μας κανονισμό.
Για παράδειγμα, τα ειδικά σχέδια του προγράμματος-πλαισίου έρευνας και ανάπτυξης της Ευρωπαϊκής Ένωσης υποβάλλονται στο Κοινοβούλιο προς έκδοση γνώμης, όπως συμβαίνει με τον δημοσιονομικό κανονισμό.
Εάν η Επιτροπή δεν ακολουθούσε την τακτική αυτή, η στάση της θα ήταν ασυνεπής.
Από την άλλη πλευρά, θα ήθελα να τονίσω ότι η συμμετοχή του Κοινοβουλίου στις προτεινόμενες ρυθμίσεις είναι πολύ μεγαλύτερη σε σχέση με τη συμμετοχή του στο πλαίσιο της Συνθήκης ΕΚΑΧ.
Όσον αφορά την εγγραφή στον προϋπολογισμό των κεφαλαίων μετά τη λήξη ισχύος της Συνθήκης, η Επιτροπή συμφωνεί ότι τα έσοδα και τα έξοδα θα ενσωματωθούν στον γενικό προϋπολογισμό της ΕΚ.
Ωστόσο, θα συνιστούν καταλογισμένα έσοδα τα οποία, σύμφωνα με τη διοργανική συμφωνία μας, δεν καλύπτονται από τις δημοσιονομικές προοπτικές.
Επομένως, η Επιτροπή δεν μπορεί να συμφωνήσει με την πρόταση απλής ενσωμάτωσης των εσόδων και των εξόδων στο κεφάλαιο III, "Εσωτερικές πολιτικές του προϋπολογισμού", και να διαγράψει κάθε αναφορά σε καταλογισμένα έσοδα.
Προτείνατε επίσης να υποβάλει η Επιτροπή σε διάστημα δύο ετών, μέχρι τις 24 Ιουλίου 2004, προτάσεις για διεύρυνση του ταμείου έρευνας που θα συσταθεί μετά τη λήξη ισχύος της συνθήκης ΕΚΑΧ σε Ευρωπαϊκό Ίδρυμα Έρευνας που θα καλύπτει όλους τους ερευνητικούς τομείς πέραν της χαλυβουργίας.
Γνωρίζω ότι η πρόταση για σύσταση τέτοιου ιδρύματος έχει υποβληθεί στην Επιτροπή αρκετές φορές.
Παρατήρησα ότι η συναφής τροπολογία αναφέρεται μόνο στο σχέδιο απόφασης για τον καθορισμό κατευθυντήριων γραμμών στον τομέα της έρευνας.
Από νομικής άποψης οι κατευθυντήριες γραμμές στον τομέα της έρευνας θεσπίζουν τις τεχνικές διατάξεις που έχουν σχέση με την εφαρμογή των δραστηριοτήτων έρευνας, δεν συνάδουν, όμως, με ένα ζήτημα θεσμικής φύσεως όπως αυτό.
Γενικότερα, η πρόταση περί σύστασης ιδρύματος έρευνας έχει υποβληθεί ήδη στην Επιτροπή με διάφορες ευκαιρίες, συγκεκριμένα κατά τη διάρκεια της συζήτησης στο Συμβούλιο, αλλά απορρίφθηκε.
Ο πρώτος λόγος είναι ότι η διαχείριση των κεφαλαίων της ΕΚΑΧ μετά από τις 23 Ιουλίου 2002 θα περιλαμβάνει τρεις πτυχές: πρώτον, τη διαχείριση των δεσμεύσεων της ΕΚΑΧ που θα υφίστανται την ημέρα εκείνη μέχρι τη λήξη ισχύος τους - σε ορισμένες περιπτώσεις θα εξακολουθήσουν να ισχύουν για 20 και πλέον χρόνια· δεύτερον, τη χρηματοοικονομική διαχείριση των στοιχείων ενεργητικού της ΕΚΑΧ· και τρίτον, τη διαχείριση του ταμείου έρευνας που χρηματοδοτείται από τους πόρους που προκύπτουν από την προαναφερθείσα χρηματοοικονομική διαχείριση.
Τα τρία αυτά στοιχεία συνδέονται συνεπώς στενά μεταξύ τους και δεν είναι δυνατό να απομονώσουμε κάποιο από αυτά.
Επιπλέον, είναι σαφές ότι τα περισσότερα κράτη μέλη αντιτίθενται στη μετατροπή του ταμείου έρευνας σε ίδρυμα.
Τέλος, το πολύ μικρό χρηματικό ποσό που θα διαχειρίζεται το προτεινόμενο ταμείο έρευνας δεν δικαιολογεί τη σύσταση ιδρύματος.
Επομένως, η πιο σωστή λύση είναι να εξακολουθήσει η Επιτροπή, η οποία διαχειριζόταν μέχρι σήμερα όλες τις λειτουργίες της ΕΚΑΧ, να έχει τον γενικό έλεγχο της διαχείρισης.
Τέλος, σημείωσα με ιδιαίτερο ενδιαφέρον το αίτημα να δοθεί προτεραιότητα σε θέματα προστασίας του περιβάλλοντος στο πλαίσιο των διαδικασιών του εν λόγω ταμείου έρευνας για τη χαλυβουργία.
Βρίσκομαι στην ευχάριστη θέση να αναγγείλω ότι τα τρέχοντα ερευνητικά προγράμματα που χρηματοδοτούνται στο πλαίσιο της Συνθήκης ΕΚΑΧ δίδουν ήδη μεγάλη έμφαση στις καθαρότερες τεχνολογίες, στην εξοικονόμηση ενεργειακών πόρων και στην προστασία του περιβάλλοντος σε αμφότερους τους κλάδους της χαλυβουργίας.
Είμαι σε θέση να σας διαβεβαιώσω ότι θα εξακολουθήσουμε να αποδίδουμε μεγάλη σημασία στο θέμα της προστασίας του περιβάλλοντος, καθώς και στο ζήτημα της ασφάλειας στους χώρους εργασίας, στο πλαίσιο των ερευνητικών κατευθυντήριων γραμμών τις οποίες προτείνουμε σήμερα.
Τελειώνοντας, επιτρέψτε μου να απαντήσω στην ερώτηση του κ. Mombaur σχετικά με τη νομική βάση των τριετών προτάσεων της Επιτροπής.
Όπως γνωρίζετε, βασίζονται σε ένα πρωτόκολλο που έχει προσαρτηθεί στη Συνθήκη της Νίκαιας .
Επί του παρόντος, καλούμαστε να αναλογισθούμε πώς θα αντιμετωπίσουμε την αβεβαιότητα που περιβάλλει τη θέση σε ισχύ της Συνθήκης.
Οι υπηρεσίες της Επιτροπής εξετάζουν επί του παρόντος το ζήτημα και εξετάζουν εναλλακτικές λύσεις.
Η απάντηση στην ερώτηση αυτή επομένως είναι ότι θα συνεχίσουμε να εξετάζουμε το συγκεκριμένο θέμα.
Σας ευχαριστώ για μια ακόμη φορά για την προσεκτική ανάλυση των προτάσεων της Επιτροπής, για τη συμβολή σας στη συζήτηση αυτή και για την προσοχή σας.
Ευχαριστώ πολύ, κυρία Επίτροπε.
Η κοινή συζήτηση έληξε.
Η ψηφοφορία θα διεξαχθεί αύριο, στις 12.30.4
(Η συνεδρίαση λήγει στις 20.55)