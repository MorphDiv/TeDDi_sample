# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Πέμπτη 5 Ιουλίου 2001.
Ελπίζω να περάσατε, όλοι και όλες, θαυμάσιες διακοπές και να είστε πανέτοιμοι να αντιμετωπίσετε τη νέα χρονιά.
Νεκρολογία
Αγαπητοί συνάδελφοι, πληροφορήθηκα με μεγάλη μου λύπη το θάνατο του συναδέλφου μας Jacques Santkin στις 28 του περασμένου Αυγούστου.
Ο συνάδελφός μας, όπως γνωρίζετε, είχε αναλάβει τα καθήκοντά του στο Σώμα από τον περασμένο Φεβρουάριο ως μέλος της Σοσιαλιστικής Ομάδας.
Ήταν μέλος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, καθώς και της αντιπροσωπείας που ασχολείται με τις σχέσεις του Ευρωπαϊκού Κοινοβουλίου με το παλαιστινιακό νομοθετικό συμβούλιο.
Θα σας παρακαλούσα να τηρήσουμε ενός λεπτού σιγή στη μνήμη του συναδέλφου μας.
(Το Σώμα, όρθιο, τηρεί ενός λεπτού σιγή)
Δήλωση της Προέδρου
Αγαπητοί συνάδελφοι, για άλλη μια φορά, βρίσκομαι στη δυσάρεστη θέση να κηρύσσω την έναρξη της συνόδου της ολομέλειας καταδικάζοντας και πάλι τις τυφλές και βίαιες τρομοκρατικές ενέργειες που έπληξαν την Ισπανία αυτό το καλοκαίρι.
Με μεγάλη μου λύπη και πραγματική συγκίνηση θέλω να εκφράσω, εξ ονόματος όλων μας, προς τις οικογένειες των θυμάτων την ειλικρινή αλληλεγγύη μας και τη βαθιά συμπάθειά μας.
Σήμερα, το Ευρωπαϊκό Κοινοβούλιο τιμά τον Justo Oreja Pedraza, στρατηγό του ισπανικού στρατού, τον Luis Ortνz de la Rosa, μέλος της εθνικής ισπανικής αστυνομίας, τον Mikel Uribe, μέλος της τοπικής περιφερειακής βασκικής αστυνομίας, τον Josι Javier Mϊgica Astibia, δημοτικό σύμβουλο της Ένωσης του λαού της Ναβάρα στη Leiza, η οικογένεια του οποίου βρίσκεται αυτή τη στιγμή ανάμεσά μας και θέλω να πω στη σύζυγο, στα παιδιά και την κουνιάδα του ότι θαυμάσαμε το θάρρος τους σε αυτό το μεγάλο δράμα που τους στέρησε έναν αγαπημένο τους άνθρωπο.
Ο Josι Javier Mϊgica Astibia υπήρξε όλη του τη ζωή ένας υπέρμαχος της ελευθερίας και της δημοκρατίας που αρνήθηκε να σιωπήσει μπροστά στην τρομοκρατία.
Δυστυχώς, πλήρωσε αυτή του την άρνηση με την ίδια του ζωή του.
Ο τρόμος είναι που θέλουν να βασιλέψει οι τρομοκράτες βάζοντας βόμβες στα αεροδρόμια, στις σιδηροτροχιές ή στις τουριστικές πόλεις.
Με τη σκέψη βρισκόμαστε επίσης στο πλευρό της Marνa Eraunzetamurgil και του εγγονού της, θυμάτων μιας επαίσχυντης ενέργειας, το αίτιο της οποίας κανείς δεν γνωρίζει μέχρι σήμερα.
Το Κοινοβούλιό μας, πέρα από τις πολιτικές διαφορές που εκφράζουν οι αντιπρόσωποί του, καταδικάζει τις βάρβαρες αυτές πράξεις με τον πλέον αποφασιστικό τρόπο γιατί αποτελούν την ίδια την άρνηση της δημοκρατίας και των θεμελιωδών αξιών στις οποίες βασίζεται η Ένωση.
Θα σας παρακαλούσα να τηρήσουμε ενός λεπτού σιγή.
(Το Σώμα, όρθιο, τηρεί ενός λεπτού σιγή)1
Αίτηση άρσης κοινοβουλευτικής ασυλίας
Με επιστολή τους της 20ης Ιουλίου 2001, η οποία μου απεστάλη μέσω του μονίμου αντιπροσώπου του κράτους τους, οι ισπανικές κυβερνητικές αρχές μου υπέβαλαν αίτηση για την άρση της βουλευτικής ασυλίας των κκ.
Silvio Berlusconi και Marcello Dell'utri, που συντάχθηκε από τις ισπανικές δικαστικές αρχές.
Σύμφωνα με το άρθρο 6 του Κανονισμού, η αίτηση αυτή παραπέμπεται στην αρμόδια επιτροπή, δηλαδή την Επιτροπή Νομικών Θεμάτων και Εσωτερικής Αγοράς.
Για κάθε ενδεχόμενο, σημειώνω ότι η αίτηση για την άρση της βουλευτικής ασυλίας του κ. Silvio Berlusconi είναι άνευ αντικειμένου, δεδομένου ότι δεν είναι πλέον μέλος του Κοινοβουλίου από τις 11 Ιουνίου 2001.
Κυρία Πρόεδρε, θα ήθελα να κάνω μια δήλωση εξ ονόματος της Ομάδας του Ευρωπαϊκού Σοσιαλιστικού Κόμματος σχετικά με την ανακοίνωση που μόλις κάνατε.
Λαμβάνουμε υπόψη τη συγκεκριμένη ανακοίνωση, πιστεύουμε πως αποτελεί ένα βήμα προς τα εμπρός, ωστόσο θα θέλαμε να εκφράσουμε την ανησυχία μας και να κρίνουμε τον τρόπο με τον οποίον αντιμετωπίστηκε αυτό το ζήτημα.
Εσείς και εγώ είμαστε βουλευτές, έχουμε μοιραστεί ευθύνες στο Ευρωπαϊκό Κοινοβούλιο και έχουμε επίσης μια κοινή νομική κατάρτιση που μας θυμίζει εκείνο το ρητό που λέει "η καθυστερημένη δικαιοσύνη είναι άρνηση της δικαιοσύνης" .
Εσείς η ίδια μόλις είπατε ότι σε αυτήν την περίπτωση σίγουρα δεν θα μπορέσει να αποδοθεί δικαιοσύνη σχετικά με έναν από τους βουλευτές του Ευρωπαϊκού Κοινοβουλίου, πέρα από το γεγονός ότι οι αιτήσεις άρσης της ασυλίας θα πρέπει επίσης να δίνουν στους βουλευτές του Ευρωπαϊκού Κοινοβουλίου τη δυνατότητα να υπερασπιστούν τους εαυτούς τους, κάτι που σε αυτήν την περίπτωση επί ένα χρόνο δεν ήταν δυνατό.
Θα ήθελα εξ ονόματος της πολιτικής μου ομάδας να εκφράσω πως εμείς - ανεξάρτητα από εκλογικές βλέψεις που μας έχουν προσάψει - θεωρούμε ότι αυτό το θέμα είναι σημαντικό για το Ευρωπαϊκό Κοινοβούλιο, για την αξιοπρέπειά μας, και πιστεύουμε ότι το γεγονός ότι η Επιτροπή Νομικών Θεμάτων μπορεί να το γνωρίζει είναι ήδη ένα βήμα.
Ωστόσο, δεδομένου ότι η ερμηνεία της Προεδρίας έρχεται σε μετωπική αντιπαράθεση με τον ενοποιητικό χαρακτήρα του κοινοτικού δικαίου, κυρία Πρόεδρε, σας ζητώ, έπειτα από την κοινοποίηση αυτής της περίπτωσης, να μπορέσουμε να αποφασίσουμε στο Ευρωπαϊκό Κοινοβούλιο, με τρόπο θετικό και σύμφωνα με το ενοποιητικό πνεύμα του κοινοτικού δικαίου, τον τρόπο με τον οποίο θα πρέπει να αντιμετωπίζουμε τις άρσεις της ασυλίας.
Συνεπώς, σας παρακαλώ για μία ακόμη φορά να απευθυνθείτε στην Επιτροπή Νομικών Θεμάτων, ώστε να μπορέσει αυτή να κάνει μια πρόταση μεταρρύθμισης του Κανονισμού που να καθορίζει σαφώς πώς θα πρέπει να ενεργούμε, όχι μόνο σε περιπτώσεις σαν αυτή, αλλά σε κάθε περίπτωση άρσης της ασυλίας.
(Χειροκροτήματα από την Ομάδα του ΕΣΚ)
Κύριε Barσn Crespo, γνωρίζετε πολύ καλά ότι έχει υποβληθεί έκθεση για το θέμα ήδη πριν πολλούς μήνες στην Επιτροπή Συνταγματικών Υποθέσεων.
Κατά δεύτερον, το γεγονός ότι ο φάκελος αυτός μου υποβλήθηκε από την αρμόδια ισπανική αρχή, δηλαδή την κυβέρνηση, αποτελεί ένα εξαιρετικά ενθαρρυντικό βήμα για μία πραγματικά θετική έκβαση αυτού του θέματος.
Κυρία Πρόεδρε, ζήτησα τον λόγο απλώς επειδή ο συνάδελφος Barσn Crespo θεώρησε σωστό να λάβει εκείνος και πάλι τον λόγο.
Σας λέω με κάθε ειλικρίνεια ότι δεν θεωρώ πως ήταν αναγκαίο να συζητηθεί το συγκεκριμένο ζήτημα για άλλη μια φορά εδώ.
Εφ' όσον όμως τούτο έγινε, θα ήθελα να πω κι εγώ δυο λόγια.
Φυσικά, η διαδικασία άρσης της ασυλίας είναι μία δύσκολη διαδικασία, για την οποία χρειαζόμαστε κοινούς κανόνες.
Όμως, συνάδελφε Barσn Crespo, έχει ήδη αποφασισθεί ότι με το ζήτημα αυτό θα ασχοληθεί η Επιτροπή Νομικών Θεμάτων και Εσωτερικής Αγοράς.
Ως εκ τούτου η παρατήρηση που κάνατε εδώ ήταν περιττή.
Κυρία Πρόεδρε, θέλω να δηλώσω απερίφραστα ότι σε όλα τα διαδικαστικά θέματα η συμπεριφορά σας ήταν απόλυτα σωστή σύμφωνα με το δίκαιο και τους νόμους.
Τούτο θέλω να το υπογραμμίσω ρητά εδώ για άλλη μια φορά.
Ευχόμαστε στον πρώην συνάδελφό μας Silvio Berlusconi που τώρα είναι πρωθυπουργός της Ιταλίας καλή επιτυχία.
Είμαστε βέβαιοι ότι πορευόμαστε προς ένα ευοίωνο ευρωπαϊκό μέλλον με την υποστήριξη και της Ιταλίας!
(Χειροκροτήματα από την Ομάδα του ΕΛΚ)
Ευχαριστώ, κύριε Poettering.
Σχετικά με τη σύνθεση των επιτροπών:
Κυρία Πρόεδρε, έχουμε ανταλλάξει επιστολές σχετικά με τη συμμετοχή του κ. Titford στην Επιτροπή Αλιείας, επιτροπή πολύ σημαντική για το Ηνωμένο Βασίλειο.
Έχουμε εκφράσει την ελπίδα ότι, εφόσον δεν παρίσταται ποτέ στις συνεδριάσεις της εν λόγω επιτροπής, θα μπορούσε ενδεχομένως να παραιτηθεί από μέλος της.
(Γέλια)
Διάταξη τωv εργασιώv
Η ημερήσια διάταξη προβλέπει την εξέταση του τελικού σχεδίου ημερήσιας διάταξης, όπως αυτό διαμορφώθηκε από τη Σύνοδο των Προέδρων σύμφωνα με το άρθρο 110 του Κανονισμού.
Σχετικά με την εβδομάδα από 3 έως 6 Σεπτεμβρίου στο Στρασβούργο Δευτέρα:
Έχω λάβει δύο αιτήσεις εκ μέρους της Επιτροπής Συνταγματικών Υποθέσεων που ζητούν να εγγραφεί στην ημερήσια διάταξη μία έκθεση του κ. Carnero Gonzαlez, σχετικά με την τροποποίηση του Kανονισμού σε ό,τι αφορά τη σύσταση των διακοινοβουλευτικών αντιπροσωπειών των μικτών κοινοβουλευτικών επιτροπών και μία έκθεση του Λόρδου Inglewood σχετικά με την απόφαση του Ευρωπαϊκού Κοινοβουλίου για την τροποποίηση του Kανονισμού σε ό,τι αφορά τις σχετικές με την αιτιολόγηση των τροπολογιών διατάξεις.
Θα δώσω αμέσως το λόγο στον κ. Corbett, που αντικαθιστά τον κ. Napolitano, για να παρουσιάσει την εν λόγω αίτηση, εξ ονόματος της Επιτροπής Συνταγματικών Υποθέσεων.
Κυρία Πρόεδρε, λαμβάνω το λόγο εξ ονόματος του κ. Napolitano, ο οποίος δεν μπορεί να παρευρεθεί.
Πρόκειται για τις δύο αυτές εκθέσεις που αφορούν μη διαφιλονικούμενες σχετικά τροποποιήσεις του Κανονισμού μας.
Οι εν λόγω εκθέσεις εγκρίθηκαν το προηγούμενο φθινόπωρο στα πλαίσια των επιτροπών και η δική μας επιτροπή υποστήριξε ομόφωνα την άποψη ότι οι εννέα μήνες είναι μια επαρκής περίοδος κυοφορίας για οποιαδήποτε έκθεση.
Φυσικά, έχουμε ζητήσει πληροφορίες σχετικά με το λόγο για τον οποίο η Διάσκεψη των Προέδρων δεν έχει συμπεριλάβει ακόμα τις δύο αυτές εκθέσεις στην ημερήσια διάταξη της ολομέλειας.
Ανυπομονούμε να μάθουμε γρήγορα το λόγο, διότι είναι ανάγκη να γνωρίζουμε ποια θα είναι η τύχη των εν λόγω εκθέσεων προτού προχωρήσουμε στη γενική αναθεώρηση του Κανονισμού μας που έχει προγραμματιστεί για αργότερα φέτος.
Συνεπώς, το θέμα είναι επείγον.
Μας είπαν ότι η Διάσκεψη των Προέδρων δεν είχε χρόνο να μελετήσει πλήρως το θέμα, διότι ακόμη εξετάζεται από τους γενικούς γραμματείς των πολιτικών ομάδων και τον αναπληρωτή Γενικό Γραμματέα του Ευρωπαϊκού Κοινοβουλίου.
Όλοι γνωρίζουμε για την Επιτροπή των Μονίμων Αντιπροσώπων στο Συμβούλιο.
Αυτό που ίσως δεν γνωρίζουμε όλοι είναι ότι στο Ευρωπαϊκό Κοινοβούλιο υπάρχει ένα είδος Επιτροπής των Μονίμων Αντιπροσώπων το οποίο "φιλτράρει" τις εκθέσεις πριν αυτές καταλήξουν στη Διάσκεψη των Προέδρων, πριν καταλήξουν στην ολομέλεια.
Πρόκειται για έναν άκρως επικίνδυνο τρόπο εργασίας και, ύστερα από τους εννέα μήνες που είχαν στη διάθεσή τους προκειμένου να εξετάσουν το θέμα, είναι τώρα καιρός οι εν λόγω εκθέσεις να συμπεριληφθούν στην ημερήσια διάταξη του Κοινοβουλίου, αν όχι σήμερα, τότε αργότερα εντός της εβδομάδας.
Είμαι βέβαιος ότι η επιτροπή θα αναλάβει με προθυμία τη δέσμευση να συμπεριληφθούν στην προσεχή περίοδο συνόδου.
Ωστόσο, πρέπει να υποβάλω αυτήν την πρόταση εξ ονόματος της επιτροπής, με την ομόφωνη υποστήριξη όλων των πολιτικών ομάδων που συμμετέχουν στην Επιτροπή Συνταγματικών Υποθέσεων.
Κύριε Corbett, δεν καταλαβαίνω.
Νόμιζα ότι η Επιτροπή Συνταγματικών Υποθέσεων υπέβαλε αίτηση εγγραφής στην παρούσα περίοδο συνόδου.
Νομίζω ότι οι συνάδελφοι πρέπει να ξέρουν περί τίνος ομιλούμε.
Η αίτηση εγγραφής για αυτή τη σύνοδο ισχύει;
Εξετάσαμε με τις αρμόδιες υπηρεσίες εάν η εγγραφή αυτή είναι δυνατή για σήμερα το βράδυ, υπό την προϋπόθεση βέβαια ότι η Συνέλευση θα είναι σύμφωνη, οπότε θα συζητηθεί απόψε.
Γι' αυτό το θέμα δεν συζητούμε και για το ζήτημα αυτό δεν ψηφίζουμε;
Κυρία Πρόεδρε, αυτή είναι η πρόταση που υποβάλλει επίσημα η Επιτροπή Συνταγματικών Υποθέσεων.
Αυτό που θέλουμε να εξασφαλίσουμε είναι η σωστή αντιμετώπιση του ζητήματος.
Κυρία Πρόεδρε, διαπιστώνουμε με πόση σοβαρότητα αντιμετωπίζει το κόμμα μου τα τεκταινόμενα στο Σώμα.
Ως μέλος της Επιτροπής Συνταγματικών Υποθέσεων και λαμβάνοντας το λόγο εξ ονόματος του λόρδου Inglewood, οφείλω να πω ότι το διάστημα του ενός σχεδόν έτους φαίνεται να είναι επαρκής χρόνος για την εξέταση του ζητήματος.
Αν δεν εγγραφεί στην ημερήσια διάταξη αυτήν την εβδομάδα, είναι σαφές ότι θα προκαλέσει δυσκολίες για την εν λόγω επιτροπή.
Απευθύνω έκκληση σε όλα τα μέλη του Σώματος, συμπεριλαμβανομένου του συναδέλφου μου κ. Provan, να υπερψηφίσουν αυτήν την πρόταση.
Κυρία Πρόεδρε, είχα την τιμή να εκπροσωπήσω τον κ. Poettering στη συνεδρίαση της Διάσκεψης των Προέδρων, όταν συζητήθηκε το εν λόγω ζήτημα, όπως θυμάστε καλά.
Το θέμα ήταν κατά πόσον έχουμε το χρόνο να εξετάσουμε πολλές εκθέσεις, διότι η ημερήσια διάταξη της τρέχουσας περιόδου συνόδου είναι ήδη ιδιαίτερα περίπλοκη και βεβαρημένη.
Πρότεινα να συζητηθούν οι δύο αυτές εκθέσεις από κοινού με μια κύρια έκθεση της Επιτροπής Συνταγματικών Υποθέσεων, συντάκτης της οποίας θα είναι ο ίδιος ο κ. Corbett, και είπα ότι θα ήταν καλό να συστήσουμε ένα συνολικό πακέτο τροποποιήσεων του Κανονισμού, διότι χρειαζόμαστε συγκεκριμένα επίπεδα καθ' όλη τη διάρκεια της ψηφοφορίας.
Τη συγκεκριμένη χρονική στιγμή, δεν φάνηκε να υπάρχει διαφωνία στη Διάσκεψη των Προέδρων και δεν υπήρξε σχεδόν καμία αντίρρηση.
Επομένως, η σύσταση της Διάσκεψης των Προέδρων ήταν ότι οι εν λόγω εκθέσεις θα έπρεπε να συζητηθούν μαζί με την έκθεση του κ. Corbett, ως πακέτο.
Κυρία Πρόεδρε, επιτρέψτε μου να κάνω μία σύντομη παρατήρηση χωρίς να μιλήσω για την πρόταση, με την οποία συμφωνώ.
Σε κάποιο μέτρο προσπαθώ να κερδίσω τον σεβασμό των μεγάλων Ομάδων.
Η εκπροσώπηση του Προέδρου μίας επιτροπής είναι καθήκον του πρώτου αντιπροέδρου και όχι ενός βουλευτού της Ομάδας.
Παρακαλώ τον κ. Corbett να δείχνει στο μέλλον τον ελάχιστο αυτόν σεβασμό στο αξίωμα του αντιπροέδρου στην Επιτροπή Συνταγματικών Υποθέσεων!
(Χειροκροτήματα)
(Το Σώμα απορρίπτει την αίτηση)
Πρόεδρος.
Οι εκθέσεις δεν εγγράφονται στην ημερήσια διάταξη.
Είναι αυτονόητο, κύριε Corbett, ότι θα εγγραφούν σε μία από τις αμέσως επόμενες περιόδους συνόδου.
Τρίτη:
Έχω ορισμένες πληροφορίες να σας δώσω.
Δεν έχει υποβληθεί καμία αίτηση τροποποίησης, αλλά σας σημειώνω ότι, δυστυχώς, ο κ. Michel, Υπουργός Εξωτερικών, ο οποίος είναι επίσης συμπρόεδρος στη Διάσκεψη κατά του ρατσισμού, δεδομένου ότι πρέπει να παραμείνει ακόμα στο Durban δεν θα μπορέσει να συμμετάσχει στην συνεδρίαση αύριο, Τρίτη 4 Σεπτεμβρίου.
Λυπούμεθα πολύ.
Η εκπροσώπηση του Συμβουλίου στη συζήτηση θα εξασφαλιστεί με την παρουσία της κ. Neyts-Uyttebroeck, Υφυπουργού Εξωτερικών.
Μία δεύτερη πληροφορία: η ανακοίνωση της Επιτροπής για τη Λευκή Βίβλο σχετικά με τη μεταρρύθμιση της ευρωπαϊκής διακυβέρνησης θα ακολουθηθεί από παρεμβάσεις των πολιτικών ομάδων, δεδομένου ότι η συζήτηση επί της ουσίας θα λάβει χώρα κατά την επόμενη περίοδο συνόδου ή, το αργότερο, κατά την περίοδο συνόδου του Οκτωβρίου Ι.
Τετάρτη:
Για την Τετάρτη, έχω λάβει τρεις αιτήσεις τροποποίησης.
Καταρχάς, η Ομάδα των Ευρωπαίων Σοσιαλιστών θα ήθελε να οργανώσει διαφορετικά την ημέρα που προβλέπεται ως ακολούθως: πρώτα, η διακήρυξη του Συμβουλίου και της Επιτροπής σχετικά με τα πορίσματα της συνάντησης της Γένοβας και στη συνέχεια, η έκθεση Watson.
Η Σοσιαλιστική Ομάδα προτείνει να ξεκινήσουμε στις 9.00 με την έκθεση του κ. Gerhard Schmid για το Echelon και να συνεχίσουμε με την έκθεση του κ. Watson για την καταπολέμηση της τρομοκρατίας.
Η διακήρυξη του Συμβουλίου και της Επιτροπής σχετικά με τα πορίσματα της Γένοβας θα μεταφερθεί το απόγευμα από τις 15.00 στις 17.00, ενώ η υπόλοιπη ημερήσια διάταξη θα παραμείνει ως έχει.
Δίνω το λόγο στον κ. Barσn Crespo, για να υποστηρίξει την αίτηση της Ομάδας του.
Κυρία Πρόεδρε, αντιλαμβάνομαι πως αυτή η τροποποίηση της ημερήσιας διάταξης ικανοποιεί ένα θέμα που στη Διάσκεψη των Προέδρων έμεινε κάπως εκκρεμές.
Δεν πιστεύω πως υπάρχουν υπερβολικές αποκλίσεις μεταξύ των πολιτικών ομάδων, διότι θεωρούμε και τα τρία θέματα της ημερήσιας διάταξης σημαντικά και θα μπορούσαμε έτσι να εξετάσουμε πιο ισορροπημένα, το πρωί, δύο πολύ σημαντικά θέματα: το θέμα των συμπερασμάτων της προσωρινής επιτροπής για το Echelon και το θέμα της τρομοκρατίας.
Πιστεύω πως έτσι θα μπορούσε να διευθετηθεί ένα ζήτημα που κατά τη γνώμη μας δεν κατέστη αρκετά σαφές στη Διάσκεψη των Προέδρων.
), εισηγητής - (ΕΝ) Κυρία Πρόεδρε, σημειώνω την πρόταση και, εφόσον δεν μετατεθεί η έκθεση σχετικά με την τρομοκρατία εξαιτίας αυτής της πρότασης, τότε δεν έχω κανένα πρόβλημα να την υποστηρίξω.
Ο κ. Schmid έχει επιτελέσει εξαίρετο έργο με την έκθεσή του σχετικά με το Echelon, η οποία πρέπει να ψηφιστεί από ολόκληρο το Σώμα το συντομότερο δυνατό.
Ωστόσο, τείνω να συμφωνήσω με την άποψη που εξέφρασε ο κ. Vitorino, ότι δηλαδή έχουμε ακούσει τόσο για το Θεό όσο και για το Echelon, αλλά για κανένα από τα δύο δεν μπορούμε να είμαστε βέβαιοι ότι υπάρχουν.
Υποστηρίζω επίσης την άποψη, την οποία πιστεύω ότι υποστηρίζουν και επιβεβαιώνουν τα δικά σας λόγια σας, κυρία Πρόεδρε, κατά την έναρξη της σημερινής συνεδρίασης, ότι είναι εξαιρετικά σημαντικό να συζητήσουμε και να ψηφίσουμε το θέμα της τρομοκρατίας - ένα πολύ πραγματικό ζήτημα - το συντομότερο δυνατό εντός της εβδομάδας.
Εάν η πρόταση του κ. Barσn Crespo δεν έχει ως συνέπεια τη μετάθεση της έκθεσης σχετικά με την τρομοκρατία, τότε με ιδιαίτερη χαρά θα την υποστηρίξω.
Κυρία Πρόεδρε, σας έχω υποβάλει μία αίτηση η οποία έρχεται σε αντίθεση με αυτή του κ. Barσn Crespo, δεδομένου ότι ζητώ να τροποποιηθεί η ημερήσια διάταξη κατά διαφορετικό τρόπο.
Η αίτηση αυτή ελήφθη όντως μετά την αίτηση της Σοσιαλιστικής Ομάδας.
Θα την συζητήσουμε λοιπόν αμέσως μετά, στην περίπτωση που η αίτηση της Σοσιαλιστικής Ομάδας δεν γίνει δεκτή.
Αυτή είναι η σειρά των διαδικασιών.
Υπάρχει κάποιος που επιθυμεί να εκφράσει αντιρρήσεις ως προς την αίτηση της Σοσιαλιστικής Ομάδας;
Εφόσον δεν υπάρχει κανείς, μπορώ να την θέσω σε ψηφοφορία.
(Το Σώμα παρέχει σύμφωνη γνώμη)
Η αυριανή ημερήσια διάταξη θα τροποποιηθεί λοιπόν αναλόγως, και, λυπούμαι πολύ κ. Lannoye, αλλά η αίτησή σας καταπίπτει.
Πάντα σχετικά με την Τετάρτη, έχει υποβληθεί αίτηση από την Ομάδα των Ευρωπαίων Σοσιαλιστών, των Πρασίνων, της Συνομοσπονδιακής Ομάδας της Ευρωπαϊκής Ενωτικής Αριστεράς να κλείσει η συζήτηση με τα πορίσματα της Συνάντησης των 8 στη Γένοβα με την κατάθεση μίας πρότασης ψηφίσματος.
Το λόγο έχει ο κ. Barσn Crespo.
Κυρία Πρόεδρε, η Ομάδα μου πρότεινε στη Διάσκεψη των Προέδρων τη διεξαγωγή μιας συζήτησης σχετικά με τη Σύνοδο Κορυφής της G8 στη Γένοβα, κυρίως σχετικά με το περιεχόμενό της.
Γιατί;
Διότι στη Σύνοδο Κορυφής της G8 στη Γένοβα συμμετείχε η Ευρωπαϊκή Ένωση - και παραπέμπω στις γραπτές μαρτυρίες αν υπάρχει κάποια αμφιβολία.
Στη φωτογραφία των ηγετών βρίσκονταν ο Πρόεδρος της Επιτροπής, κ. Romano Prodi, και ο Προεδρεύων του Συμβουλίου, ο βέλγος Πρωθυπουργός κ. Verhofstadt, και συνεπώς, εφόσον συμμετείχαν ενεργά στην εν λόγω Σύνοδο Κορυφής, ο ένας ως εκπρόσωπος της Επιτροπής και ο άλλος ως εκπρόσωπος του Ευρωπαϊκού Συμβουλίου, και εφόσον σε αυτήν συζητήθηκε μια σειρά θεμάτων σημαντικών για το Ευρωπαϊκό Κοινοβούλιο, την Ευρώπη και τον κόσμο, πιστεύουμε και εμείς πως εμπίπτει στα καθήκοντά μας να εκφράσουμε την άποψή μας σχετικά με το περιεχόμενο της Συνόδου Κορυφής της G8.
Θα ήθελα επίσης να υπενθυμίσω εδώ πως η Ομάδα μου πρότεινε - και υπάρχει συμφωνία επ' αυτού στην Επιτροπή Ελευθεριών των Πολιτών - σχετικά με τις πιθανές παραβιάσεις των θεμελιωδών δικαιωμάτων των ευρωπαίων πολιτών και τη διαχείριση της δημόσιας τάξης κατά τη διάρκεια της Συνόδου, ότι η Επιτροπή Ελευθεριών των Πολιτών θα πρέπει να καταρτίσει μια σύσταση με στόχο κυρίως να μάθουμε από τα σφάλματα του παρελθόντος, αναλογιζόμενοι τη Σύνοδο Κορυφής του Laeken.
Τελειώνοντας, κυρία Πρόεδρε, θα μου επιτρέψετε να απευθυνθώ στους συναδέλφους μας, κυρίως σε εκείνους της Ομάδας των Φιλελεύθερων, γιατί σε αυτήν την περίπτωση τυγχάνει ο κ. Verhofstadt να είναι ο φιλελεύθερος Πρωθυπουργός μιας κυβέρνησης συνασπισμού και οι πιο πρόσφατοι φίλοι του Προέδρου Prodi, τουλάχιστον οι Ιταλοί, να ανήκουν στην Ομάδα των Φιλελευθέρων.
Και απευθύνομαι στον κ. Cox, ώστε να έχει την ευκαιρία να στείλει μερικά "λουλούδια" στους εκπροσώπους της Ομάδας του που βρέθηκαν στο Ευρωπαϊκό Συμβούλιο.
Κυρία Πρόεδρε, η Ομάδα μου στηρίζει ανεπιφύλακτα την ιδέα η συζήτησή μας για τη Γένοβα να περατωθεί με ψήφισμα.
Ωστόσο, δεν θα πρότεινα να ξεκινήσουμε τώρα το διάλογο σχετικά με το περιεχόμενο αυτού του ψηφίσματος.
Αυτό είναι θέμα των διαφόρων ομάδων.
Η Ομάδα μου πιστεύει ότι, φυσικά, το Κοινοβούλιο πρέπει να λάβει θέση σχετικά με τα αποτελέσματα - ή με την απουσία αποτελεσμάτων - της συνάντησης των 8, αλλά οφείλει, επίσης, να τοποθετηθεί ως προς τα εξαιρετικά σοβαρά γεγονότα που δημιουργήθηκαν στο περιθώριο της Συνόδου Κορυφής, καθώς και ως προς την εκπληκτική επιτυχία, την οποία σημείωσαν οι πρωτοβουλίες του κοινωνικού φόρουμ της Γένοβα, πράγμα που μας αφορά εξίσου, τη στιγμή όπου διεξάγουμε έναν τόσο σημαντικό διάλογο σχετικά με το μέλλον της Ευρωπαϊκής Ένωσης.
Κυρία Πρόεδρε, αισθάνομαι κάποια έκπληξη για το γεγονός ότι αποφασίζουμε τώρα σχετικά με το αν θα υπάρξει πρόταση ψηφίσματος ή όχι.
Μόλις προ ολίγου, η Ομάδα μας συμφώνησε με την πρόταση των Σοσιαλιστών να αναθεωρηθεί κάπως η ημερήσια διάταξη.
Δεν συνδέσαμε βέβαια τυπικά τα δύο ζητήματα, ωστόσο οπωσδήποτε δεν είχε γίνει λόγος για το ότι τώρα θα υπάρξει τελικά ψήφισμα για την Γένοβα.
Συνάδελφε Wurtz, στην προηγούμενη παρέμβασή σας μόλις διατυπώσατε την άποψη να τοποθετηθούμε τελικά ακριβώς ως προς τα ζητήματα εκείνα που σκοπεύαμε να αποφύγουμε.
Εμείς πάντως θεωρούμε τη χρονική στιγμή ακατάλληλη για να τοποθετηθούμε με ένα σύντομο και βιαστικό ψήφισμα ως προς τις πράξεις βίας, τις οποίες παίρνουμε πολύ σοβαρά.
Η Ομάδα μας είναι της γνώμης ότι τα ζητήματα της βίας, καθώς και της απειλής και των κινδύνων από την παγκοσμιοποίηση, πρέπει να αναλυθούν από το Κοινοβούλιο με πολύ μεγάλη προσοχή και ότι δεν επιτρέπεται να υπάρξει δέσμευση με γρήγορες ή τυχαίες αποφάσεις που θα περιλαμβάνονται σε ψηφίσματα.
Επειδή βλέπουμε ότι υπάρχει κίνδυνος να συμβεί αυτό, είμαστε σαφώς κατά της έκδοσης ψηφίσματος και υποστηρίζουμε την απόφαση που έλαβε η Διάσκεψη των Προέδρων την περασμένη εβδομάδα - ως γνωστόν με είχε αντικαταστήσει εκεί ο συνάδελφος Provan - δηλαδή να διεξαγάγουμε μεν συζήτηση και να συμπεριλάβουμε όντως σε αυτήν όλες τις πτυχές, αλλά να μην τοποθετηθούμε τώρα βεβιασμένα ούτε ως προς τα περιεχόμενα ούτε ως προς το θέμα της βίας.
Τούτο θα πρέπει να το κάνουμε με την ησυχία μας και με την απαιτούμενη προσοχή.
Ως εκ τούτου είμαστε μετά από ώριμη σκέψη κατά ενός ψηφίσματος για την Γένοβα.
(Χειροκροτήματα)
Κυρία Πρόεδρε, δεν είχα καμία πρόθεση να μιλήσω, αλλά εφόσον ο πρόεδρος της Ομάδας του ΕΣΚ φαίνεται να ενοχλείται με το ότι κάνω ελάχιστα για να προωθήσω το φιλελευθερισμό στην Ευρώπη επειδή δεν έχω καταθέσει ψήφισμα, θα πρέπει να επισημάνω στον αξιότιμο βουλευτή ότι η δική μου Ομάδα μελέτησε τα προηγούμενα.
Δεν είναι η πρώτη φορά που ο πρόεδρος της Επιτροπής παρευρίσκεται σε συνεδρίαση της Ομάδας των 8 ούτε είναι η πρώτη φορά που ένας πρωθυπουργός και ασκών την Προεδρία της Ένωσης παρευρίσκεται σε συνεδρίαση της Ομάδας των Οκτώ ή των Επτά.
Τα προηγούμενα θα δείξουν στον αξιότιμο βουλευτή, όπως έδειξαν σε εμένα, ότι δεν συνηθίζουμε να προωθούμε τους φίλους μας στην πολιτική καταθέτοντας ψηφίσματα μετά από συνεδριάσεις αυτού του είδους.
Θα ήθελα, από την πλευρά μου, να υποστηρίξω την πρόταση να εγκριθεί ψήφισμα.
Πράγματι, πιστεύω ότι δεν υπάρχει καμία πολιτική αιτιολόγηση ώστε, μετά από την πολιτική συζήτηση παρουσία του Συμβουλίου και της Επιτροπής, να μην κλείσουμε τις συζητήσεις μας με ένα ψήφισμα.
Το περιεχόμενο του ψηφίσματος θα αποτελέσει αντικείμενο διαπραγματεύσεων μεταξύ των ομάδων.
Εάν, λοιπόν, ορισμένες ομάδες δεν θέλουν να συζητήσουμε για τα βίαια γεγονότα που έλαβαν χώρα στη Γένοβα, είναι δικαίωμά τους, αλλά θα δηλώσουν την αντίθεσή τους ψηφίζοντας εναντίον οιασδήποτε πρότασης κινείται προς αυτή την κατεύθυνση.
Θέτω λοιπόν σε ψηφοφορία την πρόταση για κατάθεση ενός ψηφίσματος με την ολοκλήρωση της συζήτησης για τη Γένοβα.
(Το Σώμα απορρίπτει την αίτηση)
Πέμπτη: Σε ό,τι αφορά την Πέμπτη και τα επίκαιρα, επείγοντα και σημαντικά προβλήματα, έχω λάβει μία αίτηση τροποποίησης εκ μέρους της Ομάδας των Ευρωπαίων Σοσιαλιστών, που επιθυμούν να αντικατασταθεί το σημείο "Αφθώδης πυρετός" με το υποσημείο "Αφγανοί πρόσφυγες που ζητούν άσυλο από την Αυστραλία" , το οποίο είναι εγγεγραμμένο αυτή τη στιγμή στο σημείο "Ανθρώπινα δικαιώματα" .
Δεν ξέρω ποιος θα υποστηρίξει αυτή την αίτηση.
Κύριε Barσn Crespo;
Κυρία Πρόεδρε, ο λόγος για τον οποίο κάναμε αυτήν την πρόταση είναι πολύ απλός: αυτό που συμβαίνει αυτή τη στιγμή με τους αφγανούς πρόσφυγες και η μεταχείρισή τους από την κυβέρνηση της Αυστραλίας - και τονίζω από την κυβέρνηση της Αυστραλίας, διότι το Ανώτατο Ομοσπονδιακό Δικαστήριο της Αυστραλίας διορθώνει το σφάλμα της - είναι κάτι που δεν αφορά μόνο την παραβίαση των ανθρωπίνων δικαιωμάτων, αλλά αποτελεί ένα ζήτημα σαφούς παραβίασης των αρχών του ναυτικού δικαίου και του ανθρωπιστικού δικαίου που έχουν υπογράψει όλες οι χώρες, συμπεριλαμβανομένου ενός τόσο σημαντικού συμμάχου της Ευρώπης όσο η Αυστραλία.
Και πρέπει να εκφρασθούμε σαφέστατα επ' αυτού του θέματος, καταδικάζοντας μια πολιτική στάση που συντελεί στην ξενοφοβία.
- (NL) Κυρία Πρόεδρε, είναι σαφές ότι η πρόταση για τους αφγανούς πρόσφυγες πρέπει και μπορεί να συζητηθεί.
Αυτό προβλέπει, άλλωστε, και η ημερήσια διάταξη.
Δεδομένων των νέων μέτρων, τα οποία ελήφθησαν στο Ηνωμένο Βασίλειο σε σχέση με την εξάπλωση του αφθώδους πυρετού, επί του παρόντος, υποστηρίζουμε ότι είναι αναγκαίο να συζητήσουμε σχετικά.
Καθώς το ένα θέμα δεν απαγορεύει τη συζήτηση του άλλου, ζητούμε το Κοινοβούλιο να ασχοληθεί και με αυτό το θέμα.
- (NL) Κυρία Πρόεδρε, η συνάδελφος κ. Maes το εξέφρασε ήδη εξαιρετικά.
Αυτό για το οποίο πρόκειται είναι ότι, υπό το κεφάλαιο "Ανθρώπινα δικαιώματα" , μπορούμε σαφώς να συζητήσουμε για τους αφγανούς πρόσφυγες.
Γνωρίζουμε όλοι καλά τα τεράστια προβλήματα τα οποία αντιμετώπισε η Ευρώπη σε σχέση με τον αφθώδη πυρετό.
Παρουσιάζει, επομένως, μεγάλο ενδιαφέρον να εκφραστεί το Ευρωπαϊκό Κοινοβούλιο τώρα και για το θέμα του αφθώδους πυρετού.
Θα μπορούσαμε να συνδυάσουμε και τα δύο θέματα: στο σημείο "Ανθρώπινα δικαιώματα" , να συζητήσουμε για τους αφγανούς πρόσφυγες, ενώ σε ένα άλλο σημείο, στο πλαίσιο της συζήτησης επί επίκαιρων θεμάτων, για τον αφθώδη πυρετό.
Με αυτή την ευκαιρία, θα επιθυμούσα να ζητήσω επειγόντως από τον σοσιαλιστή συνάδελφό μας να αφήσει την ημερήσια διάταξη ως έχει.
Κυρία Πρόεδρε, από ό,τι άκουσα, υπήρξαν δύο παρεμβάσεις κατά και καμία υπέρ.
.
Ας πούμε ότι η παρέμβαση της κ. Maes υπογράμμιζε ακριβώς ότι και τα δύο είναι συμβατά, πράγμα το οποίο τόνισα και η ίδια.
Η κατάσταση των αφγανών προσφύγων που ζητούν άσυλο από την Αυστραλία έχει ήδη εγγραφεί στην ημερησία διάταξη, στο σημείο "Ανθρώπινα δικαιώματα" .
Συνεπώς, ούτως ή άλλως, είναι σαφές ότι το θέμα αυτό θα συζητηθεί.
Ποιο είναι αυτή τη στιγμή το ζήτημα;
Για να είμαστε σαφείς, αυτό που μένει είναι να διαγραφεί ο αφθώδης πυρετός από την ημερήσια διάταξη.
Περί αυτού πρόκειται.
Θέτω λοιπόν σε ψηφοφορία την αίτηση της Ομάδας των Ευρωπαίων Σοσιαλιστών.
(Το Σώμα απορρίπτει την αίτηση)
Σχετικά με τις συνεδριάσεις της 19ης και της 20ης Σεπτεμβρίου στις Βρυξέλλες Καμία τροποποίηση
Παρεμβάσεις επί της διαδικασίας
- (NL) Κυρία Πρόεδρε, εξ ονόματος της Ομάδας μας θα επιθυμούσα να σας θέσω προσωπικά ένα ερώτημα.
Σε σχέση με τις ειρηνευτικές προτάσεις για τη Μακεδονία, πρέπει, επειγόντως, να πραγματοποιηθεί συζήτηση στο Μακεδονικό Κοινοβούλιο.
Θα επιθυμούσατε να απευθυνθείτε στον Πρόεδρο αυτού του Κοινοβουλίου;
Όλοι μας ελπίζουμε ότι θα υπάρξει ευρεία υποστήριξη στο Κοινοβούλιο για τις ειρηνευτικές προτάσεις.
Αλλά αυτό δεν θα γίνει χωρίς κόπο.
Το Κοινοβούλιο έχει να διαδραματίσει σημαντικό ρόλο.
Από αυτό, προέρχεται το αίτημά μας να αποστείλετε μία επιστολή ή ένα μήνυμα προς τον Πρόεδρο του Κοινοβουλίου, ζητώντας την επείγουσα συζήτηση αυτών των ειρηνευτικών προτάσεων.
Κυρία Maes, η απάντηση που θα σας δώσω, θα έλεγα ότι ξεπερνά σχεδόν τις επιθυμίες σας.
Πράγματι, πρόκειται να μεταβώ στη Μακεδονία μέσα στις επόμενες ημέρες, κατόπιν αιτήσεων όλων όσων εμπλέκονται στο ζήτημα αυτό και οι οποίοι επιθυμούν η Πρόεδρος του Ευρωπαϊκού Κοινοβουλίου να μεταβεί επί τόπου επειδή, νομίζω μπορώ να το πω, το Κοινοβούλιό μας χαίρει μεγάλης εκτίμησης και αυτό είναι όντως πολύ ενθαρρυντικό σημείο.
Φυσικά, δεν θα αμελήσω να δοθεί συνέχεια, το συντομότερο δυνατόν, σε αυτή την πρόσκληση που μου έγινε.
Κυρία Πρόεδρε, την περασμένη Τετάρτη ένα αεροσκάφος της εταιρίας Βinter Mediterranean, που εκτελεί τη διαδρομή Μάλαγα-Μελίγια, έπαθε ατύχημα κοντά στο αεροδρόμιο της Μάλαγα με αποτέλεσμα τέσσερις νεκρούς και δεκαεπτά τραυματίες.
Είναι η δεύτερη φορά μέσα σε δύο χρόνια που στη Μελίγια συμβαίνει τέτοια τραγωδία.
Σε αυτήν την περίπτωση, χάρη στην πείρα και τον επαγγελματισμό των πιλότων, ένας εκ των οποίων πέθανε, σώθηκαν σχεδόν όλοι οι επιβάτες.
Κυρία Πρόεδρε, σας παρακαλώ να μεταβιβάσετε στις οικογένειες των θυμάτων και στους τραυματίες τα συλλυπητήρια και την αλληλεγγύη μας, με την πεποίθηση πως η Ευρωπαϊκή Επιτροπή και το Ευρωπαϊκό Κοινοβούλιο θα δείξουν την ανησυχία τους σχετικά με την ποιότητα και τη διατήρηση της ασφάλειας των εναέριων μεταφορών, όπως θα φανεί στη συζήτηση που θα κάνουμε την Τρίτη επ' ευκαιρία των σχετικών εκθέσεων της Ευρωπαϊκής Επιτροπής.
Κυρία Πρόεδρε, χθες, στο Βιετνάμ, αυτοπυρπολήθηκε ο βουδιστής μοναχός Ho Tan Anh.
Τον περασμένο Ιούλιο, το Κοινοβούλιό μας υιοθέτησε ένα ολοκληρωμένο, ακριβέστατο ψήφισμα, το οποίο απαιτεί, κυρίως, από τον Πρόεδρο της αντιπροσωπείας για τις σχέσεις με τη Νοτιοανατολική Ασία, κ. Nassauer, να οργανώσει το συντομότερο δυνατόν αποστολή στο Βιετνάμ για να συναντήσει τους θρησκευτικούς αρχηγούς που βρίσκονται σήμερα φυλακισμένοι, κυρίως αυτούς, και για να κάνει μία εκτίμηση της κατάστασης σε ό,τι αφορά τη θρησκευτική ελευθερία στο Βιετνάμ.
Συνεπώς, κυρία Πρόεδρε, αυτό που ζητώ είναι η υποστήριξή σας και η υποστήριξη του Σώματος ώστε ο κ. Nassauer να μπορέσει, μέσα στις ερχόμενες ημέρες, να οργανώσει αυτή την αποστολή.
Πιστεύω ότι η αυτοπυρπόληση ως πράξη, είναι πολύ σοβαρή.
Αποτελεί ένα ξεκάθαρο σημάδι για το ότι η κατάσταση στο Βιετνάμ είναι όντως έκρυθμη και πιστεύω ότι η αντιπροσωπεία μας θα έπρεπε, όπως έχει ήδη αποφασίσει το Σώμα, να μεταβεί επειγόντως στο Βιετνάμ.
Κύριε Dupuis, θα διαβιβάσω την επιθυμία που μόλις εκφράσατε, στον κ. Nassauer.
Δεν είναι αυτή τη στιγμή παρών στο ημικύκλιο, αλλά θα του μεταφέρω κατά λέξη τα λόγια σας.
Κυρία Πρόεδρε, είμαι βέβαιη ότι θα το έχετε ήδη κάνει, όμως, επειδή είναι η πρώτη φορά που συνερχόμαστε μετά το καλοκαίρι, θέλω να υπενθυμίσω σε όλους τους συναδέλφους ότι, μερικές μέρες μετά την τελευταία μας περίοδο Συνόδου στο Στρασβούργο, συνέβη δυστυχώς στην πόλη μία σοβαρότατη καταστροφή: ένα τεράστιο δέντρο, κοντά στο Κοινοβούλιο, έπεσε πάνω στους ανθρώπους που παρακολουθούσαν μία συναυλία και πολλοί σκοτώθηκαν, μεταξύ των οποίων και αρκετοί νέοι.
Θεωρώ πως είναι χρέος μας, δεδομένου ότι είναι η πρώτη Ολομέλεια μετά το καλοκαίρι, να επαναλάβουμε τα συλλυπητήριά μας και να τα διαβιβάσουμε στον Δήμαρχο του Στρασβούργου, στους συγγενείς των θυμάτων, καθώς επίσης και σε όλους τους πολίτες, διότι το Στρασβούργο είναι η πόλη που μας φιλοξενεί και διότι η τραγωδία έλαβε χώρα λίγα μόλις μέτρα από το Κοινοβούλιό μας.
Οπωσδήποτε, κυρία Napoletano, όπως είπατε και η ίδια, εξέφρασα αμέσως τη βαθιά συμπάθειά μας και τα συλλυπητήριά μας, τόσο στις αρχές του Στρασβούργου όσο και στις οικογένειες των θυμάτων.
Πρόκειται, αλήθεια, για μία απίστευτη τραγωδία, και πιστεύω ότι με αυτά μου τα συλλυπητήρια εξέφραζα τα συνολικά αισθήματα του Σώματος.
Κυρία Πρόεδρε, είμαι αναγκασμένος να εγείρω ένα άκρως θλιβερό θέμα.
Το Κοινοβούλιο ασκεί ψυχολογική τρομοκρατία και παρενοχλεί ένα μικρό κράτος μέλος, τη Δανία, και τους Δανούς βουλευτές.
Εδώ και πολλά χρόνια αναγκαζόμαστε να πληρώνουμε εμείς οι ίδιοι προκειμένου να μπορούμε να βλέπουμε έναν δανέζικο τηλεοπτικό σταθμό.
Τώρα έκλεισε και εδώ και στις Βρυξέλλες.
Δεν είναι πράγματα αυτά και θα σας παρακαλούσα ήδη σήμερα να απευθυνθείτε στον μόνο άνθρωπο που μπορεί να επιλύσει αυτό το πρόβλημα, δηλαδή τον κατ' εξοχήν ικανότερο άνθρωπο να επιλύει προβλήματα, την υπέροχη, θαυμάσια, καταπληκτική, σπουδαία συνάδερφό μας, κ. Mary Banotti για να φροντίσει ήδη από αύριο νωρίς το πρωί να έχουμε και πάλι δανέζικη τηλεόραση και το Κοινοβούλιο εφεξής να μην ενοχλεί ένα από τα καλύτερα κράτη μέλη τρομοκρατώντας με αυτόν τον τρόπο τους βουλευτές του.
(Γέλια)
Κύριε Blak, επειδή πρόκειται να επισκεφθώ τη Δανία μέσα στις επόμενες ημέρες, πιστέψτε με, θα δώσω ασφαλώς τη διαβεβαίωση ότι δεν πρόκειται για διάκριση.
Αλλά είμαι σίγουρη ότι η κ. Banotti θα σας διαβεβαιώσει αμέσως γι' αυτό.
Κυρία Πρόεδρε, όταν άκουσα ότι ο άτυχος κ. Blak αντιμετώπιζε πάλι δυσκολίες, έσπευσα, όπως ήταν φυσικό, να δω τι θα μπορούσε να γίνει γι' αυτό το συντομότερο δυνατό.
Προφανώς, η Δανία εισέρχεται τώρα στην εποχή της ψηφιακής τηλεόρασης.
Κατά συνέπεια, υπήρξε ένα τεχνικό πρόβλημα με την εδώ λήψη της δανέζικης τηλεόρασης, το οποίο φυσικά θα προσπαθήσω αμέσως να αποκαταστήσω.
Εάν οι Δανοί συνάδελφοί μου επιθυμούν έναν συγκεκριμένο ραδιοφωνικό ή τηλεοπτικό σταθμό, πρέπει να συμφωνήσουν ποιον συγκεκριμένο σταθμό επιθυμούν.
Είναι λοιπόν μια ευκαιρία να συνεργασθούν αρμονικά και να αποφασίσουν τι ακριβώς επιθυμούν και, φυσικά, θα τους το παράσχω όσο το δυνατόν ταχύτερα.
Κυρία Πρόεδρε, τώρα αποκαλύπτεται γιατί οι δυνάμεις του ΝΑΤΟ στο Κοσσυφοπέδιο όχι μόνο δεν προσπάθησαν για την εφαρμογή της 1244 απόφασης του Συμβουλίου Ασφαλείας του ΟΗΕ, κυρίως ως προς τον αφοπλισμό του UΗK, αλλά τον ανακήρυξαν σε σώμα προστασίας του Κοσσυφοπεδίου, ανέχθηκαν - αν δεν φρόντισαν - τον εκσυγχρονισμό του εξοπλισμού του και στην ουσία, έμμεσα αλλά σαφώς, δέχθηκαν - αν δεν ενθάρρυναν - την διείσδυση των εγκληματιών του UΗK στην ΠΓΔΜ, όπου δημιουργήθηκε η σημερινή κατάσταση.
Αυτή η κατάσταση, κυρία Πρόεδρε, αποτέλεσε το άλλοθι για να επέμβει το ΝΑΤΟ, για να εφαρμοστεί η γνωστή κατάπτυστη συμφωνία για εθελοντικό αφοπλισμό του UΗK, με υπαγόρευση και συνταγματικών αλλαγών.
Έτσι, με μοχλό τον UΗK και την άμεση στήριξη των ΗΠΑ, οδηγείται μια ακόμη χώρα στον διαμελισμό και στη δημιουργία νέου προτεκτοράτου τύπου Βοσνίας-Ερζεγοβίνης.
Είναι κατά την γνώμη μας τεράστιες οι ευθύνες όχι μόνον των ΗΠΑ και του ΝΑΤΟ, αλλά και της Ευρωπαϊκής Ένωσης, που στηρίζει τη δράση του ΝΑΤΟ στην περιοχή.
Αυτά, κυρία Πρόεδρε, δεν είναι εκτίμηση μόνο δική μας, αλλά και πολλών ΜΜΕ.
Διερωτόμαστε ποιο είναι το επόμενο βήμα.
Ανησυχούμε ιδιαίτερα εμείς οι Έλληνες γιατί βλέπουμε ότι στόχος των δυνάμεων που επεμβαίνουν στα Βαλκάνια δεν είναι η ειρήνη, αλλά η υποδαύλιση της έντασης και των πολεμικών συρράξεων.
Ανησυχούμε γιατί εκτός των άλλων βλέπουμε τη φωτιά να πλησιάζει επικίνδυνα και τη χώρα μας, και μάλιστα με συνενοχή της ελληνικής κυβέρνησης.
Απαιτούμε, κυρία Πρόεδρε, καθώς θα πάτε εκεί πέρα, να μεταφέρετε και την δική μας άποψη για τον τερματισμό αυτής της πολιτικής και την αποχώρηση του ΝΑΤΟ από τα Βαλκάνια, ώστε να επανέλθει η ειρήνη, όπως υπήρχε πριν από τις επεμβάσεις αυτές στην περιοχή μας.
Κυρία Πρόεδρε, μετά από τα σοβαρά αυτά ζητήματα, επιτρέψατέ μου να δώσω έναν πιο ανάλαφρο τόνο στη συζήτηση με κάποιες καλές ειδήσεις για την περιοχή που εκπροσωπώ, τη βορειοδυτική Αγγλία.
Στις χθεσινές και σημερινές αγγλικές εφημερίδες φαίνεται να κυριαρχεί ένα θέμα, ο αξιομνημόνευτος θρυλικός αγώνας στον οποίο η Αγγλία κέρδισε πέντε-ένα τη Γερμανία.
Η είδηση είναι τόσο καλή για εμάς - και εκφράζω τη συμπόνια μου στους γερμανούς συναδέλφους μου για την ήττα - διότι οι κύριοι αρχιτέκτονες αυτής της νίκης προέρχονταν από τα μεγαλύτερα σωματεία της βορειοδυτικής Αγγλίας - παρότι είχαμε Σουηδό προπονητή.
Ελπίζω ότι αυτό δείχνει στον κόσμο ότι η βορειοδυτική περιφέρεια της Αγγλίας είναι ένα κέντρο υπεροχής, όχι μόνο για το ποδόσφαιρο, αλλά και για πολλά άλλα πράγματα, και σας καλώ όλους να την επισκεφθείτε όποτε μπορέσετε.
(Γέλια)
Κυρία Πρόεδρε, σας ευχαριστώ που μου δίνετε την ευκαιρία να απαντήσω τόσο γρήγορα στον συνάδελφο.
Θα ήθελα να του εκφράσω τα συγχαρητήριά μου για τη μεγάλη αυτή επιτυχία της αγγλικής εθνικής ομάδας και παράλληλα να πω στον συνάδελφο Ferber που δυστυχώς είναι απών ότι η συντριπτική πλειοψηφία των Γερμανών παικτών κατάγεται από τη Βαυαρία!
(Γέλια)
Κυρία Πρόεδρε, καταρχάς εύχομαι καλή εργασία για τη σύνοδο που ξεκινάμε και υπόσχομαι να μιλάω μόνο όταν θα είναι απαραίτητο.
Αρχίζω αμέσως λέγοντας ότι την περασμένη Κυριακή, 26 Αυγούστου, βρισκόμουν στη Γένοβα, την πόλη όπου γεννήθηκα.
Ήθελα να κάνω ένα μπάνιο - έκανε φοβερή ζέστη - στη θάλασσα, στην παραλία "Italia" , στην λεωφόρο Corso Italia, και ήμουν έτοιμος να βουτήξω στο νερό, όταν με αναγνώρισε ένας παλιός παιδικός μου φίλος, δημοτικός σύμβουλος - λέγεται Edigio Saccone - και ιδιοκτήτης της πλαζ, ο οποίος μου είπε: "Fatuzzo, εσύ που είσαι στο Ευρωκοινοβούλιο, μίλα και προσπάθησε να παίρνουν όλοι οι ερασιτέχνες αθλητές όλων των αθλημάτων - κολύμβησης, πυγμαχίας, στίβου, ποδοσφαίρου, ποδηλασίας, τένις κλπ. και αυτοί σύνταξη.
Σίγουρα θα σε ακούσουν, θα το πουν και στα δεκαπέντε κράτη μέλη, και κάτι θα γίνει" .
Και τώρα· πάω να βουτήξω!
"Χέρι-χέρι για την ειρήνη" : έτσι λεγόταν η εκδήλωση που είχε εξαγγείλει το ADEP για την 1η Σεπτεμβρίου στην Αγκυρα.
Στην πραγματικότητα οι διαδηλωτές δεν μπόρεσαν να πιαστούν χέρι-χέρι, διότι η αστυνομία απαγόρευσε κάθε εκδήλωση: εισέβαλε στην έδρα του ADEP, που είναι ένα δημοκρατικό κόμμα, και συνέλαβε εκατοντάδες ανθρώπους, κλείνοντάς τους μάλιστα μέσα στο γήπεδο.
Εμάς τα γήπεδα μας θυμίζουν πράγματα τραγικά και τρομακτικά.
Ζητώ, λοιπόν, από την Πρόεδρό μας να παρέμβει προς την τουρκική κυβέρνηση, έτσι ώστε η ελευθερία κυκλοφορίας, λόγου και διαδήλωσης να μπορεί να ασκείται από τους Κούρδους και τους Τούρκους, οι οποίοι ζήτησαν απλώς να βαδίσουν μαζί για την ειρήνη και να αφεθούν αμέσως ελεύθεροι όσοι κρατούνται στα γήπεδα και στις τουρκικές φυλακές.
Κυρία Morgantini, θα παρέμβω προς αυτή την κατεύθυνση.
Κυρία Πρόεδρε, θα ήθελα απλώς να συμπληρώσω σε όσα μόλις ανέφερε η κυρία Morgantini.
Η απαγόρευση της διαδήλωσης της 1ης Σεπτεμβρίου για την ειρήνη είχε ως επακόλουθο να χάσει τη ζωή του ένας άνθρωπος που τον κυνηγούσε η αστυνομία.
500 άνθρωποι βρίσκονται σήμερα ακόμη υπό κράτηση.
Σας παρακαλώ να ενεργήσετε προκειμένου να απελευθερωθούν αμέσως οι 500 άνθρωποι που βρίσκονται ακόμη στη φυλακή!
Για άλλη μία φορά, ευχαρίστως θα προβώ στη σχετική παρέμβαση.
Κυρία Πρόεδρε, σας απευθύνω έκκληση να αλληλογραφήσετε με τις αρχές των Ταλιμπάν σχετικά με το ατυχές συμβάν που αφορά την οργάνωση Shelter Now.
Οι βουλευτές του Κοινοβουλίου θα έχουν ίσως ακούσει ότι ορισμένοι εργαζόμενοι στον τομέα της ανθρωπιστικής βοήθειας έχουν συλληφθεί από τις αρχές των Ταλιμπάν κυρίως με το επιχείρημα ότι ανήκουν σε μια χριστιανική οργάνωση που παρέβη τους κανόνες των Ταλιμπάν περί θρησκευτικής μισαλλοδοξίας.
Σας απευθύνω έκκληση να αποστείλετε επιστολή στις αρχές των Ταλιμπάν απαιτώντας δίκαιη μεταχείριση για τους συλληφθέντες, καθώς και την ταχεία απελευθέρωσή τους.
Δεν έχουν διαπράξει κανένα έγκλημα πέραν του ότι προσπαθούν να βοηθήσουν το Αφγανιστάν και τον αφγανικό λαό.
Το Αφγανιστάν είναι ένα από τα πλέον φτωχά και ενδεή κράτη του κόσμου και η επίθεση που δέχθηκαν λόγω της πίστης τους οι εργαζόμενοι στον ανθρωπιστικό τομέα αποτελεί ένα πολύ τρομακτικό προηγούμενο.
Θα υπονομεύσει τις ανθρωπιστικές επιχειρήσεις σε ολόκληρο τον κόσμο και ιδιαίτερα στο Αφγανιστάν.
Θα ήθελα να επιστήσω την προσοχή του Κοινοβουλίου στο γεγονός ότι οι εν λόγω εργαζόμενοι στον ανθρωπιστικό τομέα, Ευρωπαίοι και Αφγανοί, ενδέχεται να αντιμετωπίσουν τη θανατική ποινή βάσει της νομοθεσίας των Ταλιμπάν.
Παρακαλώ θερμά τα μέλη του Σώματος να υποστηρίξουν την έκκληση προς τις αρχές των Ταλιμπάν να απελευθερώσουν τους συλληφθέντες.
Ακριβώς, κυρία Villiers, τα γεγονότα που διηγείστε είναι γνωστά σε όλους μας.
Πρόκειται για ένα νέο αποδεικτικό στοιχείο, θα έλεγα, της καταστροφικής τρέλας του καθεστώτος των Ταλιμπάν.
Γνωρίζετε ότι το Κοινοβούλιο έχει πολλές φορές λάβει θέση για αυτό το ζήτημα και συνεπώς με μεγάλη προθυμία θα παρέμβω προς αυτή την κατεύθυνση.
Κυρία Πρόεδρε, πριν από τις θερινές διακοπές, το Προεδρείο του Κοινοβουλίου αποφάσισε τελικά να δημοσιεύσει τα ονόματα όλων των συνεργατών των βουλευτών οι οποίοι λαμβάνουν αποζημίωση γραμματείας βάσει του άρθρου 14, αλλά έκτοτε διαπιστώνουμε ότι το Προεδρείο και οι Κοσμήτορες τροποποίησαν την απόφασή τους και απαιτούν την ατομική συναίνεση, τόσο των βουλευτών όσο και των συνεργατών τους, προτού εγγράψουν τα ονόματά τους στον κατάλογο.
Ασφαλώς, τούτο γελοιοποιεί την έννοια της διαφάνειας και παραβιάζει την αρχή σύμφωνα με την οποία πρέπει να δημοσιεύονται τα ονόματα όλων όσοι αμείβονται από δημόσια κονδύλια.
Θα ήθελα να ζητήσω από το Προεδρείο και τους Κοσμήτορες να αναθεωρήσουν την απόφασή τους.
Κύριε Duff, για να είμαι σαφής, η απόφαση αυτή δεν τροποποιήθηκε από το Προεδρείο.
Ήταν απαραίτητο να γίνει κάτι τέτοιο δυνάμει της οδηγίας για την προστασία των προσωπικών δεδομένων, που απαιτεί να γίνεται έτσι, και θα συμφωνήσετε πως είναι δύσκολο για το Προεδρείο και τους Κοσμήτορες να αγνοήσουν την απαραίτητη προστασία των προσωπικών δεδομένων, η οποία προϋποθέτει την πρότερη σύμφωνη γνώμη των ενδιαφερομένων.
Μελετήσαμε το ζήτημα από πολύ κοντά, με όλη την απαραίτητη σοβαρότητα, και φυσικά, οι γνωμοδοτήσεις της Νομικής Υπηρεσίας ήταν κατηγορηματικές.
Κυρία Πρόεδρε, ορισμένοι βουλευτές έχουν ήδη θέσει ζητήματα που αφορούν παραβιάσεις ανθρωπίνων δικαιωμάτων.
Θα ήθελα και εγώ να αναφέρω μια σοβαρή παραβίαση ανθρωπίνων δικαιωμάτων.
Ένα ανθρώπινο δικαίωμα που θα υποστήριζε ο καθένας σε αυτό το Σώμα είναι το δικαίωμα των μικρών παιδιών να πηγαίνουν σχολείο ανεμπόδιστα και χωρίς φόβο.
Την ώρα που εμείς μιλούμε σε αυτό το Σώμα, τετράχρονα, πεντάχρονα και εξάχρονα παιδιά σε μια μικρή περιοχή του Μπέλφαστ στη Βόρειο Ιρλανδία τρομοκρατούνται από δήθεν εκδηλώσεις "διαμαρτυρίας" .
Δεν θα σας κουράσω με τα επιχειρήματα υπέρ και κατά των εκδηλώσεων διαμαρτυρίας αυτού του είδους, ή με τα επιχειρήματα της μίας ή της άλλης πλευράς - αυτά, ωστόσο, είναι πολιτικά επιχειρήματα μεταξύ ενηλίκων.
Δεν θα έπρεπε να αφορούν μικρά παιδιά που πηγαίνουν σχολείο.
Σας απευθύνω έκκληση να αλληλογραφήσετε με όλα τα κόμματα στη Βόρειο Ιρλανδία, καθώς και με την ιρλανδική και τη βρετανική κυβέρνηση, προτρέποντάς τους να χρησιμοποιήσουν όλες τις δυνάμεις και όλα τα μέσα πειθούς που έχουν στη διάθεσή τους προκειμένου να θέσουν τέλος σε αυτού του είδους τις διαμαρτυρίες, έτσι ώστε αυτά τα παιδάκια να μπορούν να πηγαίνουν στο σχολείο ανεμπόδιστα.
Μου φαίνεται ότι επικρατεί η άποψη ότι τρομοκρατία είναι μόνο οι βόμβες, τα όπλα και οι σφαίρες.
Ωστόσο, τα τετράχρονα παιδάκια που πηγαίνουν στο σχολείο για πρώτη φορά στη ζωή τους, πώς θα θυμούνται αυτήν την πρώτη ημέρα, όταν είναι περικυκλωμένα από αστυνομικούς οι οποίοι είναι οπλισμένοι επειδή πρέπει να τα προστατεύσουν και οι οποίοι προσπαθούν να δημιουργήσουν έναν ασφαλή διάδρομο, προκειμένου τα παιδιά να εισέλθουν στην αίθουσα διδασκαλίας για την πρώτη τους σχολική ημέρα;
Είναι μια φρικτή κατάσταση και σας παρακαλώ να αλληλογραφήσετε με όλα τα ενδιαφερόμενα μέρη.
Όσο έχω ακόμα το λόγο, θα ήθελα επίσης να πω ότι στη Βόρειο Ιρλανδία έχει λάβει χώρα ένα ιστορικό επίτευγμα.
Όπως όλοι γνωρίζουμε, δεν αρκούν οι συμφωνίες για αλλαγή της κατάστασης, πρέπει να αλλάξουν και οι νοοτροπίες.
Στη Βόρειο Ιρλανδία έχει συναφθεί μια νέα συμφωνία σχετικά με την αστυνόμευση, η οποία είναι θεμελιώδης για την ειρηνευτική συμφωνία.
Το SDLP - το κόμμα του οποίου ηγείται ο John Hume, μέλος αυτού του Κοινοβουλίου - παρείχε για πρώτη φορά στην ιστορία της Βόρειας Ιρλανδίας την υποστήριξή του προς την εκεί αστυνομική υπηρεσία, γεγονός για το οποίο αξίζει συγχαρητήρια.
(Χειροκροτήματα)
Κυρία Πρόεδρε, τον προηγούμενο μήνα στο Σαν Σεμπαστιάν, ένα παιγνίδι παγιδευμένο με εκρηκτικά τραυμάτισε ένα βρέφος στην αγκαλιά της γιαγιάς του, η οποία έχασε τη ζωή της από την έκρηξη.
Η εν λόγω κυρία που αναφέρατε ήταν η Maria Eraunzetamurgil, αλλά είπατε ότι κανείς δεν γνωρίζει τον δράστη.
Έξι άτομα έχουν χάσει τη ζωή τους κατά τη διάρκεια του ανεπίσημου βρώμικου πολέμου που μετρά ήδη άλλα 66 θύματα από το 1977.
Περιμένουμε να δικαστούν οι υπεύθυνοι.
Ο κ. Barσn Crespo ανέφερε το εξής: "justicia aplazada, justicia negada».
Εγώ μίλησα για το 1977.
Ο κ. Segundo Marey, ο οποίος έπεσε κατά λάθος θύμα απαγωγής στις αρχές της σοσιαλιστικής περιόδου του βρώμικου πολέμου, απεβίωσε τον προηγούμενο μήνα στην Hendaνa.
Τα άτομα που καταδικάστηκαν ως υπεύθυνα για την απαγωγή - υψηλοί αξιωματούχοι της ισπανικής κυβέρνησης και της αστυνομίας - αφέθηκαν ελεύθερα μετά από λίγες μόνο ημέρες φυλάκισης.
Όλα αυτά τα θύματα αξίζουν επίσης την συμπάθεια και το σεβασμό μας.
Κυρία Πρόεδρε, συμμερίζομαι απόλυτα τις τοποθετήσεις των συναδελφισσών Morgantini και Uca για την κατάσταση στην Τουρκία.
Θέλω να προσθέσω ότι έχουν περάσει δέκα μήνες από τότε που πολιτικοί κρατούμενοι στις τουρκικές φυλακές ξεκίνησαν απεργία πείνας διαμαρτυρόμενοι για τα σχέδια της κυβέρνησης να τους απομονώσει σε μικρά κελιά.
Ο μέχρι τώρα απολογισμός είναι τραγικός: τριάντα δύο νέοι άνθρωποι έχουν χάσει την ζωή τους από την απεργία πείνας, ενώ άλλοι τριάντα ένας σκοτώθηκαν στην επιδρομή των τουρκικών αρχών στις φυλακές τον προηγούμενο Δεκέμβριο.
Τελευταίο θύμα η Χουλιά Σίμσεκ που άφησε την τελευταία της πνοή στις 31 Αυγούστου.
Ήταν η έκτη από τους συγγενείς πολιτικών κρατουμένων που πέθανε από την απεργία πείνας.
Εκ μέρους του Κομμουνιστικού Κόμματος της Ελλάδας καταγγέλλω από το βήμα αυτό τόσο την εγκληματική αδιαφορία του τουρκικού καθεστώτος, όσο και την υποκρισία αυτών που, ενώ κόπτονται για τα ανθρώπινα δικαιώματα, δεν κάνουν το παραμικρό για να πιέσουν την τουρκική κυβέρνηση ώστε να σταματήσει την αδιαλλαξία της απέναντι στα δίκαια αιτήματα των κρατουμένων και να σεβαστεί γενικότερα τα ανθρώπινα δικαιώματα.
Ανάμεσα στους τελευταίους είναι και η Ευρωπαϊκή Ένωση, η οποία έχει ιδιαίτερη ευθύνη, αφού η Τουρκία είναι υποψήφια για ένταξη.
Κυρία Πρόεδρε, κύριοι συνάδελφοι, αδιαφορία απέναντι στο έγκλημα σημαίνει συνενοχή.
Κυρία Πρόεδρε, δεν είμαι απόλυτα σίγουρος αν πρόκειται για διαδικαστικό θέμα, παρότι σίγουρα είναι απάντηση σε μια προηγούμενη παρέμβαση.
Το Ευρωπαϊκό Κοινοβούλιο γνωρίζει πως το ισπανικό Σύνταγμα, πιθανώς επειδή καταρτίστηκε έπειτα από μια δικτατορία, είναι εκείνο που εκφράζει περισσότερο σεβασμό από όλη την Ευρωπαϊκή Ένωση προς τα θεμελιώδη δικαιώματα και τις πολιτικές ελευθερίες.
Το Ευρωπαϊκό Κοινοβούλιο γνωρίζει επίσης πως το άτομο που παρενέβη πριν από εμένα αποτελεί μέλος του Ευρωπαϊκού Κοινοβουλίου, γιατί μπόρεσε να συμμετάσχει σε ελεύθερες εκλογές, στις οποίες είχε τη δυνατότητα να εκφράσει τις απόψεις του.
Αυτό το Κοινοβούλιο γνωρίζει επίσης πως όποτε υπήρξαν παραβιάσεις της έννομης τάξης στην αντιμετώπιση εγκληματικών ενεργειών, αυτές οι παραβιάσεις τέθηκαν ενώπιον τακτικών δικαστηρίων με όλες τις δικαστικές εγγυήσεις και αυτήν τη στιγμή υπάρχουν άτομα που ανήκουν σε κρατικούς μηχανισμούς και βρίσκονται στη φυλακή λόγω αυτών των παραβάσεων.
Δεν μπορώ να πω το ίδιο για πολλούς συναδέλφους του κόμματος μου, της Σοσιαλιστικής Ομάδας ή άλλων κομμάτων που απλώς δολοφονήθηκαν επειδή είχαν διαφορετικές απόψεις.
Και κοντεύουμε ήδη τους χίλιους.
Ευρωπαϊκή εταιρία
Η ημερήσια διάταξη προβλέπει την κοινή συζήτηση:
της έκθεσης (A5-0243/2001) του κ. Hans-Peter Mayer, εξ ονόματος της Επιτροπής Νομικών Θεμάτων και Εσωτερικής Αγοράς σχετικά με το σχέδιο κανονισμού του Συμβουλίου περί του καταστατικού της ευρωπαϊκής εταιρίας (SE) (14886/2000 - C5-0092/2001 - 1989/0218(CNS)), και
της έκθεσης (A5-0231/2001) του κ. Menrad, εξ ονόματος της Επιτροπής Απασχόλησης και Κοινωνικών Υποθέσεων, σχετικά με το σχέδιο οδηγίας του Συμβουλίου για τη συμπλήρωση του καταστατικού της ευρωπαϊκής εταιρίας όσον αφορά το ρόλο των εργαζομένων (14732/2000 - C5-0093/2001 - 1989/0219(CNS)).
Κυρία Πρόεδρε, αξιότιμοι συνάδελφοι, η ιδέα της δημιουργίας μιας εταιρίας ευρωπαϊκής μορφής που να ακολουθεί σε όλα τα κράτη μέλη τους ίδιους υπερεθνικούς κανόνες είναι περίπου τόσο παλαιά όσο η ίδια η Ευρωπαϊκή Ένωση.
Η societas europaea - SE - θεωρείται η ναυαρχίδα του ευρωπαϊκού δικαίου των εταιρειών.
Τα επιστημονικά θεμέλια τοποθετήθηκαν στα τέλη της δεκαετίας του '50.
Η Επιτροπή υπέβαλε το 1970 πρόταση σχετικά με το καταστατικό της Ευρωπαϊκής Εταιρείας υπό τη μορφή κανονισμού που περιελάμβανε ενιαίες ρυθμίσεις για όλους τους τομείς.
Το 1989 η Επιτροπή υπέβαλε μία εντελώς νέα πρόταση κανονισμού.
Από αυτήν είχαν εξαιρεθεί το κοινωνικό και εργατικό δίκαιο, το φορολογικό δίκαιο και το δίκαιο του ανταγωνισμού, η νομική προστασία των εργαζομένων, η νομοθεσία περί αφερεγγυότητας και οι διατάξεις για τη σύσταση επιχειρήσεων.
Στη Νίκαια επήλθε τελικά πολιτική συμφωνία σχετικά με την έκδοση κανονισμού του Συμβουλίου για το καταστατικό της Ευρωπαϊκής Εταιρείας και οδηγίας για τη συμπλήρωσή του όσον αφορά τη συμμετοχή των εργαζομένων.
Ως προς τη νομική βάση: Η πρόταση του 1989 βασιζόταν στο σημερινό άρθρο 95 της Συνθήκης ΕΚ.
Τούτο σήμαινε διαδικασία συναπόφασης.
Οι προτάσεις της Νίκαιας βασίζονται στο άρθρο 308, το οποίο προβλέπει για το Κοινοβούλιο μόνο τη διαδικασία διαβούλευσης.
Το άρθρο 95 θεωρείται εξίσου κατάλληλο με το άρθρο 308 ως νομική βάση για τον κανονισμό.
Για λόγους δημοκρατικής νομιμοποίησης και σύμφωνα με τη σταθερή νομολογία του Δικαστηρίου των ΕΚ, πρέπει, σε μια τέτοια περίπτωση, να επιλέγεται η νομική βάση που παρέχει στο Κοινοβούλιο τις ευρύτερες δυνατότητες συναπόφασης.
Ως εκ τούτου το Κοινοβούλιο επιφυλάσσεται, μετά την έγκριση από το Συμβούλιο, του δικαιώματος να φέρει στο Ευρωπαϊκό Δικαστήριο το θέμα της επανεξέτασης της νομικής βάσης.
Σχετικά με τον κανονισμό: Σύμφωνα με τα άρθρα 2 και 3 υπάρχουν διαφορετικές μορφές σύστασης εταιριών.
Το κεφάλαιο πρέπει να ανέρχεται τουλάχιστον σε 120 000 ευρώ.
Σύμφωνα με το εταιρικό δίκαιο των κρατών μελών, ισχύουν σήμερα δύο διαφορετικά συστήματα για τη διοίκηση των ανωνύμων εταιριών: Το μονιστικό σύστημα, όπως π.χ. στη Μεγάλη Βρετανία, προβλέπει μόνον ένα όργανο διοίκησης.
Το δυϊκό σύστημα, που εφαρμόζεται π.χ. στη Γερμανία, προβλέπει ένα όργανο εποπτείας και ένα όργανο διεύθυνσης.
Η ευρωπαϊκή ενοποίηση απαιτεί τώρα να υπάρχει σε κάθε χώρα δυνατότητα ελεύθερης επιλογής μεταξύ των δύο συστημάτων.
Έως σήμερα το εταιρικό δίκαιο των κρατών μελών προβλέπει ότι οι εθνικές εταιρίες μπορούν να μεταφέρουν την έδρα τους μόνον εφόσον διαλύονται και ιδρύουν νέα εταιρία σε άλλο κράτος μέλος.
Στην περίπτωση της Ευρωπαϊκής Εταιρείας, η μεταφορά της έδρας δεν προϋποθέτει ούτε διάλυση της εταιρίας ούτε ίδρυση νέου νομικού προσώπου.
Η κοινή ανάπτυξη των πρώην ξεχωριστών αγορών απαιτεί τη δημιουργία νομικών οργανωτικών δομών που να ανταποκρίνονται στη νέα κατάσταση, η οποία επικρατεί στην Ευρώπη.
Ωστόσο η διαμόρφωση της Ευρωπαϊκής Εταιρείας παρουσιάζει σημαντικές αδυναμίες.
Η Ευρωπαϊκή Εταιρεία θα διαφέρει από ένα κράτος μέλος σε άλλο.
Δεν θα πρόκειται για μία Ευρωπαϊκή Εταιρεία ευρωπαϊκού τύπου, αλλά για μία Ευρωπαϊκή Εταιρεία με π.χ. γαλλικά, ισπανικά ή γερμανικά χαρακτηριστικά.
Και επιπλέον, ακόμη και στο εσωτερικό του ιδίου κράτους μέλους, θα δημιουργούνται πολλές διαφορετικές ευρωπαϊκές εταιρίες με χαρακτηριστικά που θα διαφέρουν, ξεκινώντας από τον κοινωνικό προσανατολισμό και φθάνοντας μέχρι το ζήτημα της συμμετοχής των εργαζομένων!
Θεωρώ κυριολεκτικά απαραίτητο να εκδοθούν ταυτόχρονα με τη θέση σε ισχύ του κανονισμού συνοδευτικές φορολογικές διατάξεις.
Η πραγματική μορφή της Ευρωπαϊκής Εταιρείας θα καθορισθεί φυσικά και από τη φορολογική νομοθεσία.
Σε συνάρτηση με αυτό πρέπει να επικροτηθεί μία σειρά τροπολογιών της Ομάδας των Φιλελευθέρων.
Σε γενικές γραμμές, είμαι της γνώμης ότι η Ευρωπαϊκή Εταιρεία πρέπει να αρχίσει το παρθενικό της ταξίδι.
Τότε θα φανεί πού πρέπει ακόμη να γίνουν επισκευές, ούτως ώστε μία μέρα να ανταποκριθεί στις προσδοκίες και να αναδειχθεί ναυαρχίδα του στόλου!
Κύριε Πρόεδρε, αξιότιμοι συνάδελφοι, ο συνάδελφος Mayer επεσήμανε ότι η Ευρωπαϊκή Εταιρεία επιχειρείται να υλοποιηθεί εδώ και περισσότερα από 30 χρόνια.
Ο συνάδελφός μας στο Κοινοβούλιο Jacques Santer επανέφερε επανειλημμένα στη συζήτηση το θέμα της μορφής της εταιρείας στα τέλη της δεκαετίας του 90, όταν ήταν Πρόεδρος της Επιτροπής.
Τόσο εκείνος όσο και πολλοί ομοϊδεάτες του εδώ στο Σώμα ήθελαν να γίνει η εταιρεία στολή για Ευρωπαίους global players που θα αντιμετώπιζαν τον ανταγωνισμό στην παγκόσμια αγορά.
Η Ευρωπαϊκή Εταιρεία απέτυχε μέχρι τώρα κυρίως εξαιτίας των θέσεων του Συμβουλίου Υπουργών σχετικά με τον ρόλο των εργαζομένων.
Το 1970 το σχέδιο κανονισμού της Ευρωπαϊκής Εταιρίας προέβλεπε μονόπλευρα μόνο το γερμανικό πρότυπο της συμμετοχής, μολονότι αυτό δεν είναι ασφαλώς εξαγώγιμο προϊόν.
Στα τέλη της δεκαετίας του ' 80 κατατέθηκαν στο Κοινοβούλιο δύο έγγραφα που είχαν στενή σχέση μεταξύ τους - ο συνάδελφος Mayer το ανέλυσε ήδη: πρόκειται για έναν κανονισμό για ζητήματα κοινωνικού δικαίου, δηλαδή το καταστατικό, και για την οδηγία που αφορά τον ρόλο των εργαζομένων στην Ευρωπαϊκή Εταιρεία.
Εκεί παρουσιάζονταν τρία μοντέλα, από τα οποία έπρεπε να επιλεγεί το ένα.
Ωστόσο και πάλι δεν επιτεύχθηκε συμφωνία.
Η λύση διαφάνηκε μόλις το 1997.
Το Κοινοβούλιο υπέβαλε μία πρόταση.
Μία ομάδα εμπειρογνωμόνων υπό την προεδρία του Etienne Davignon έθεσε τα επιστημονικά θεμέλια της πρότασης αυτής και τα μέλη των σωματείων και των συνδέσμων των επιχειρηματιών υπέγραψαν την έκθεση Davignon.
Από όποια σκοπιά και να το εξετάσουμε, γεγονός είναι ότι η συμφωνία επιτεύχθηκε επειδή χρησιμοποιήθηκε η επιτυχημένη συνταγή της ευρωπαϊκής οδηγίας για τις επιτροπές επιχειρήσεων, στην οποία θα αναφερθούμε στο επόμενο σημείο της ημερήσιας διάταξης.
Ως βασικές διαδικασίες προτάθηκαν τότε και για την σύσταση της Ευρωπαϊκής Εταιρείας οι εξής: ευελιξία, λύσεις βάσει διαπραγματεύσεων, ελάχιστες προδιαγραφές.
Με αυτές συνδυάστηκε επίσης η υφιστάμενη στην Ευρωπαϊκή Ένωση παράδοση ως προς τη συμμετοχή.
Σε μερικές χώρες δηλαδή η συμμετοχή υπαγορεύεται από τη νομοθεσία, ενώ σε άλλες από τις συλλογικές συμβάσεις.
Τώρα ισχύει ο εξής συνδυασμός: στην Ευρωπαϊκή Εταιρεία διεξάγονται συλλογικές διαπραγματεύσεις μεταξύ των ιδρυτικών συμβουλίων και μιας ειδικής διαπραγματευτικής ομάδας των εργαζομένων και σε περίπτωση αποτυχίας των διαπραγματεύσεων μετά από διάστημα έξι μηνών έως ενός χρόνου ισχύουν τα ελάχιστα νομικά δικαιώματα συμμετοχής των εργαζομένων.
Στην έκθεση Davignon τούτα αποκαλούνται προστατευτικές ρυθμίσεις, ενώ στην οδηγία για τη θέσπιση Ευρωπαϊκής Επιτροπής Επιχείρησης αναφέρονται ως επικουρικές διατάξεις.
Θεωρώ καλύτερη την τελευταία διατύπωση, επειδή εδώ παραπέμπεται με υποδειγματικό τρόπο στην επικουρικότητα.
Αυτή η άποψη εγκρίθηκε και στη Νίκαια.
Συμφωνούμε με τις ρυθμίσεις της Νίκαιας για τη συμμετοχή.
Η έκθεση της Επιτροπής Απασχόλησης και Κοινωνικών Υποθέσεων περιέχει δύο σημαντικές τροπολογίες επί του σχεδίου του Συμβουλίου.
Πρώτον: ζητούμε έναν διαφορετικό ορισμό της έννοιας της συμμετοχής από εκείνον του Συμβουλίου.
Το όργανο εκπροσώπησης των εργαζομένων που αναφέρθηκε δεν είναι τίποτα άλλο από μία ειδική ευρωπαϊκή επιτροπή επιχείρησης της Ευρωπαϊκής Εταιρείας, με περισσότερα όμως δικαιώματα, που δεν πρέπει να τα λησμονούμε κατά την αναθεώρηση της οδηγίας για την ευρωπαϊκή επιτροπή επιχείρησης.
Ωστόσο, είναι και παραμένουν δικαιώματα ενημέρωσης και διαβούλευσης.
Θα ήταν λάθος να τους δώσουμε τον χαρακτηρισμό "συμμετοχή" .
Δεύτερον: βάσει της αρχικής πρότασης της Επιτροπής έχει καταστεί σαφές ότι η διαδικασία επιλογής των εκπροσώπων των εργαζομένων στο εποπτικό ή διοικητικό όργανο πρέπει να ρυθμίζεται σύμφωνα με τις πρακτικές ή τις νομοθετικές διατάξεις που ισχύουν σε κάθε κράτος μέλος.
Σύμφωνα με αυτά, στη Γερμανία θα έπρεπε να γίνεται άμεση ή έμμεση εκλογή των εκπροσώπων των εργαζομένων κατ' αναλογίαν με την εκλογή των μελών του εποπτικού οργάνου σύμφωνα με τον αντίστοιχο γερμανικό νόμο για τα όργανα εταιρειών κεφαλαίου.
Είμαι πεπεισμένος ότι είναι απαραίτητο να μη γίνουν εδώ διακρίσεις κατά την επιλογή.
Τα μέλη των γερμανικών εταιρειών κεφαλαίου εκλέγονται, ενώ οι εκπρόσωποι των εργαζομένων της Ευρωπαϊκής Εταιρείας δεν εκλέγονται.
Ο παρών κανονισμός και η παρούσα οδηγία απομακρύνουν την Ευρωπαϊκή Εταιρεία από την παγωμένη ευρωπαϊκή νομοθεσία.
Συμφωνώ όμως με τον συνάδελφο Mayer ότι παρουσιάζουν και οι δύο σημαντικές ελλείψεις.
Ωστόσο πρέπει να κάνουμε επιτέλους το πρώτο βήμα.
Μετά την πάροδο έξι ετών θα επανεξετασθούν και τα δύο νομικά μέσα και αν είναι ανάγκη θα βελτιωθούν.
Αν βάλουμε το πόδι μας στο κατώφλι, ο άνεμος θα ανοίξει την πόρτα.
Νομίζω ότι με αυτό το ευρωπαϊκό μοντέλο ακολουθούμε τον σωστό δρόμο και ως προς την κοινωνική διάσταση της εσωτερικής αγοράς.
Το ευρωπαϊκό μοντέλο δεν ταυτίζεται άλλωστε με την οικονομία της αγοράς ούτε, επομένως, και με την Ευρωπαϊκή Εταιρία, παρά είναι μια εταιρεία στην οποία συμμετέχουν και οι εργαζόμενοι.
- (NL) Κύριε Πρόεδρε, κυρία Επίτροπε, είμαστε ιδιαίτερα ευτυχείς με τις προτάσεις που μας υποβλήθηκαν.
Οι κκ.
Mayer και Menrad δήλωσαν σχετικά ότι δεν είναι απολύτως ικανοποιητικές.
Εντούτοις, νομίζω ότι πρέπει να είμαστε ιδιαίτερα ευτυχείς με αυτό το εξαιρετικά σημαντικό θέμα.
Παλαιότερα ήταν οι αμερικανικές πολυεθνικές, οι οποίες θεωρούσαν έλλειψη την ανυπαρξία καταστατικού της ευρωπαϊκής εταιρίας, επειδή επιθυμούσαν να εργαστούν στην Ευρώπη και όχι σε κάθε κράτος μέλος.
Και αυτός είναι ο λόγος για τον οποίο ο καθηγητής κ. Sanders πριν 30 χρόνια εισήγαγε την έννοια της Societas Europaea, κατά τη διάρκεια της εναρκτήριας ομιλίας του στο Πανεπιστήμιου Erasmus του Ρότερνταμ.
Είμαστε ικανοποιημένοι που τώρα, μετά από 30 χρόνια, υποβλήθηκε η πρόταση.
Θεωρούμε λυπηρό το γεγονός ότι δεν υφίσταται ακόμη η δυνατότητα να συγκλίνουν πραγματικά περισσότερο και να συμφωνούν περισσότερο μεταξύ τους τα φορολογικά συστήματα στην Ευρώπη.
Δεν εννοώ με αυτό ότι οι φόροι πρέπει να εναρμονιστούν.
Πιστεύω ότι ο ανταγωνισμός όσον αφορά τους δασμούς - μία ζώνη εύρους - πρέπει να εξακολουθήσει να υπάρχει, αλλά νομίζω, εντούτοις, ότι για μία ευρωπαϊκή εταιρία είναι σημαντικό τα φορολογικά συστήματα στα διάφορα κράτη μέλη να συμφωνούν, εν πάση περιπτώσει, μεταξύ τους.
Και τώρα υπάρχει ευρωπαϊκή εταιρία, αλλά σε κάθε κράτος μέλος αυτή πρέπει να λειτουργεί με τη δική του κοινωνική νομοθεσία και με το δικό του φορολογικό σύστημα.
Τελικά θα είναι η αγορά αυτή που θα απαιτήσει μία πραγματική ευρωπαϊκή εταιρεία με το δικό της καταστατικό, κάτι το οποίο αυτή τη στιγμή εξακολουθεί να δυσχεραίνεται από την ανεξάρτητη συμπεριφορά των διαφόρων κρατών μελών.
Πιστεύουμε ότι αυτό είναι θετικό.
Ελπίζουμε, εντούτοις, ότι σύντομα θα υπάρξει εκτίμηση της κατάστασης και νομίζουμε ότι, ορισμένα χρόνια μετά από αυτές τις εκτιμήσεις, η αγορά τελικά θα καθορίσει το ευρωπαϊκό καταστατικό.
Αυτό θα είναι θετικό για την Ευρώπη με ένα ευρώ και μία εσωτερική αγορά.
.
(ΕΝ) Κύριε Πρόεδρε, θα ήθελα να συγχαρώ τον κ. Menrad και τον κ. Mayer για τις εκθέσεις τους.
Θα ήθελα επίσης να υποστηρίξω αυτό που είπε ο κ. Mayer για τη νομική βάση.
Έχει δίκιο.
Υπήρξαν άτομα που άλλαζαν διαρκώς στάση στο όλο θέμα της νομικής βάσης.
Ξεκινήσαμε με το άρθρο 95 ως νομική βάση και τώρα έχουμε περάσει στο άρθρο 308, διότι εξυπηρετούσε ορισμένους.
Αυτό είναι λάθος και το Κοινοβούλιο έχει δίκιο όταν λέγει ότι κάποια στιγμή στο μέλλον θα πρέπει να επιλύσουμε το θέμα δικαστικώς.
Όσον αφορά τη γνωμοδότηση της Επιτροπής Νομικών Θεμάτων και Εσωτερικής Αγοράς επί της έκθεσης του κ. Menrad σχετικά με την ενημέρωση και τη διαβούλευση των εργαζομένων, αναφέρω τα δύο παραδείγματα της Corus και της BMW Rover.
Οι εργαζόμενοι πληροφορήθηκαν για πρώτη φορά την κατάσταση που αντιμετώπιζαν από το ραδιόφωνο, καθώς πήγαιναν στη δουλειά τους με το αυτοκίνητο.
Στη σημερινή εποχή αυτό είναι εντελώς απαράδεκτο.
Οι εργαζόμενοι θα πρέπει να ενημερώνονται από την αρχή για την κατάσταση που αφορά τις θέσεις εργασίας τους, διότι αποτελούν αναπόσπαστο τμήμα της εν λόγω επιχείρησης.
Θα έπρεπε να το ξέρω.
Θυμάμαι ότι πολλά χρόνια πριν, όταν έφθασα στο χώρο εργασίας μου οι πόρτες του εργοστασίου ήταν κλειδωμένες και όλοι μας στεκόμασταν από έξω.
Έστειλαν έξω κάποιον να μας ανακοινώσει ότι απολυθήκαμε όλοι.
Το θυμάμαι πολύ καθαρά, διότι οι ιδιοκτήτες του εργοστασίου εξακολούθησαν να μένουν σε μεγάλα σπίτια, να οδηγούν μεγάλα αυτοκίνητα και να πηγαίνουν διακοπές.
Εγώ ήμουν εργάτης στο εργοστάσιο και εννέα μήνες αργότερα δεν είχα λάβει καμία αποζημίωση: το μόνο που έλαβα ήταν οι αναδρομικές μου αποδοχές.
Οι εργαζόμενοι δεν θα πρέπει να αντιμετωπίσουν ποτέ ξανά τέτοιες καταστάσεις.
Γι' αυτό το λόγο, συγχαίρω τον κ. Menrad που έκανε αυτό το μικρό βήμα σχετικά με την ενημέρωση και την ουσιαστική διαβούλευση με τους εργαζομένους, διότι είναι ένα βήμα προς τη σωστή κατεύθυνση.
Δεν είναι τέλειο.
Το θέμα θα επανέλθει και θα το βελτιώσουμε.
Ωστόσο, είναι ένα βήμα προς τη σωστή κατεύθυνση και το υποστηρίζω.
Κύριε Πρόεδρε, αξιότιμοι κυρίες και κύριοι, έχει ήδη αναλυθεί για ποιόν λόγο η Ευρωπαϊκή Εταιρεία έχει τόσο μεγάλη σημασία.
Δεν θέλω να προσθέσω κάτι σε αυτό.
Ωστόσο η μεγάλη σημασία της Ευρωπαϊκής Εταιρείας μας κάνει να λυπόμαστε ακόμη πιο πολύ για τις συνθήκες ίδρυσής της και τα προβλήματα που έχουμε να αντιμετωπίσουμε εδώ.
Όλοι γνωρίζουμε ότι η Σύνοδος Κορυφής της Νίκαιας δεν μπορεί να χαρακτηρισθεί ως μεγάλη επιτυχία και ότι τα αποτελέσματά της ήταν μάλλον πενιχρά σε ό,τι αφορά τις διαπραγματεύσεις για τη συνθήκη.
Οι αρχηγοί κρατών και κυβερνήσεων θεώρησαν ότι με την Ευρωπαϊκή Εταιρεία μας προσφέρουν κάτι που αποτελεί μία μικρή τουλάχιστον επιτυχία της συνόδου και θα φέρει την Ευρώπη άλλο ένα βήμα εμπρός.
Καταρχάς, βέβαια, αυτό πρέπει να επικροτηθεί.
Ωστόσο, παραμένει οπωσδήποτε λυπηρό το γεγονός ότι οι αρχηγοί κρατών και κυβερνήσεων αγνόησαν το δίκαιο, τον νόμο και την Συνθήκη, τροποποιώντας τη νομική βάση με το σύνθημα "εμείς τώρα συμφωνήσαμε εδώ και το Κοινοβούλιο δεν πρέπει να μας φέρει αντιρρήσεις" : συγκεκριμένα, αντικατέστησαν το άρθρο 95, το οποίο ήταν σαφώς η νομική βάση του ενός μέρους του σχεδίου, με το άρθρα 308, αλλά αντικατέστησαν επίσης το άρθρο 137, το οποίο σύμφωνα με το κείμενο της Συνθήκης ήταν σαφές ότι θα έπρεπε να αποτελέσει τη νομική βάση για το άλλο μέρος, το με το άρθρο 308.
Αποτέλεσμα είναι ότι δεν υπάρχει συναπόφαση, παρά ομοφωνία στο Συμβούλιο και απόφαση της κυβέρνησης και μόνο.
Εγώ προσωπικά δεν πιστεύω ότι το Κοινοβούλιο μπορεί να το δεχθεί αυτό.
Για τον λόγο αυτόν αποφασίσαμε με μεγάλη πλειοψηφία στην Επιτροπή Νομικών Θεμάτων την τροποποίηση της νομικής βάσης και επαναφέραμε τη σωστή, δηλαδή τα άρθρα 95 και 137.
Επίσης, ενδιαφέρον παρουσιάζει το γεγονός ότι τούτο είχε δικαιολογηθεί επαρκώς στις αιτιολογικές σκέψεις της αρχικής πρότασης και είχε υποστηριχθεί από τις νομικές υπηρεσίες.
Κατά τις διαβουλεύσεις προχωρήσαμε όπως σε μία διαδικασία συναπόφασης.
Θέλω να απευθύνω στο Συμβούλιο την εξής προειδοποίηση: Εάν το Συμβούλιο τροποποιήσει και πάλι κατά τη δεύτερη ανάγνωση τη νομική βάση του σημαντικού αυτού ζητήματος, διατρέχει σοβαρό κίνδυνο να προσφύγει το Κοινοβούλιο στο Ευρωπαϊκό Δικαστήριο για το συγκεκριμένο ζήτημα, πιστεύω δε ότι θα κερδίσουμε την προσφυγή.
Από όσα γνωρίζουμε, η πρακτική σημασία του εγχειρήματος είναι ούτως ή άλλως μάλλον περιορισμένη.
Παραπέμπω στην επιστολή του Προέδρου της UNICE.
Και σε αυτό έχουμε αναφερθεί ήδη στο πλαίσιο της επιτροπής.
Ζητήσαμε φορολογικές ρυθμίσεις στο πλαίσιο μίας αναθεώρησης και ελπίζουμε ότι η αναθεώρηση αυτή θα γίνει σύντομα!
Κύριε Πρόεδρε, η Ομάδα μου και εγώ συμφωνούμε για τον κανονισμό, ιδιαίτερα μάλιστα εγώ που ήμουν πριν πολλά χρόνια εισηγητής, δεν είμαστε όμως καθόλου ενθουσιασμένοι, διότι αυτό που μας παρουσιάζεται εδώ ως Ευρωπαϊκή Εταιρεία δεν είναι ολοκληρωμένο.
Δεν πρόκειται να υπάρξει μία, αλλά 15 Ευρωπαϊκές Εταιρείες.
Τι μπέρδεμα!
Δεν θέλω καν να αναφερθώ στις λεπτομέρειες.
Το Συμβούλιο επιβεβαίωσε αυτό που ήταν πασίγνωστο: ότι δηλαδή το ίδιο το Συμβούλιο αποτελεί το πραγματικό πρόβλημα της ευρωπαϊκής νομοθεσίας και όχι η Επιτροπή ή το Κοινοβούλιο: το Συμβούλιο είναι το πρόβλημα!
Θέλει από δω και πέρα να αποφασίζει πλέον μόνο ομόφωνα κι αν υπάρχει η σχετική νομική βάση - στην συγκεκριμένη περίπτωση το άρθρο 308 - τόσο το καλύτερο: τότε δεν χρειάζεται το Κοινοβούλιο.
Εμείς όμως - όπως είπε ο συνάδελφος Lehne - θα εξετάσουμε με μεγάλη προσοχή αν αυτή η νομική βάση είναι σωστή και αν χρειαστεί, θα προσφύγουμε στο Ευρωπαϊκό Δικαστήριο.
Στα χέρια του Συμβουλίου, το κοινοτικό δίκαιο γίνεται ένα νέο είδος διεθνούς δικαίου, με τη διαφορά και το πρακτικό πλεονέκτημα, όμως, ότι δεν είναι ανάγκη να επικυρωθεί ούτε από το Ευρωπαϊκό Κοινοβούλιο ούτε από τα εθνικά κοινοβούλια.
Αυτή είναι η στρατηγική του Συμβουλίου.
Γιατί λοιπόν να θεωρηθεί ελκυστική αυτή η Ευρωπαϊκή Εταιρεία;
Γιατί να εγκριθεί;
Δεν είναι πιθανό να κινδυνεύει η Ευρωπαϊκή Εταιρεία να έχει την ίδια μοίρα με την παλιά κοινοτική πατέντα που ακολούθησε τη Συμφωνία του Λουξεμβούργου;
Τότε το Συμβούλιο είχε και πάλι συγκατατεθεί μετά από χρόνους και καιρούς με πολύν κόπο σε έναν συμβιβασμό και η βιομηχανία στο σύνολό της, όλοι οι εμπλεκόμενοι, δεν έδειξαν κανένα ενδιαφέρον γι' αυτό.
Είναι ενδεχόμενο να συμβεί το ίδιο με τη συγκεκριμένη μορφή της Ευρωπαϊκής Εταιρείας.
Ποιά είναι λοιπόν τα πλεονεκτήματα;
Γιατί να συστήσει κανείς μια ευρωπαϊκή εταιρεία;
Πού είναι για παράδειγμα τα φορολογικά πλεονεκτήματα;
Εγώ δεν τα βλέπω πουθενά.
Θα επισημάνω ακόμα κάτι: είναι ασφαλώς πιθανό να ξεθάψουν μετά από αυτό το φιάσκο την 10η οδηγία για τη διασυνοριακή συγχώνευση, τρόπον τινά ως συμπλήρωμα, αφού τάχα δεν θα γίνεται τίποτα με την Ευρωπαϊκή Εταιρεία.
Προσοχή, όμως, αγαπητοί φίλοι της Επιτροπής και του Συμβουλίου: η 10η οδηγία για την διασυνοριακή συγχώνευση εταιρειών με κατάργηση της συναπόφασης δεν κατέληξε τότε πουθενά, ούτε και πρόκειται να καταλήξει τώρα!
Αφού, ας πούμε, διεκπεραιώσαμε το θέμα της Ευρωπαϊκής Εταιρείας, θα ήθελα να υπενθυμίσω ότι τώρα έχουν σειρά άλλες μορφές εταιρειών: οι ευρωπαϊκές κοινοπραξίες, οι ευρωπαϊκοί συνεταιρισμοί ή ακόμη ο ευρωπαϊκός όμιλος.
Ελπίζω ότι η Επιτροπή θα υποβάλει σύντομα τις σχετικές προτάσεις.
Κύριε Πρόεδρε, κυρίες και κύριοι, χαίρομαι που παρεμβαίνω σε αυτήν τη συζήτηση σχετικά με μία σημαντική πρόταση για τη διαδικασία της ευρωπαϊκής οικοδόμησης.
Η δυνατότητα να διαθέτουμε μια πραγματική ευρωπαϊκή ανώνυμη εταιρία εντάσσεται στη λογική που μας οδήγησε σε μια ευρωπαϊκή εσωτερική αγορά, σε μια νομισματική ένωση και στην τελευταία φάση της πλήρους χρήσης του ευρώ, στην οποία ήδη πλησιάζουμε.
Ωστόσο, όπως μας υπενθύμισε εδώ ένας από τους εισηγητές, για να φτάσουμε σε αυτήν τη λογική καθυστερήσαμε τριάντα χρόνια - λίγο περισσότερο από τριάντα χρόνια - από την πρώτη πρόταση, το 1970, έως σήμερα.
Η παρατήρησή μου εξ ονόματος της Ομάδας των Φιλελευθέρων είναι διπλή: αφενός, θα υποστηρίξουμε, λογικά, την πρόταση· πιστεύουμε πως αποτελεί ένα ακόμη επίτευγμα στη διαδικασία της ευρωπαϊκής οικοδόμησης.
Αφετέρου, ωστόσο, πρέπει επίσης να πούμε ότι δεν μας ικανοποιεί· όπως αναφέρεται στις τροπολογίες που κατατέθηκαν και για τις δύο εκθέσεις, η διάρθρωση που προτείνεται για τη δημιουργία μιας ανώνυμης ευρωπαϊκής εταιρίας είναι ακόμη πολύ περίπλοκη.
Υπάρχουν διάφορες επιλογές και διάφορες μορφές ευρωπαϊκής εταιρίας που μπορούν να υπάρξουν ακόμη και εντός ενός και του αυτού κράτους μέλους.
Φθάσαμε να σκεφτούμε πως αν ληφθούν υπόψη οι διάφορες μορφές και επιλογές και γίνει ένας υπολογισμός των συνδυασμών, μπορούν να υπάρξουν έως και διακόσιοι διαφορετικοί συνδυασμοί.
Και αυτό - πιστεύουμε - δεν είναι το πλέον κατάλληλο για την παγίωση μιας ευρωπαϊκής εταιρίας που ενεργεί σύμφωνα με αυτήν την πραγματικότητα που έχουμε ήδη επιτύχει χάρη στην εσωτερική αγορά και τη νομισματική ένωση.
Για αυτόν τον λόγο, παρουσιάσαμε επίσης, εξ ονόματος της Ομάδας των Φιλελευθέρων, μια σειρά τροπολογιών που αποσκοπούν στην παγίωση αυτής της σημαντικής για την ίδια την Οικονομική και Νομισματική Ένωση μορφής και θα θέλαμε πάρα πολύ να τις δεχτεί το Συμβούλιο.
- (NL) Κύριε Πρόεδρε, κύριε Επίτροπε, θα ήθελα να αναφέρω ορισμένα πράγματα, εξ ονόματος της Ομάδας των Πρασίνων, για το θέμα αυτό.
Λίγο πριν από τις διακοπές, αντιμετωπίσαμε τη δυσχερή κατάσταση με την οδηγία για τις εξαγορές, της οποίας, συγκεκριμένα, το κοινωνικό μέρος για μία μεγάλη μερίδα αυτού του Κοινοβουλίου φαινόταν απαράδεκτο.
Μπορούμε να είμαστε ιδιαίτερα σαφείς σχετικά με αυτό.
Στην περίπτωση αυτή, η οδηγία είναι σίγουρα καλή, αν και εγώ συντάσσομαι με τις απόψεις του κ. Rothley και άλλων ότι μέχρι στιγμής είναι ιδιαίτερα αδύναμη.
Αυτό οφείλεται, στην πραγματικότητα, σε μία σειρά άλλων υποθέσεων.
Πράγματι, θα προτιμούσαμε να αποτελούσαν η οδηγία για τις εξαγορές και η οδηγία για την ευρωπαϊκή εταιρεία ένα είδος package deal, ενώ, παράλληλα, να είχαν ρυθμιστεί καλύτερα θέματα που σχετίζονται με τη διαβούλευση, την ενημέρωση και τη γνωμοδότηση.
Αυτή τη στιγμή, αντιμετωπίζουμε τη δύσκολη κατάσταση, κατά την οποία η μία ακολουθεί την άλλη και εμείς δεν μπορούμε να κρίνουμε ορθά τη συνοχή τους.
Τέλος, φυσικά, υποστηρίζουμε, στο πλαίσιο αυτού που αποκαλούμε "ευρωπαϊκό κοινωνικό πρότυπο" , να γίνει κάτι σε σχέση με τους κανόνες ενημέρωσης και διαβούλευσης, το οποίο να προστεθεί στις εκθέσεις των κκ.
Menrad και Mayer, τις οποίες θεωρώ εξαιρετικές.
Επιθυμούμε αυτό να μην συμβεί κατά το αγγλοσαξονικό πρότυπο, όπως υποστήριξα σχετικά με την οδηγία για τις εξαγορές.
Αν, αυτή τη στιγμή, συγκρίνουμε το συμβούλιο των ευρωπαϊκών εταιρειών, όπως αυτή τη στιγμή υφίσταται, με τη νομοθεσία που εξετάζεται για θέματα ενημέρωσης και διαβούλευσης, τότε υπερτερεί η σημερινή κατάσταση.
Πρέπει, ακόμη, όπως θα φανεί από την υπόθεση, να πράξουμε πολλά για τη βελτίωση του συμβουλίου των ευρωπαϊκών εταιρειών.
Αυτό πρέπει να τροποποιηθεί, έτσι ώστε να μην γνωρίζω πως ακριβώς θα καταλήξει.
Τέλος, είμαστε, επομένως, σύμφωνοι με αυτήν την προσέγγιση.
Όσον αφορά την ενημέρωση και τη διαβούλευση υποστηρίζουμε, φυσικά, με έμφαση να περιγραφούν ως "Εργασιακές σχέσεις του Ρήνου" .
Αποδεχόμαστε αυτή, επομένως, ως ελάχιστη οδηγία, για να το πω έτσι.
Η μεταφορά στο εθνικό δίκαιο για μία σειρά χωρών - και εννοώ την Αυστρία, τη Γερμανία και τις Κάτω Χώρες - θα είναι επομένως μεγάλης σημασίας, γιατί στις χώρες αυτές γενικά οι ρυθμίσεις είναι καλύτερες και οι προσαρμογές θα μπορούσαν να είναι δύσκολες.
Τέλος, θα ήθελα να επισημάνω ότι υποστηρίζω την τροπολογία 7 του κ. Menrad σχετικά με τον ορισμό της διαβούλευσης.
Πρόκειται για μία πρόκληση που έχει να αντιμετωπίσει η Επίτροπος, ώστε να προχωρήσει σε αυτό και να εξετάσει με ορθό τρόπο και τις νομικές αρχές.
Κύριε Πρόεδρε, ύστερα από 30 έτη διαπραγματεύσεων, οι Υπουργοί Απασχόλησης και Κοινωνικών Υποθέσεων κατάφεραν τον περασμένο Δεκέμβριο να καταλήξουν σε συμφωνία σχετικά με το καταστατικό της Ευρωπαϊκής Εταιρείας.
Εδώ και πολύ καιρό η δημιουργία μιας ευρωπαϊκής εταιρείας θεωρούνταν απαραίτητη για την πληρότητα του ευρωπαϊκού εταιρικού δικαίου που προωθεί τις επιχειρήσεις.
Σε ένα επιχειρηματικό περιβάλλον που επηρεάζεται όλο και περισσότερο από το φαινόμενο της παγκοσμιοποίησης, η έλευση της Ευρωπαϊκής Εταιρείας είναι επίκαιρη.
Το κεφάλαιο μετακινείται εύκολα από χώρα σε χώρα καθώς οι πολυεθνικές επιχειρήσεις αναζητούν τους πλέον ελκυστικούς επιχειρησιακούς χώρους.
Η Ένωση μπορεί να επιτύχει πολλά με τη δημιουργία μιας ενιαίας αγοράς αγαθών, υπηρεσιών και κεφαλαίων.
Εδώ και πολύ καιρό υπήρχε η ανάγκη σύστασης μιας ευρωπαϊκής εταιρείας που θα συμπλήρωνε αυτήν την εικόνα.
Οι βουλευτές του Κοινοβουλίου προέρχονται από 15 διαφορετικά κυρίαρχα κράτη και αντιλαμβάνονται ότι το εταιρικό δίκαιο διαφέρει ευρέως από το ένα κράτος μέλος στο άλλο.
Χαιρετίζω το γεγονός ότι ο εν λόγω κανονισμός προβλέπει πέντε διαφορετικές μορφές σύστασης ευρωπαϊκών εταιρειών.
Το εταιρικό δίκαιο των κρατών μελών προβλέπει δύο διαφορετικά συστήματα διοίκησης.
Ο κανονισμός προτείνει την ύπαρξη σε κάθε χώρα και των δύο συστημάτων.
Οι επιχειρήσεις μπορούν συνεπώς να επιλέξουν το σύστημα που ανταποκρίνεται καλύτερα στις ανάγκες τους.
Εν όψει της ύφεσης της οικονομίας των ΗΠΑ, και συνεπώς της παγκόσμιας οικονομίας, είναι απαραίτητο εμείς, ως νομοθέτες, να κάνουμε ό,τι μπορούμε προκειμένου να διευκολύνουμε τις επιχειρήσεις και τη δημιουργία θέσεων απασχόλησης.
Η δημιουργία και διοίκηση των ευρωπαϊκών εταιρειών πρέπει να συναντά όσο το δυνατόν λιγότερα εμπόδια και γραφειοκρατικούς φραγμούς.
Οι εταιρείες πρέπει να διαθέτουν την ευελιξία που χρειάζονται προκειμένου να παρακολουθούν με ευκολία τις εξελίξεις και να προσαρμόζονται γρήγορα σε ένα ιδιαίτερα ανταγωνιστικό περιβάλλον.
Ο εισηγητής αναφέρεται στην φορολογία.
Πρέπει να καταστεί σαφές ότι η φορολογική πολιτική είναι ένα θέμα που αφορά το κάθε κράτος μέλος και το εθνικό του κοινοβούλιο.
Οποιαδήποτε πρόταση περί καταβολής φόρου επί του εισοδήματος των επιχειρήσεων από τις ευρωπαϊκές εταιρείες και είσπραξής του από τα ταμεία της ΕΕ είναι εντελώς απαράδεκτη.
Η ιρλανδική κυβέρνηση έχει μια πολιτική χαμηλής φορολογίας των επιχειρήσεων, για την ενθάρρυνση των επενδύσεων.
Ο συντελεστής μας του 12,5% έχει αποδείξει την αξία του, καθώς ουσιαστικά αυξάνει τα φορολογικά έσοδα ενώ συγχρόνως προωθεί την βιώσιμη ανάπτυξη.
Η Ιρλανδία δεν θα μπορούσε να δεχθεί οποιαδήποτε πρόταση εναρμόνισης των φορολογικών συντελεστών για τις επιχειρήσεις, ιδίως σε αυτήν την περίοδο της οικονομικής ύφεσης.
Συγχαίρω τον κ. Menrad και την Επιτροπή Απασχόλησης και Κοινωνικών Υποθέσεων για το έργο τους στον τομέα των δικαιωμάτων των εργαζομένων.
Εμείς στην Ευρώπη θεωρούμε εδώ και καιρό ότι μια προσέγγιση εταιρικής σχέσης αποδίδει καλύτερα.
Οι εταιρείες βασίζονται στους υπαλλήλους τους.
Δεν πρέπει να υπάρξει καμιά κατάργηση των δικαιωμάτων των εργαζομένων που έχουν κατακτηθεί με την πάροδο του χρόνου.
Είναι αδιανόητη η ύπαρξη Ευρωπαϊκής Εταιρείας χωρίς κάποιας μορφής συμμετοχή.
Υπάρχουν διάφορα μοντέλα συμμετοχής των εργαζομένων.
Είναι θετικό το γεγονός ότι ο κανονισμός αποφεύγει να καθιερώσει ένα ενιαίο μοντέλο για όλους.
Εν κατακλείδι, ο βαθμός της συμμετοχής των εργαζομένων θα αποφασισθεί μέσω ελεύθερων διαπραγματεύσεων μεταξύ των ενδιαφερόμενων επιχειρήσεων και των εργαζομένων.
Κυρία Πρόεδρε, λαμβάνω απόψε το λόγο εξ ονόματος του συναδέλφου μου λόρδου Inglewood, ο οποίος παρακολουθεί το θέμα ως σκιώδης εισηγητής εκ μέρους της ομάδας των βρετανών συντηρητικών και ο οποίος δυστυχώς καθυστέρησε λόγω της ανεπάρκειας των αεροπορικών μεταφορών από εδώ στις Βρυξέλλες.
Μου ζήτησε να σας τονίσω ιδιαίτερα αυτό το σημείο.
Χαιρετίζω ιδιαίτερα αυτήν την πρόταση ως ρεαλιστική.
Δεν θέλω να αναφερθώ στο πώς θα μπορούσε να ήταν.
Θα ήθελα να απευθύνω ορισμένες παρατηρήσεις προς τον Επίτροπο σχετικά με την εφαρμογή της εν λόγω πρότασης, διότι το γεγονός ότι τελικά θα παρουσιάσουμε κάτι στην αγορά είναι μια ευπρόσδεκτη εξέλιξη - και έτσι θα πρέπει να το θεωρούμε - εφόσον οι εταιρείες θα έχουν την επιλογή είτε να υιοθετήσουν αυτή τη μορφή καταστατικού είτε όχι.
Είναι απόλυτα ρεαλιστικό και πρακτικό να έχουμε μια αρχική πρόταση που θα υποβληθεί στην κρίση των κυβερνήσεων των 15 κρατών μελών.
Θα ήθελα να πω στον Επίτροπο ότι πρέπει να δοθεί μεγάλη προσοχή στη διασφάλιση της συνεπούς εφαρμογής των κανόνων αυτού του νέου εταιρικού καταστατικού σε όλα τα κράτη μέλη.
Επί του παρόντος, στα ισχύοντα καταστατικά των κρατών μελών η εφαρμογή του εταιρικού δικαίου δεν είναι συνεκτική σε θέματα όπως η δημοσίευση πληροφοριών, η έγκαιρη δημοσίευση ισολογισμών, το σωστό κλείσιμο ισολογισμών - σήμερα όλα αυτά εφαρμόζονται με διαφορετικό τρόπο.
Αυτό το νέο καταστατικό πρέπει να εφαρμοστεί με συνεκτικότητα και οφείλουμε να διασφαλίσουμε ότι τα δικαστήρια που θα αναλάβουν τη σχετική ευθύνη στα κράτη μέλη θα διαθέτουν την απαραίτητη κατάρτιση και ικανότητα.
Συμφωνώ επίσης με αυτό που είπαν οι συνάδελφοι για τα θέματα που αφορούν τη φορολογία και το εταιρικό δίκαιο.
Στο σοφό συμπέρασμα στο οποίο καταλήγει η εξαιρετική έκθεσή του, ο κ. Mayer υποστηρίζει ότι η Ευρωπαϊκή Εταιρεία πρέπει να αρχίσει το παρθενικό της ταξίδι.
Τότε θα αποδειχθεί πού πρέπει ακόμη να γίνουν επισκευές - αυτό είναι σίγουρο.
Αλλά δεν θα πρέπει να την επιβαρύνουμε με άλλες προσδοκίες για ευθυγράμμιση του εταιρικού δικαίου, ιδίως δε με προσδοκίες για φορολογική εναρμόνιση.
Συμφωνώ με τους συναδέλφους που υποστήριξαν πόσο επικίνδυνο είναι αυτό ως έννοια.
Δεν πρέπει να επιβαρύνουμε το εν λόγω καταστατικό με πράγματα τα οποία δεν σχεδιάστηκε να μεταφέρει, αλλιώς θα βυθιστεί, και πολύ γρήγορα μάλιστα.
Κύριε Πρόεδρε, σχετικά με την τελευταία παρέμβαση του κ. Harbour, πρέπει να του πω ότι δεν υπάρχει μεγάλος κίνδυνος βύθισης του πλοίου, διότι δεν είναι πολύ φορτωμένο.
Εγώ δεν έχω δει ποτέ κανονισμό ή πρόταση κανονισμού τόσο ελαφριά όσο αυτή.
Είναι δε τόσο ελαφριά που πρακτικά δεν θα έχουμε κοινωνική εναρμόνιση.
Όπως είπε ο κ. Rothley, αυτό που θα έχουμε είναι δεκαπέντε διαφορετικές εθνικές νομοθεσίες σχετικά με την Ευρωπαϊκή Εταιρία, δεκαπέντε διαφορετικές Ευρωπαϊκές Εταιρίες και, όπως είπε ο κ. Gasςliba i Bφhm, θα έχουμε διακόσιους και κάτι πιθανούς συνδυασμούς διαφορετικών μορφών εταιρίας.
Πρόκειται πραγματικά για την πιο soft νομοθεσία που έχω δει ποτέ στη ζωή μου.
Δεύτερον, το Συμβούλιο σκοπεύει να μας αφαιρέσει τη νομοθετική ιδιότητα: ο κ. Gallagher έκανε λόγο για νομοθετική δράση.
Αν ακολουθήσουμε τον δρόμο του Συμβουλίου, το Κοινοβούλιο θα πάψει να έχει οποιαδήποτε νομοθετική εξουσία.
Πιστεύω πως το Κοινοβούλιο θα συνεχίσει πιθανώς τον σωστό δρόμο αν θέσει αυτήν την απόφαση ενώπιον του Ευρωπαϊκού Δικαστηρίου, γιατί δεν μπορούν να υπάρχουν μονομερείς τροποποιήσεις των Συνθηκών από ένα κοινοτικό θεσμικό όργανο.
Τρίτον, όπως επεσήμανε πριν ο κ. Rothley, το είδος της εταιρίας που θα δημιουργήσουμε δεν θα παρέχει κανένα ιδιαίτερο πλεονέκτημα και, προπαντός, δεν θα παρέχει κανένα φορολογικό πλεονέκτημα· αν δεν κινηθούμε στον χώρο της φορολογίας, θα είναι πολύ δύσκολο να ενθαρρύνουμε τη δημιουργία ευρωπαϊκών εταιριών και, κατά συνέπεια, είναι κατά τη γνώμη μου πολύ σημαντικό, όπως πρότειναν οι περισσότεροι από τους προηγούμενους ομιλητές, να ενεργήσουμε στον χώρο της φορολογίας.
Ο κ. Harbour μίλησε για την πιθανότητα βύθισης του πλοίου.
Εγώ θα έλεγε μάλλον πως ο κίνδυνος που αντιμετωπίζει το πλοίο είναι να αναποδογυρίσει λόγω έλλειψης βάρους.
Ο κ. Harbour έχει πιθανώς κάποια ναυτική πείρα και γνωρίζει πως όταν ένα πλοίο δεν έχει βάρος είναι εύκολο να αναποδογυρίσει, να γείρει προς το πλάι ή να βυθιστεί για άλλους λόγους.
Συνεπώς, πιστεύω πως το σημαντικό αυτήν τη στιγμή είναι: πρώτον, να επιμείνουμε στα προνόμια του Κοινοβουλίου από νομικής πλευράς και, δεύτερον, να επιμείνουμε ότι προκειμένου να υπάρξει ευρωπαϊκό εταιρικό δίκαιο, είναι σκόπιμο να ενσωματώσει και τις φορολογικές πτυχές.
Χωρίς φορολογία θα είναι πολύ δύσκολο να αναπτύξουμε ευρωπαϊκό οικονομικό δίκαιο, ευρωπαϊκό εταιρικό δίκαιο και ευρωπαϊκό εμπορικό δίκαιο.
Κύριε Πρόεδρε, η πρόταση οδηγίας για το ρόλο των εργαζομένων στην Ευρωπαϊκή Εταιρία μας δίνει την ευκαιρία, και είναι η πρώτη φορά, να ορίσουμε σε ευρωπαϊκό επίπεδο, με ακρίβεια, αυτό που εννοούμε λέγοντας δικαίωμα ενημέρωσης διαβούλευσης και συμμετοχής των εργαζομένων σε όλες τις επιχειρήσεις.
Αποτελεί προϋπόθεση για την εγγραφή στο εμπορικό μητρώο μιας εταιρίας, η οποία θα επιλέξει αυτό το νέο καταστατικό μετά τη σύναψη μιας συμφωνίας κατόπιν διαπραγματεύσεων για το ρόλο των εργαζομένων.
Υπό αυτές τις συνθήκες, η Ομάδα των Πρασίνων μη θέλοντας να κάνει τη δύσκολη, στηρίζει την έκθεση του κ. Menrad και τις προτάσεις του, που στοχεύουν στην ταχεία υιοθέτηση και την αποτελεσματική εφαρμογή αυτής της οδηγίας.
Βέβαια, το κάνουμε με την πεποίθηση ότι αυτή η απαραίτητη προϋπόθεση δεν επαρκεί για να θεωρήσουμε ότι η ευρωπαϊκή νομοθεσία ανταποκρίνεται πραγματικά στις σημερινές ανάγκες.
Θα πρέπει, μετά την την ψηφοφορία, να πέσουμε πάλι στη δουλειά.
Γνωρίζετε, πράγματι, ότι αυτή η οδηγία θα ισχύσει αύριο μόνο για τους εργαζόμενους των επιχειρήσεων που θα επιλέξουν αυτό το νέο καταστατικό, δηλαδή για μια μικρή μειονότητα.
Για το λόγο αυτό πρέπει να κρατηθούμε μακριά από κάθε είδους θριαμβολογία και κάθε διαφημιστικό τέχνασμα.
Ουσιαστική πρόοδο θα έχουμε σημειώσει μόνον όταν θα έχουμε, ταυτοχρόνως, υιοθετήσει αυτή την οδηγία, αναθεωρήσει την οδηγία για την οποία θα συζητήσουμε σε λίγο σχετικά με τις ευρωπαϊκές επιτροπές επιχειρήσεων και εγκρίνει την οδηγία για την ενημέρωση και τη διαβούλευση των εργαζομένων κάτω από προϋποθέσεις κάπως διαφορετικές από την πρόταση που υιοθετήθηκε από το Συμβούλιο.
Για να ολοκληρωθεί το νομοθετικό αυτό έργο μέσα σε συνθήκες που να εγγυώνται τον ουσιαστικό διάλογο με την κοινωνία των πολιτών, προϋπόθεση είναι η χρήση της διαδικασίας της συναπόφασης.
Θα ήθελα να υπογραμμίσω για το εν λόγω θέμα ότι η Ομάδα των Πρασίνων αρνείται την πίεση που καταλήγει πρακτικά στον περιορισμό του δικαιώματός της να νομοθετεί με τη δικαιολογία της αποτελεσματικότητας και της ταχύτητας, και ακόμα περισσότερο γιατί όλος ο κόσμο γνωρίζει ότι ο φάκελος αυτός είναι παλαιός.
Κύριε Πρόεδρε, θα ήθελα καταρχάς να συγχαρώ τους δύο εισηγητές για το έργο τους, το οποίο, αν και για τους σχολαστικούς σαφώς δεν αγγίζει το ζενίθ ή την κορυφή που θα αναμενόταν, ωστόσο κάνει σημαντικές προόδους προς την ανάπτυξη μιας πραγματικής μελλοντικής ευρωπαϊκής ανώνυμης εταιρίας, η οποία, κατά συνέπεια, θα χαρακτηρίζεται από το περιεχόμενο που πρέπει να αντιστοιχεί σ' αυτήν την έννοια.
Ο Max Weber ορίζει την επιχείρηση ως μια οργάνωση που, μέσω του ελέγχου, έχει ως αντικείμενο την παραγωγή αγαθών και υπηρεσιών για μία αγορά.
Προφανώς, μια επιχείρηση μπορεί να ανήκει τόσο σε φυσικό όσο και σε νομικό πρόσωπο και είναι γενικευμένη πρακτική, που απορρέει τόσο από τη βούληση του μεμονωμένου επιχειρηματία να περιορίσει την ευθύνη του - προπαντός την περιουσιακή - έναντι τρίτων, όσο και απο την επιθυμία οι επιχειρήσεις ενός οικονομικού φορέα να αποκτήσουν τη μορφή εταιρίας.
Φυσικά, επιχείρηση σημαίνει πλουραλισμό, οργάνωση αγαθών, αλλά προπαντός υπηρεσιών.
Συνεπώς, είναι λογικό - και αναφέρομαι κυρίως στις κοινωνικές πτυχές - να μελετάται, να αναλύεται και να ρυθμίζεται ιδιαίτερα η συμμετοχή των εργαζομένων στο καταστατικό της ευρωπαϊκής ανώνυμης εταιρίας, και σε ένα δυϊκό σύστημα, με γενική συνέλευση και όργανο διεύθυνσης ή εποπτείας, ή σε ένα μονιστικό σύστημα απλώς με όργανο διεύθυνσης, να λαμβάνονται υπόψη, να ακούγονται και να γίνονται δεκτά τα αισθήματα και οι γνώσεις των εργαζομένων μέσω των εκπροσώπων τους και οι εργαζόμενοι να γνωρίζουν την πορεία της επιχείρησης, τους κινδύνους, τα συμβάντα και τους στόχους που επιδιώκει.
Λόγω χρόνου, αλλά και επειδή δεν πιστεύω πως είναι απαραίτητο, δεν θα αναφερθώ στις μορφές και στα επίπεδα συμμετοχής στο όργανο διαπραγματεύσεων ούτε στον ρόλο της ευρωπαϊκής ανώνυμης εταιρίας στη διάρθρωση και τη διαμόρφωση του ευρωπαϊκού κοινωνικού βίου.
Ωστόσο, επιτρέψτε μου να αναφερθώ στον ρόλο των εκπροσώπων των εργαζομένων κατά το κλείσιμο όλων ή μέρους των εγκαταστάσεων σε μία ή σε πολλές χώρες, στις σχέσεις του προσωπικού, στη δημιουργία θυγατρικών εταιριών, εν γένει σε όλες τις σημαντικές αποφάσεις της κανονικής ζωής της επιχείρησης.
Είναι επίσης σημαντική η μεταβατική περίοδος των τριών ετών, το υψηλό επίπεδο ομοιομορφίας των διατάξεων εφαρμογής του Κανονισμού και ενσωμάτωσης της οδηγίας, που θα εγκρίνουν τον λόγο ύπαρξης, θα διευκολύνουν την Ευρωπαϊκή Ανώνυμη Εταιρία και θα βοηθήσουν να δημιουργηθεί περισσότερη Ευρώπη, ωφελώντας τις επιχειρήσεις, την απασχόληση και τους καταναλωτές.
Κύριε Πρόεδρε, αγαπητοί συνάδελφοι, συζητώντας για το θέμα αυτό αναγκαστικά πρέπει να επανέλθουμε και στα γεγονότα της Γένοβας.
Η προσβολή των δικαιωμάτων των πολιτών θα μας απασχολήσει άλλωστε και αργότερα.
Απόψε θέλω να αναφερθώ στη διαμαρτυρία δέκα χιλιάδων ατόμων, στην πλειοψηφία νέων, κατά της παγκοσμιοποίησης και κυριαρχίας της οικονομίας.
Πρέπει να πάρουμε πιο σοβαρά από παλιότερα την ανησυχία τους για την αυξανόμενη διαίρεση του κόσμου σε φτωχούς και πλούσιους και την εκμετάλλευση των φυσικών μας αποθεμάτων.
Ακριβώς επειδή πολλά προβλήματα δεν μπορούν πλέον να επιλυθούν σε εθνικό επίπεδο, η Ευρωπαϊκή Ένωση έχει την ιδιαίτερη αποστολή να ελέγχει τις αχαλίνωτες οικονομικές και δημοσιονομικές μηχανορραφίες.
Μέχρι σήμερα, η Ευρωπαϊκή Ένωση είχε προχωρήσει πολύ διστακτικά στην εκτέλεση αυτής της αποστολής.
Έχουμε αρκετές δυνατότητες και μία από αυτές είναι να κατοχυρωθεί νομικά η συμμετοχή των εργαζομένων, η πληροφόρηση και οι διαβουλεύσεις πριν από τη λήψη αποφάσεων.
Η Ευρωπαϊκή Εταιρεία ουσιαστικά είναι μια ιδέα που προκύπτει αναγκαστικά στο πλαίσιο της Ευρωπαϊκής Εσωτερικής Αγοράς και κατά βάσιν είναι επίσης εύλογη, παρόλ' αυτά, όμως, μπορεί να γίνει αποδεκτή από εμάς τους Σοσιαλδημοκράτες μόνο εάν συμπεριληφθούν οι εργαζόμενοι και οι συνδικαλιστικοί τους φορείς.
Οι αποφάσεις των επιχειρήσεων μπορεί να θεωρηθεί ότι έχουν εξεταστεί πραγματικά επαρκώς μόνο εάν έχουν συμπεριληφθεί και οι απόψεις των εργαζομένων.
Η διοίκηση δεν μπορεί να λάβει μόνη της βιώσιμες αποφάσεις.
Οι πολυάριθμες χρεωκοπίες μετά από συγχώνευση, καθώς και τα γεγονότα αναφορικά με τη Renault στο Vilvoorde, της Danone, τη Marks & Spencer και άλλες εταιρείες, που συνέβησαν στο παρελθόν, αποτελούν βασικά επαρκείς αποδείξεις γι' αυτό.
Θα ήθελα να ευχαριστήσω θερμά εκ των υστέρων την γαλλική κυβέρνηση για το γεγονός ότι βρήκε έναν συμβιβασμό και έπεισε τελικά και τους Ισπανούς ότι αυτό το νομικό σχέδιο πρέπει να δρομολογηθεί.
Ωστόσο θέλω να εκφράσω την κριτική μου για την διαδικασία που όρισε το Συμβούλιο.
Ως προς αυτό, συμμερίζομαι τις επικρίσεις της Επιτροπής Νομικών Θεμάτων.
Θα ήθελα όμως νας σας πω, κύριε Lehne, ότι η αιτιολόγησή σας δεν μου φάνηκε απόλυτα βάσιμη, γιατί ως γνωστόν το Συμβούλιο ήξερε ότι μπορεί να υπολογίζει στην υποστήριξη του Κοινοβουλίου.
Επίσης, η επιτροπή κατά τις εργασίες της, ακολούθησε τη διαδικασία με γρήγορο κι εποικοδομητικό τρόπο.
Εμείς δεν θα είχαμε αποτελέσει αιτία αποτυχίας.
Συνεπώς η αλλαγή νομικής βάσης ήταν απόλυτα αδικαιολόγητη.
Συμφωνώ με την κριτική που διατυπώθηκε και θεωρώ ότι το Συμβούλιο θα έπρεπε να εξετάζει διεξοδικά και να αιτιολογεί παρόμοιες αποφάσεις.
Μέχρι σήμερα όμως δεν ακούσαμε καμία αιτιολόγηση της αλλαγής της νομικής βάσης.
Θέλω να ευχαριστήσω τον κ. Menrad γιατί έφερε τη συγκεκριμένη έκθεση σε ψηφοφορία με γρήγορη και εποικοδομητική συνεργασία με εμάς στην Επιτροπή Απασχόλησης και Κοινωνικών Υποθέσεων.
Τον ευχαριστώ επίσης που έκανε δεκτές ορισμένες συγκεκριμενοποιήσεις που πρότεινε η Ομάδα μου.
Πιστεύω όμως, κύριε Menrad, πως συμφωνούμε ότι δεν πρέπει να εγκρίνουμε την τροπολογία αριθ.
12.
Εγώ τουλάχιστον αυτό συνέστησα στην Ομάδα μου.
Τελειώνοντας, απευθύνω έκκληση να δώσουμε αύριο με μεγάλη πλειοψηφία θετική ψήφο, προκειμένου να ξεκινήσει το πλοίο αυτό το ταξίδι του - όπως το διατύπωσε ένας συνάδελφος - μολονότι παραδεχόμαστε, βέβαια, ότι υπάρχουν ορισμένοι ενδοιασμοί και ορισμένα αντιφατικά σημεία.
Θεωρώ όμως επίσης σκόπιμο να δρομολογηθεί έγκαιρα, πριν από την έναρξη της εποχής του ευρώ, ένας νόμος που θα λαμβάνει υπόψη τους εργαζόμενους και θα συμπεριλαμβάνει τα συμφέροντά τους.
Αλλωστε, η προβλεπόμενη επανεξέταση δεν είναι ανάγκη να γίνει μετά από έξι χρόνια.
Θα μπορούσαμε να την κάνουμε και ενωρίτερα.
Κύριε Πρόεδρε, αυτή η οδηγία σχετικά με το καταστατικό της Ευρωπαϊκής Ανώνυμης Εταιρίας είναι καλή ή κακή οδηγία;
Ξέροντας ότι θα έπρεπε να μιλήσω, εχθές τη νύχτα ονειρεύτηκα πως ήμουν ο βουλευτής Fatuzzo.
Ήμουν όμως ένας βουλευτής Fatuzzo με πιο άσπρα μαλλιά, πιο ηλικιωμένος, και ήμουν επίσης και πλούσιος, πολύ πλούσιος, πάμπλουτος, τόσο πλούσιος που κολυμπούσα στο χρυσάφι, όπως ο Θείος Σκρουτζ.
Και μαζί με εμένα κολυμπούσε και ο κ. Winfried Menrad, ο εισηγητής, αλλά και εσείς κύριε Πρόεδρε.
Ναι, ονειρεύτηκα ότι και οι τρεις μας κολυμπούσαμε μέσα σε κέρματα ευρώ.
Γιατί;
Διότι είχα γίνει πλούσιος από τη στιγμή που - μετά την έγκριση της Ευρωπαϊκής Ανώνυμης Εταιρίας - είχα γίνει βιομήχανος, είχα χτίσει εργοστάσια σε ολόκληρη την Ευρώπη και είχα συστήσει την Ευρωπαϊκή Εταιρία με έδρες και στα δεκαπέντε κράτη της Ευρώπης.
Αυτή η οδηγία είναι τόσο καλοφτιαγμένη και ξεκινάει μία πορεία που θα οδηγήσει τόσο πολλούς στον πλούτο, ώστε εγώ - που ήμουν ο πρώτος που είχα συστήσει μία Ευρωπαϊκή Εταιρία σε όλες τις χώρες - είχα γίνει πλούσιος, πάμπλουτος μάλιστα.
Λοιπόν, κύριε Πρόεδρε, κλείνοντας αυτή μου τη δήλωση υποστήριξης προς αυτή την οδηγία, δεν μπορώ παρά να προσκαλέσω τον κ. Menrad, ο οποίος αφοσιώθηκε πολλά χρόνια στη σύνταξη αυτής της έκθεσης και αυτής της οδηγίας, αλλά και εσάς, κύριε Πρόεδρε, να κάνουμε μία βουτιά στην πισίνα μου, που είναι γεμάτη ευρώ, στον πύργο που αγόρασα, για να κάνετε διακοπές μαζί μου.
Φυσικά στον ύπνο μας, κύριε Πρόεδρε!
Κύριε Πρόεδρε, το νομικό δόγμα και η πολιτική συζητούν πολύ σχετικά με το ευρωπαϊκό κοινωνικό πρότυπο και θα πρέπει να πούμε πως, τουλάχιστον όσον αφορά τα συλλογικά δικαιώματα που ρυθμίζουν τις βιομηχανικές και εργασιακές σχέσεις, το ευρωπαϊκό εταιρικό δίκαιο, όπως βλέπουμε απόψε, βρίσκεται στη φάση μιας δύσκολης γέννας έπειτα από μια εγκυμοσύνη που διήρκεσε τριάντα χρόνια.
Θα ήθελα επίσης να υπενθυμίσω ότι παρά τη θέρμη της Συνθήκης του Μάαστριχτ και του Κοινωνικού Πρωτοκόλλου, από το 1974 υπάρχει μόνο ένα νομοθετικό μέσο που έχει εγκριθεί σε επίπεδο Ευρωπαϊκής Ένωσης.
Συνεπώς, εμείς που έχουμε τις κεραίες μας τεντωμένες προς τη γνώμη εκατομμυρίων και εκατομμυρίων εργαζομένων, μπορούμε σήμερα να νιώσουμε ικανοποίηση που γίνεται αυτή η δεύτερη προσέγγιση, στη συνέχεια θα δούμε επίσης τη μεταρρύθμιση του καταστατικού.
Ωστόσο, κύριε Πρόεδρε, θα πρέπει τουλάχιστον να πούμε πως κινούμαστε υπερβολικά αργά και με τόσο πολλές προφυλάξεις και επιφυλάξεις (όσον αφορά ορισμένες χώρες που εκπροσωπούνται στο Συμβούλιο, μεταξύ άλλων και τη δική μου) που ειλικρινά στο τέλος θα έχουμε προσπαθήσει τόσο για το τίποτα.
Ωδίναμε όρος και γεννήσαμε μυν.
Όμως, εγώ θα το υποστηρίξω, όπως είναι λογικό.
Έπειτα από τόση ξηρασία πέφτει αυτή η μικρή σταγόνα δροσερού νερού που, αν και είναι ακόμη πολύ ανεπαρκής, θα μειώσει το τεράστιο αυτό άγχος που έχουν επίσης οι πολίτες μας.
Αυτό που συμβαίνει στην Ευρώπη - θέλω να το υπενθυμίσω στους κυρίους του Συμβουλίου - όπως είπε η κ. Weiler, αυτό που συμβαίνει στην Ευρώπη και σε ολόκληρο τον κόσμο είναι ότι οι άνθρωποι νιώθουν άγχος βλέποντας ότι οι κοινωνικές πρόοδοι που είχαν επιτευχθεί σε κάθε χώρα, η διαδικασία της διεθνοποίησης, η διαδικασία της παγκοσμιοποίησης, η διαδικασία της οικοδόμησης της Ευρωπαϊκής Ένωσης - και αύριο η διεύρυνσή της - δεν μπορούν επ' ουδενί να προκαλέσουν οπισθοδρόμηση όσον αφορά τις κοινωνικές προόδους.
Ωστόσο, βλέπουμε ότι πολλές κυβερνήσεις, μέρος της πολιτικής γνώμης και επίσης μέρος των επιχειρήσεων θέλουν τώρα να εξαλείψουν μεγάλος μέρος του κεκτημένου σε εθνικό επίπεδο.
Θα ήθελα να συγχαρώ τον κ. Menrad γιατί υπερασπίστηκε, με θέσεις της μεγαλύτερης ιστορίας της χριστιανικής δημοκρατίας, μαζί με τη δική μας ιστορία, τη σοσιαλδημοκρατική, κοινωνικές κατακτήσεις που υπάρχουν στη χώρα του και που απευθύνονται σε ολόκληρη την Ευρώπη.
Αυτή θα πρέπει να είναι η προοπτική μας: να προχωρούμε και να κινούμαστε προς την κατεύθυνση των πιο αναπτυγμένων χωρών και όχι των πιο καθυστερημένων· να δεχόμαστε τα επιχειρήματα εκείνων που σκέφτονται τους πολίτες, τους εργαζόμενους, και όχι εκείνων που σκέφτονται πώς να καταργήσουν ιστορικές κατακτήσεις αυτών των πολιτών και αυτών των εργαζομένων.
Συνεπώς, κύριε Πρόεδρε, παρά τις πολλές αμφιβολίες, αμφιβολίες σχετικές με τη νομική βάση - πιστεύω πως θα πρέπει να καταβάλουμε προσπάθεια να υπερασπιστούμε τα δικαιώματα του Κοινοβουλίου - δεν πρέπει να καθυστερήσουμε ούτε ένα δευτερόλεπτο παραπάνω μια κοινωνική νομοθεσία που, μαζί με την οδηγία ενημέρωσης και διαβούλευσης, θα πρέπει να προχωρήσει γρήγορα.
Και θα έρθει η στιγμή που με την πείρα θα βελτιώσουμε τις σημερινές ελλείψεις.
Κύριε Πρόεδρε, στην αρχή της παρέμβασής μου θα ήθελα να αναφερθώ σύντομα στα σχόλια του κ. Medina Ortega από την άλλη πλευρά του Σώματος, ο οποίος παραπονέθηκε για όσα δεν πραγματοποιεί αυτή η νομοθεσία, αναφερόμενος ειδικά στην κοινωνική και στη φορολογική εναρμόνιση - παραλείψεις που εγώ προσωπικά χαιρετίζω.
Ωστόσο, παρά τις διαφορετικές θέσεις μας στο Σώμα, δεν θα πρέπει ουσιαστικά να παραπονούμαστε για όσα δεν κάνει η εν λόγω νομοθεσία.
Θα πρέπει να είμαστε ευτυχείς γι' αυτά που κάνει, για το ότι δηλαδή το καταστατικό της Ευρωπαϊκής Εταιρείας θα τεθεί σε ισχύ ύστερα από μια μακρά περίοδο 30 ετών.
Όπως έχει ειπωθεί, αυτό είναι προαιρετικό.
Στο παρόν στάδιο, δεν γνωρίζουμε πόσες επιχειρήσεις θα ενδιαφερθούν για τη σύσταση τέτοιων εταιρειών, ούτε τι ατέλειες ενδέχεται να ανακαλύψουν στη νομοθεσία εφόσον το πράξουν.
Δεν γνωρίζουμε ποιες εταιρείες θα μπορούσαν να ενδιαφερθούν αλλά διστάζουν να προχωρήσουν στη σύσταση τέτοιων εταιρειών, και πάλι λόγω ατελειών στη νομοθεσία.
Ενδέχεται να χρειαστούν και άλλες αλλαγές.
Συζήτησα με έναν από τους εισηγητές, τον κ. Menrad, την ιδέα να συμπεριλάβει στην έκθεσή του μια τροπολογία σύμφωνα με την οποία η εν λόγω νομοθεσία θα πρέπει να επανεξεταστεί εντός εύλογου χρονικού διαστήματος, για να διαπιστωθεί ποιες βελτιώσεις είναι ενδεχομένως απαραίτητες, υπό το φως της εμπειρίας.
Με χαρά δέχθηκε να υποστηρίξει αυτή την ιδέα, αλλά πολύ σοφά πρότεινε ότι οποιαδήποτε σχετική τροπολογία πρέπει να συμπεριληφθεί στο κύριο σώμα της έκθεσης περί του καταστατικού, δηλαδή στην έκθεση Hans-Peter Mayer.
Βάσει των ανωτέρω, δεν υπέβαλα καμιά τέτοια τροπολογία εδώ, αλλά θα τονίσω την τροπολογία αριθ.
16 της έκθεσης Hans-Peter Mayer, η οποία καλύπτει συγκεκριμένα όλα τα θέματα, επομένως περιλαμβάνει και τα θέματα διαβούλευσης.
Πολύ συχνά οι νόμοι της ΕΕ είναι πολύ άκαμπτοι.
Πρέπει να γίνουν πιο ευέλικτοι.
Αυτό θα πρέπει να αποτελέσει τον κανόνα και όχι την εξαίρεση.
Κύριε Πρόεδρε, επιτρέψτε μου κατ' αρχάς να συγχαρώ και να ευχαριστήσω τον εισηγητή μας για την επιμέλεια και την αποτελεσματικότητα τις οποίες επέδειξε κατά την ενασχόλησή του με τον εν λόγω φάκελο που αφορά τη συμμετοχή των εργαζομένων, η οποία υπήρξε για πολλά χρόνια η πέτρα του σκανδάλου στις διαπραγματεύσεις για τον κανονισμό της Ευρωπαϊκής Εταιρίας.
Αν και η πρώτη πρόταση κανονισμού χρονολογείται από το 1970, χρειάστηκε, πράγματι, να περιμένουμε το Ευρωπαϊκό Συμβούλιο της Νίκαιας, για να επιτευχθεί, εν τέλει, μία συμφωνία πάνω σε ένα σχέδιο οδηγίας σχετικά με το ρόλο των εργαζομένων, ως συμπλήρωμα του σχεδίου κανονισμού που αφορά τον κανονισμό της Ευρωπαϊκής Εταιρίας.
Πρόκειται λοιπόν για μία ασταθή ισορροπία που επετεύχθη από το Συμβούλιο της 20ης Δεκεμβρίου.
Είναι σημαντικό να μεριμνήσουμε για τη διατήρηση αυτής της ισορροπίας.
Για το λόγο αυτό η τροπολογία 4, που υποχρεώνει τα κράτη μέλη να λαμβάνουν τα κατάλληλα μέτρα ώστε να προβλέπονται διαβουλεύσεις σε περίπτωση αναδιάρθρωσης, μοιάζει να είναι δύσκολα αποδεκτή.
Πράγματι, αυτό ισοδυναμεί με το να αμφισβητούμε την δύσκολα επιτευχθείσα συμφωνία.
Το ίδιο ισχύει για την τροπολογία 7 που στοχεύει στην κατάργηση της περιοριστικής απαρίθμησης των δικαιωμάτων του οργάνου που εκπροσωπεί τους εργαζόμενους σε θέματα συμμετοχής, και η οποία οδηγεί στην πράξη στην καθιέρωση ενός συστήματος συμμετοχής που δεν λαμβάνει υπόψη τις εθνικές ιδιαιτερότητες και θέτει υπό ερώτηση το μηχανισμό εξασφάλισης των δικαιωμάτων στη συμμετοχή που προβλέπονται από το παράρτημα της οδηγίας.
Το καταστατικό της Ευρωπαϊκής Εταιρίας αναμένεται εδώ και πάνω από 30 χρόνια από τους οικονομικούς και κοινωνικούς φορείς.
Ας προσέξουμε, λοιπόν, αγαπητοί συνάδελφοι, να ανταποκριθούμε στην ανάγκη για απλότητα, αλλά και για ευελιξία που εκφράζουν οι επιχειρήσεις και να μην περιπλέξουμε, κατ' επέκταση, αυτό το καταστατικό, προσθέτοντας νέους περιορισμούς που θα αποθαρρύνουν τις ενδιαφερόμενες επιχειρήσεις και κυρίως τις μικρομεσαίες επιχειρήσεις να χρησιμοποιήσουν αυτό το νέο εργαλείο για την εξυπηρέτησή τους.
Κύριε Πρόεδρε, κύριε Επίτροπε, κυρίες και κύριοι, αρχικά θέλω να συγχαρώ θερμά τους δύο εισηγητές Menrad και Mayer, αλλά και να επεκτείνω τα συγχαρητήριά μου στους κυρίους Gasςliba, Rothley και Lehne, οι οποίοι συμπλήρωσαν το θέμα παρουσιάζοντας επιμέρους πτυχές του.
Αισθάνομαι ευχαρίστηση για το γεγονός ότι οι εκθέσεις Mayer και Menrad συζητούνται από κοινού, επειδή αυτό εκφράζει επίσης ότι προσπαθούμε να βιώσουμε την κοινωνική οικονομία της αγοράς και όχι να χρησιμοποιήσουμε την κοινωνική πολιτική εναντίον της οικονομικής πολιτικής.
Αντίθετα, τις βλέπουμε ως παράγοντες με κοινά στοιχεία που το ένα συμπληρώνει το άλλο.
Ποιες είναι οι συνθήκες που αποτελούν το πλαίσιο, στο οποίο στηρίζεται η Ευρωπαϊκή Εταιρεία;
Η παγκοσμιοποίηση μας καθιστά σαφή την ανυπαρξία συνόρων.
Ελπίζουμε ότι επίκειται η υλοποίηση της εσωτερικής αγοράς.
Η διεύρυνση ενώνει την ήπειρό μας, ενώ η οικονομική και νομισματική ένωση αποκτά χαρτονομίσματα και κέρματα ευρώ, το οποίο είναι η ορατή έκφραση της προοδευτικής συνένωσης της Ευρώπης, της ανάπτυξης της ευρωπαϊκής ταυτότητας, της σταθερής πρόθεσης της Ευρώπης να κάνει αισθητή την ισχυρή παρουσία της στην παγκόσμια αγορά ως Ευρωπαϊκή Ένωση.
Ως προς τους στόχους είμαστε σύμφωνοι.
Συχνά όμως η υλοποίησή τους γίνεται με μισή καρδιά.
Αναφέρουμε ενδεικτικά τη νομική βάση, την έλλειψη ευρωπαϊκής φορολογικής ρύθμισης και την απαραίτητη συζήτηση για τον εκσυγχρονισμό των ευρωπαϊκών διατάξεων για τις συγχωνεύσεις επιχειρήσεων.
Πολλά από αυτά που πρέπει να γίνουν δεν διεκπεραιώνονται στα κράτη μέλη με την απαιτούμενη ταχύτητα και αποφασιστικότητα.
Οι αρμοδιότητες - βλέπε ομοφωνία - είναι αντίστοιχες με την πραγματικότητα από την άποψη της πολιτικής δύναμης, όχι όμως και με τις ανάγκες μιας ευρωπαϊκής πολιτικής.
Για τον λόγο αυτόν, καλώ τελειώνοντας το Συμβούλιο Ecofin να ασχοληθεί περισσότερο με τα κοινοτικά φορολογικά ζητήματα και τις απαραίτητες φορολογικές ρυθμίσεις και λιγότερο με προτάσεις που οδηγούν στην υπονόμευση του Συμφώνου Σταθερότητας και την αποδυνάμωση του ευρώ.
.
(ΕΝ) Κύριε Πρόεδρε, θα ήθελα καταρχάς να ευχαριστήσω τους εισηγητές και τους λοιπούς ομιλητές που έλαβαν το λόγο στην αποψινή συζήτηση υποστηρίζοντας τις προτάσεις της Επιτροπής σχετικά με το καταστατικό της Ευρωπαϊκής Εταιρείας.
Όπως όλοι μας γνωρίζουμε, αυτό ήταν ένα από τα πλέον δύσκολα και επίμονα θέματα που έχουμε αντιμετωπίσει στην Ευρωπαϊκή Ένωση, με περισσότερα από 30 έτη επίπονων και περίπλοκων συζητήσεων.
Σε όλη τη διάρκεια αυτής της περιόδου, το Κοινοβούλιο πάντοτε εξέφραζε τη σαφή υποστήριξή του προς την ιδέα της ύπαρξης στο κοινοτικό δίκαιο της δυνατότητας συγχώνευσης των επιχειρήσεων σε ευρωπαϊκό επίπεδο.
Ωστόσο, πολλές φορές, και πιο πρόσφατα το 1990, το 1996 και το 1998, εκφράσατε σοβαρές ανησυχίες σχετικά με ορισμένες από τις επίμαχες πτυχές των υπό συζήτηση τότε κειμένων, ιδίως δε όσον αφορά τη συμμετοχή των εργαζομένων, που ήταν προφανώς το πιο περίπλοκο από τα σχετικά θέματα.
Τα κείμενα επί των οποίων επήλθε τελικά πολιτική συμφωνία στο πλαίσιο του Συμβουλίου, μετά από τη σύνοδο κορυφής της Νίκαιας, αντικατοπτρίζουν τις περισσότερες ανησυχίες του Κοινοβουλίου, αν όχι όλες.
Τα εν λόγω κείμενα δεν είναι τέλεια, αλλά εκφράζουν την ευρεία συναίνεση που υπάρχει πλέον στο πλαίσιο του Συμβουλίου Υπουργών και του Κοινοβουλίου όσον αφορά τους κανόνες που θα πρέπει να διέπουν αυτή τη νέα μορφή εταιρείας.
Όπως είναι πολύ γνωστό, ήταν εξαιρετικά δύσκολο να επιτευχθεί αυτή η συναίνεση και πρέπει να την περιφρουρήσουμε, εάν θέλουμε να εγκριθούν τελικά τα κείμενα.
Εντός πέντε ετών, θα αναθεωρήσουμε τόσο τον κανονισμό όσο και την οδηγία ύστερα από μια αρχική περίοδο εξοικείωσης με την εφαρμογή τους.
Αυτή θα είναι ασφαλώς μια ευκαιρία να εξετάσουμε τις πιθανές ανεπάρκειες και ελλείψεις τους, ορισμένες από τις οποίες επισημάνθηκαν σωστά σήμερα το απόγευμα.
Γι' αυτούς τους λόγους, και λαμβάνοντας υπόψη το γεγονός ότι η συναίνεση στο πλαίσιο του Συμβουλίου είναι εύθραυστη, η Επιτροπή πιστεύει ότι η μόνη ρεαλιστική επιλογή σε αυτό το στάδιο είναι να εγκριθούν από το Συμβούλιο το συντομότερο δυνατό και χωρίς αλλαγές τα κείμενα που συμφωνήθηκαν το Δεκέμβριο 2000.
Γνωρίζουμε τις επιφυλάξεις του Κοινοβουλίου, τις οποίες ανέφεραν πολλοί ομιλητές σήμερα το απόγευμα, όσον αφορά τη νομική βάση που επέλεξε ομόφωνα το Συμβούλιο.
Η Επιτροπή πάντοτε υποστήριζε τη μεγαλύτερη δυνατή ενίσχυση του ρόλου του Κοινοβουλίου και μας λυπεί το γεγονός ότι του αφαιρέθηκαν οι εξουσίες συναπόφασης όσον αφορά αυτό το θέμα.
Ωστόσο, οφείλουμε να παραδεχθούμε ότι υπάρχουν ισχυρά νομικά επιχειρήματα υπέρ της νομικής βάσης που έχει υιοθετήσει το Συμβούλιο.
Αν και στο παρελθόν η Επιτροπή είχε υποστηρίξει άλλες δυνατότητες, αναγνωρίζουμε ότι η Συνθήκη, με την τρέχουσα διατύπωσή της, δυσχεραίνει τη χρήση μιας νομικής βάσης που προβλέπει τη συναπόφαση με ειδική πλειοψηφία σε αυτό το πλαίσιο, ιδίως δε όσον αφορά την προτεινόμενη οδηγία.
Επειδή πολλοί ομιλητές σήμερα το απόγευμα εξέφρασαν αμφιβολίες όσον αφορά τη νομική βάση, θα μπορούσα ίσως να πω λίγα περισσότερα λόγια γι' αυτό το σημαντικό θέμα.
Τόσο για τον κανονισμό όσο και για την οδηγία, η Επιτροπή πρότεινε δύο νομικές βάσεις που προβλέπουν την έγκριση των πράξεων με ειδική πλειοψηφία κατά την ψηφοφορία στο Συμβούλιο.
Ωστόσο, στο τέλος του προηγούμενου έτους, η Επιτροπή ήρθε αντιμέτωπη με το γεγονός ότι το Συμβούλιο είχε ομόφωνα αλλάξει την προτεινόμενη νομική βάση και των δύο κειμένων επιλέγοντας το άρθρο 308 της Συνθήκης, που απαιτεί ομοφωνία.
Η Επιτροπή αντιλαμβάνεται και λυπάται ιδιαίτερα για το γεγονός ότι αυτή η αλλαγή στέρησε από το Κοινοβούλιο τις εξουσίες συναπόφασης σε ένα θέμα για το οποίο εξέφραζε πάντοτε έντονο ενδιαφέρον.
Ωστόσο, η Επιτροπή δεν μπορεί να αγνοήσει το γεγονός ότι τα κείμενα που ενέκρινε το Συμβούλιο το Δεκέμβριο 2000 λαμβάνουν σε μεγάλο βαθμό υπόψη τις γνωμοδοτήσεις που έχει συντάξει το Κοινοβούλιο όλο αυτό το διάστημα.
Επιπλέον, από αυστηρά νομικής πλευράς, η Επιτροπή μπορεί να κατανοήσει τις επιφυλάξεις που εξέφρασε το Συμβούλιο σχετικά με το κατά πόσο το άρθρο 95 είναι η σωστή νομική βάση για τον κανονισμό, εφόσον ο κανονισμός δεν αποσκοπεί στην εναρμόνιση των εθνικών εταιρικών δικαίων.
Οι εν λόγω κανόνες αφορούν μόνο τη μελλοντική societas Europaea και δεν επηρεάζουν καθόλου τις λοιπές εθνικές διατάξεις που ισχύουν για τις ανώνυμες εταιρείες.
Συνεπώς, αν και η Επιτροπή εκφράζει τη λύπη της για την αλλαγή της νομικής βάσης, η άποψη του Συμβουλίου σχετικά με τη νομική βάση έχει βάρος και δεν μπορεί να απορριφθεί ασυζητητί.
Όσον αφορά τη φορολογία, η οποία επίσης αναφέρθηκε από ορισμένους βουλευτές του Κοινοβουλίου, ενδέχεται να γνωρίζετε ότι η Επιτροπή αρχικά πρότεινε τη συμπερίληψη ειδικών φορολογικών κανόνων στο καταστατικό της Ευρωπαϊκής Εταιρείας, αλλά το Συμβούλιο επέμενε να διαγραφούν.
Έχω την ισχυρή πεποίθηση ότι οι φορολογικοί κανόνες εξακολουθούν να είναι απαραίτητοι και χαίρομαι που η Επιτροπή και το Κοινοβούλιο φαίνεται να συμφωνούν επ' αυτού του θεμελιώδους ζητήματος.
Κατά πάσα πιθανότητα τον επόμενο μήνα, η Επιτροπή θα εκπονήσει την αναλυτική της μελέτη σχετικά με την φορολογία των επιχειρήσεων στην εσωτερική αγορά και μια σχετική πολιτική ανακοινώσεων.
Μεταξύ άλλων, τα εν λόγω έγγραφα αναλύουν τα φορολογικά εμπόδια που υπάρχουν στις διασυνοριακές οικονομικές δραστηριότητες όλων των εταιρειών στην ΕΕ και τους πιθανούς τρόπους αντιμετώπισής τους.
Οι βουλευτές του Κοινοβουλίου αρκεί να μιλήσουν με επιχειρηματίες σε διάφορα κράτη μέλη για να διαπιστώσουν ότι αυτά τα φορολογικά εμπόδια είναι πολύ πραγματικά και πολύ σοβαρά.
Τα έγγραφα τα οποία μόλις ανέφερα, εξετάζουν επίσης την ειδική κατάσταση των εταιρειών που πρόκειται να συσταθούν σύμφωνα με το καταστατικό της Ευρωπαϊκής Εταιρείας και η Επιτροπή πιστεύει ότι θα παράσχουν ένα εξαιρετικό πλαίσιο για τον καθορισμό της βέλτιστης δυνατής προσέγγισης.
Ειδικότερα, πιστεύω ότι θα πρέπει να εξεταστεί σοβαρά το ενδεχόμενο να δοθεί συνολική λύση στα τρέχοντα προβλήματα που σχετίζονται με τη φορολόγηση των επιχειρήσεων που δραστηριοποιούνται σε περισσότερα από ένα κράτος μέλος.
Αμέσως μετά από τη μελέτη στην οποία αναφέρθηκα μόλις τώρα, η Επιτροπή σκοπεύει να ξεκινήσει μια ευρεία συζήτηση με θέμα το μέλλον της φορολόγησης των επιχειρήσεων στην εσωτερική αγορά και την ανάγκη θεμελιώδους μεταρρύθμισης, με σκοπό, μεταξύ των άλλων, την επίτευξη του στόχου της ΕΕ να καταστεί η πλέον ανταγωνιστική και δυναμική παγκόσμια οικονομία που θα βασίζεται στη γνώση, όπως συμφωνήθηκε στο Ευρωπαϊκό Συμβούλιο της Λισσαβόνας το Μάρτιο 1999.
Στο πλαίσιο αυτό, θα στρέψουμε την προσοχή μας στα φορολογικά ζητήματα που σχετίζονται με το καταστατικό της ευρωπαϊκής εταιρίας και θα τα αντιμετωπίσουμε ως προτεραιότητα.
Λαμβάνοντας υπόψη τα ειδικά θέματα που ενέχονται εδώ, καθώς και την πρόθεση που έχουν εκφράσει οι επιχειρήσεις να συστήσουν ευρωπαϊκές εταιρείες, αισιοδοξώ ότι το Κοινοβούλιο θα υποστηρίξει την τελική έγκριση από το Συμβούλιο χωρίς περαιτέρω καθυστέρηση και το ευχαριστώ εκ των προτέρων.
Ενημέρωση και διαβούλευση των εργαζομένων
Η ημερήσια διάταξη προβλέπει τη συζήτηση της έκθεσης (A5-0282/2001) του κ. Menrad, εξ ονόματος της Επιτροπής Απασχόλησης και Κοινωνικών Υποθέσεων, σχετικά με την έκθεση της Επιτροπής που αφορά την κατάσταση εφαρμογής της οδηγίας για τη θέσπιση μιας ευρωπαϊκής επιτροπής επιχείρησης ή μιας διαδικασίας σε επιχειρήσεις ή ομίλους επιχειρήσεων κοινοτικής κλίμακας με σκοπό να ενημερώνονται οι εργαζόμενοι και να ζητείται η γνώμη τους (οδηγία 94/45/ΕΚ του Συμβουλίου της 22ας Σεπτεμβρίου 1994) (COM(2000) 188 - C5-0437/2000 - 2000/2214(COS)).
, εισηγητής.
(DE) Κύριε Πρόεδρε, τον Σεπτέμβριο του 1994 το Συμβούλιο ενέκρινε την οδηγία για τη δημιουργία μίας ευρωπαϊκής επιτροπής επιχείρησης.
Η μεταφορά της συγκεκριμένης οδηγίας αποτελεί αντικείμενο μίας έκθεσης της Επιτροπής.
Η παρούσα έκθεση της Επιτροπής Απασχόλησης και Κοινωνικών Υποθέσεων αποτελεί τοποθέτηση επί της συγκεκριμένης έκθεσης της Επιτροπής.
Ήδη από τη σκοπιά των αριθμών και μόνο μπορεί κανείς να πει ότι οι ευρωπαϊκές επιτροπές επιχείρησης σημείωσαν επιτυχία.
Όταν το 1994 η οδηγία ψηφίσθηκε από το Κοινοβούλιο και το Συμβούλιο, έγιναν περίπου 30 προαιρετικές συμφωνίες, βάσει των οποίων ρυθμίσθηκε η ενημέρωση και διαβούλευση με τους εργαζομένους σε γενικές επιχειρήσεις και ομίλους επιχειρήσεων με πανευρωπαϊκή εμβέλεια.
Στο διάστημα που μεσολάβησε, ο αριθμός τους έχει ξεπεράσει τις 650.
Η έκθεση της Επιτροπής αποδεικνύει ότι η οδηγία για την ευρωπαϊκή επιτροπή επιχείρησης υπήρξε η κύρια κινητήρια δύναμη για την εξέλιξη αυτή.
Κατά τη δημιουργία ευρωπαϊκών επιτροπών επιχειρήσεων δίδεται προτεραιότητα σε εκείνες τις λύσεις που λαμβάνονται σε επίπεδο επιχείρησης σύμφωνα με την εκάστοτε κατάστασή της και εκφράζουν την ισορροπία μεταξύ της διεύθυνσης και του ειδικού διαπραγματευτικού οργάνου των εργαζομένων.
Και εδώ ισχύει, όπως και στην Ευρωπαϊκή Επιχείρηση, η συνταγή της ευελιξίας, των διαπραγματεύσεων, της τήρησης των ελαχίστων προδιαγραφών σε περίπτωση αποτυχίας των νομίμων διαπραγματεύσεων, που αποκαλούνται στην αντίστοιχη οδηγία επικουρικές.
Το σοκ των Βρυξελλών εξαιτίας της Renault στο Vilvoorde έδειξε για πρώτη φορά ότι δεν επιτεύχθηκε σε όλες τις περιπτώσεις ο στόχος των ευρωπαϊκών επιτροπών επιχειρήσεων, δηλαδή οι μετεγκαταστάσεις επιχειρήσεων να μη διεξάγονται σαν επιθέσεις κομάντος, παρά να πραγματοποιούνται μόνο αφού προηγηθεί έγκαιρη ενημέρωση και διαβούλευση με τους εργαζομένους που εμπλέκονται.
Όμως έτσι συμβαίνει πάντοτε: όπου υπάρχει φως, υπάρχει και σκοτάδι.
Η οδηγία έχει αδύνατα σημεία και η Επιτροπή Κοινωνικών Υποθέσεων επιμένει να γίνει αναθεώρησή της.
Δεν υποστηρίζουμε ότι η αναθεώρηση αυτή έπρεπε να έχει γίνει ήδη το 1999 ή το 2000 - η Επιτροπή ανέφερε κατά τη συζήτηση της κοινωνικής ατζέντας το έτος 2002.
Η πρόταση ψηφίσματος που καταθέτουμε σκοπό έχει να αποτελέσει βάση συζήτησης εν όψει της αναθεώρησης της οδηγίας για τις ευρωπαϊκές επιτροπές επιχειρήσεων.
Σε αρκετές συζητήσεις, ακροάσεις και συμπόσια άκουσα να διατυπώνεται η κατηγορία ότι σε ορισμένες σοβαρές περιπτώσεις, κυρίως εν όψει κρίσιμων διαβούλευσεων, η ενημέρωση και η ακρόαση δεν έγιναν εγκαίρως.
Έτσι, κύρια μελήματα της έκθεσης παραμένουν οι βελτιωτικές προτάσεις που σκοπεύουν να καταστήσουν δυνατή την έγκαιρη ενημέρωση και διαβούλευση, προκειμένου να είναι δυνατό να διατυπωθούν και να ληφθούν υπ' όψιν οι συμβουλές της ευρωπαϊκής επιτροπής επιχείρησης πριν η διεύθυνση λάβει τις αποφάσεις της.
Η έκθεση συνηγορεί υπέρ της ενίσχυσης της διαδικασίας διαβούλευσης με σκοπό τη συμφωνία.
Σήμερα θα συμπλήρωνα επ' αυτού: με σκοπό τη συμφωνία για την περαιτέρω διαδικασία.
Δεν λέω ότι η συμφωνία είναι υποχρεωτική, ωστόσο διαφωνώ, όπως διαφώνησα και κατά τις συνεδριάσεις της επιτροπής, με την παραχώρηση δικαιώματος βέτο στην ευρωπαϊκή επιτροπή επιχείρησης, όπως ζητά η τροπολογία αριθ.
5 που υπεβλήθη σήμερα.
Στην έκθεσή μου περιλαμβάνεται μία πιο κομψή λύση, την οποία πρότεινε η κ. Ghilardotti, δηλαδή να διεξάγεται όταν είναι αναγκαίο ένας δεύτερος γύρος συνεδριάσεων, πράγμα που προβλέπεται και στην οδηγία για την Ευρωπαϊκή Εταιρεία.
Η επέκταση του δικαιώματος ενημέρωσης και ακρόασης της ευρωπαϊκής επιτροπής επιχείρησης δεν μεταβάλλει ένα σημαντικό συστατικό στοιχείο της οδηγίας, το οποίο διατυπώθηκε στην αιτιολογική σκέψη της παρούσας έκθεσης μετά από σχετικό αίτημα του κ. Bushill-Matthews.
Επίσης, άθικτο παραμένει τόσο το δικαίωμα της διεύθυνσης της επιχείρησης για άμεση ανταλλαγή απόψεων με το προσωπικό, όσο και το δικαίωμά της να διευθύνει την επιχείρηση.
Η εταιρική σχέση και η επικουρικότητα πρέπει να συνεχίσουν να καθορίζουν το περιεχόμενο της οδηγίας για την ευρωπαϊκή επιτροπή επιχείρησης και μετά την αναθεώρηση της οδηγίας.
Πρόκειται για αρχές της χριστιανικής κοινωνιολογίας, η οποία όπως είναι γνωστό έχει οπαδούς σε διάφορες πολιτικές παρατάξεις.
Το νομικό κείμενο του 1994 ορίζει με πρωτοβουλία του Ευρωπαϊκού Κοινοβουλίου ότι η ευρωπαϊκή επιτροπή επιχείρησης θα ενεργεί με πνεύμα συνεργασίας.
Η εταιρική σχέση δεν είναι μέσον για να αποκοιμίζονται οι υποψίες, αντίθετα, ζητά μία σαφή εκπροσώπηση συμφερόντων, αλλά και την εξισορρόπηση των συμφερόντων στο πλαίσιο κοινών συζητήσεων μέσω της ενημέρωσης και της διαβούλευσης, πράγμα που είναι επίσης συμφέρον από οικονομική άποψη.
Η έλλειψη ενημέρωσης έχει ως συνέπεια την αβεβαιότητα, τη δυσπιστία και στο τέλος φέρνει μόνο φόβο, ο οποίος καταλήγει σε μπλοκάρισμα.
Η έγκαιρη ενημέρωση σημαίνει διαφάνεια, η οποία δημιουργεί εμπιστοσύνη ·
(Ο Πρόεδρος αφαιρεί τον λόγο από τον ομιλητή)
.
(ΕΝ) Κύριε Πρόεδρε, αναφερόμαστε στην εφαρμογή της οδηγίας περί επιτροπής επιχείρησης μέχρι την περίοδο του 1996, δηλαδή προτού προσχωρήσουν στην εν λόγω συμφωνία το Ηνωμένο Βασίλειο και η Δημοκρατία της Ιρλανδίας.
Η μέχρι τότε εμπειρία ήταν θετική, καθώς η εν λόγω οδηγία έχει αποφέρει σαφή οφέλη.
Ωστόσο, τα πρόσφατα γεγονότα έχουν δείξει κάποιες αδυναμίες στην οδηγία περί επιτροπής επιχείρησης, ιδίως σε σχέση με την αναδιάρθρωση, καθώς είδαμε πρόσφατα πολλές περιπτώσεις πολυεθνικών εταιρειών οι οποίες προέβησαν σε σημαντικές αναδιαρθρώσεις χωρίς να ζητήσουν τη γνώμη των ατόμων που εργάζονταν σε αυτές.
Θα πρέπει να σημειώσουμε ότι, προτού ακόμα εγκριθεί η εν λόγω οδηγία, το Δικαστήριο σε πολλές υποθέσεις αποφάνθηκε ότι τα συμβούλια της επιχείρησης ήταν ενδιαφερόμενα μέρη για τους σκοπούς των διαδικασιών ελέγχου της συγχώνευσης.
Αυτό προϋποθέτει υποχρέωση ενημέρωσης και διαβούλευσης από πλευράς εργοδότη.
Επιθυμία μας είναι η ισχυροποίηση της οδηγίας όσον αφορά τη διαβούλευση σε περίπτωση αναδιάρθρωσης.
Στην έκθεσή της, η Επιτροπή αναφέρεται επίσης στην ασάφεια της απαίτησης διεξαγωγής μιας συνεδρίασης ενημέρωσης και διαβούλευσης με τους εργαζόμενους το ταχύτερο δυνατό σε περίπτωση έκτακτων περιστάσεων που επηρεάζουν σημαντικά τους εργαζόμενους.
Η απαίτηση αυτή πρέπει να καταστεί σαφέστερη.
Το άρθρο 27 του Χάρτη Θεμελιωδών Δικαιωμάτων ορίζει ότι πρέπει να εξασφαλίζεται στους εργαζόμενους "εγκαίρως" ενημέρωση και διαβούλευση.
Αυτή η διατύπωση είναι αρκετά πιο αυστηρή σε σχέση με τη φράση "το ταχύτερο δυνατό" .
Η Επιτροπή Νομικών Θεμάτων επιθυμεί να ενισχυθεί το εν λόγω σημείο.
Επιπλέον, διαπιστώνουμε ότι οι μερικώς απασχολούμενοι εργαζόμενοι αντιμετωπίζονται διαφορετικά στα διάφορα κράτη μέλη.
Θα θέλαμε να εξετάσει η Επιτροπή αυτήν την πτυχή, καθώς και το θέμα του ελεύθερου χρόνου που προβλέπεται για δραστηριότητες στα πλαίσια της επιτροπής επιχείρησης, κάτι που ποικίλλει από το ένα κράτος μέλος στο άλλο.
Το ίδιο θα πρέπει να ισχύσει και όσον αφορά την κατάρτιση, η οποία επίσης ποικίλλει σημαντικά.
Επιθυμία μας είναι η Επιτροπή να υποβάλει προτάσεις που θα διασφαλίζουν την ύπαρξη εναρμονισμένης κατάρτισης στα κράτη μέλη, έτσι ώστε οι εκπρόσωποι των εργαζομένων να είναι σε θέση να υποστηρίξουν την υπόθεσή τους με τη μέγιστη δυνατή αποτελεσματικότητα.
, συντάκτης της γνωμοδότησης της Επιτροπής Βιομηχανίας, Εξωτερικού Εμπορίου, Έρευνας και Ενέργειας - (FR) Ως συντάκτης γνωμοδότησης της Επιτροπής Βιομηχανίας, Εξωτερικού Εμπορίου, Έρευνας και Ενέργειας θα ήθελα, καταρχάς, να ευχαριστήσω τον κ. Menrad που έλαβε υπόψη στις βασικές τους γραμμές τις προτάσεις της επιτροπής μας, κυρίως - και δεν θα μακρηγορήσω - σε ό,τι αφορά τον ορισμό της ενημέρωσης και της διαβούλευσης, την ενίσχυση της διαδικασίας, την ενίσχυση του ρόλου των συνδικάτων, τη μείωση των κατώτατων ορίων για τη σύσταση αυτών των επιτροπών και τη μείωση των προθεσμιών για την τοποθέτηση των επιτροπών των ευρωπαϊκών επιχειρήσεων.
Επιτρέψτε μου, ωστόσο, να σταθώ σε τρία σημεία που μου φαίνονται σημαντικά.
Το πρώτο μνημονευόταν στην παράγραφο 12· πρόκειται για την αναφορά στην οδηγία του 1998 σχετικά με τις απολύσεις για οικονομικούς λόγους που προβλέπει, για τους εκπροσώπους των εργαζομένων, τη δυνατότητα να καταφεύγουν στην αρμόδια αρχή βασιζόμενοι στην ενημέρωση που έχει γίνει από τη διεύθυνση της επιχείρησης, όταν εκτιμούν ότι δεν έχουν διερευνηθεί οι εναλλακτικές λύσεις, ώστε να αποφευχθούν οι απολύσεις, το κλείσιμο των εγκαταστάσεων ή όταν αμφισβητούν τη νομιμότητα της διαδικασίας.
Νομίζω ότι, σε ό,τι αφορά τα σημερινά προβλήματα που αντιμετωπίζουν οι επιχειρήσεις ευρωπαϊκού μεγέθους, και μάλιστα μερικές φορές κατά τις συγχωνεύσεις-εξαγορές που επιτρέπονται από την Επιτροπή και από τη διεύθυνση ανταγωνισμού της Επιτροπής, το ζήτημα που τίθεται - και το οποίο ετέθη, εξάλλου, μετά την υπόθεση Marks & Spencer από τη συνάδελφό σας κ. Διαμαντοπούλου, Επίτροπο αρμόδια για τις κοινωνικές υποθέσεις - είναι για τους εργαζόμενους, τους εκπροσώπους των εργαζομένων και τις επιτροπές των επιχειρήσεων, να μπορούν να προσφεύγουν στην Ευρωπαϊκή Επιτροπή με το σκεπτικό ότι το κοινωνικό δίκαιο καταστρατηγείται, μερικές φορές, επειδή πρόκειται για καθαρά οικονομικές και χρηματιστηριακές διαδικασίες.
Από την άποψη αυτή, συντάσσομαι με την τροπολογία 5 της κ. Ainardi και της κ. Figueiredo την οποία θα ψήφιζα, εγώ προσωπικά.
Το δεύτερο σημείο, το οποίο συναντά αυτή την τροπολογία, είναι αυτό των κυρώσεων.
Πιστεύω ότι όχι μόνο θα πρέπει να προβλέψουμε αυστηρές και αποθαρρυντικές κυρώσεις, αλλά να πούμε - και αυτό διαφαίνεται σε μία από τις παραγράφους του κ. Menrad, αλλά θα επιθυμούσα να ήταν σαφέστερο, ώστε οι εργαζόμενοι και οι πολίτες να το γνωρίζουν - ότι όταν οι διαδικασίες ενημέρωσης και διαβούλευσης δεν έχουν γίνει σεβαστές, οι αποφάσεις για την κατάργηση θέσεων εργασίας ή για το κλείσιμο εγκαταστάσεων μπορούν να θεωρηθούν άκυρες.
Εν κατακλείδι, θα ολοκληρώσω, όπως και ο κ. Menrad, ζητώντας από την Επιτροπή να κατανοήσει τον επείγοντα χαρακτήρα αυτού του αιτήματος του Σώματος, να μην περιμένει μέχρι το 2002 και να υποβάλει μία πρόταση που να ικανοποιεί την επιθυμία της πλειονότητας των ομάδων μας για ενίσχυση των δικαιωμάτων των εργαζομένων στις ευρωπαϊκές επιχειρήσεις.
Κύριε Πρόεδρε, ο συνάδελφός μου, κ. Menrad, έχει ασχοληθεί με μεγάλη φροντίδα με το έργο του και αναφέρει ορισμένα ενδιαφέροντα σημεία σχετικά με τα διαπιστούμενα ισχυρά και αδύνατα σημεία της ισχύουσας οδηγίας.
Ωστόσο, θα πρέπει να σημειωθεί ότι ορισμένες χώρες εφάρμοσαν την εν λόγω οδηγία μόλις το προηγούμενο έτος και ότι τουλάχιστον μία χώρα δεν έχει ακόμα εφαρμόσει καθόλου ορισμένες διατάξεις.
Είναι σαφές ότι οι επιχειρήσεις και οι υπάλληλοί τους χρειάζονται ακόμα ορισμένο χρόνο προκειμένου να εξοικειωθούν πλήρως με τη μέθοδο συγκρότησης ευρωπαϊκών επιτροπών επιχείρησης.
Οι πρόωρες αλλαγές στους κανονισμούς μόνο σύγχυση μπορούν να προκαλέσουν, αν και είναι σαφώς χρήσιμο για την Επιτροπή και το Συμβούλιο να λάβουν υπόψη τις απόψεις του Κοινοβουλίου στην παρούσα φάση.
Όπως γνωρίζει ο εισηγητής, πιστεύω στην ενημέρωση και τη διαβούλευση.
Υποστηρίζω την αρχή των επιτροπών επιχείρησης και συμμερίζομαι την επιθυμία του να επιτύχουν.
Ωστόσο, όπως επίσης γνωρίζει, δεν με ικανοποιούν καθόλου ορισμένα στοιχεία της έκθεσής του.
Εξακολουθώ να πιστεύω ότι πηγαίνει πολύ μακριά όταν αναφέρεται σε κυρώσεις για τη μείωση των κατώτατων ορίων ανάλογα με το μέγεθος των επιχειρήσεων και - κυρίως - όταν προωθεί την ημερήσια διάταξη των συνδικάτων περισσότερο ως αυτοσκοπό παρά με στόχο την υποστήριξη των συμφερόντων των εργαζομένων.
Γι' αυτούς τους λόγους, έχω υποβάλει τέσσερις τροπολογίες για τις οποίες έχω ήδη εξασφαλίσει κάποια υποστήριξη από τις διάφορες πολιτικές ομάδες, ενώ επίσης σκοπεύω να καταψηφίσω τις αιτιολογικές σκέψεις 5 και 7, όπως γνωρίζει.
Τούτου λεχθέντος, ευχαριστώ τον εισηγητή που δέχθηκε ορισμένες τροπολογίες στην επιτροπή και επιβεβαιώνω ότι εξακολουθώ να είμαι διατεθειμένος να υπερψηφίσω το σύνολο της έκθεσής του, παρά τις σοβαρές ανησυχίες μου, εάν η Ομάδα του ΕΛΚ-ΕΔ υποστηρίξει δύο από τις τροπολογίες μου, συγκεκριμένα τις τροπολογίες αριθ.
1 και 3, όπως έχουμε ήδη συζητήσει.
Κατ' αυτόν τον τρόπο, θα μπορούσαμε να δείξουμε ότι η μικρογραφία μιας ευρωπαϊκής επιτροπής επιχείρησης που συστήσαμε, με έναν εισηγητή από τη Γερμανία, με έναν συντονιστή των ομάδων από την Ολλανδία και με τον υποφαινόμενο από το Ηνωμένο Βασίλειο, ήταν ένα καλό παράδειγμα για την επίτευξη ενός θετικού αποτελέσματος.
- Κύριε Πρόεδρε, καταρχάς θα ήθελα να ευχαριστήσω τον κ. Menrad για το εμπεριστατωμένο έργο που επιτέλεσε κατά τη σύνταξη αυτής της έκθεσης, μεταξύ των άλλων και μέσω των ακροάσεων που διοργάνωσε σε συνεργασία με την Επιτροπή Απασχόλησης και Κοινωνικών Υποθέσεων, για μία εμπεριστατωμένη εξέταση της αποδοχής αυτής της οδηγίας.
Από το έργο αυτό συνάγεται πως, αναμφίβολα, η μεταφορά στις εθνικές νομοθεσίες είναι, σε γενικές γραμμές, θετική και ότι σε 2000 περίπου ευρωπαϊκές εταιρίες έχει ήδη συσταθεί ευρωπαϊκή επιτροπή επιχείρησης.
Σε πολλές επιχειρήσεις, χάρη στην οδηγία, κατέστη δυνατό να επιτευχθούν αποτελέσματα όσον αφορά την εξάλειψη εμποδίων για την ενημέρωση και τη διαβούλευση.
Και όχι μόνο αυτό: η έγκαιρη συμμετοχή των επιτροπών επιχείρησης σε ορισμένες διαδικασίες λήψης αποφάσεων ασφαλώς επέφερε θετικά αποτελέσματα, κατ' αρχάς για τους εργαζόμενους, σε θέματα όπως η υγεία, η ασφάλεια, οι ίσες ευκαιρίες, αλλά και για τις επιχειρήσεις σε ζητήματα όμως η μείωση των συγκρούσεων.
Τούτου λεχθέντος, η έκθεση Menrad - την οποίαν εμείς συμμεριζόμαστε και υποστηρίζουμε - φέρνει επίσης στο φως μία σειρά κενά αυτής της ίδιας της οδηγίας, σχετικά με τα οποία θεωρώ απολύτως απαραίτητο να παρέμβει η Επιτροπή ταχέως για να την τροποποιήσει.
Θα ήθελα να υπογραμμίσω ιδιαίτερα τρία στοιχεία, που μου φαίνονται, επιπλέον εκείνων που έχουν ήδη αναφέρει άλλοι συνάδελφοι, τα πλέον λεπτά σημεία επί των οποίων είναι αναγκαία ειδική παρέμβαση.
Καταρχάς οι προθεσμίες της ενημέρωσης: δεν υπάρχει στην οδηγία σαφής ένδειξη σχετικά με το έγκαιρο της ενημέρωσης και εμείς όλα αυτά τα χρόνια - μιλήσαμε συχνά για αυτό σ' αυτή την Αίθουσα - εγκρίναμε μεν ψηφίσματα, αλλά είχαμε δυστυχώς και πολλά αρνητικά παραδείγματα: εργαζόμενοι που πληροφορούνται από τον Τύπο το μέλλον τους ή που βρίσκονται αντιμέτωποι με μία τελεσίδικη απόφαση των επιχειρήσεων.
Θα μπορούσαμε να αναφέρουμε σχετικά περιπτώσεις όπως της Ahlston, της Adb, του Marks & Spencer και πολλών άλλων.
Λοιπόν, αν είναι έτσι, είναι αναγκαίο, απολύτως αναγκαίο, να γίνει η οδηγία πιο ακριβής, να καθορίζει τις προθεσμίες της ενημέρωσης και της διαβούλευσης πριν από τη λήψη οποιασδήποτε απόφασης, ώστε να καταστεί λειτουργική η δυνατότητα της διαπραγμάτευσης, διαφορετικά δεν χρησιμεύει σε τίποτα!
Δεύτερο στοιχείο: πιστεύω ότι οι συνάδελφοι μπορούν να συμφωνήσουν μαζί μου ότι σε μία έννομη τάξη δεν υπάρχουν κανόνες οι οποίοι, αν δεν τηρηθούν, δεν παράγουν κανένα αποτέλεσμα.
Αποτελεί μοναδική περίπτωση το γεγονός ότι στα θέματα εργασίας και κοινωνικών δικαιωμάτων αυτό είναι σχεδόν ο κανόνας!
Από το γεγονός αυτό προέκυψαν όλα αυτά τα χρόνια πολλές διαφορές και προσφυγές στην δικαιοσύνη, ακριβώς διότι η μη τήρηση εκ μέρους των επιχειρήσεων των επιταγών της οδηγίας ουδόλως προβλέπει, ούτε καν αυτόματα, την έναρξη συζήτησης σχετικά με την εγκυρότητα των συνεπειών της ειλημμένης απόφασης.
Είναι, λοιπόν, απαραίτητο να προβλεφθούν κατάλληλες και αποτρεπτικές κυρώσεις, όπως άλλωστε στις περιπτώσεις σοβαρών παραβιάσεων είναι ανάγκη να προβλέπεται η διακοπή, ώστε να μπορέσουν να συνεχισθούν οι διαπραγματεύσεις.
Κύριε Πρόεδρε, και εγώ θα ήθελα να ευχαριστήσω τον κ. Menrad για την έκθεσή του, παρ' ότι δεν συμφωνώ με όλες τις προτάσεις που περιέχει.
Η έκθεση της Επιτροπής για τις ευρωπαϊκές επιτροπές επιχείρησης δείχνει ότι υπάρχει αρκετός δρόμος προτού εφαρμοστεί στην πράξη ο νόμος και όλες οι εμπλεκόμενες επιχειρήσεις συστήσουν συμβούλιο επιχείρησης.
Είναι άραγε, λοιπόν, σωστή η στάση να έχουμε την απαίτηση να συμπεριληφθούν ακόμη περισσότερες επιχειρήσεις στην οδηγία και να απαιτούμε μεγαλύτερες κυρώσεις κατά των επιχειρήσεων που δεν εφαρμόζουν την οδηγία;
Η Ομάδα των Φιλελευθέρων δεν μπορεί να συνυπογράψει τη μείωση του μεγέθους των επιχειρήσεων που συμπεριλαμβάνονται στην οδηγία σε πεντακόσιους εργαζομένους σε ένα κράτος μέλος και σε εκατό εργαζομένους σε περισσότερα από ένα κράτη μέλη.
Έχω επίσης τους ενδοιασμούς μου για κάποιες από τις σκέψεις για κυρώσεις που προτάθηκαν εδώ στο Κοινοβούλιο.
Ίσως έρθουν σε σύγκρουση με τα εθνικά συστήματα, τα οποία για την ακρίβεια λειτουργούν καλά και δεν μπορεί να είναι δίκαιο να τιμωρούνται επιχειρήσεις με τρόπο διαφορετικό για τα ίδια παραπτώματα, όπως τελικά θα συμβεί εάν η έλλειψη ενημέρωσης και διαβούλευσης οδηγεί τις επιχειρήσεις σε αποκλεισμό από τις δημόσιες συμβάσεις και τις δημόσιες επιδοτήσεις ή εάν οι αποφάσεις της κεντρικής διεύθυνσης καθίστανται άκυρες.
Κύριε Πρόεδρε, πολυάριθμα παραδείγματα αναδιάρθρωσης και απολύσεων επιδρούν, όλο και περισσότερο κάθε μέρα, αρνητικά στο ενδιαφέρον των εργαζομένων και των πολιτών για την ευρωπαϊκή κοινωνική πολιτική.
Είναι σαφές, μέσα σε αυτό το πλαίσιο, ότι η αναθεώρηση της οδηγίας για τις επιτροπές επιχειρήσεων είναι ένα βασικό μέτρο που θα βοηθήσει να ξανακερδηθεί αυτή η εμπιστοσύνη.
Ας μας πουν, πράγματι, οι εργαζόμενοι, που είναι τα θύματα αυτών των αναδιαρθρώσεων, τι δυνατότητα τους δίδεται να προσφύγουν σε αυτή την οδηγία;
Σε ορισμένες περιπτώσεις, λένε ότι η σημερινή νομοθεσία σχετικά με το δικαίωμα ενημέρωσης και διαβούλευσης, επειδή ακριβώς δεν έχει συγκεκριμενοποιηθεί, περιφρονείται συστηματικά από τις επιχειρήσεις, ότι δεν διαθέτουν τα διοικητικά και ένδικα μέσα που απαιτούνται για την εξασφάλιση της εφαρμογής αυτής της οδηγίας, ότι αυτή εφαρμόζεται "φειδωλά" και μάλιστα καθόλου σε πολλές διεθνικές επιχειρήσεις με προσωπικό λιγότερο από το κατώτατο όριο· ότι είναι αδιανόητο να υπερισχύουν τα κριτήρια σεβασμού του δικαίου του ανταγωνισμού για την παροχή αδειών συγχωνεύσεων και ότι οι κοινωνικές, οι γεωγραφικές και οι περιβαλλοντικές επιπτώσεις των συγχωνεύσεων αυτών δεν λαμβάνονται υπόψη· ότι παραμένουν άοπλοι κατά τις περιόδους των συγχωνεύσεων, στη διάρκεια των οποίων οι παλιές δομές διαβούλευσης έχουν πάψει να λειτουργούν, ενώ οι νέες δομές δεν έχουν ακόμα δημιουργηθεί· ότι έχουν, τέλος, αγανακτήσει, παρατηρώντας ότι οι ίδιες ομάδες που προβαίνουν σε αυτές τις άγριες αναδιαρθρώσεις έχουν συχνά λάβει βοήθεια από τα διαρθρωτικά ταμεία.
Η έκθεση του κ. Menrad, που αποτελεί καρπό μιας περιεκτικής εργασίας, σε συνεργασία με τους εμπλεκόμενους παράγοντες της κοινωνίας, τα μέλη της Επιτροπής, που οργάνωσαν για το λόγο αυτό μια μεγάλη δημόσια ακρόαση, προτείνει, κατά τη γνώμη μου, να καλύψει ουσιαστικά αυτά τα κενά με τον ακριβή ορισμό της ενημέρωσης και της διαβούλευσης, με τη μείωση των κατωτάτων ορίων των απαιτούμενων εργαζόμενων για τη σύσταση μιας επιτροπής επιχείρησης, με την απαίτηση για τη διατήρηση ειδικών χώρων διαβούλευσης κατά τις περιόδους συγχώνευσης, με την αίτηση για ακύρωση των αποφάσεων που ελήφθησαν χωρίς να γίνουν σεβαστές οι διαδικασίες, και με τις κυρώσεις, ακόμα και οικονομικές, για τις επιχειρήσεις που έχουν βρεθεί να παρανομούν.
Και τέλος, με τη γνώμη των εργαζομένων και την εξασφάλιση του σεβασμού των διαδικασιών που προβλέπει η οδηγία, πριν από τις άδειες συγχώνευσης.
Σε αυτό το πλαίσιο, αυτές οι προτάσεις έχουν τη στήριξη της Ομάδας μας.
Μένει, βεβαίως, να γίνει - και αυτό απαιτεί συλλογική προσπάθεια - η αποτελεσματική και άμεση αναθεώρηση της οδηγίας.
Κύριε Πρόεδρε, τη στιγμή που χιλιάδες ευρωπαίοι εργαζόμενοι έρχονται αντιμέτωποι με ένα κύμα αναδιαρθρώσεων, απολύσεων και κοινωνικών προγραμμάτων, η έκθεση Menrad για τις επιτροπές ευρωπαϊκών επιχειρήσεων πρέπει να συμβάλει, αν όχι στο να αλλάξει την κατάσταση, τουλάχιστον στο να προσφέρει νέα στηρίγματα στους εργαζόμενους όταν έρχονται αντιμέτωποι με δύσκολες καταστάσεις και να βαρύνει στις αποφάσεις που λαμβάνονται.
Τη στιγμή που η ανάπτυξη εμφανίζει ανησυχητικά σημάδια, θα ήταν χρήσιμο να προβληματιστούμε σε σχέση με το περιεχόμενο αυτής της ανάπτυξης, με την αναγκαιότητα της εξέλιξής της, ευνοώντας τη σταθερότητα της απασχόλησης και την εξειδίκευσή της.
Υπάρχει άμεση ανάγκη για ουσιαστική διαβούλευση με τους εργαζόμενους, άμεση ανάγκη να τελειώνουμε με αυτή τη στάση που αντιμετωπίζει τους άνδρες και τις γυναίκες ως εμπορεύματα που έπαψαν να είναι χρήσιμα γιατί η οικονομική αποδοτικότητα κρίνεται ανεπαρκής από τους μετόχους, ανεξάρτητα μάλιστα από την πραγματική οικονομική κατάσταση.
Η έκθεση Menrad είναι ο καρπός μιας πολύ σημαντικής εργασίας του συναδέλφου μας, την οποία θέλω με τη σειρά μου να χαιρετίσω.
Είναι επίσης ο καρπός της βούλησης της επιτροπής απασχόλησης και κοινωνικών υποθέσεων να ακούσει από κοντά τους εκπροσώπους των εργαζομένων των μεγάλων ευρωπαϊκών ομίλων.
Στη βάση αυτών των ακροάσεων, η έκθεση Menrad προβαίνει σε μία ουσιαστική διαπίστωση της κατάστασης, καταδεικνύοντας την ανάγκη για σημαντικές αλλαγές στο περιεχόμενο της οδηγίας.
Συμμερίζομαι πολλές από τις προτάσεις που περιλαμβάνονται σε αυτή την έκθεση.
Θα ήθελα να υπενθυμίσω ορισμένες που αποτελούν, κατά τη γνώμη μου, σημαντικά βήματα προόδου για τους εργαζόμενους.
Για παράδειγμα το αίτημα, που περιλαμβάνεται στην παράγραφο 2, για την τακτική ενημέρωση και διαβούλευση που πρέπει να προηγούνται της απόφασης μιας επιχείρησης ή ενός ομίλου, ώστε να επιτρέπεται στους εργάτες να επιδρούν πραγματικά πάνω στη διαδικασία λήψης αποφάσεων της διεύθυνσης, ενημέρωση που μπορεί να φτάσει, σε ιδιαίτερα σοβαρές περιπτώσεις, μέχρι τη δυνατότητα που δίνεται στους εκπροσώπους των εργαζομένων να τους διατίθεται χρόνος για διαπραγματεύσεις πριν από την εφαρμογή της απόφασης, όπως προβλέπεται στο σημείο 14.
Θα αναφερθώ επίσης στο σημείο 2, με την επεξεργασία ενός όρου σύμφωνα με τον οποίο οι αποφάσεις της διεύθυνσης θα νομιμοποιούνται μόνο εάν η διαδικασία ενημέρωσης και διαβούλευσης, όπως ορίζεται από την οδηγία, έχει γίνει όπως προβλέπεται, ή το σημείο 13, που προτείνει την επιβολή κυρώσεων σε περίπτωση μη σεβασμού.
Τέλος, υπάρχει επίσης το αίτημα για επιστροφή από τις επιχειρήσεις των χορηγηθέντων κονδυλίων και ενισχύσεων και για τον αποκλεισμό από τις δημόσιες συμβάσεις των επιχειρήσεων που δεν σεβάστηκαν το νόμο στον εν λόγω τομέα.
Οι προτάσεις αυτές κινούνται προς τη σωστή κατεύθυνση, αλλά σκέφτομαι ότι για την αποτελεσματικότητα της δράσης για την απασχόληση, για τη βελτίωση της οικονομικής αποτελεσματικότητας στην Ευρώπη, θα μπορούσαμε να σπρώξουμε πιο μακριά το δικαίωμα των εργαζομένων να συμμετέχουν στο γίγνεσθαι των επιχειρήσεων.
Αυτή είναι η έννοια της τροπολογίας που κατέθεσε η Ομάδα μου ζητώντας τη δυνατότητα για τους εκπροσώπους των εργαζομένων να ασκούν δικαίωμα ανασταλτικής αρνησικυρίας.
Με αυτό τον τρόπο δίνουμε στους εκπροσώπους των εργαζομένων την εγγύηση ότι οι εναλλακτικές προτάσεις τους θα μελετώνται, αν μη τι άλλο, και θα λαμβάνονται υπόψη.
Πολλές καταστροφικές για τις επιχειρήσεις αποφάσεις θα είχαν αποφευχθεί εάν οι εργαζόμενοι μπορούσαν να επηρεάσουν τη λήψη τους.
Το δικαίωμα αυτό, εκφραστής κοινωνικής δικαιοσύνης και δημοκρατίας στην επιχείρηση, αποτελεί επίσης εγγυητή οικονομικής και κοινωνικής αποτελεσματικότητας.
Για άλλη μια φορά, η έκθεση Menrad αποτελεί ένα σημαντικό βήμα.
Για το λόγο αυτό, έχει την υποστήριξη της Ομάδας μου.
Ο απολογισμός της εφαρμογής της οδηγίας που καθιερώνει τις ευρωπαϊκές επιτροπές επιχείρησης αποδείχτηκε σε μεγάλο βαθμό θετικός, δεδομένου ότι υπάρχουν σήμερα περίπου 650 επιτροπές ευρωπαϊκών επιχειρήσεων, η πλειονότητα των οποίων δημιουργήθηκαν με βάση συμφωνίες που προηγήθηκαν της εφαρμογής της οδηγίας, έγιναν δηλαδή χωρίς να είναι υποχρεωτικές και υπήρξαν προϊόν διαπραγματεύσεων.
Ωστόσο, υπάρχουν ακόμα 1 200 επιχειρήσεις που δεν έχουν συστήσει ευρωπαϊκές επιτροπές επιχείρησης.
Τη στιγμή που οι συνέπειες της παγκοσμιοποίησης καλούν για νέες απαντήσεις για τις οποίες η διακρατική εκπροσώπηση και ενημέρωση αποτελούν ακρογωνιαίο λίθο, πρέπει να αναρωτηθούμε σχετικά με τους παράγοντες που εμποδίζουν την ανάπτυξη του ευρωπαϊκού κοινωνικού διαλόγου στις επιχειρήσεις και η έκθεση που παρουσιάζεται από την Επιτροπή και η οποία αξιολογεί ταυτόχρονα τη νομική μεταφορά καθώς και την πρακτική εφαρμογή της οδηγίας στα κράτη μέλη αποτελεί για μας σήμερα μία τέτοια ευκαιρία.
Οι συζητήσεις που έγιναν στην επιτροπή ήταν καρποφόρες και θα ήθελα με τη σειρά μου να συγχαρώ τον εισηγητή για το πνεύμα διαλόγου που τον χαρακτηρίζει και το συμβιβαστικό χαρακτήρα της εργασίας του.
Ωστόσο, η ευρεία συναίνεση που σημειώθηκε στους κόλπους αυτής της επιτροπής ως προς την αναγκαιότητα ανάπτυξης της ενημέρωσης και της διαβούλευσης, τόσο σε ευρωπαϊκό όσο και σε εθνικό επίπεδο, δεν θα πρέπει να επισκιάσει ορισμένες αποκλίσεις ως προς την προσέγγιση που υπογραμμίστηκαν από το συνάδελφό μου Bushill-Matthews.
Πράγματι, πιστεύω πως είναι σημαντικό να υπενθυμίσω στο σημείο αυτό ότι ο πραγματικός κοινωνικός διάλογος μέσα στην επιχείρηση απαιτεί προσαρμοσμένα και εξελίξιμα εργαλεία και όχι ένα ρυθμιστικό πλαίσιο, περιοριστικό και λεπτομερές, όπως αυτό που ορισμένοι από τους συναδέλφους μας θα επιθυμούσαν να επαναφέρουν στο πλαίσιο της αναθεώρησης της οδηγίας του 1994.
Για το λόγο αυτό, θα ήθελα να επιμείνω στη σημασία που δίνουμε ώστε η επόμενη μεταρρύθμιση αυτής της οδηγίας να μην αποτελεί μία σε βάθος μεταρρύθμιση του πνεύματος που τη διέπει και ειδικά στην ανάγκη να διατηρηθεί η διαφορά ανάμεσα στην ίδια την οδηγία, ως εργαλείο για την επίτευξη κοινωνικού διαλόγου μέσα στην επιχείρηση, και το παράρτημά της που αποτελεί αποτυχία του ίδιου αυτού κοινωνικού διαλόγου.
Επιπλέον, η μείωση των κατώτατων ορίων εφαρμογής της οδηγίας δεν πρέπει να αποτελέσει αυτοσκοπό, αλλά απλή δυνατότητα επέκτασης αυτού του μηχανισμού.
Για το λόγο αυτό, συμφωνώ με την τροπολογία 3, που παρουσίασε ο συνάδελφός μας, και η γαλλική αντιπροσωπεία θα στηρίξει την τροπολογία αυτή, ενώ η τροπολογία 14 μας αφήνει αμήχανους.
Τέλος, θα ήθελα να δώσω μια εξήγηση για τη μνεία που γίνεται στην παράγραφο 2, i), δηλαδή ότι η ενημέρωση και η διαβούλευση των εργαζομένων πρέπει μεταξύ άλλων να τηρούν με απόλυτο σεβασμό τις αρχές της εμπιστευτικότητας της ενημέρωσης.
Αυτή η πολύ σημαντική διάταξη αφορά ειδικά στις περιπτώσεις όπου η έγκαιρη ενημέρωση και διαβούλευση των εργαζομένων, θα μπορούσαν να έρθουν σε σύγκρουση με το δικαίωμα που προκύπτει από τη νομοθεσία της αγοράς κινητών αξιών.
Είναι λοιπόν θεμελιώδης για να συμφιλιωθεί η ανταγωνιστικότητα της επιχείρησης στην παγκόσμια αγορά με τη διαφύλαξη του ευρωπαϊκού κοινωνικού μοντέλου.
Ελπίζω ότι η Επιτροπή θα το λάβει υπόψη κατά την προετοιμασία της πρότασής της για την αναθεώρηση της οδηγίας.
Κύριε Πρόεδρε, συγχαίρω και εγώ τον κύριο εισηγητή για την ποιότητα, την επιμονή, το πνεύμα ευθύνης και συντονισμού καθώς επίσης και για την αναζήτηση συναίνεσης, που επιτρέπει να υποβληθεί τώρα μία έκθεση στην οποία τονίζεται η ανάγκη και των δύο μερών της βιομηχανίας να μπορέσουν να αντιμετωπίσουν τις συγχωνεύσεις, τις μετεγκαταστάσεις και τις αναδιαρθρώσεις ανώδυνα.
Πολλές φορές τα φαινόμενα αυτά συμβαίνουν κατά τρόπο αδικαιολόγητα οδυνηρό και οδηγούν σε άλλα φαινόμενα εξίσου ολέθρια που πλήττουν τους εργαζόμενους και τα δικαιώματα που απολαμβάνουν στα κράτη μέλη, δικαιώματα τα οποία εξασθενούν συνεχώς εξαιτίας των αποκαλούμενων μετεγκαταστάσεων και της κινητικότητας.
Επισημαίνω το γεγονός ότι ο εισηγητής εφιστά την προσοχή στο άρθρο 127 της Συνθήκης, που καθορίζει σαφείς και συνακόλουθους κανόνες μεταξύ του ανταγωνισμού και της κοινωνικής νομοθεσίας, κυρίως σχετικά με την ενημέρωση και διαβούλευση.
Είναι προφανές ότι οφείλουμε να καθιερώσουμε το δικαίωμα των εργαζομένων και των πολιτών να επιλέγουν ελεύθερα την τύχη τους και επίσης τον τόπο όπου επιθυμούν να εργαστούν καθώς και τον τρόπο με τον οποίο επιθυμούν να εργαστούν.
Η αλήθεια είναι ότι τα αρνητικά παραδείγματα αυτής της τόσο ευκταίας κινητικότητας των επιχειρήσεων και των εργοδοτών συγκλονίζουν ακόμη και σήμερα την κοινή γνώμη της χώρας μου.
Και δράττομαι της ευκαιρίας για να καταγγείλω εδώ τις ενέργειες εκπροσώπων μίας εταιρείας - τυχαία αγγλικής, αυτή τη φορά, με έδρα στο Λονδίνο, με αντιπροσωπείες στη Δημοκρατία της Ιρλανδίας και την Πορτογαλία - απέναντι πολλών πορτογάλων και πολωνών εργαζομένων που εκτίθενται σε επικίνδυνες καταστάσεις (δεδομένης της ιδιαίτερης κατάστασης στη Βόρεια Ιρλανδία), χωρίς συμβάσεις, χωρίς προστασία, χωρίς ασφάλεια και που πολλές φορές εγκαταλείπονται στη θλιβερή τους μοίρα.
Φαίνεται να είναι το τραγούδι της μοίρας, αλλά προφανώς είναι το ίδιο το θλιβερό τραγούδι της μοίρας των πορτογάλων εργαζομένων που αναζητούν καλύτερους μισθούς και καλύτερες συνθήκες εργασίας.
Και, ωστόσο, οι εργαζόμενοι αυτοί βρίσκονται σε μία κατάσταση όπου δεν έχουν καν τη δυνατότητα να επιστρέψουν στην χώρα τους.
Η κινητικότητα αυτή απειλεί όχι μόνο εκείνους που προσφεύγουν σε αυτή λόγω κοινωνικών μειονεκτημάτων αλλά επίσης και τους οργανωμένους εργαζόμενους.
Αυτοί υποδέχονται τους πρώτους και επιλέγουν να είναι αλληλέγγυοι προωθώντας την ένταξή τους.
Και αυτοί αποτελούν τη μοναδική τους προσφυγή, οι εκπρόσωποι των εργαζομένων και η αλληλεγγύη τους, καθώς επίσης και η αλληλεγγύη των συνδικάτων, σε αυτές τις τόσο δραματικές συνθήκες.
Επιθυμώ, λοιπόν, να διευρυνθεί και να υλοποιηθεί πρακτικά αυτό το δίκαιο που απέχει ακόμη από τον κοινωνικό στόχο τον οποίο έθεσαν η ίδια η Κοινότητα και οι Συνθήκες.
ΕΝ) Κύριε Πρόεδρε, θα ήθελα και εγώ να ευχαριστήσω τον εισηγητή για το έργο που επιτέλεσε σχετικά με την εν λόγω έκθεση.
Με δεδομένα αυτά που ακούσαμε ήδη σήμερα το απόγευμα, είναι σημαντικό να έχουμε κατά νου ότι η Λισσαβόνα δεν αφορούσε μόνο τον ανταγωνισμό, αλλά και την κοινωνική συνοχή.
Περιμένουμε όλο και περισσότερο από τις εταιρείες να συμπεριφέρονται με ηθικό και κοινωνικά υπεύθυνο τρόπο.
Οι υγιείς πρακτικές απασχόλησης και οι καλές εργασιακές σχέσεις με τους υπαλλήλους είναι βασικοί δείκτες γι' αυτήν την ηθική αξιολόγηση.
Κάτω από αυτό το πρίσμα πρέπει να δούμε τις συστάσεις της έκθεσης.
Η έκθεση επισημαίνει ορισμένους τρόπους με τους οποίους μια αναθεωρημένη οδηγία θα μπορούσε να καταστήσει πιο αποτελεσματικές τις επιτροπές επιχείρησης και να αποτρέψει ορισμένα από τα προβλήματα και τις αποτυχίες που έχουμε πληροφορηθεί: τακτικές συναντήσεις, όχι τη συμβολική ετήσια συνάντηση στην οποία το 85% είναι διευθυντές, αύξηση της εκπροσώπησης των γυναικών, που είναι ουσιαστικά ανύπαρκτες σε πολλούς από αυτούς τους φορείς, ακριβώς όπως είναι ανύπαρκτες σε πάρα πολλά διοικητικά συμβούλια, κατάρτιση με στόχο τη βελτίωση της ποιότητας της εκπροσώπησης και της επικοινωνίας, καθώς επίσης μέσα και εγγυήσεις που θα διασφαλίζουν ότι τα μέλη των επιτροπών επιχείρησης εκπροσωπούν αποτελεσματικά όλους τους τομείς.
Οι κυρώσεις σε περίπτωση μη συμμόρφωσης είναι επίσης μεγάλης σημασίας.
Ή θέλουμε υπεύθυνους κοινωνικούς εταίρους ή όχι.
Η Ομάδα μου τους θέλει, συνεπώς χαιρετίζουμε την εν λόγω έκθεση και αναμένουμε με ανυπομονησία τις προτάσεις της Επιτροπής που θα βασίζονται σ' αυτήν.
(ΡΤ) Κύριε Πρόεδρε, αγαπητοί συνάδελφοι, η έκθεση αυτή είναι αποτέλεσμα ενός σημαντικού έργου στην Επιτροπή Απασχόλησης που συντόνισε ο συνάδελφός μας κ. Menrad και τον οποίο συγχαίρω για την ευρύτητα πνεύματος που επέδειξε στην εκτίμηση των προτάσεων που υποβλήθηκαν κατά τη συζήτηση, συμπεριλαμβανομένων και διαφόρων προτάσεων της Ομάδας μας, αν και πιστεύω ότι μπορούμε να προχωρήσουμε λίγο περισσότερο.
Όλοι γνωρίζουμε τις αναρίθμητες δυσκολίες και τα σοβαρά προβλήματα της ανεργίας τα οποία αντιμετωπίζουν οι εργαζόμενοι και οι επιτροπές επιχείρησης, κυρίως στις πολυεθνικές επιχειρήσεις, κατά τις διαδικασίες αναδιάρθρωσης και μετεγκατάστασης που εντατικοποιήθηκαν κατά τα τελευταία χρόνια χωρίς να τηρούνται τα δικαιώματα των εργαζομένων στις περισσότερες περιπτώσεις, οι οποίοι πολλές φορές αντιμετωπίστηκαν ως απλό εμπόρευμα.
Επιβάλλεται, επομένως, να τροποποιηθεί σε βάθος η σημερινή οδηγία, κυρίως όσον αφορά τις διαδικασίες ενημέρωσης και διαβούλευσης των εργαζομένων και τη δυνατότητα παρέμβασης των ευρωπαϊκών επιτροπών επιχείρησης, κυρίως με πρόσθετες κυρώσεις και ανασταλτικό βέτο στις περιπτώσεις όπου οι αναδιαρθρώσεις, οι συγχωνεύσεις, οι μετεγκαταστάσεις και οι συγκεντρώσεις δεν λαμβάνουν υπόψη τα θεμιτά δικαιώματα των εργαζομένων.
Η Επιτροπή πρέπει να παρουσιάσει προτάσεις τροποποίησης αυτής της οδηγίας, όπως ζητήσαμε κατ' επανάληψη, και να περιλάβει τουλάχιστον τις βελτιώσεις που περιέχει η έκθεση Menrad και τις οποίες ενέκρινε η Επιτροπή Απασχόλησης και Κοινωνικών Υποθέσεων, καθώς επίσης και την πρόταση την οποία υποστηρίζει η Ομάδα μας.
Είναι βασικό να υπάρχει μία διαδικασία ενισχυμένης και έγκαιρης διαβούλευσης με όλους τους εργαζόμενους και δυνατότητες ανασταλτικού βέτο για αποφάσεις με αρνητικές συνέπειες για τους εργαζόμενους, έτσι ώστε να ακολουθούν διαπραγματεύσεις και να αποτρέπονται αυτές οι συνέπειες.
Είναι επίσης σημαντικό, όπως αναφέρεται στην έκθεση Menrad, οι επιχειρήσεις που δεν σέβονται τα δικαιώματα των εργαζομένων για ενημέρωση και διαβούλευση καθώς και όλες τις πτυχές της οδηγίας, με τις νέες τροπολογίες που υποβάλουμε, όχι μόνο να μην λαμβάνουν καμία οικονομική ενίσχυση από τα διαρθρωτικά ταμεία αλλά και να υποχρεούνται να επιστρέφουν οποιαδήποτε κοινοτική ή εθνική ενίσχυση που τους έχει χορηγηθεί, όπως επίσης και να αποκλείονται από δημόσιες συμβάσεις και επιδοτήσεις.
Ελπίζω, λοιπόν, ότι η Επιτροπή θα αποδεχθεί τις θέσεις αυτές.
Κύριε Πρόεδρε, πριν από λίγο, στην παρέμβαση σχετικά με το προηγούμενο σημείο της ημερήσιας διάταξης, υπενθυμίστηκε ο ορισμός της επιχείρησης και σε αυτόν επισημάνθηκε ότι μια επιχείρηση, ως οργάνωση, είναι πλουραλιστική και ότι μια μονομελής επιχείρηση δεν θεωρείται από νομικής απόψεως επιχείρηση.
Και ο πλουραλισμός επιβάλλει να ρυθμιστεί ο ρόλος των εργαζομένων στο σύνολο της οργάνωσης.
Πιστεύω πως η έκθεση του κ. Menrad, τον οποίο θα πρέπει να συγχαρούμε για το θαυμάσιο έργο του, ανταποκρίνεται θαυμάσια σε αυτό το θέμα.
Στόχος της οδηγίας είναι να βελτιώσει το δικαίωμα των εργαζομένων να ενημερώνονται και να διαβουλεύονται με τους ομίλους ή τις πολυεθνικές επιχειρήσεις που λειτουργούν στην Ευρώπη.
Εκτιμάται ότι αυτήν τη στιγμή περισσότερες από 1 100 πολυεθνικές, που απασχολούν περίπου 15 εκατομμύρια εργαζόμενους, θα επηρεαστούν από αυτήν την οδηγία και από την τροποποίησή της.
Συμφωνώ με τον εισηγητή όταν ζητά και περιμένει από την Επιτροπή την τροποποίηση της οδηγίας 94/45/ΕΚ, επιτυγχάνοντας να αποτελέσουν τα δικαιώματα ενημέρωσης και διαβούλευσης ακριβώς ένα δρόμο για να καταστεί δυνατός και να διευκολυνθεί ο κοινωνικός διάλογος ως βασικό στοιχείο των κοινωνικών και εργασιακών σχέσεων στις συγκεκριμένες επιχειρήσεις.
Επίσης συμφωνώ μαζί του όταν ζητά ο ρόλος αυτών των οργάνων συμμετοχής, ενημέρωσης και διαβούλευσης να μην λαμβάνεται υπόψη μόνο σε περιπτώσεις βιομηχανικής μετατροπής ή κρίσης, αλλά σε μόνιμη βάση σε μια παγκόσμια οικονομία όπου παρατηρούμε συμπτώματα και χαρακτηριστικά διεθνοποίησης και όπου, επιπλέον, η άσκηση αυτών των δικαιωμάτων πραγματοποιείται την κατάλληλη διαδικαστική στιγμή.
Και όλα αυτά προκειμένου να εγγυάται στους εργαζόμενους ότι θα εισακούγονται, όχι μόνο σε στιγμές αναδιάρθρωσης, αλλά πάντα όσον αφορά αποφάσεις σημαντικές για τη ζωή και το μέλλον της επιχείρησης και των κέντρων εργασίας ή των αντιπροσωπειών της.
Αυτό είναι το περιεχόμενο των τροπολογιών που κατέθεσα και που ο εισηγητής είχε την ευγενή καλοσύνη να συμπεριλάβει.
Κάθε μέρα ακούμε ειδήσεις σημαντικές από κοινωνικής απόψεως που συχνά μας αφήνουν άναυδους: κλείνουν όλες οι αντιπροσωπείες μιας επιχείρησης σε μία ή σε περισσότερες χώρες· η επιχείρηση εξετάζει τη μαζική μείωση των θέσεων απασχόλησης· ανακοινώνεται μία συγχώνευση και οι εργαζόμενοι αναρωτιούνται τι θα συμβεί, πόσοι θα απολυθούν, και συχνά λαμβάνονται τέτοιες αποφάσεις περισσότερο για λόγους χρηματιστηρίου, για αύξηση της τιμής των μετοχών, παρά για λόγους ουσίας.
Ελάχιστα εξυπηρετεί σε αυτές τις περιπτώσεις η ανακοίνωση της απόφασης εκ των υστέρων.
Η επιχείρηση είναι οργάνωση, είναι ενίοτε κοινότητα, με αλληλοσυγκρουόμενα συμφέροντα.
Θα ήθελα να επισημάνω πως στο περιεχόμενο αυτών των δικαιωμάτων θα πρέπει επίσης να συμπεριληφθεί η κατάρτιση, η συνεχής επιμόρφωση, η υγεία και η ασφάλεια, οι ίσες ευκαιρίες, το περιβάλλον, η ένταξη των νέων στην εργασία.
Θα έλεγα πως όλα αυτά θα μετατρέψουν την επιχείρηση σε μια καλά οργανωμένη κοινότητα με λιγότερες συγκρούσεις.
Και αυτό θα έχει αντίκτυπο στην παραγωγικότητα, στην αύξηση της παραγωγικότητας, στις συνθήκες διαβίωσης και, κατά συνέπεια, σε μια καλύτερη Ευρώπη.
Κύριε Πρόεδρε, πολλοί άνθρωποι ανησυχούν ιδιαίτερα για την παγκοσμιοποίηση.
Συσπειρώνονται σε οργανώσεις, οι πιο εξτρεμιστικές των οποίων πετούν πέτρες.
Η Ευρωπαϊκή Ένωση κατηγορείται μερικές φορές ότι καθιστά τις αρνητικές πλευρές της παγκοσμιοποίησης χειρότερες.
Πιστεύω ότι η συζήτηση που κάνουμε σήμερα και η συζήτηση που κάναμε εξ αφορμής της έκθεσης Menrad στην επιτροπή μας καταδεικνύει ακριβώς το αντίθετο.
Δείχνει ότι η ΕΕ κατά τρόπο πολύ συγκεκριμένο είναι σε θέση να συμβάλει στην εξομάλυνση των αρνητικών πτυχών των ελεύθερων δυνάμεων της αγοράς - στη συγκεκριμένη δε περίπτωση όσον αφορά τις αναδιαρθρώσεις.
Η ΕΕ δεν μπορεί να παρεμποδίσει τις αναδιαρθρώσεις, ούτε και εμείς πρέπει να κάνουμε κάτι τέτοιο, διότι αποτελούν τμήμα της σύγχρονης οικονομίας αγοράς και μπορούν να έχουν θετικά αποτελέσματα.
Μπορούμε ωστόσο να προσπαθήσουμε να εξομαλύνουμε τις αρνητικές τους επιπτώσεις με το να συμπεριλάβουμε τους εργαζομένους στη διαδικασία με τρόπο που θα είναι σωστός.
Αυτό που κάνουμε σήμερα και αυτό που καλώς εχόντων των πραγμάτων θα κάνουμε εφεξής με τη νέα οδηγία είναι μια πολύ συγκεκριμένη προσπάθεια να καταστήσουμε την αγορά λίγο περισσότερο δημοκρατική.
Η οδηγία είχε ήδη ένα αποτέλεσμα.
Φαίνεται στην έκθεση της Επιτροπής.
Συστήθηκαν επιτροπές επιχείρησης ως απόρροια της οδηγίας.
Όμως μπορούν ακόμα να βελτιωθούν πολλά πράγματα όπως είπαν και άλλοι ομιλητές, και ελπίζω ότι η Επιτροπή θα είναι πρόθυμη να αντλήσει έμπνευση από την έκθεση του Κοινοβουλίου σήμερα.
Ένα μέρος των βελτιώσεων πρέπει να συμβούν με τη μορφή αλλαγής νοοτροπίας στις επιχειρήσεις.
Οι επιχειρήσεις πρέπει να πιστέψουν ότι η ενημέρωση και η διαβούλευση δεν είναι επώδυνο και βαρύ καθήκον αλλά εποικοδομητικό κομμάτι κάθε σύγχρονης επιχείρησης καθώς και ότι η δημιουργία εταιρικών σχέσεων συμβάλλει στη δημιουργία υπεύθυνων εργαζομένων.
Συγχρόνως ελπίζω ότι η Επιτροπή ήδη από τώρα θα προχωρήσει στις εκτιμήσεις για μια νέα οδηγία και θα χαρώ να δω τη διεύρυνση των θεμάτων επί των οποίων θα γίνονται διαβουλεύσεις με τους εργαζομένους.
Θεωρώ ότι σε γενικές γραμμές πρέπει να δούμε πώς έχει η κατάσταση των εργαζομένων.
Πρέπει να καταλάβουμε ότι αυτοί που συνεδριάζουν στις επιτροπές επιχείρησης είναι κοινοί άνθρωποι με κοινές απαιτήσεις.
Πρέπει να παίρνουν άδεια από την εργασία τους και υπάρχει ανάγκη για μετάφραση, χώρους και εκπαίδευση ώστε να μπορούν να διεκπεραιώνουν τα καθήκοντά τους ως εκπροσώπων των εργαζομένων.
Πιστεύω δε ότι οι εργαζόμενοι πρέπει σε μεγαλύτερο βαθμό να μπορούν να έρχονται σε επαφή με ειδικούς από τις συνδικαλιστικές οργανώσεις.
Πρέπει να καταλάβουμε ότι πρέπει να βελτιωθούν οι συνθήκες τους.
Μια μέλλουσα οδηγία θα μπορούσε κάλλιστα να συμπεριλάβει τις εποικοδομητικές τροπολογίες που έχει προτείνει το Κοινοβούλιο.
Δεν είναι προχωρημένες, φανατισμένες τροπολογίες, αλλά πολύ εποικοδομητικές τροπολογίες και ελπίζω ότι η Επιτροπή θα τις συμπεριλάβει όταν καταθέσει μια νέα οδηγία.
Με μια σωστή διατύπωση μπορούν να αποτελέσουν ένα ακόμη βήμα προς την κατεύθυνση του ευρωπαϊκού κοινωνικού μοντέλου.
Κύριε Πρόεδρε, υποστηρίζω με χαρά αυτήν την έκθεση.
Έχω μιλήσει πολλές φορές ενώπιον του Σώματος για την πρόσφατη απώλεια 3 000 θέσεων εργασίας στην Ουαλία, όταν η χαλυβουργική εταιρεία Corus ανακοίνωσε μαζικές απολύσεις.
Όταν η Επιτροπή Απασχόλησης και Κοινωνικών Υποθέσεων διοργάνωσε την ακρόαση φέτος τον Απρίλιο, ο εκπρόσωπος των εργαζομένων από την ευρωπαϊκή επιτροπή επιχείρησης της Corus μάς είπε ότι, από πολλές πλευρές, ήταν μια πρότυπη επιτροπή επιχείρησης.
Συνεδρίαζε δύο φορές ετησίως, παρείχε εξαιρετική κατάρτιση και έδινε τη δυνατότητα στους εμπειρογνώμονες να παρίστανται στις συνεδριάσεις.
Παρόλα αυτά, δεν μπόρεσε να πει στους εργαζομένους ότι επρόκειτο να χαθούν 6 000 θέσεις εργασίας, ακόμα και όταν υπήρχε μαζική δημόσια εικοτολογία για τις εν λόγω απώλειες θέσεων εργασίας.
Η παρούσα έκθεση αναφέρει ότι κύριος στόχος της οδηγίας είναι η εξάλειψη των εμποδίων που παρακωλύουν την ενημέρωση, τη διαβούλευση και την επικοινωνία με το εργατικό δυναμικό, προκειμένου να υπάρχει διάλογος.
Αυτό έχει ζωτική σημασία.
Δεν αρκούν οι θεωρητικές αναφορές στη διαβούλευση.
Πρέπει να διατυπωθεί ένας ορισμός για τη διαβούλευση, έτσι ώστε να εξυπηρετεί το σκοπό της, να είναι συνεκτική και να διεξάγεται σε εύθετο χρόνο, όπως είπαν και άλλοι.
Με άλλα λόγια, πρέπει να λαμβάνει χώρα πριν από τη λήψη των αποφάσεων και όχι μετά, ενώ θα πρέπει να υπάρχουν κυρώσεις για τα άτομα που δεν συμμορφώνονται.
Συμφωνώ με τον κ. Menrad ότι χρειάζεται αναθεώρηση της οδηγίας για να μην επαναληφθεί η εμπειρία της Corus και για να εξεταστούν άλλα θέματα τα οποία προσδιορίζει, όπως είναι η συμμετοχή των γυναικών.
Ελπίζω να επιτευχθεί αυτό με τη βοήθεια της σημερινής συζήτησης.
Κύριε Πρόεδρε, δεν θα ψηφίσω κατά της έκθεσης αυτής για το μόνο λόγο ότι αρκετά συνδικάτα επιθυμούν την ψήφισή της, ασχέτως με το τι πιστεύω για την πολιτική τους.
Αυτό όμως δεν σημαίνει ότι θα την επικροτήσω.
Πράγματι, σε αντιστάθμισμα μιας περιορισμένης διεύρυνσης των δικαιωμάτων των ευρωπαϊκών επιτροπών επιχείρησης, η έκθεση ζητά να γίνουν δεκτές οι επιταγές του ανταγωνισμού καθώς και η εμπιστευτικότητα της ενημέρωσης.
Τονίζει, εξάλλου, ότι ο ρόλος που αναθέτει στις επιτροπές είναι να μειώνουν τους κινδύνους συγκρούσεων, πράγμα το οποίο ισχυρίζεται ότι συνιστά παράγοντα επιτυχίας για τις επιχειρήσεις, δηλαδή σε τελική ανάλυση για τα αφεντικά τους.
Στη Γαλλία βλέπουμε ξεκάθαρα, ότι όσον αφορά τις βασικές αποφάσεις για τη ζωή των εργαζομένων, η τελική απόφαση παίρνεται από τα αφεντικά.
Οι επιτροπές επιχειρήσεων είναι ανίκανες, όπως διαπιστώσαμε με τις απαράδεκτες απολύσεις στη Moulinex, την Aventis, τη Danone και πολλές άλλες επιχειρήσεις, όπου εξαπατήθηκαν έτσι ώστε να συνυπογράψουν τις αποφάσεις της εργοδοσίας, ή ακόμα και να υποδείξουν τα θύματα των απολύσεων, όπως συνέβη στην AOM-Air Libertι.
Λοιπόν, το μόνο δικαίωμα που θα ήταν πραγματικό δικαίωμα για τους εργαζόμενους, θα ήταν αυτό στην απασχόληση, δηλαδή η απαγόρευση των απολύσεων, αν μη τι άλλο για τις κερδοφόρες επιχειρήσεις.
Κύριε Πρόεδρε, στην Επιτροπή είχε ανατεθεί να εξετάσει την αποτελεσματικότητα της Ευρωπαϊκής Επιτροπής Επιχείρησης, της οποίας η σημασία αυξανόταν όλο και περισσότερο: το 1994 υπήρχαν 40 τέτοιες επιτροπές, ενώ το 2001 έφθασαν τις 650.
Ως εκ τούτου, το γεγονός ότι η Ευρωπαϊκή Επιτροπή Επιχείρησης ενίσχυσε την ευρωπαϊκή συνείδηση ενώ παράλληλα ενισχύθηκε επίσης το ενδιαφέρον των εργαζομένων για διασυνοριακά μέτρα, για αλληλεγγύη, είναι πραγματικά εξαιρετικό.
Ωστόσο υπάρχουν προβλήματα, όπως μάθαμε στην ακρόαση της Επιτροπής Απασχόλησης.
Είναι εντελώς ασαφές τι θεωρείται επαρκής ενημέρωση.
Πώς είναι δυνατόν να εκπονήσουν οι εργαζόμενοι εναλλακτικά σχέδια όταν ενημερώνονται πολύ αργά;
Όταν πρόκειται, για παράδειγμα, για μεγάλης σημασίας αλλαγές στη δομή των επιχειρήσεων, πρέπει να αποφασίζεται ενίσχυση της διαδικασίας διαβούλευσης!
Από την άλλη, οι Ευρωπαϊκές Επιτροπές Επιχειρήσεων συνήθως συνέρχονται μόνο μία και μοναδική φορά τον χρόνο.
Πρέπει να γίνονται τουλάχιστον δύο, αν όχι και τρεις συνεδριάσεις τον χρόνο.
Πρέπει να μπορούν οι συμμετέχοντες να γνωριστούν καλύτερα και να κατανοήσουν τις διαφορές νοοτροπίας τους.
Τούτο αποτελεί την πρώτη προϋπόθεση για αλληλέγγυη και βέβαιη βιώσιμη δράση.
Επίσης, εξακολουθεί να μην υπάρχει επαρκής εκπροσώπηση των γυναικών.
Ως προς αυτό είναι αναγκαία πολλή εργασία για τη δημιουργία κινήτρων μέσα στις επιχειρήσεις και στη συνέχεια τούτο πρέπει να εκφρασθεί σαφώς στις εκλογές.
Συζήτησα με πολλές επιτροπές επιχειρήσεων, και στην εκλογική μου περιφέρεια.
Θεωρούν εξαιρετικά σημαντικό να υπάρχουν περισσότερες δυνατότητες εκπαίδευσης, ώστε να καλυφθούν οι ελλείψεις στη γνώση ξένων γλωσσών.
Συμφωνώ απόλυτα με τον Winfried Menrad, που τάσσεται υπέρ της διδασκαλίας ξένων γλωσσών για τα μέλη των επιτροπών επιχειρήσεων.
Πρέπει επίσης να δοθεί σημασία στην μετεκπαίδευση των εργαζομένων - έχω στον νου μου το ισοζυγιακό δίκαιο, το εργατικό δίκαιο και το κοινωνικό δίκαιο - και πρέπει να εργασθούμε έτσι ώστε να μπορούμε ύστερα να λέμε: τι θέλουμε να περιληφθεί στην ημερήσια διάταξη;
Η προστασία της υγείας, το σπουδαίο ζήτημα της ασφάλειας στον τόπο εργασίας ή και το ζήτημα που διαρκώς επαναφέρει ο Winfried, δηλαδή η συμμετοχή των εργαζομένων στο κεφάλαιο.
Ο εισηγητής κατόρθωσε να συμπεριλάβει 75 τροπολογίες στην Επιτροπή Απασχόλησης, καθώς και άλλες της Επιτροπής Βιομηχανίας, Εξωτερικού Εμπορίου, Έρευνας και Ενέργειας και της Επιτροπής Νομικών Θεμάτων και Εσωτερικής Αγοράς.
Πραγματικά κατόρθωσε να χτίσει γέφυρες στην επιτροπή μας και 38 στους 38 είπαν "ναι" !
Μακάρι να επιτευχθεί το ίδιο και στην αυριανή ψηφοφορία!
Κύριε Πρόεδρε, κύριοι βουλευτές, συγχαίρω καταρχήν τον εισηγητή, το συνάδελφο Menrad, για τον επίκαιρο χαρακτήρα και τα προτερήματα της έκθεσής του.
Ο κοινωνικός διάλογος στο χώρο της Ένωσης είναι απαραίτητος για την ίδια την ευρωπαϊκή οικοδόμηση.
Είναι, επομένως, ανάγκη να αναθεωρηθεί αυτή η οδηγία για τις ευρωπαϊκές επιτροπές επιχείρησης σε επιχειρήσεις κοινοτικής κλίμακας.
Από το 1994 δημιουργήθηκαν 650 ευρωπαϊκές επιτροπές επιχείρησης, σε σύγκριση με τις περίπου 40 που υπήρχαν προηγουμένως.
Δεν υπάρχει αμφιβολία ότι πρόκειται για επιτυχία.
Εν τω μεταξύ, επήλθαν τεράστιες αλλαγές στην ευρωπαϊκή αγορά εργασίας που απαιτούν νέες απαντήσεις με αυστηρό καθορισμό των εννοιών της ενημέρωσης και της διαβούλευσης των εργαζομένων σε επιχειρήσεις κοινοτικής κλίμακας, οι οποίες πρέπει να υποβληθούν έγκαιρα και κατά τρόπο πρόσφορο για να ληφθούν στη συνέχεια αποφάσεις.
Πρέπει να διευρυνθεί περισσότερο το φάσμα των θεμάτων που εξετάζονται κατά τη διαδικασία ενημέρωσης και διαβούλευσης, και να ενισχυθεί σε θέματα ιδιαίτερα ευαίσθητα για όλους τους εργαζόμενους.
Οι περιοδικές συνεδριάσεις του οργάνου αυτού είναι επίσης απαραίτητες διότι στο 85% περίπου των περιπτώσεων συνεδριάζει μόνο μία φορά ετησίως και αυτό είναι προφανώς ανεπαρκές.
Η διάσταση που πρέπει να έχει μία επιχείρηση ώστε να καλύπτεται από την οδηγία αυτή πρέπει επίσης να μας απασχολήσει, θέτοντας ως στόχο ένα πιο λογικό όριο, και στο θέμα αυτό συμφωνούμε με τον εισηγητή κ. Menrad.
Οι διατάξεις σχετικά με την προστασία και τα δικαιώματα των εκπροσώπων των εργαζομένων που επιλέγονται ελεύθερα από αυτούς πρέπει να ενισχυθούν, καθώς επίσης και η ισόρροπη εκπροσώπηση ανδρών και γυναικών.
Σήμερα, το 90% των μελών των ειδικών ομάδων διαπραγμάτευσης και των ευρωπαϊκών επιτροπών επιχείρησης είναι άνδρες.
Μία τελευταία παρατήρηση, για να τονίσω ότι η διαδικασία ενημέρωσης και διαβούλευσης μπορεί να οδηγήσει σε μία εμβάθυνση της σχέσης μεταξύ εργοδοτών και εργαζομένων σε όλα τα κράτη μέλη, συμβάλλοντας στην ανάπτυξη του ιδανικού της ευρωπαϊκής συνείδησης.
Κύριε Πρόεδρε, αγαπητοί συνάδελφοι, η Ευρωπαϊκή Επιτροπή υπέβαλε τον Απρίλιο 2000 έκθεση σχετικά με την κατάσταση εφαρμογής της οδηγίας του 1994 για την καθιέρωση μιας ευρωπαϊκής επιτροπής επιχείρησης για τις επιχειρήσεις κοινοτικών διαστάσεων.
Η έκθεση αυτή συνθέτει ένα σχετικώς θετικό απολογισμό, δεδομένου ότι σήμερα, περισσότερο από το ένα τρίτο των σχετικών επιχειρήσεων έχουν καθιερώσει αυτές τις επιτροπές επιχείρησης, αλλά πρέπει, βέβαια, να πούμε ότι η πρόσφατη επικαιρότητα σχετικά με ορισμένα κοινωνικά προγράμματα καθιστά πιο αναγκαία παρά ποτέ αυτή την ενημέρωση και αυτή την ενδεχόμενη διαβούλευση.
Με τον τρόπο αυτό νέα σχέδια οδηγιών ήρθαν να προστεθούν στο κείμενο του 1994, που αποτελεί αντικείμενο αυτής της έκθεσης.
Σε ό,τι αφορά αυτά τα σχέδια, τρεις δράσεις μου φαίνεται ότι πρέπει να συνεχιστούν.
Πρώτον, πρέπει να προβλεφθούν διατάξεις ώστε, μέσα σε εύλογο διάστημα, η πλειονότητα των υπόψη επιχειρήσεων να αποκτήσει ευρωπαϊκή επιτροπή επιχείρησης.
Από αυτή την άποψη, η ιδέα να μειωθεί ο ελάχιστος αριθμός εργαζομένων για την υπαγωγή στην οδηγία δεν μου φαίνεται και τόσο λογική.
Ας επιτύχουμε πρώτα την τήρηση της οδηγίας του 1994.
Ο δεύτερος άξονας θα έπρεπε να συνίσταται στην πρόταση ενός συνολικού κειμένου, που θα προκύπτει από τη σύνθεση διαφόρων προτάσεων, και όχι σε οδηγίες στοιβαγμένες η μία πάνω στην άλλη.
Η τρίτη δράση θα έπρεπε να είναι η μέριμνα για τη διατήρηση της αυτονομίας και της ελευθερίας της διαχείρισης των επιχειρήσεων από τη στιγμή που αυτές τηρούν απολύτως το καθήκον τους ως προς την ενημέρωση και τη διαβούλευση.
Η έκθεση του κ. Menrad, του οποίου εκτιμώ την προσπάθεια, δεν κατάφερε ωστόσο να αποφύγει μερικούς σκοπέλους.
Έτσι, η συνδιαχείριση, τρόπος διαχείρισης που εφαρμόζεται στη Γερμανία, αλλά μόνον εκεί, τον οδήγησε να λάβει υπόψη τις σοσιαλιστικές τροπολογίες του συναδέλφου μας Harlem Dιsir, τροπολογίες τις οποίες η Ομάδα μας είχε, με δική μου πρωτοβουλία, απορρίψει στην επιτροπή βιομηχανίας.
Αναφέρομαι κυρίως στα κατώτερα όρια που καθορίζουν ποιες είναι οι σχετικές επιχειρήσεις και στην καθιέρωση, σε ορισμένες περιπτώσεις, της οιονεί αρνησικυρίας μέσα από τις κυρώσεις, και λυπάμαι ειλικρινά γι' αυτό.
Όσον αφορά τους σοσιαλιστές συναδέλφους μας, είναι πράγματι απερίσκεπτο να αρνούνται τις προτάσεις της Επιτροπής, σχετικά με το ταχυδρομείο ή την ενέργεια, με το σκεπτικό ότι πρέπει πρώτα να εφαρμόσουμε τα ήδη ισχύοντα και αντιθέτως, όπως εν προκειμένω, να επωφελούνται της υποτιθέμενης βραδύτητας για να σπρώξουν τα πράγματα όταν αυτό τους συμφέρει.
Στα μάτια μου, ο ανταγωνισμός, το άνοιγμα των αγορών και η δημιουργία μιας εσωτερικής αγοράς πάνε μαζί με την ενημέρωση και τη διαβούλευση με τους εργαζομένους.
Για το λόγο αυτό, με λύπη μου αλλά με βεβαιότητα, θα απόσχω, εάν οι παράγραφοι 4 και κυρίως 14 εγκριθούν ως έχουν.
.
(ΕΝ) Κύριε Πρόεδρε, καταρχάς θα ήθελα να πω ότι η Επιτροπή χαιρετίζει αυτήν την έκθεση σχετικά με την κατάσταση εφαρμογής της οδηγίας για τη θέσπιση ευρωπαϊκής επιτροπής επιχείρησης.
Ασφαλώς, θα αποτελέσει μια πολύ σημαντική συνεισφορά στην αναθεώρηση της οδηγίας που επιχειρούμε.
Θα ήθελα να ευχαριστήσω όλως ιδιαιτέρως τον εισηγητή, κ. Menrad, για τις προσπάθειες που έχει καταβάλλει για αυτή την έκθεση επι μακρό χρονικό διάστημα.
Η έκθεση αντικατοπτρίζει ξεκάθαρα τη βαθιά γνώση του επί του θέματος.
Επίσης, γνωρίζω πόσο χρόνο έχει αφιερώσει σ' αυτό το θέμα η Επιτροπή Απασχόλησης και Κοινωνικών Υποθέσεων, ιδιαίτερα όσον αφορά την εξαιρετικά χρήσιμη δημόσια ακρόαση που διοργάνωσε νωρίτερα φέτος, δίνοντας τη δυνατότητα σε όλους τους φορείς να εκφράσουν τις απόψεις τους.
Η έκθεση αναγνωρίζει τη συνολική επιτυχία της εφαρμογής της οδηγίας, ενώ συγχρόνως εντοπίζει ορισμένες αδυναμίες.
Η οδηγία ήταν το πρώτο κοινοτικό νομοθέτημα που όριζε μια ειδική διακρατική πτυχή των σχέσεων εργοδότη/εργαζομένου, με αποτέλεσμα να δημιουργήσει πραγματική επανάσταση.
Από εκείνη την αφετηρία, φθάσαμε σήμερα στο σημείο να υπάρχουν συμφωνίες για ευρωπαϊκή επιτροπή επιχείρησης σε 650 επιχειρήσεις ή ομίλους επιχειρήσεων στην Ευρώπη, καλύπτοντας περίπου το 60% των υπαλλήλων.
Σήμερα, σε καθεμία από αυτές τις επιχειρήσεις λαμβάνουν χώρα συναντήσεις μεταξύ της διοίκησης και των υπαλλήλων διαφόρων κρατών μελών.
Αυτό θα ήταν σχεδόν αδιανόητο πριν από λίγα χρόνια και πρόκειται για ένα σημαντικό επίτευγμα.
Λόγω της εγγενούς ευελιξίας της οδηγίας, το επίτευγμα αυτό είναι γεγονός, παρά τη μεγάλη ποικιλία των συστημάτων συμμετοχής των εργαζομένων και των συστημάτων βιομηχανικών σχέσεων που ισχύουν στα κράτη μέλη.
Όπως αναγνωρίζει η έκθεση, η οδηγία έχει αναμφίβολα συμβάλει στη δημιουργία ευρωπαϊκής συνείδησης μεταξύ των εκπροσώπων των εργαζομένων.
Αναγνωρίζοντας την επιτυχία της οδηγίας, θα ήθελα επίσης να αναγνωρίσω, όπως και η έκθεση, το ρόλο που έχουν διαδραματίσει οι συνδικαλιστικές οργανώσεις, ιδίως οι συνδικαλιστικές οργανώσεις σε επίπεδο Ευρωπαϊκής Ένωσης.
Η συμβολή τους στο συντονισμό και στη διεξαγωγή πολυάριθμων διαπραγματεύσεων είναι καθοριστικής σημασίας για την επιτυχία της οδηγίας.
Η αναγνώριση της συνολικής επιτυχίας της οδηγίας δεν σημαίνει, ασφαλώς, ότι δεν έχουν υπάρξει προβλήματα αναφορικά με την εφαρμογή της.
Η έκθεση της Επιτροπής προς το Κοινοβούλιο και το Συμβούλιο τον Απρίλιο 2000 αναγνώρισε ορισμένα νομικά και πρακτικά προβλήματα σχετικά με την εφαρμογή της οδηγίας.
Η έκθεση του Κοινοβουλίου, που συντάχθηκε ως απάντηση στην έκθεση της Επιτροπής, επεξεργάστηκε το θέμα, εντόπισε ορισμένες αδυναμίες στην εφαρμογή της οδηγίας και προτείνει μια σειρά αλλαγών για την καταπολέμηση των εν λόγω αδυναμιών.
Μπορώ να διαβεβαιώσω το Κοινοβούλιο ότι θα μελετήσουμε προσεκτικά όλες τις προτάσεις του.
Ένα μείζον ζήτημα που τονίζεται στην έκθεση και το οποίο, όπως σημειώνει η έκθεση, έχει αποτελέσει επίκεντρο μεγάλου δημόσιου ενδιαφέροντος τελευταία, είναι η διασαφήνιση των όρων ενημέρωση και διαβούλευση.
Είναι ανάγκη να διασφαλίσουμε ότι οι εργαζόμενοι θα ενημερώνονται και θα ζητείται η γνώμη τους την κατάλληλη χρονική στιγμή, όταν μπορούν ακόμα να επηρεάσουν τις αποφάσεις.
Η έκθεση τονίζει ορισμένες από τις περιπτώσεις όπου, δυστυχώς, οι εργαζόμενοι δεν ενημερώθηκαν σωστά ούτε ζητήθηκε η γνώμη τους σχετικά με σημαντικές αποφάσεις, καθοριστικές για τις ζωές τους.
Ακριβώς επειδή συμμερίζομαι τις ανησυχίες του Κοινοβουλίου επί του θέματος και είμαι αποφασισμένος να καταβάλω κάθε δυνατή προσπάθεια προκειμένου να ανταποκριθώ σ' αυτές τις ανησυχίες, έλαβα τεράστια ενθάρρυνση από την απόφαση του Συμβουλίου Απασχόλησης και Κοινωνικών Υποθέσεων της 11ης Ιουνίου, να εγκρίνει ομόφωνα μια πολιτική συμφωνία για μια κοινή θέση αναφορικά με το σχέδιο οδηγίας που θεσπίζει ένα κοινό πλαίσιο για την ενημέρωση και τη διαβούλευση με τους εργαζομένους.
Η κοινή θέση εγκρίθηκε επίσημα από το Συμβούλιο στις 23 Ιουλίου.
Όπως θα γνωρίζει το Κοινοβούλιο, η πρόταση της Επιτροπής για την εν λόγω οδηγία περιείχε εκτενείς διατάξεις σχετικά με την ενημέρωση και τη διαβούλευση, όσον αφορά τόσο το περιεχόμενο όσο και το χρονοδιάγραμμα.
Με χαρά παρατηρώ ότι στην έκθεση του Κοινοβουλίου η πρόταση της Επιτροπής αποτελεί σημείο αναφοράς για τη συγκεκριμένη πτυχή.
Γνωρίζω ότι τώρα το Κοινοβούλιο εργάζεται δραστήρια στο πλαίσιο της δεύτερης ανάγνωσης του σχεδίου οδηγίας, προκειμένου να εγκριθεί το συντομότερο δυνατό.
Θα υπάρξουν θέματα που θα πρέπει να επιλυθούν μεταξύ Κοινοβουλίου και Συμβουλίου, κυρίως σε ό,τι αφορά τις κυρώσεις, ζήτημα που έχει αναφερθεί από αρκετούς ομιλητές σήμερα το απόγευμα.
Πρόκειται για ένα θέμα σχετικά με το οποίο η κοινή θέση του Συμβουλίου πόρρω απέχει από την κοινή επιθυμία Επιτροπής και Κοινοβουλίου για αποτελεσματικές κυρώσεις: κυρώσεις έναντι της μη τήρησης των υποχρεώσεων ενημέρωσης και διαβούλευσης.
Πέραν αυτού όμως, πιστεύω ότι όλα τα θεσμικά όργανα επιδεικνύουν τώρα πολιτική βούληση για την ταχεία επίτευξη μιας τελικής συμφωνίας επ' αυτού του κειμένου, δημιουργώντας έτσι ένα συνεκτικό πλαίσιο για την ενημέρωση και τη διαβούλευση σε ολόκληρη την Κοινότητα.
Ακριβώς όπως ορισμένα θέματα που θίγονται στις εκθέσεις του Κοινοβουλίου άπτονται του σχεδίου οδηγίας περί ενημέρωσης και διαβούλευσης, έτσι και κάποια άλλα θέματα - όπως ο ρόλος των συνδικαλιστικών ενώσεων, το θέμα της κατάρτισης των εκπροσώπων των εργαζομένων και το χρονικό διάστημα διαπραγμάτευσης των συμφωνιών - εξετάζονται στο πλαίσιο του σχεδίου οδηγίας που αποτελεί συμπλήρωμα στο καταστατικό της Ευρωπαϊκής Εταιρείας όσον αφορά τη συμμετοχή των εργαζομένων.
Χαιρετίζω το γεγονός ότι το Κοινοβούλιο εκπόνησε τάχιστα τη γνωμοδότησή του επί του εν λόγω κειμένου, προετοιμάζοντας έτσι το έδαφος για την τελική του έγκριση, η οποία ελπίζω ότι θα λάβει χώρα στο Συμβούλιο Απασχόλησης και Κοινωνικών Υποθέσεων του Οκτωβρίου.
Η έκθεση του Κοινοβουλίου αναγνωρίζει - όπως καθίσταται σαφές από τα προηγούμενα - ότι η αναθεώρηση της οδηγίας περί ευρωπαϊκής επιτροπής επιχείρησης συνδέεται στενά με τα δύο αυτά νομοθετικά κείμενα που βρίσκονται υπό εξέταση αυτήν τη στιγμή, δηλαδή εκείνο που αφορά την ενημέρωση και τη διαβούλευση αφενός και εκείνο που αφορά τη συμμετοχή των εργαζομένων στην ευρωπαϊκή εταιρεία αφετέρου.
Πάντοτε πίστευα ότι, λόγω αυτής της συσχέτισης, θα έπρεπε να επικεντρωθούμε στην ολοκλήρωση αυτών των δύο κειμένων προτού ασχοληθούμε με την αναθεώρηση της οδηγίας περί ευρωπαϊκής επιτροπής επιχείρησης.
Η Επιτροπή εξακολουθεί να υποστηρίζει σθεναρά αυτήν την άποψη.
Τώρα όμως, ευτυχώς, βλέπουμε στον ορίζοντα την τελική έγκριση αυτών των κειμένων και συνεπώς η πρόθεσή μου είναι να είμαι έτοιμος, αμέσως μόλις ολοκληρωθεί η οδηγία περί ενημέρωσης και διαβούλευσης, να ασχοληθώ με την αναθεώρηση της οδηγίας περί ευρωπαϊκής επιτροπής επιχείρησης.
Όπως αναφέρεται στην έκθεση, το πρώτο στάδιο αυτής της διαδικασίας θα είναι μια επίσημη ακρόαση των κοινωνικών εταίρων.
Προτού ολοκληρώσω, θα ήθελα να απαντήσω σύντομα σε δύο συγκεκριμένα ερωτήματα.
Πρώτον, στο ερώτημα που έθεσαν ο κ. Dιsir και η κ. Flautre σχετικά με το πώς σκοπεύει η Επιτροπή να αντιμετωπίσει τις κοινωνικές πτυχές του ελέγχου των συγχωνεύσεων.
Εν συντομία, η απάντηση είναι ότι η Επιτροπή έχει αναφέρει την πρόθεσή της να εξετάσει την αλληλεπίδραση μεταξύ του κοινοτικού δικαίου περί ανταγωνισμού όσον αφορά τις συγχωνεύσεις και των κοινωνικών επιπτώσεων αυτών των συγχωνεύσεων.
Το δεύτερο ερώτημα υποβλήθηκε από τον κ. Dιsir.
Με ρώτησε για τα σχέδια της Επιτροπής όσον αφορά τη χρονική στιγμή που θα επιλεγεί για την αναθεώρηση της οδηγίας περί ευρωπαϊκής επιτροπής επιχείρησης.
Θα απαντήσω ότι η Επιτροπή σχεδιάζει να καταπιαστεί με την αναθεώρηση της οδηγίας περί ευρωπαϊκής επιτροπής επιχείρησης ευθύς μόλις εγκριθεί η οδηγία περί ενημέρωσης και διαβούλευσης.
Το πρώτο βήμα θα είναι η ακρόαση των κοινωνικών εταίρων η οποία, εάν έχει ολοκληρωθεί η διαδικασία συνδιαλλαγής για το κείμενο περί ενημέρωσης και διαβούλευσης μέχρι τα τέλη του τρέχοντος έτους, θα μπορούσε να αρχίσει στις αρχές του επόμενου έτους.
Η Επιτροπή υποστηρίζει με επιμονή την άποψη ότι η χρονική στιγμή που θα επιλεγεί για την αναθεώρηση της οδηγίας περί ευρωπαϊκής επιτροπής επιχείρησης συνδέεται άρρηκτα με την έγκριση της οδηγίας περί ενημέρωσης και διαβούλευσης, καθώς και με την τελική έγκριση της πρότασης που αφορά το καταστατικό της ευρωπαϊκής εταιρείας.
Εν κατακλείδι, θα ήθελα για μια ακόμα φορά να ευχαριστήσω πάρα πολύ το Κοινοβούλιο για τις ενδελεχείς και εμπεριστατωμένες εκθέσεις του, οι οποίες θα συμβάλουν σημαντικά, όχι μόνο στον προβληματισμό της Επιτροπής, αλλά και στον προβληματισμό των λοιπών φορέων γι' αυτό το σημαντικό θέμα.
Ευχαριστώ πολύ, Επίτροπε κύριε Frederik Bolkestein.
Η συζήτηση έληξε.
Η ψηφοφορία θα διεξαχθεί αύριο, στις 12.30.
Έλεγχος της εφαρμογής του Κοινοτικού Δικαίου (1999)
Η ημερήσια διάταξη προβλέπει τη συζήτηση της έκθεσης (A5­0250/2001) του κ. Kουκιάδη, εξ ονόματος της Επιτροπής Νομικών Θεμάτων και Εσωτερικής Αγοράς, σχετικά με τη δέκατη έβδομη ετήσια έκθεση της Επιτροπής για τον έλεγχο της εφαρμογής του κοινοτικού δικαίου -1999 (COM(2000) 92 - C5­0381/2000 - 2000/2197(COS)).
.
Κύριε Πρόεδρε, η έκθεση για την εφαρμογή του κοινοτικού δικαίου πρέπει να περάσει στις εκτιμήσεις όλων μας ως μια από τις σημαντικότερες εκθέσεις γιατί είναι αυτή που απεικονίζει την πραγματική κατάσταση της Ευρωπαϊκής Ένωσης, τον πραγματικό σφυγμό της, τη σύνδεσή της με την καθημερινότητα του πολίτη.
Η έκθεση αυτή είναι η πρώτη που συντάσσεται για την νέα δεκαετία, με την οποία αρχίζει και ο νέος αιώνας, και νομίζω ότι θα μπορούσε να αποτελέσει αφορμή για μια συνολικότερη αντιμετώπιση των προβλημάτων που συνδέονται με την λειτουργία στην πράξη της Ενιαίας Αγοράς, της Ευρωπαϊκής Ένωσης στο σύνολό της και με το όραμα της ολοκλήρωσης.
Τρία νέα δεδομένα, όπως η επικείμενη χωρίς προηγούμενο διεύρυνση, η αναζήτηση της εμβάθυνσης και της πολιτικής ολοκλήρωσης της Ευρωπαϊκής Ένωσης και ο αναπόφευκτος πολλαπλασιασμός της νομοθετικής παρέμβασης, επιβάλλουν μια ριζική αναθεώρηση του θέματος του ελέγχου της εφαρμογής του κοινοτικού δικαίου.
Το όλο θέμα συνδέεται αναπόφευκτα και με την αναθεώρηση των Συνθηκών και πρέπει να ενταχθεί στις προτεραιότητες της προσεχούς διακυβερνητικής.
Η Λευκή Βίβλος εντοπίζει το πρόβλημα και μένει να δούμε πώς θα το αντιμετωπίσει.
Χωρίς μηδενισμό στις καθυστερήσεις μεταφοράς των οδηγιών και χωρίς διαμόρφωση μιας ενιαίας αντίληψης για το κοινοτικό δίκαιο δεν μπορεί να υπάρξει ούτε ενιαίος οικονομικός χώρος, ούτε προώθηση της αντίληψης για την ιθαγένεια του ευρωπαίου πολίτη.
Πολίτης μιας χώρας που πάει να εργαστεί σε άλλη χώρα και συναντά εμπόδια στην αναγνώριση των επαγγελματικών δεξιοτήτων αισθάνεται ως αλλοδαπός και όχι ως Ευρωπαίος.
Κανόνες ανταγωνισμού που εφαρμόζονται επιλεκτικά σε διάφορες χώρες νοθεύουν τον ευρωπαϊκό ανταγωνισμό και ούτω καθεξής.
Να λοιπόν γιατί η υπόθεση της εφαρμογής του κοινοτικού δικαίου πρέπει να γίνει υπόθεση του καθενός και να περάσει στις προτεραιότητές μας.
Είναι μάταιο να δαπανούμε ολόκληρες ώρες για το αν θα περάσει η τάδε ή η δείνα τροπολογία και να περιθωριοποιούμε την δραστηριότητά μας για το αν μια οδηγία εφαρμόζεται ή όχι.
Θα πρέπει λοιπόν να αναβαθμιστεί η σημασία αυτής της έκθεσης γιατί απεικονίζει την ζώσα πραγματικότητα της Ευρωπαϊκής Ένωσης.
Ένας δεύτερος άξονας που χρησιμοποιήθηκε για την συγγραφή της έκθεσης υπήρξε η αναζήτηση της τύχης των προτάσεων του Ευρωπαϊκού Κοινοβουλίου από προηγούμενες εκθέσεις.
Διάβασα αρκετές προηγούμενες εκθέσεις με ενδιαφέρουσες προτάσεις.
Με έκπληξη διαπίστωσα ότι οι περισσότερες δεν είχαν συνέχεια.
Το σημαντικότερο όμως δεν είναι αυτό, αλλά το γεγονός ότι δεν υπάρχει καμία εξήγηση στην έκθεση της Επιτροπής γιατί δεν εφαρμόστηκαν.
Θα πρέπει λοιπόν να βρεθεί τρόπος ώστε να δίνεται συνέχεια στις προτάσεις αυτές του Κοινοβουλίου.
Τρίτη βασική παρατήρηση είναι ότι, παρά τις βελτιώσεις που διαπιστώνονται με βάση τα σχετικά δεδομένα για την εφαρμογή του κοινοτικού δικαίου, οι βελτιώσεις δεν είναι ευθύγραμμες, αλλά υπάρχουν πισωγυρίσματα και πάντως όχι εντυπωσιακές βελτιώσεις ώστε να εφησυχάζουμε.
Η γενική παθολογική εικόνα παραμένει η ίδια.
Θα πρέπει λοιπόν να μας απασχολήσει σοβαρά το φαινόμενο αυτό και να στραφούμε ξεχωριστά στους πολλαπλούς λόγους και αιτίες που το αναπαράγουν.
Στη συνέχεια, στον χρόνο που μου απομένει, θα προσπαθήσω να καταλήξω σε ορισμένα γενικά συμπεράσματα.
Το βέλτιστο ποσοστό μεταφοράς το έχει η Δανία με μέσο όρο 98%.
Όσον αφορά τις διαδικασίες ελέγχου παράβασης, υπενθυμίζουμε ότι το όλο σύστημα ελέγχου στηρίζεται σε 4 φάσεις.
Ο αριθμός των προειδοποιητικών επιστολών που είναι η πρώτη φάση είναι σημαντικός.
Για τις τρεις χώρες με τον μεγαλύτερο αριθμό, Γαλλία, Ιταλία, Ελλάδα είναι αντιστοίχως 236, 160, 154 και για τις τρεις με τον μικρότερο αριθμό Δανία, Φινλανδία, Σουηδία είναι αντιστοίχως 40, 43 και 46.
Ο αριθμός των αιτιολογημένων γνωμών, που αποτελεί τη δεύτερη φάση, είναι αρκετά μικρότερος και δείχνει ότι η διαδικασία αυτή είναι αποτελεσματική για ορισμένα κράτη, έως άκρως αποτελεσματική για άλλα.
Πάντως, η σχετική μείωση του χρόνου αποστολής προειδοποιητικών επιστολών και αιτιολογημένων γνωμών αποτελεί ένα θετικό σημείο στην προσπάθεια επιτάχυνσης της διαδικασίας ελέγχου.
Ως προς τις προσφυγές στο Δικαστήριο, επιβεβαιώνεται νέα σημαντική μείωση περιπτώσεων μη συμμόρφωσης.
Ως γενικότερα συμπεράσματα, θα πρέπει να πούμε τα εξής: πρώτον, έχουμε μια σταδιακή μείωση από φάση σε φάση σε ποσοστό 35%-40%· δεύτερον, διατήρηση σε όλες τις φάσεις της σειράς των κρατών στην κλίμακα των παραβάσεων· τρίτον, στην τρίτη φάση για ορισμένες χώρες ο αριθμός μη συμμόρφωσης είναι οριακός, ενώ διαπιστώνεται εμμονή από άλλες χώρες· τέταρτον, η αποτελεσματικότητα των διαδικασιών ελέγχου δεν πρέπει να υποβαθμίζει το γεγονός ότι οι διαδικασίες αυτές χρησιμοποιούνται από τα κράτη μέλη ως μέσο καθυστέρησης του χρόνου μεταφοράς, οπότε δημιουργείται de facto νέα μεταβατική περίοδος.
Το γεγονός ότι ορισμένες χώρες με διαφορετικά συστήματα έχουν μονίμως τις χειρότερες αρνητικές επιδόσεις και ορισμένες άλλες χώρες τις καλύτερες θετικές επιδόσεις, σημαίνει ότι οι παραβάσεις συνδέονται κατά βάση με συγκεκριμένη πολιτική βούληση.
Έτσι, το πρόβλημα της εφαρμογής του κοινοτικού δικαίου είναι πολιτικό πρόβλημα και όχι νομικό ή τεχνοκρατικό, όπως πιστεύουν πολλοί.
Υποκρύπτει σύγκρουση εθνικής κυριαρχίας και ευρωπαϊκής εξουσίας και αποκαλύπτει τον βαθμό ωρίμανσης της ευρωπαϊκής συνείδησης.
Τέλος, δεν υπάρχουν εκ μέρους της Επιτροπής αναλύσεις για τις συνθήκες και τους λόγους που διαμορφώνονται τα παραπάνω στατιστικά δεδομένα.
Δεν θα ήθελα να καταχραστώ τον χρόνο σας, θα ήθελα να πω όμως δύο λόγια για τις τροπολογίες.
Από τις τρεις τροπολογίες που υπεβλήθησαν κάνω δεκτές τις δύο.
Την τροπολογία της κ. Thors δεν την κατανοώ και θα παρακαλούσα να γίνουν κάποιες διευκρινίσεις για να γίνει δεκτή.
.
(ES) Κύριε Πρόεδρε, κανείς και προπαντός όσοι έχουν νομική κατάρτιση δεν πρέπει να εκπλήσσεται, που ο έλεγχος της εφαρμογής του κοινοτικού δικαίου επανέρχεται στα χέρια της Επιτροπής Νομικών Θεμάτων.
Είναι προφανές.
Θα ήθελα καταρχάς να συγχαρώ των κ. Κουκιάδη για την ευγένειά του, και τολμώ να πω επίσης για την ευστοχία του, που συμπεριέλαβε τα συμπεράσματα της Επιτροπής Απασχόλησης και Κοινωνικών Υποθέσεων στην έκθεσή του.
Πήρα τον λόγο ως συντάκτης γνωμοδότησης της Επιτροπής Απασχόλησης και Κοινωνικών Υποθέσεων και αυτό γιατί θα ήθελα να αναρωτηθώ μεγαλοφώνως ενώπιον όλων σας τι είδους Ευρώπη θέλουμε να οικοδομήσουμε.
Το 1996 στο Τορίνο, ο γάλλος Πρόεδρος, κ. Chirac, είχε πει πως αν η Ευρώπη προχωρήσει μόνο προς τον οικονομικό δρόμο, τον εμπορικό δρόμο, θα αποτύχει.
Είχε πει πως θα πρέπει να ασχοληθούμε με την κατάσταση των Ευρωπαίων, θα πρέπει να προσπαθήσουμε να τους κερδίσουμε, και ότι αυτό θα ανοίξει τον δρόμο της επιτυχίας.
Τώρα που στην Ισπανία, τη χώρα μου, αρχίζει να προετοιμάζεται η Προεδρία, κάθε μέρα οι αρμόδιες αρχές, ο Πρόεδρος, κ. Aznar, ή οι υπουργοί, μιλούν συνεχώς για τη δημιουργία περισσότερης Ευρώπης.
Τι σημαίνει περισσότερη Ευρώπη;
Πιθανώς την πραγματοποίηση των όσων περιέχονται στον Χάρτη των Θεμελιωδών Δικαιωμάτων, δηλαδή μια Ευρώπη που νοιάζεται για τους Ευρωπαίους.
Για αυτόν τον λόγο θα πρέπει να δοθεί σπουδαιότητα και σημασία σε αυτήν της έκθεση, της οποίας θα ήθελα να υπογραμμίσω ορισμένα σημεία.
Καταρχάς, θα πρέπει να απασχολεί όλους, την Επιτροπή και το Συμβούλιο, η ενσωμάτωση των οδηγιών, γιατί ακριβώς στον κοινωνικό τομέα υπάρχει πολύ χαμηλό ποσοστό ενσωμάτωσης των οδηγιών σε σχέση με άλλους τομείς ή σε σχέση με τη γενική ενσωμάτωση των οδηγιών.
Δεύτερον, υπάρχουν ορισμένα ιδιαίτερα λεπτά θέματα.
Το επάγγελμά μας μάς ακολουθεί πάντα, και εμένα, ως επιθεωρητής εργασίας που είμαι, με απασχολεί πάρα πολύ το γεγονός ότι δεν υπάρχει μεγαλύτερη ταχύτητα στην ενσωμάτωση των οδηγιών που αφορούν την ασφάλεια και την υγεία στην εργασία.
Τρίτον, η ισότητα.
Πιστεύω πως πρέπει να ζητήσουμε από την Επιτροπή να ασκήσει μεγαλύτερη πίεση για την επιβολή προστίμων, μεγαλύτερο συντονισμό των κυβερνήσεων των διαφόρων κρατών μελών, για την επίτευξη του μεγαλύτερου αυτού συντονισμού, ούτως ώστε να υλοποιηθούν οι αρχές του Χάρτη των Θεμελιωδών Δικαιωμάτων.
Κύριε Πρόεδρε, η σημερινή συνεδρίαση είναι κάπως περίεργη.
Aφού ολοκληρώσαμε την έκθεση, λάβαμε δύο σημαντικά έγγραφα από την Επιτροπή.
Πρόκειται αφενός για τη Λευκή Βίβλο για τις διοικητικές μεταρρυθμίσεις και αφετέρου για την ανακοίνωση σχετικά με την πολιτική ενημέρωσης και επικοινωνίας.
Είδα αυτά τα δύο έγγραφα και αισθάνομαι απόλυτη σύγχυση: πώς προτίθεται να μας βοηθήσει η Επιτροπή να επιβλέψουμε την εφαρμογή της κοινοτικής νομοθεσίας και πώς προτίθεται να δώσει προτεραιότητα στα ζητήματα που θίγονται στα έγγραφα αυτά;
Πρώτον, όσον αφορά την πολιτική ενημέρωσης και επικοινωνίας, αναφέρεται στην ανακοίνωση ότι εξετάζεται τη στιγμή αυτή το μέλλον του λεγόμενου συστήματος Eurojust.
Αντίθετα από ό,τι αναφέρεται στην ανακοίνωση, στην Επιτροπή νομικών θεμάτων και εσωτερικής αγοράς σημειώσαμε το γεγονός ότι αυτό το δίκτυο εξειδικευμένων νομικών, το οποίο μπορεί να παρέχει συμβουλές στους πολίτες και εργάζεται εντός των αντιπροσωπειών της Επιτροπής στα κράτη μέλη, θεωρείται χρήσιμο από την Επιτροπή.
Διαπιστώνουμε τώρα στην ανακοίνωση του Ιουνίου ότι η Επιτροπή εξετάζει την διαμόρφωση του μέλλοντος αυτού του συστήματος και ότι θα αναθέσει ενδεχομένως στις εθνικές διοικήσεις την διαμόρφωση των καθηκόντων αυτών των νομικών.
Αγαπητή Επιτροπή, ποιος πιστεύει πραγματικά ότι μία εθνική διοίκηση θα συνδράμει τον πολίτη προκειμένου να βρει το δίκιο του απέναντι σε αυτήν;
Δεύτερον, μου δημιουργεί σύγχυση το γεγονός ότι στην Λευκή Βίβλο για τις διοικητικές μεταρρυθμίσεις αναφέρεται ότι αναζητάται "ένα δίκτυο παρεμφερών υφισταμένων οργάνων στα κράτη μέλη τα οποία μπορούν να αντιμετωπίζουν διαφορές που αφορούν τους πολίτες και ζητήματα της ΕΕ" , την ίδια στιγμή που αναφέρεται ότι θα πρέπει να ενημερωθούν περισσότερο οι πολίτες για τα δικαιώματα που τους παρέχει το κοινοτικό δίκαιο.
Πώς θεωρεί άραγε η Επιτροπή ότι θα πρέπει να επιβλέψουμε την εφαρμογή του κοινοτικού δικαίου;
Πιστεύω ότι θα πρέπει να σκεφτούμε το ζήτημα αυτό στα σοβαρά.
Πιστεύω επίσης ότι η Επιτροπή θα μπορούσε να ήταν περισσότερο συγκεκριμένη όσον αφορά αυτό το ζήτημα στη Λευκή Βίβλο.
Κύριε Πρόεδρε, με ενδιέφερε να παρέμβω σε αυτήν τη συζήτηση για την εφαρμογή του κοινοτικού δικαίου γιατί, ως μέλος της Επιτροπής Περιβάλλοντος και της Επιτροπής Αναφορών, είμαι ενήμερος σχετικά με τις περιπτώσεις μη εφαρμογής του κοινοτικού δικαίου, κυρίως όσον αφορά την κοινωνία και το περιβάλλον, όπως είπαν οι προηγούμενοι εισηγητές.
Όπως είπε ο ισπανός συνάδελφός μου, είναι αλήθεια ότι στον κοινωνικό τομέα υπάρχει κακή ενσωμάτωση μόνο του 71% των οδηγιών, αλλά είναι επίσης αλήθεια ότι στην Επιτροπή, σε θέματα περιβάλλοντος, δεν υπάρχει μόνο κακή ενσωμάτωση, αλλά και κατάφωρη αθέτηση, που είναι ακόμα χειρότερη: έλλειψη εφαρμογής.
Είναι κάτι που παρατηρούμε κάθε μέρα στην Επιτροπή Αναφορών, γιατί πρόκειται για τον πρώτο τομέα όπου υπάρχουν περιπτώσεις αθέτησης: περίπου 40% των περιπτώσεων αθέτησης του κοινοτικού δικαίου που καταγγέλλουν οι πολίτες στην Επιτροπή Αναφορών αφορούν το περιβάλλον.
Όπως πολύ καλά είπε ο κ. Κουκιάδης στην έκθεσή του, το δικαίωμα αναφοράς αποτελεί την κατεξοχήν αρχή αναγνώρισης των ευρωπαίων πολιτών και για αυτόν το λόγο θα πρέπει να μας απασχολεί αυτή η επαναλαμβανόμενη αθέτηση του κοινοτικού δικαίου στους τομείς της κοινωνίας και του περιβάλλοντος, που έχουν στενή σχέση με τα δικαιώματα αυτών των ευρωπαίων πολιτών.
Αν εξετάσουμε κάθε μια από τις αναφορές που λαμβάνουμε στην Επιτροπή Αναφορών - φυσικά εγώ γνωρίζω καλύτερα εκείνες που προέρχονται από τη χώρα μου - θα διαπιστώσουμε το τεράστιο ενδιαφέρον των ευρωπαίων πολιτών για τη συλλογή πληροφοριών και την απόκτηση πολύ καλών γνώσεων για το κοινοτικό δίκαιο, ώστε να μπορούν να καταγγέλλουν εντονότερα τις περιπτώσεις αθέτησής του.
Για αυτόν το λόγο πιστεύουμε πως στην ετήσια έκθεση θα πρέπει να υπάρχει ένα τμήμα αφιερωμένο στις αναφορές, όπως πολύ καλά είπε ο εισηγητής, γιατί ακριβώς σε αυτήν την επιτροπή υπάρχει πραγματική συμβολή για την τήρηση του κοινοτικού δικαίου.
Κύριε Πρόεδρε, 1075 προειδοποιήσεις, 470 αιτιολογημένες γνώμες, 178 παραπομπές στο Δικαστήριο, δηλαδή διπλάσιες απ' ότι το 1998.
Αυτός ο απολογισμός αναφορικά με την εφαρμογή του κοινοτικού δικαίου το 1999 εκφράζει μία βαθιά δυσφορία.
Πρέπει να αντιμετωπίσουμε τα πράγματα όπως έχουν· η Ευρώπη νομοθετεί πολύ και άσχημα.
Φτάνει μάλιστα στο σημείο να νομοθετεί σε περιοχές όπου δεν έχει καμία δικαιοδοσία.
Το έκανε το 1979 με την οδηγία περί πτηνών και ακόμα πιο πρόσφατα, χωρίς καμία νομική βάση, στον κανονισμό και τη χρηματοδότηση των ευρωπαϊκών πολιτικών κομμάτων.
Εάν τα κράτη μέλη δυσανασχετούν όταν πρόκειται να μεταφέρουν το κοινοτικό δίκαιο σε εθνικό επίπεδο, εάν οι ένδικες διαφορές πολλαπλασιάζονται, είναι γιατί η ευρωπαϊκή νομοθεσία είναι συχνά περιοριστική, σχολαστική, ακατάλληλη για τις τοπικές πραγματικότητες και απομακρυσμένη από τα προβλήματα των συμπολιτών μας, όταν δεν έρχεται άμεσα σε αντίθεση με τη θέληση ή τις δημοκρατικές τους αρχές.
Έτσι, τον περασμένο χρόνο, η γαλλική κυβέρνηση διατράνωνε την αντίθεσή της με την οδηγία περί γονιδιώματος.
Η κ. Guigou, Υπουργός Δικαιοσύνης, έκρινε την οδηγία αυτή, σας μεταφέρω τα λόγια της "ασύμβατη με τους γαλλικούς νόμους βιοηθικής, με τον κώδικα βιομηχανικής ιδιοκτησίας και τον αστικό κώδικα που απαγορεύουν την εμπορευματοποίηση του ανθρώπινου σώματος" .
Μπορούμε στο όνομα της Ευρώπης και της ειδικής πλειοψηφίας της, να επιβάλλουμε μία νομοθεσία σε ένα λαό που την αρνείται;
Αυτό αποτελεί ερώτημα ουσίας.
Μπορούμε να εξομοιώνουμε τα πάντα και να θυσιάζουμε τις διαφορές μας, αυτό τον πραγματικό ευρωπαϊκό πλούτο;
Δεν το πιστεύουμε.
Επιπλέον, στη δημοκρατία, δεν αποτελεί αρμοδιότητα του Δικαστηρίου να νομοθετεί μέσω της νομολογίας, αλλά αυτό είναι έργο των αιρετών.
Ως εκ τούτου, οι ευρωπαίοι βουλευτές, οι μόνοι που εκλέγονται άμεσα από το λαό, δεν διαθέτουν καμία ουσιαστική νομοθετική πρωτοβουλία, μονοπώλιο που κρατά ζηλότυπα η Επιτροπή.
Η Ευρώπη δεν θα διευθετήσει τα προβλήματά της προσπαθώντας με νύχια και με δόντια να επιβάλει κακούς νόμους με πρόστιμα και επιβολή κυρώσεων, όπως θα ήθελε το άρθρο 15.
Η επιμονή έχει τα όριά της και όταν ένας νόμος είναι κακός, πρέπει να έχουμε την πνευματική διαύγεια και το θάρρος να τον αλλάξουμε, όπως προτείνουμε στο άρθρο 12.
Θα ήταν καλύτερα λοιπόν να νομοθετούσαμε λιγότερο ώστε να νομοθετούμε ορθότερα, να σεβόμαστε τις εθνικές επιθυμίες και τη δημοκρατία εφαρμόζοντας όσο το δυνατόν περισσότερο την αρχή της επικουρικότητας.
Για παράδειγμα, υπάρχει επιτακτική ανάγκη να οριστεί ρύθμιση για τις μεταφορές υδρογονανθράκων, αλλά για άλλη μια φορά, για εμπορικούς λόγους, στέλνεται στις ελληνικές καλένδες.
Αντίθετα με την αιτιολογική σκέψη M, δεν θεωρούμε ότι η αυστηρή εφαρμογή του κοινοτικού δικαίου συμβάλλει στην ανάδυση μιας ευρωπαϊκής ιθαγένειας, την οποία, εξάλλου, δεν επιθυμούμε.
Γιατί κατά βάση μας ενδιαφέρουν πολύ ο σεβασμός των ταυτοτήτων, της δημοκρατίας και του δικαιώματος στη διαφορά.
Κύριε Πρόεδρε, το κοινοτικό δίκαιο δημιουργεί αυξημένες δυσκολίες εφαρμογής, δεδομένου ότι σύμφωνα με την ίδια την έκθεση της Επιτροπής, ανοίχτηκαν για το εν λόγω ζήτημα 2270 φάκελοι το 1999, έναντι μόνο 124 το 1978.
Αυτός ο πολλαπλασιασμός είναι αποτέλεσμα, αφενός, της σταθερής διεύρυνσης του κοινοτικού δικαίου και αφετέρου της αυξημένης αυστηρότητας της Επιτροπής η οποία διαθέτει από τη συνθήκη του Μάαστριχτ και μετά, αποτελεσματικά μέτρα καταστολής, κυρίως χάρις στα άρθρα 226 και 228 ΣΕΚ.
Η έκθεση την οποία συζητά σήμερα το Ευρωπαϊκό Κοινοβούλιο υπερθεματίζει προς την κατεύθυνση της καταστολής, δεδομένου ότι δεσμεύει την Επιτροπή να κάνει ακόμα μεγαλύτερη χρήση αυτών των άρθρων, να απειλεί πιο συχνά με ποινές ή οικονομικές κυρώσεις τα κράτη μέλη και ακόμα να προτείνει ένα νέο σύστημα αυτόματων κυρώσεων που θα επιβάλλονται σε αυτούς που δεν μεταφέρουν αρκετά γρήγορα ή αρκετά καλά τις κοινοτικές οδηγίες.
Αλλά γιατί τα κράτη μέλη που φαίνεται να έχουν κάνει δεκτές τις οδηγίες στο Συμβούλιο στη συνέχεια δυσανασχετούν όταν πρόκειται να τις εφαρμόσουν;
Αυτό είναι το μεγάλο ερώτημα όλων.
Από μέρους μου, έχω να δώσω τρεις συμπληρωματικές απαντήσεις.
Πρώτον, πρόκειται για ένα αποτέλεσμα της στρεβλής διεύρυνσης της ειδικής ψηφοφορίας η οποία διατηρεί τα θεσμικά όργανα σε κάτι που θα ονόμαζα ρυθμιστική ψευδαίσθηση.
Πιστεύουμε ότι επειδή ψηφίσαμε κατά πλειοψηφία στο τραπέζι του Συμβουλίου, όλα έχουν ρυθμιστεί.
Αλλά στην πραγματικότητα, εάν οι μειοψηφούντες είχαν εύλογες αντιρρήσεις και εάν η εφαρμογή δεν ακολουθεί στην πράξη, τίποτα δεν έχει λυθεί.
Και για να ανεβάσουμε πάλι τον πήχη, ρίχνουμε την Ευρώπη στο φαύλο κύκλο της καταστολής, την οποία θα είχαμε εξαρχής αποφύγει με μεγαλύτερη συναίνεση.
Δεύτερο αίτιο μη εφαρμογής: η ακαταλληλότητα ορισμένων μερών του κοινοτικού δικαίου, όπως η οδηγία σχετικά με το κυνήγι των άγριων πτηνών το 1979, που έγινε ακόμα αυστηρότερη από το Δικαστήριο, και μάλιστα πίσω από την πλάτη του Συμβουλίου.
Σε μία περίπτωση όπως αυτή μιας οδηγίας, που σημειώστε το, έγινε δεκτή κατ' ομοφωνία, αυτό που μας λείπει, είναι η δυνατότητα αυτόματης αναθεώρησης μετά από δέκα χρόνια, κατόπιν αιτήσεως ενός μόνο κράτους μέλους.
Τέλος, τρίτο αίτιο μη εφαρμογής: ορισμένες οδηγίες δεν έχουν μεταφερθεί ή έχουν μεταφερθεί λανθασμένα, επειδή οι κυβερνητικοί εκπρόσωποι που συμμετέχουν στο Συμβούλιο θέλησαν να εξασφαλίσουν εύσημα καλής ευρωπαϊκής συμπεριφοράς, κλείνοντας τα μάτια στις μελλοντικές δυσκολίες, που ωστόσο γνώριζαν ότι θα είναι αναπόφευκτες.
Αυτό συνέβη για παράδειγμα στη Γαλλία με την οδηγία 98/44 για την κατοχύρωση έμβιων οργανισμών με δίπλωμα ευρεσιτεχνίας, που φαίνεται σήμερα να μην μπορεί να μεταφερθεί γιατί έρχεται σε αντίθεση με πολλά βασικά σημεία του δικαίου μας.
Πρόκειται δυστυχώς για μία συνηθισμένη συμπεριφορά των Γάλλων ιθυνόντων, μέχρι τα υψηλότερα κλιμάκια του Κράτους μας.
Σήμερα, δεχόμαστε να υπογράψουμε τον ένα ή τον άλλο ευρωπαϊκό νόμο, γιατί δεν τολμάμε να εγείρουμε αντιρρήσεις, και αύριο βλέπουμε τι θα κάνουμε για την εφαρμογή του.
Αυτό συνέβη και στην περίπτωση της Συνθήκης της Νίκαιας, και η Γαλλία θα το πληρώσει ακριβά.
Κύριε Πρόεδρε, θα πρέπει να συγχαρούμε τον εισηγητή για την ευρεία και σημαντική έκθεσή του και για το γεγονός ότι εντόπισε σωστά τα προβλήματα της μεταφοράς στο εθνικό δίκαιο και της εφαρμογής του κοινοτικού δικαίου, κυρίως όσον αφορά τις οδηγίες.
Ωστόσο, ίσως να μην έχουμε δει τίποτα ακόμα, επειδή εισερχόμαστε σε μια εποχή νέας νομοθεσίας - την εποχή της από κοινού ρύθμισης.
Στο μέλλον θα συμπεριληφθεί αυτή η έννοια στο κοινοτικό δίκαιο, την εφαρμογή και την ομοιογένεια του οποίου θα πρέπει να επιζητούμε;
Στη Λευκή Βίβλο σχετικά με την διακυβέρνηση, η Επιτροπή αναφέρει ότι η από κοινού ρύθμιση δεν θα είναι κατάλληλη εκεί όπου οι κανόνες πρέπει να εφαρμόζονται με ομοιόμορφο τρόπο.
Δεν θα είναι κατάλληλη ούτε στην περίπτωση που τίθενται σε αμφισβήτηση τα θεμελιώδη δικαιώματα ή οι πολιτικές επιλογές.
Ωστόσο, στη διάρκεια του τρέχοντος έτους, έπρεπε να εκπονήσουμε την έκθεση ιδίας πρωτοβουλίας του Κοινοβουλίου σχετικά με το ευρωπαϊκό εξωδικαστικό δίκτυο, ένα εναλλακτικό ευρωπαϊκό δίκτυο επίλυσης των διαφορών, που σύστησε η Επιτροπή χρησιμοποιώντας μια προσέγγιση από κοινού ρύθμισης.
Ωστόσο, τι θα μπορούσε να είναι πιο θεμελιώδες από την πρόσβαση των πολιτών μας στη δικαιοσύνη ή από τον τρόπο με τον οποίο εφαρμόζεται η νομοθεσία και απονέμεται δικαιοσύνη;
Θα παρακολουθούμε όλους τους διαιτητές και ρυθμιστές προκειμένου να διασφαλίσουμε ότι το κοινοτικό δίκαιο εφαρμόζεται σωστά;
Αρκετά προβλήματα έχουμε επί του παρόντος με τα κανονικά δικαστήρια.
Αυτά τα θέματα πρέπει να τα έχουμε υπόψη.
Είναι θεμελιώδη για τους πολίτες μας, καθώς και για τα δικαιώματα αυτού του Κοινοβουλίου που συμμετέχει στις νομοθετικές διαδικασίες, για να μην αναφερθώ στον πιθανό κατακερματισμό των επιτευγμάτων της εσωτερικής αγοράς σε περίπτωση που το Κοινοβούλιο δεν παρακολουθήσει αυτά τα θέματα με μεγάλη προσοχή.
Κύριε Πρόεδρε, η εφαρμογή του κοινοτικού δικαίου αποτελεί όπως ειπώθηκε τίποτα λιγότερο από το αποφασιστικότερο σημείο καμπής της Ευρωπαϊκής Ένωσης.
Η Ένωση ή θα δυναμώσει ή θα καταστραφεί μέσα από τη δημιουργία μιας κοινής αποτελεσματικής έννομης τάξης.
Το κοινοτικό δίκαιο, το κοινοτικό κεκτημένο, η ευρωπαϊκή ενότητα βασίζονται στο ευρωπαϊκό δίκαιο.
Το πρόβλημα ωστόσο, όπως καθίσταται πρόδηλο με μεγάλη σαφήνεια στην έκθεση της Επιτροπής όπως και στις προηγούμενες εκθέσεις και στην ανά χείρας έκθεση, είναι ότι δεν υπάρχει κάποιο ευρωπαϊκό δίκαιο, όπως άλλωστε δεν υπάρχει κάποιος ευρωπαϊκός λαός.
Υπάρχουν βαθύτατες διαφορές μεταξύ των διάφορων έννομων τάξεων.
Ο common law που κυριαρχείται από το ρωμαϊκό δίκαιο και οι σκανδιναβικές νομικές παραδόσεις διαφέρουν σε αδιανόητο βαθμό σε πολλά μέγιστης σημασίας σημεία.
Δεν γίνεται να πάρουμε μια έννομη τάξη και να τη μεταφυτέψουμε κάπου αλλού σαν λουλούδια σε άλλη γλάστρα.
Υπάρχουν κάποιες δομικές διαφορές, πολιτισμικές διαφορές θα μπορούσε κανείς να πει, οι οποίες φαίνονται ξεκάθαρα και στην παρούσα έκθεση.
Μια άκρως αξιοπρόσεκτη γνωμοδότηση βρίσκουμε στο σημείο Δ.
Το Ευρωπαϊκό Κοινοβούλιο λαμβάνει υπόψη ότι ένας από τους λόγους κακής εφαρμογής του κοινοτικού δικαίου είναι η αδυναμία "σωστής κατανόησης του παραγώγου κοινοτικού δικαίου" .
Στην αρχή πίστεψα ότι επρόκειτο για μεταφραστικό σφάλμα, παρ' ότι πρέπει να έχουμε σε υπόληψη τις μεταφραστικές υπηρεσίες, όμως η ίδια διατύπωση υπάρχει και σε άλλες γλώσσες: "l'impossibilitι d'une comprιhension correcte», «inability correctly to understand" κοκ.
Με άλλα λόγια είναι αδύνατο να επιτευχθεί μια σωστή εφαρμογή του παραγώγου κοινοτικού δικαίου.
Ενδιαφέρουσα αναγνώριση.
Παρόλα αυτά, θα μπορούσε κανείς να φανταστεί ότι η συνέπεια θα ήταν, όπως ανέφεραν προηγουμένως και άλλοι ομιλητές, η ολοκλήρωση των υπερεθνικών ρυθμίσεων να έχει προχωρήσει υπερβολικά, αλλά δεν είναι αυτό το συμπέρασμα.
Το συμπέρασμα, όπως βλέπουμε στη σελίδα 11 της έκθεσης διατυπωμένο με σχεδόν στρατιωτική ορολογία, είναι ότι πρέπει να εγκαθιδρύσουμε ένα σύστημα που θα έχει ως αποτέλεσμα την "εξουδετέρωση των εθνικών αντιστάσεων" .
Σε περίπτωση ασυμφωνίας μεταξύ του κοινοτικού δικαίου και του εθνικού δικαίου ο σεβασμός προς τις εθνικές νομικές παραδόσεις υποβιβάζεται και αυτό ίσως εξηγεί γιατί όχι μόνο στη Δανία αλλά και στην Ιρλανδία και σε πολλά άλλα μέρη υπάρχει μια συνεχώς διογκούμενη αντίσταση σε αυτό το σύστημα.
.
(ΕΝ) Η έκθεση σχετικά με τον έλεγχο της εφαρμογής του κοινοτικού δικαίου που εξετάζει σήμερα το Σώμα είναι η δέκατη έβδομη έκθεση που συντάσσεται ως απάντηση στο αίτημα που υπέβαλε αρχικά το Σώμα σε ένα ψήφισμα του 1983.
Όπως γνωρίζει το Σώμα, οι εν λόγω εκθέσεις προβαίνουν σε μια ετήσια καταγραφή του έργου της Επιτροπής όσον αφορά την εκτέλεση μίας από τις πλέον ζωτικές πτυχές του ρόλου της ως θεματοφύλακα των Συνθηκών, δηλαδή τη δράση που αναλαμβάνει ενάντια στις παραβάσεις βάσει του άρθρου 226 της Συνθήκης.
Πολύ σωστά, προφανώς, το Σώμα ελέγχει εξονυχιστικά αυτές τις δραστηριότητες.
Η Επιτροπή είναι ικανοποιημένη από το γεγονός ότι το Κοινοβούλιο επιφύλαξε θερμή υποδοχή στην τελευταία αυτή έκθεση και είναι επίσης ευγνώμων προς τον κ. Κουκιάδη και τους συναδέλφους του για το έργο τους.
Κάθε χρόνο, καθεμία από τις δύο περιοδικές εκθέσεις σχετικά με τις πιθανές παραβάσεις, που συντάσσονται προτού κινηθούν διαδικασίες επί παραβάσει, και καθεμία από τις δύο εκθέσεις σχετικά με τις διαπιστωθείσες παραβάσεις, που συντάσσονται αφού αποσταλεί προειδοποιητική επιστολή στο ενδιαφερόμενο κράτος μέλος, καλύπτουν περίπου 2 000 υποθέσεις που ερευνά η Επιτροπή.
Στο μεγαλύτερο μέρος τους πρόκειται για μεμονωμένες υποθέσεις εσφαλμένης εφαρμογής του κοινοτικού δικαίου από τις αρχές των κρατών μελών.
Προφανώς, η διεκπεραίωση ενός τέτοιου φόρτου υποθέσεων είναι δυνατή μόνο με μια διαδικασία που συνδυάζει τα πλεονεκτήματα της μεμονωμένης εξέτασης των υποθέσεων, της γρήγορης επεξεργασίας και της τήρησης της αρχής του πνεύματος συνεργασίας που ισχύει στην Επιτροπή.
Η ανάπτυξη ενός αποτελεσματικού συστήματος μηχανοργάνωσης είναι επίσης απαραίτητη για την επίτευξη αυτού του στόχου.
Γι' αυτό το λόγο, έχει συσταθεί μια ενιαία βάση δεδομένων διαχείρισης, η οποία περιλαμβάνει όλες τις δικογραφίες που αφορούν τις διαδικασίες επί παραβάσει τις οποίες έχει κινήσει η Επιτροπή, καθώς και τα στοιχεία που αφορούν τη μεταφορά των οδηγιών στο εθνικό δίκαιο των κρατών μελών.
Ένα από τα οφέλη του εν λόγω συστήματος είναι ότι δίνει στην Επιτροπή τη δυνατότητα να αναλάβει συστηματική δράση ενάντια στα κράτη μέλη που δεν έχουν εγκρίνει εθνικά μέτρα για την εφαρμογή των οδηγιών προτού εκπνεύσει η προθεσμία που προβλέπεται για τη μεταφορά τους στο εθνικό δίκαιο.
Όπως θα γνωρίζει το Σώμα, τούτο δεν συνιστά ψύχωση με την ομοιογένεια για γραφειοκρατικούς λόγους.
Είναι απαραίτητο για λόγους ισότητας σε ολόκληρη την Ένωση.
Η ανάπτυξη ενός αποτελεσματικού συστήματος μηχανοργάνωσης θα επιτρέψει επίσης να δίδονται περισσότερες λεπτομέρειες στους πολίτες όσον αφορά τη δράση που αναλαμβάνει η Επιτροπή στο πλαίσιο της παρακολούθησης της εφαρμογής του κοινοτικού δικαίου κάθε φορά που λαμβάνεται απόφαση για την έκδοση αιτιολογημένης γνώμης ή για την παραπομπή μιας υπόθεσης στη δικαιοσύνη.
Η Επιτροπή συνεχίζει την πολιτική της άμεσης έκδοσης ανακοινώσεων Τύπου, την οποία καθιερώσαμε για πρώτη φορά το 1998, και, επιπλέον, από τον Ιανουάριο του τρέχοντος έτους, οι αποφάσεις περί αποστολής προειδοποιητικής επιστολής για μια παράβαση, περί έκδοσης αιτιολογημένης γνώμης, περί παραπομπής μιας υπόθεσης στη δικαιοσύνη ή περί κλεισίματος μιας υπόθεσης, δημοσιεύονται επίσης στον εξυπηρετητή Europa των Ευρωπαϊκών Κοινοτήτων, αμέσως μόλις εγκριθούν από την Επιτροπή.
Η ισότιμη πίεση που ασκείται από αυτήν τη μεγαλύτερη διαφάνεια των αποφάσεων που αφορούν παραβάσεις των κρατών μελών μπορεί επίσης να συμβάλει στην προώθηση της ταχύτερης συμμόρφωσης των κρατών μελών, καθώς πλέον όλα πληροφορούνται άμεσα τις αποφάσεις που λαμβάνονται ενάντια στο καθένα από αυτά.
Η μεγαλύτερη διαφάνεια μπορεί επίσης να θεωρηθεί ως εγγύηση της δίκαιης εξέτασης των καταγγελιών.
Το Σώμα θα πρέπει να γνωρίζει ότι, εφόσον η Επιτροπή βρίσκεται σε πλεονεκτική θέση όσον αφορά την έναρξη των διαδικασιών επί παραβάσει, έχει επομένως μια μοναδική ικανότητα να διασφαλίζει τα συμφέροντα των εναγόντων.
Οι εγγυήσεις που παρέχει η Επιτροπή έχουν βελτιωθεί με το πέρασμα του χρόνου και σήμερα αντιστοιχούν σε διαδικαστικές διευθετήσεις, οι οποίες διασφαλίζουν την καταχώριση της καταγγελίας, την αυστηρή εμπιστευτικότητα και την ενημέρωση προς τους ενάγοντες, οι οποίοι μπορούν να γνωστοποιήσουν τις απόψεις τους προτού ληφθεί οποιαδήποτε απόφαση για κλείσιμο της υπόθεσης.
Είμαστε αποφασισμένοι να διασφαλίσουμε τη μέγιστη δυνατή ισχύ και αξιοπιστία των σημαντικών αυτών διαδικασιών.
Με την απάντηση που έδωσε στον Διαμεσολαβητή σχετικά με τους χειρισμούς στην υπόθεση της παράβασης που αφορά την ανάθεση της σύμβασης κατασκευής του μετρό στη Θεσσαλονίκη, η Επιτροπή δεσμεύθηκε να προβεί στην ενοποίηση των διοικητικών κανόνων για τους ενάγοντες προκειμένου να διευκολύνει τις συμβάσεις μεταξύ των εναγόντων και των υπηρεσιών της Επιτροπής.
Το Κοινοβούλιο θα ενημερωθεί για την εν λόγω ενοποίηση ευθύς μόλις ολοκληρωθεί.
Η έκθεση που εγκρίθηκε από την Επιτροπή Νομικών Θεμάτων και Εσωτερικής Αγοράς - που αποτελεί τη βάση της πρότασης ψηφίσματος που συζητεί σήμερα το Σώμα - περιέχει αρκετές νέες προτάσεις και συστάσεις.
Για λόγους συντομίας, ελπίζω ότι το Σώμα θα μου επιτρέψει να ασχοληθώ μόνο με τα βασικότερα.
Καταρχάς θα ήθελα να πω ότι η Επιτροπή δεν συμφωνεί με τα συμπεράσματα της έκθεσης ότι ο αυξανόμενος όγκος των παραβάσεων που εξετάζουν οι υπηρεσίες της Επιτροπής, ειδικότερα βάση καταγγελιών, αντικατοπτρίζει την επιδείνωση της εφαρμογής του κοινοτικού δικαίου.
Οι κύριοι λόγοι γι' αυτό είναι οι εξής.
Καταρχάς, ο συνολικός όγκος των καταγγελιών και των υποθέσεων που είναι αντικείμενο εξέτασης είναι ουσιαστικά σταθερός.
Ο αριθμός των καταχωρισμένων εναγόντων έχει μάλιστα σημειώσει ελαφρά μείωση το 2000.
Δεύτερον, θα πρέπει να ληφθούν υπόψη οι διαδοχικές διευρύνσεις της Κοινότητας και η επέκταση του κοινοτικού δικαίου, ιδίως σε σχέση με τις ευρύτερες εξουσίες της Κοινότητας και με την αυξανόμενη συνειδητοποίηση της κοινοτικής νομοθεσίας από τους πολίτες και από τις επιχειρήσεις.
Όλοι αυτοί είναι παράγοντες που επηρεάζουν τον αριθμό των παραβάσεων που εξετάζει η Επιτροπή και, βάσει αυτού, η αύξηση του απόλυτου αριθμού των εξεταζόμενων υποθέσεων είναι μια θετική εξέλιξη παρά κάτι που θα έπρεπε να μας ανησυχεί.
Όπως αναφέρει ο κ. Κουκιάδης στην έκθεσή του, είναι σημαντικό να καταβληθεί κάθε προσπάθεια προκειμένου να φθάσουμε στη ρίζα των παραβάσεων και να εξεύρουμε τρόπους μείωσης του αριθμού τους, χωρίς να βασιζόμαστε αποκλειστικά στην τυπική διαδικασία επί παραβάσει.
Όσον αφορά την ερμηνεία των στατιστικών στην ετήσια έκθεση, το πεδίο ερμηνείας των στοιχείων εξακολουθεί να είναι περιορισμένο λόγω των πολλών αιτίων των παραβάσεων, λόγω της μεγάλης εξάρτησης της Επιτροπής από τις καταγγελίες και λόγω της πολιτικής διάστασης του έργου που οφείλεται στο γεγονός ότι οι διαδικασίες είναι στη διακριτική ευχέρεια της Επιτροπής.
Η Επιτροπή είναι σε θέση να καθορίσει τη σειρά προτεραιότητας των διαδικασιών, έχοντας ως βάση αναφοράς, πρώτον, την υπολογιζόμενη ζημία προς την έννομη τάξη της Κοινότητας, δεύτερον, την υπολογιζόμενη ζημία προς το συμφέρον που προστατεύει ο παραβιασθείς νόμος, τρίτον, τον επαναλαμβανόμενο χαρακτήρα ορισμένων παραβάσεων που είναι αντικείμενο μεμονωμένων ή συλλογικών καταγγελιών και, τέταρτον, τη βλάβη που υφίστανται τα οικονομικά συμφέροντα της Κοινότητας.
Επιπλέον, τα γεγονότα της επικαιρότητας σε οποιοδήποτε δεδομένο τομέα του κοινοτικού δικαίου μπορούν επίσης να προκαλέσουν αύξηση των καταγγελιών προς την Επιτροπή και να οδηγήσουν σε κλιμάκωση της δράσης της Επιτροπής προκειμένου να ανταποκριθεί στις ανάγκες της πολιτικής ατζέντας.
Ένα καλό παράδειγμα ήταν τα διάφορα στάδια της ολοκλήρωσης της ενιαίας αγοράς.
Ένα άλλο παράδειγμα είναι η αυξανόμενη συνειδητοποίηση της πιθανότητας παραβίασης ενός περιβαλλοντικού νόμου.
Βεβαίως, όλα αυτά τα επιχειρήματα αναφέρονται με ιδιαίτερη σαφήνεια στη Λευκή Βίβλο, η οποία, όπως μας υπενθύμισαν ορισμένοι βουλευτές, πρόκειται να συζητηθεί αύριο στο Σώμα.
Πρέπει να έχουμε κατά νου ότι τα εθνικά δικαστήρια είναι οι πρώτοι θεματοφύλακες της έννομης τάξης της Κοινότητας και ότι, συνεπώς, η Επιτροπή ασχολείται με ένα σχετικά μικρό ποσοστό των παραβιάσεων της κοινοτικής νομοθεσίας.
Επίσης, εφόσον η εν λόγω νομοθεσία αποτελείται κατά μεγάλο μέρος από οδηγίες που πρέπει να μεταφερθούν στα εθνικά νομικά συστήματα των κρατών μελών, όταν το νομικό μέσο μεταφερθεί, θα πρέπει να αναγνωριστεί ότι ανήκει στο εθνικό δίκαιο και η οποιαδήποτε παράβαση πρέπει να αντιμετωπίζεται από τα εθνικά δικαστήρια.
Γνωρίζω ότι το Σώμα κατανοεί αυτό το γεγονός, αλλά το επεξηγώ για τα πρακτικά ελπίζοντας να γίνει ενδεχομένως σιγά σιγά κατανοητό από τον Τύπο στα κράτη μέλη, ίσως και από τους πολίτες, οι οποίοι πείθονται καθημερινά από τις εφημερίδες ότι στην Ευρωπαϊκή Ένωση λαμβάνει χώρα μια μεγάλη συγκεντρωτική επιχείρηση, ενώ ουσιαστικά συμβαίνει το αντίθετο.
Η έκθεση της Επιτροπής Νομικών Θεμάτων και Εσωτερικής Αγοράς αναφέρεται στην ανάγκη συντόμευσης του χρόνου εξέτασης των καταγγελιών.
Φυσικά, συμφωνούμε με αυτό το στόχο και, ως εκ τούτου, έχουμε επαφές με τα σχετικά κράτη μέλη με σκοπό την εξασφάλιση της ταχύτερης συμμόρφωσης με το κοινοτικό δίκαιο και τη μείωση του χρόνου διεκπεραίωσης των υποθέσεων από τα ίδια τα κράτη μέλη, ιδίως με τη μεγαλύτερη χρήση του συστήματος μηχανοργάνωσης.
Όπως είπα ήδη, προς όφελος της μεγαλύτερης διαφάνειας, η Επιτροπή δημοσιεύει πλέον τις αποφάσεις της για την αποστολή επίσημων προειδοποιητικών επιστολών, για την έκδοση αιτιολογημένων γνωμών, για παραπομπή υποθέσεων στο δικαστήριο ή για το κλείσιμο ή την απόσυρση υποθέσεων, αμέσως μετά τη λήψη τους.
Θα ήθελα επίσης να τονίσω, ειδικά προς απάντηση στην ανησυχία του Κοινοβουλίου, ότι η 18η ετήσια έκθεση που αφορά το έτος 2000, θα περιέχει ένα ειδικό τμήμα σχετικά με τη διαχείριση των περιπτώσεων εξαίρεσης από την εναρμόνιση, που ισχύουν για τα κράτη μέλη σύμφωνα με το άρθρο 95 της Συνθήκης.
Η Επιτροπή σημειώνει επίσης την ανησυχία του Κοινοβουλίου σχετικά με την ανάγκη βελτίωσης της συνεργασίας μεταξύ της Επιτροπής και των εθνικών αρχών που είναι αρμόδιες για την εφαρμογή του παράγωγου δικαίου.
Όπως γνωρίζετε, υπάρχουν τακτικές επαφές μεταξύ των υπηρεσιών της Επιτροπής σχετικά με συγκεκριμένα προβλήματα στην εφαρμογή του κοινοτικού δικαίου μέσω συνεδριάσεων-πακέτων και των λεγόμενων αποστολών οδηγιών.
Ωστόσο, η Επιτροπή εξετάζει επίσης τρόπους για τη βελτίωση της διαδικασίας κοινοποίησης των εθνικών μέτρων εκτέλεσης ως επέκταση του προγράμματος IDA για την ανταλλαγή δεδομένων μεταξύ δημόσιων διοικήσεων.
Αυτό το έργο αφορά τη διαδικτύωση των κοινοτικών και των εθνικών νομικών βάσεων δεδομένων που καλύπτουν τις οδηγίες και τα εθνικά μέτρα εκτέλεσης, ενώ επίσης θα διευκολύνει την πρόσβαση του κοινού στο κοινοτικό δίκαιο και θα βοηθήσει την εκπαίδευση των δικηγόρων στο κοινοτικό δίκαιο.
Το δίκτυο θα παρέχει επίσης άμεση πρόσβαση στις εκθέσεις που εκπονούν ειδικές εθνικές αρχές με θέμα την εγχώρια εφαρμογή του κοινοτικού δικαίου.
Εν κατακλείδι, η δράση της Επιτροπής σχετικά με την παρακολούθηση του κοινοτικού δικαίου είναι κρίσιμη για την εκπλήρωση της σημαντικής αποστολής που έχουμε να διαφυλάξουμε την έννομη τάξη της Κοινότητας, με δίκαιο, αποφασιστικό και συνεπή τρόπο, εξασφαλίζοντας την κατανόηση της κοινής γνώμης.
Το ενεργό ενδιαφέρον του Σώματος γι' αυτές τις δραστηριότητες είναι πολύτιμο και, συνεπώς, του είμαστε ευγνώμονες για τη συνεχή υποστήριξη και κατανόηση που δείχνει.
Ευχαριστώ πολύ, Επίτροπε κύριε Neil Kinnock.
Η συζήτηση έληξε.
Η ψηφοφορία θα διεξαχθεί αύριο, στις 12.30.
Μεταρρύθμιση της Επιτροπής
Η ημερήσια διάταξη προβλέπει την προφορική ερώτηση (B5­0330/2001) των κκ Harbour και Guy­Quint, εξ ονόματος της Επιτροπής Νομικών Θεμάτων και Εσωτερικής Αγοράς και της Επιτροπής Προϋπολογισμών, προς την Επιτροπή, σχετικά με τη μεταρρύθμιση της Επιτροπής.
Κύριε Πρόεδρε, εξ ονόματος όλων των συναδέλφων μου θα ήθελα να χαιρετίσω ιδιαίτερα την παρουσία του κ. Kinnock που βρίσκεται εδώ για να συζητήσουμε τις μεταρρυθμίσεις.
Θα ήθελα να του πω ότι το μεγάλο χρονικό διάστημα που πέρασε μέχρι να εγγραφεί στην ημερήσια διάταξη το εν λόγω θέμα, δεν οφείλεται στην έλλειψη προσπαθειών από πλευράς μας.
Μας απογοήτευσε ιδιαίτερα το γεγονός ότι δεν καταφέραμε να πείσουμε το Προεδρείο να δώσει μεγαλύτερη σημασία στην εν λόγω συζήτηση.
Ωστόσο, απόψε θα επανορθώσουμε γι' αυτό και χαιρόμαστε για την παρουσία σας εδώ.
Είναι προφανές ότι οι μεταρρυθμίσεις - και γνωρίζω ότι θα είστε σε θέση να μας πείτε περισσότερα γι' αυτές σε λίγο - βρίσκονται σε κρίσιμο στάδιο.
Γνωρίζουμε ότι έχετε εντατικές διαβουλεύσεις.
Κατά κάποιο τρόπο, αυτή η κατάσταση δημιουργεί ένα δίλημμα στο Κοινοβούλιο.
Κρίνοντας από την υποστήριξη που έλαβε η έκθεσή μου το προηγούμενο έτος, θα καταλαβαίνετε ότι οι συνάδελφοι έχουν αποκτήσει ένα έντονο και βαθύ ενδιαφέρον για το συνολικό πακέτο των μεταρρυθμίσεων, για τις οποίες σας έχουμε υποστηρίξει σθεναρά.
Πράγματι, έχουμε συνειδητοποιήσει πολύ καλά το γεγονός ότι οι εν λόγω μεταρρυθμίσεις πρέπει να εφαρμοστούν το συντομότερο δυνατό, έτσι ώστε να μην απογοητευθεί το προσωπικό, αλλά να μπορέσει να δει τις αλλαγές που βρίσκονται στον ορίζοντα και τις νέες μεθόδους εργασίας που θα ισχύσουν.
Έχουμε διατυπώσει ορισμένες υποδείξεις που αντικατοπτρίζονται απόψε στην προφορική ερώτηση.
Δεν επιθυμούμε να διαταράξουμε αυτήν τη διαδικασία.
Από την άλλη πλευρά, όταν μας διαβιβάζετε τα στοιχεία του κανονισμού υπηρεσιακής κατάστασης των υπαλλήλων, οφείλουμε ως νομοθέτες να εξασφαλίσουμε ότι οι εν λόγω αλλαγές στον κανονισμό θα αποβούν προς όφελος της χρηστής διαχείρισης και όχι σε βάρος της.
Όπως αναφέρεται στην έκθεσή μας, αποδείξατε με πειστικότητα ότι σε πολλές περιπτώσεις ο ισχύων κανονισμός υπηρεσιακής κατάστασης είναι ανεπαρκής ως προς αυτήν την πλευρά.
Η ερώτηση που έχουμε υποβάλει απόψε αφορά ένα θέμα που θεωρούμε - και ελπίζω ότι θα συμφωνήσετε με την άποψή μας - ότι αποτελεί το επίκεντρο των μεταρρυθμίσεων που σχεδιάζετε.
Το αποτέλεσμα θα πρέπει να είναι μια οργάνωση στην οποία οι προαγωγές θα γίνονται αξιοκρατικά, μια οργάνωση στην οποία όλα τα μέλη του προσωπικού της Επιτροπής θα γνωρίζουν ότι έχουν σαφείς στόχους, θα γνωρίζουν ποιοι είναι αυτοί οι στόχοι, θα γνωρίζουν ότι εάν επιτύχουν ή ξεπεράσουν αυτούς τους στόχους η απόδοσή τους θα αναγνωριστεί πλήρως.
Θα πρέπει να γνωρίζουν ότι εργάζονται σε μια οργάνωση όπου η αξιολόγηση της απόδοσής τους δεν είναι μια γραφειοκρατική διαδικασία που εκτελείται ανά διετία και η οποία καταχωρίζεται σε ένα αρχείο και δεν γίνεται πλέον ξανά λόγος γι' αυτήν, αλλά ότι η διαδικασία αξιολόγησης είναι μέρος της συνολικής ποιότητας της διαχείρισης και των διαδικασιών εξασφάλισης ποιότητας στο πλαίσιο της Επιτροπής, μέρος της προσπάθειας να δοθεί σε όλα τα μέλη του προσωπικού η εντύπωση ότι αποτελεί μέρος της προσωπικής τους ανέλιξης.
Αντικείμενό της είναι να θέτει στόχους για το προσωπικό, να αναγνωρίζει την ανάγκη της κατάρτισης για την ανάπτυξη και την προαγωγή και να εντοπίζει τις ενέργειες στις οποίες πρέπει να προβούν οι υπάλληλοι προκειμένου να συνεισφέρουν στην προσωπική τους ανέλιξη αλλά και στην εξέλιξη της οργάνωσης συνολικά.
Αυτό το θέμα της αξιολόγησης σχετίζεται στενότατα με μια πτυχή των μεταρρυθμίσεων για την οποία γνωρίζουμε ότι έχετε έντονες συζητήσεις αυτόν τον καιρό.
Ελπίζω να μην σας πειράζει να αναφέρω το σημείο αυτό απόψε, παρότι δεν αποτελεί μέρος της ερώτησής μας.
Πρόκειται για το θέμα της δομής της επαγγελματικής σταδιοδρομίας και των προτάσεών σας περί μετάβασης σε μια πιο γραμμική δομή σταδιοδρομίας.
Είναι σαφές ότι η αξιολόγηση και η δομή της σταδιοδρομίας συνδέονται άρρηκτα μεταξύ τους.
Το επιχείρημά μου είναι - μάλιστα αναφέρεται στην έκθεσή μου και υποστηρίζεται από τους συναδέλφους - ότι εάν το σύστημα αξιολόγησης και εξέλιξης λειτουργεί σωστά, δεν υπάρχουν εμπόδια στην επίτευξη της γραμμικής δομής της σταδιοδρομίας - και αυτό είναι το επίκεντρο των προσπαθειών σας.
Δεν θα έπρεπε να υπάρχει λόγος να δημιουργηθούν τεχνητοί φραγμοί ενάντια στην πρόοδο των υπαλλήλων εντός μιας οργάνωσης.
Εάν υπάρχει ανάγκη για απόκτηση συγκεκριμένων προσόντων ή για κατάρτιση προκειμένου να μεταβεί κανείς στην επόμενη θέση εργασίας, αυτό θα το ορίσει η διαδικασία εξέλιξης.
Συνεπώς λοιπόν, ένα σωστά σχεδιασμένο και αποτελεσματικό σύστημα αξιολόγησης, σχετικά με το οποίο σας ερωτούμε διάφορα στα πλαίσια της ερώτησης που έχουμε καταθέσει, σχετίζεται επίσης πολύ στενά με αυτήν την κίνηση, και μάλιστα αποτελεί τα ίδια τα θεμέλια μιας γραμμικής δομής της σταδιοδρομίας.
Η συνάδελφός μου, κ. Guy-Quint, πρόκειται να καλύψει όλα τα αναλυτικά δημοσιονομικά ζητήματα με τη σημαντική εμπειρία που διαθέτει σ' αυτό το θέμα.
Εγώ θα ήθελα απλώς να αναφερθώ σε δύο τελευταία στοιχεία των ερωτήσεών μας και να τα τοποθετήσω στο κατάλληλο πλαίσιο.
Το πρώτο αφορά ένα θέμα για το οποίο σας έχουμε υποβάλει συγκεκριμένο ερώτημα ως πτυχή μιας σύγχρονης δημόσιας οργάνωσης: μια πολιτική για καταγγελία δυσλειτουργιών - και η αγγλική ορολογία γίνεται πλέον ευρέως αποδεκτή ως ένας πολύ καλός τρόπος ορισμού μιας πολιτικής όπου οι υπάλληλοι έχουν την πίστη και τη βεβαιότητα ότι, εάν ανακαλύψουν ατασθαλίες, μπορούν να τις αναφέρουν χωρίς το φόβο αντεγκλήσεων ή επιπτώσεων για τη σταδιοδρομία τους.
Το δεύτερο θέμα συνδέεται με μια συζήτηση που θα έχουμε αργότερα εντός της εβδομάδας σχετικά με τον κώδικα διοικητικής συμπεριφοράς: πώς τον αντιλαμβάνεστε ως αναπόσπαστο τμήμα των συνολικών μεταρρυθμίσεων;
Εν κατακλείδι, περιμένουμε με μεγάλη ανυπομονησία να ακούσουμε απόψε τις απαντήσεις σας, καθώς και τη διαβεβαίωση σας ότι οι μεταρρυθμίσεις προχωρούν σύμφωνα με το πρόγραμμα, όπως ακριβώς επιθυμείτε.
Επίσης, ελπίζουμε ότι θα υποδείξετε κάποιους τρόπους μέσω των οποίων θα θέλατε να έχετε μεγαλύτερη υποστήριξη από το Κοινοβούλιο, όσον αφορά αυτήν την εξέλιξη την οποία εμείς θεωρούμε απόλυτα κρίσιμη τόσο για το μέλλον της Επιτροπής, όσο και για το μέλλον της ίδιας της Ευρώπης.
Κύριε Πρόεδρε, κύριε Επίτροπε, κυρίες, κύριοι, αγαπητοί συνάδελφοι, μέσα από όσα είπε ο Malcolm Harbour, θα αναφερθώ πολύ γρήγορα στα τεχνικά προβλήματα που αφορούν την επιτροπή νομικών θεμάτων.
Θα ήθελα ωστόσο να πω, κύριε Επίτροπε, ότι χαίρομαι όλως ιδιαιτέρως για την πρόοδο που έχει σημειωθεί στον τομέα της διαβούλευσης από την τελευταία μας συνάντηση σε ολομέλεια.
Πράγματι, έβρισκα, καθώς και πολλοί άλλοι βουλευτές, θλιβερό το γεγονός ότι η Επιτροπή κάνει προτάσεις και ενημερώνει, αλλά δεν συμβουλεύεται πραγματικά τα άλλα θεσμικά όργανα, τις συνδικαλιστικές οργανώσεις και τις επιτροπές του προσωπικού των θεσμικών αυτών οργάνων.
Ενώ, από το Φεβρουάριο, όλα αυτά είναι ευσεβείς πόθοι, δεδομένου ότι αυτή η διαδικασία γνώρισε ευτυχώς το σημαντικό ενδιαφέρον και την προσοχή αυτών των θεσμικών οργάνων που συμβουλεύεστε σήμερα.
Ξέρω ότι μπορείτε να παρατηρήσετε ότι επιτυγχάνεται ευρεία συναίνεση για πολυάριθμες προτάσεις.
Για το λόγο αυτό, ας μου επιτραπεί να πω κάτι πολύ διαφορετικό από το συνάδελφο Harbour.
Φαίνεται ότι παραμένουν για εμάς δύο ευαίσθητα σημεία σε αυτές τις διαπραγματεύσεις.
Πρόκειται ακριβώς για τη διάρθρωση των σταδιοδρομιών, δηλαδή για τη γραμμική εξέλιξη, ή αλλιώς το status quo, καθώς επίσης και για το σύστημα συντάξεων.
Εάν διάβασα σωστά τα τελευταία σας γραπτά, φαίνεται ότι βρίσκεστε σε αναζήτηση ενός συμβιβασμού ανάμεσα σε αυτά τα δύο συστήματα σταδιοδρομίας.
Ελπίζω από τη μεριά μου ότι μία ρεαλιστική και σύγχρονη πρόταση θα προκύψει από τις διαπραγματεύσεις σας.
Σας υπενθυμίζω, επίσης, ότι όσον αφορά τις συντάξεις, ακόμα και αν πολύ συχνά σκεφτόμαστε ότι το μέλλον ανήκει στο κεφαλαιοποιητικό συνταξιοδοτικό σύστημα, πολλοί από εμάς, συνδικαλιστές, εργαζόμενοι και άλλοι, σκεφτόμαστε ότι το ισχύον διανεμητικό σύστημα μπορεί να διατηρηθεί αν όχι αμιγώς, τουλάχιστον σε συνδυασμό.
Επανέρχομαι όμως τώρα στα ερωτήματά σας που αφορούν τον προϋπολογισμό σε σχέση με τη μεταρρύθμιση.
Σε ένα πρώτο χρόνο, και για να είμαστε προσεκτικοί, θα ήθελα να σας υπενθυμίσω ότι η εφαρμογή ενός συνταξιοδοτικού συστήματος πρόωρης συνταξιοδότησης δεν είχε τη συναίνεση του Σώματος, παρά μόνο υπό τον όρο να μην αγγίζει τον προϋπολογισμό, ανεξαρτήτως του τόπου εφαρμογής του.
Σε ό,τι αφορά το σύνολο της μεταρρύθμισης, περιμένουμε, το συντομότερο δυνατόν, ένα πλήρες έγγραφο που θα εκτιμά το ύψος του προϋπολογισμού των τρεχουσών διαπραγματεύσεων.
Είναι λοιπόν απαραίτητο η επιτροπή προϋπολογισμών να γνωρίζει καλύτερα τις μέχρι σήμερα προβλέψεις σας σχετικά με το συνολικό κόστος της μεταρρύθμισης.
Πράγματι, το Μάρτιο, ακούγαμε να μιλούν για 500 εκατομμύρια ευρώ.
Σήμερα, διαβάζουμε 600 εκατομμύρια ευρώ.
Επιπλέον, τα προτεινόμενα διαδοχικά μέτρα και οι αιτήσεις των άλλων θεσμικών οργάνων έχουν μειώσει αισθητά τη μάζα που απαιτείται για την ισορροπία της κατηγορίας 5, και γι' αυτό ανησυχούμε.
Αλλο στοιχείο ανασφάλειας που καθιστά πολύπλοκη τη λήψη αποφάσεων για τον προϋπολογισμό του 2002, είναι η έλλειψη απάντησης από μέρους του Συμβουλίου για τη διορθωτική επιστολή 1 του 2001 σχετικά με την εφαρμογή των πρόωρων συνταξιοδοτήσεων.
Εάν το Συμβούλιο εμμείνει στην πρότασή του να αυξήσει την ηλικία της πρόωρης συνταξιοδότησης, έχουμε μία ερώτηση: ποιες θα είναι οι επιπτώσεις του σχεδίου σας και, επιπλέον, πιστεύετε ότι θα ήταν σκόπιμο να συνεχίσετε υπό αυτούς τους όρους;
Δεν έχουμε στη διάθεσή μας σήμερα κανένα έγγραφο που να επιτρέπει στο Σώμα να μετρήσει τις επιπτώσεις αυτών των θέσεων.
Παρόλο που είμαστε προσηλωμένοι στη μεταρρύθμιση, δεν μπορούμε ωστόσο να αποφασίσουμε στα τυφλά για τόσο σοβαρές από τεχνική, ανθρώπινη και οικονομική άποψη επιλογές.
Αποφασίζοντας έτσι, θα ήταν σα να υπογράφαμε μία λευκή επιταγή στην Επιτροπή, πράγμα που δεν συνηθίζουμε να κάνουμε.
Μέχρι σήμερα, παρατηρούμε μόνο ότι το προσχέδιο του προϋπολογισμού που παρουσιάστηκε από την Επιτροπή ξεπερνούσε τα ανώτατα όρια της κατηγορίας 5 των 5 εκατομμυρίων, και ότι το Συμβούλιο προτείνει σήμερα ένα προσχέδιο προϋπολογισμού όπου τα ανώτατα όρια γίνονται βέβαια σεβαστά με ένα περιθώριο 58 εκατομμυρίων, αλλά όπου όλες οι πολιτικές των διαφορετικών θεσμικών οργάνων δεν γίνονται, ως εκ τούτου, σεβαστές.
Η λύση: θα πρέπει ο τίτλος 5 να αναφέρεται ταυτόχρονα και στα δύο πιο μεγάλα σχέδια, δηλαδή στη διεύρυνση και το κόστος της μεταρρύθμισης;
Θα πρέπει λοιπόν να συνεχίσουμε τις προσπάθειες αποκλειστικά για τη μεταρρύθμιση ή επίσης και για τη διεύρυνση;
Αλλά εν πάση περιπτώσει, μας χρειάζεται μία απάντηση.
Δεν θα ήταν δυνατόν να κατανεμηθεί η μεταρρύθμιση σε μεγαλύτερο χρονικό διάστημα;
Την παραμονή της ψηφοφορίας για το σχέδιο προϋπολογισμού, έχουμε συνείδηση ότι από τις απαντήσεις που δίνετε εξαρτώνται πολλά, αλλά είναι βασικό να ξεκαθαρίσετε το τοπίο ώστε να μπορέσουμε να κάνουμε τις επιλογές μας.
.
(ΕΝ) Κύριε Πρόεδρε, είμαι ιδιαίτερα ευγνώμων και στον κ. Harbour και στην κ. Guy-Quint που υπέβαλαν αυτή την συνεκτική ερώτηση η οποία μου επιτρέπει να κάνω στο Σώμα μια πλήρη αναφορά της προόδου σε διάφορες πτυχές της στρατηγικής μεταρρύθμισης της Επιτροπής.
Όπως ελπίζω να κατανοήσει το Σώμα, αν απόψε απαντήσω αναλυτικά σε κάθε μέρος αυτής της προφορικής ερώτησης, θα εξαντλήσω όλο το χρόνο που έχει προβλεφθεί για τη συζήτηση.
Γι' αυτό το λόγο, θα διανείμω σήμερα σε όλους τους αξιότιμους βουλευτές μια πλήρη, γραπτή έκθεση προόδου για όλες τις μεμονωμένες δράσεις μεταρρύθμισης.
Ορισμένοι βουλευτές ίσως έχουν λάβει ήδη αυτήν την έκθεση και εδώ θα επικεντρωθώ στις πλέον εξέχουσες πρόσφατες εξελίξεις που άπτονται των στοιχείων της πολιτικής ανθρώπινων πόρων στο πλαίσιο της στρατηγικής μεταρρύθμισης που ακολουθούμε.
Επίσης, θα αναφερθώ ειδικότερα στα δημοσιονομικά θέματα, όπως ζήτησε η κ. Guy-Quint.
Καταρχάς, θέλω να αναφέρω, χωρίς καμία αυταρέσκεια, ότι στους πέντε μήνες που έχουν μεσολαβήσει αφότου η Επιτροπή ενέκρινε το αναλυτικό συμβουλευτικό έγγραφο σχετικά με τη μεταρρύθμιση και τον εκσυγχρονισμό της πολιτικής ανθρώπινων πόρων, η πρόοδος είναι διαρκής και ικανοποιητική.
Η κοινή ομάδα υψηλού επιπέδου της οποίας προεδρεύει ο πρώην γενικός γραμματέας του Συμβουλίου, κ. Niels Ertsbψl, έχει φανεί ιδιαίτερα χρήσιμη διευκολύνοντας τη διεξαγωγή μιας διαδικασίας ουσιαστικών, εποικοδομητικών και παραγωγικών διαβουλεύσεων με εκπροσώπους του προσωπικού.
Η Επιτροπή έχει διαβιβάσει τις θερμές της ευχαριστίες προς τον κ. Ertsbψl.
Στις διαβουλεύσεις και τις διαπραγματεύσεις επί των περίπλοκων ζητημάτων της πολιτικής προσωπικού, είναι προφανώς φυσικό να παρατηρηθούν ορισμένες καθυστερήσεις.
Ωστόσο, λέγω με ιδιαίτερη χαρά ότι η φύση ή η διάρκειά τους δεν ήταν τέτοια που να μπορεί να προκαλέσει σοβαρή διαταραχή του προγράμματος των μεταρρυθμίσεων.
Όπως τόνισα προηγουμένως στο Σώμα, το οποίο επίσης τόνισε επανειλημμένα και ο κ. Harbour, και κατά τη γνώμη μου σωστά, η Επιτροπή αντιλαμβάνεται την ανάγκη να διατηρηθεί η έντονη αυτή τάση για αλλαγή, όχι μόνο προς όφελος του θεσμικού οργάνου, αλλά και προς όφελος του προσωπικού μας και του κοινού που υπηρετούμε.
Είμαστε βέβαιοι ότι μπορούμε να διατηρήσουμε τον αναγκαίο ρυθμό και συγχρόνως να επιτύχουμε την κατανόηση και την υποστήριξη που είναι απαραίτητες για την πλήρη και αποτελεσματική εφαρμογή των αναγκαίων αλλαγών.
Στο πλαίσιο αυτό, η Επιτροπή ενέκρινε στις 18 Ιουλίου ένα έγγραφο με τίτλο "Νέοι προσανατολισμοί για τη μεταρρύθμιση της πολιτικής προσωπικού" .
Έγινε η σχετική ανακοίνωση προς το Κοινοβούλιο, επειδή όμως το Κοινοβούλιο διέκοψε τις εργασίες του περίπου εκείνο το διάστημα στο οποίο εμείς εκπονούσαμε το εν λόγω έγγραφο, δεν κατέστη δυνατό να το υποβάλουμε επίσημα στο Κοινοβούλιο στη συγκεκριμένη φάση.
Το έγγραφο περιλαμβάνει ένα χρονοδιάγραμμα για την ολοκλήρωση των τρεχουσών διαπραγματεύσεων.
Μέχρι το τέλος του έτους, η Επιτροπή θα είναι σε θέση να εγκρίνει ολοκληρωμένες αποφάσεις για όλα τα ζητήματα που δεν απαιτούν τροποποίηση του κανονισμού υπηρεσιακής κατάστασης των υπαλλήλων και επίσης να παρουσιάσει στη Διοργανική Επιτροπή Κανονισμού Υπηρεσιακής Κατάστασης επίσημη πρόταση για την αναθεώρηση του κανονισμού υπηρεσιακής κατάστασης.
Ελπίζουμε ότι οι εντατικές διαβουλεύσεις που λαμβάνουν χώρα με τους γενικούς γραμματείς και τους προέδρους του Κοινοβουλίου και των άλλων θεσμικών οργάνων θα παράσχουν την υποστήριξη που είναι απαραίτητη για τις αλλαγές που πρέπει να πραγματοποιηθούν στο πλαίσιο της εκτέλεσης της σαφούς εντολής περί μεταρρύθμισης η οποία, υπενθυμίζω στο Σώμα, ανατέθηκε ειδικά στην Επιτροπή Πρόντι από αυτό το Σώμα και από το Ευρωπαϊκό Συμβούλιο.
Η Επιτροπή εκτιμά τις καλές προθέσεις των αξιότιμων βουλευτών όταν, στην προφορική αυτή ερώτηση, αναφέρονται στην εφαρμογή της νέας πολιτικής για την εξέλιξη της σταδιοδρομίας πριν από την επίσημη συμφωνία.
Ωστόσο, πληροφορούμε το Σώμα ότι οι εν λόγω προσπάθειες θα επισύρουν σίγουρα επίσημες καταγγελίες και θα καταλήξουν στο δικαστήριο και, ως εκ τούτου, θα οδηγήσουν σε καθυστερήσεις, ακόμα και σε άσκοπη εχθρότητα.
Συνεπώς, θα συνεχίσουμε να τηρούμε πλήρως τη συμφωνία συνδιαλλαγής που συνάψαμε με τους εκπροσώπους του προσωπικού τον Μάρτιο.
Σε κάθε περίπτωση, όπως δείχνει το χρονοδιάγραμμα του Ιουλίου, οι συζητήσεις με τους εκπροσώπους του προσωπικού της Επιτροπής θα ολοκληρωθούν σύντομα, οπότε η Επιτροπή θα αποφασίσει και θα εφαρμόσει άμεσα πολλές ουσιαστικές αλλαγές στην πολιτική προσωπικού, οι οποίες δεν απαιτούν τροποποίηση του Κανονισμού Υπηρεσιακής Κατάστασης.
Με χαρά αναφέρω ότι ο βασικός στόχος των προτάσεων που υποβάλαμε το Φεβρουάριο, τις οποίες μας υπενθυμίζει και πάλι ο κ. Harbour, δηλαδή ο άμεσος συσχετισμός των προαγωγών και της εξακριβωμένης αξίας, έχει γίνει αποδεκτός στις μέχρι τώρα διαπραγματεύσεις.
Οι λεπτομερείς αλλαγές που έγιναν ως αποτέλεσμα των διαπραγματεύσεων και των διαβουλεύσεων έχουν βελτιώσει την πρόταση, και αυτό το λέγω με ικανοποίηση.
Οι λεπτομέρειες που αφορούν αυτά τα θέματα, καθώς και τα ερωτήματα του κ. Harbour σχετικά με τον καθορισμό σημείων αναφοράς, την αξιολόγηση, τη διαχείριση και τις συντάξεις, είναι διαθέσιμες στην έκθεση προόδου που διανέμω σήμερα στο Σώμα.
Για να εξοικονομήσουμε χρόνο λοιπόν, θα στραφώ στο τελευταίο τμήμα της ερώτησης που υπέβαλαν ο κ. Harbour και η κ. Guy-Quint, το οποίο αφορά τα δημοσιονομικά θέματα.
Καταρχάς, τονίζω την αναφορά στα 600 εκατομμύρια ευρώ ως "μια μεταρρύθμιση του κόστους" και οφείλω να πω ότι το Σώμα κινδυνεύει άθελά του να κάνει λάθος.
Είναι απαραίτητο να τονιστεί με τη μεγαλύτερη δυνατή έμφαση ότι πρέπει να γίνει σαφής διάκριση μεταξύ, αφενός, του κόστους που συνεπάγεται η εκπλήρωση του πολύ προσεκτικά υπολογισμένου αιτήματος της Επιτροπής για 717 νέες θέσεις, περιλαμβανομένων 118 θέσεων στις αντιπροσωπείες, που υποβλήθηκε στην τροποποιητική επιστολή τον προηγούμενο Σεπτέμβριο, και αφετέρου, του κατά πολύ μικρότερου ακαθάριστου κόστους επένδυσης στις μεταρρυθμίσεις.
Οι νέες θέσεις που είναι απαραίτητες προκειμένου η Επιτροπή να είναι σε θέση να εκπληρώσει τις πολιτικές και επιχειρησιακές της υποχρεώσεις μέχρι το 2006, όπως ορίζεται αναλυτικότατα στην τροποποιητική επιστολή και τα συνοδευτικά έγγραφα, θα κοστίσει περίπου 542 εκατομμύρια ευρώ.
Το ακαθάριστο κόστος της μεταρρύθμισης της πολιτικής περί προσωπικού μέχρι το 2006 θα ανέλθει περίπου σε 111,9 εκατομμύρια ευρώ.
Ως εκ τούτου, το μεγαλύτερο μέρος των πρόσθετων δαπανών για τους ανθρώπινους πόρους δεν συνδέεται ουσιαστικά με το σχεδιασμό και την εφαρμογή της στρατηγικής μεταρρύθμισης.
Υπογραμμίζω το γεγονός ότι ούτε το αίτημα για θέσεις εργασίας στην Επιτροπή, ούτε καμία από τις προτάσεις μεταρρύθμισης της Επιτροπής, προβλέπεται να προκαλέσει παραβίαση των περιορισμών που προβλέπονται βάσει του τίτλου 5 των δημοσιονομικών προοπτικών του 1999.
Η Επιτροπή θα τηρήσει τις δεσμεύσεις της να παραμείνει εντός των περιορισμών που παρουσιάσαμε οικειοθελώς το προηγούμενο έτος, τόσο στο Σώμα όσο και στο Συμβούλιο.
Ωστόσο, όπως ανέφερε η κ. Guy-Quint, το Σώμα θα πρέπει να λάβει υπόψη το γεγονός - όπως δείχνει ένας πίνακας τον οποίον επίσης θα διανείμω σήμερα - ότι οι πρόσφατες προτάσεις που έγιναν από τα θεσμικά όργανα πλην της Επιτροπής, θα έχουν ενδεχομένως ως αποτέλεσμα να αυξηθούν σημαντικά οι προβλεπόμενοι συντελεστές αύξησης των δαπανών για το προσωπικό και τη διοίκηση στα πλαίσια του τίτλου 5.
Τα θεσμικά όργανα που προς το παρόν αναμένουν έναν συντελεστή ανάπτυξης άνω του μέσου όρου στις δαπάνες του κεφαλαίου 5, θα θέλουν αναμφίβολα να δώσουν περαιτέρω προσοχή στο εν λόγω θέμα.
Είναι πιθανό ότι μέρος των εκτιμήσεων που κάνουν, αφορά το προβλεπόμενο κόστος που συνδέεται με τη διεύρυνση.
Το θέμα αυτό είναι ενδιαφέρον και πρέπει όλοι να το λάβουμε υπόψη.
Παραμένει το γεγονός ότι, όπως έχουν τα πράγματα αυτήν την στιγμή, ο οποιοσδήποτε κίνδυνος παραβίασης του τίτλου 5 των δημοσιονομικών προοπτικών προέρχεται αποκλειστικά και εξ ολοκλήρου από τις φιλοδοξίες των λοιπών θεσμικών οργάνων πλην της Επιτροπής και δεν έχει απολύτως καμία σχέση με τις μετριοπαθείς και προσωρινές προτάσεις που υποβάλλουμε για επιπλέον επενδύσεις σε σχέση με τη διεύρυνση, θεμελιώδη αποστολή της Επιτροπής Πρόντι, την οποία μας ανέθεσε η συντριπτική πλειοψηφία του Σώματος με την ομόφωνη απόφαση του Ευρωπαϊκού Συμβουλίου.
Αν και οι συζητήσεις με τους εκπροσώπους του προσωπικού δεν έχουν ολοκληρωθεί ακόμα, η Επιτροπή επιθυμεί να τονίσει ότι, όπως θα δείξει η εξέταση όλων των σχετικών στοιχείων - τα σχετικά στοιχεία βρίσκονται στα έγγραφα που διένειμα σήμερα, καθώς και στο έγγραφο που ενέκρινε η Επιτροπή στις 18 Ιουλίου - η αύξηση των ετήσιων δαπανών στα πλαίσια του τίτλου 5 λόγω της μεταρρύθμισης της Επιτροπής θα είναι μέτρια και προσωρινή.
Τα στοιχεία που δημοσιεύθηκαν στο έγγραφο του Ιουλίου σχετικά με τους νέους προσανατολισμούς, δείχνουν ότι η μέγιστη ετήσια αύξηση λόγω της μεταρρύθμισης - εάν τα μέτρα εγκριθούν από όλα τα θεσμικά όργανα - θα είναι κατά 34,3 εκατομμύρια ευρώ υψηλότερη το 2005 έναντι του 2001.
Κατόπιν, μετά το 2005, το κόστος ουσιαστικά θα μειωθεί οδηγώντας σε μόνιμες εξοικονομήσεις της τάξεως των 23,5 εκατομμυρίων ευρώ σε σύγκριση με το 2001.
Λαμβάνοντας υπόψη αυτούς τους παράγοντες και απαντώντας συγκεκριμένα στην ερώτηση που τέθηκε ενώπιον του Σώματος, η Επιτροπή θεωρεί ότι η στρατηγική μεταρρύθμισης δεν απαιτεί αναθεώρηση του ανώτατου ορίου του τίτλου 5 και δεν σκοπεύουμε να υποβάλουμε τέτοιο αίτημα.
Επομένως, δεν θεωρούμε λογικό ή απαραίτητο να κάνουμε μια εσφαλμένη διάκριση μεταξύ επειγουσών και λιγότερο επειγουσών πτυχών της μεταρρύθμισης.
Όσον αφορά το θέμα της διεξαγωγής της μεταρρύθμισης σε μεγαλύτερη χρονική περίοδο, υπενθυμίζω απλώς στο Σώμα ότι, καταρχάς, ένα σημαντικό μέρος του Σώματος υποστηρίζει - κατά την άποψή μου σωστά - τη διατήρηση της έντονης τάσης για αλλαγή, τόσο προς όφελος του προσωπικού μας, όσο και προς όφελος των θεσμικών οργάνων.
Δεύτερον, η ρητή εντολή της Επιτροπής Πρόντι - και όχι κάποιας άλλης Επιτροπής - ήταν να αναλάβει και να φέρει σε πέρας τις μεταρρυθμίσεις στη διάρκεια της πενταετούς θητείας της.
Σκοπεύουμε σίγουρα να το πράξουμε.
Με 111 εκατομμύρια ευρώ, στη διάρκεια 4 ετών, με επενδύσεις που μπορούν να επιφέρουν πραγματική μείωση του κόστους, όπως έχουμε δείξει, καμία από τις επενδύσεις στη μεταρρύθμιση δεν είναι δαπανηρή.
Όλες οι επενδύσεις στη μεταρρύθμιση είναι αναγκαίες.
Σε καμία περίπτωση δεν πρόκειται να επιδιώξουμε ή να δεχθούμε επιταγή εν λευκώ.
Όλα τα επιχειρήματα που έχουμε διατυπώσει, όλα τα στοιχεία που έχουμε παρουσιάσει, όλες οι προτάσεις που έχουμε υποβάλει, είναι όλα προσεκτικά υπολογισμένα.
Δεν έχουμε από κανέναν την απαίτηση να δεχθεί κάτι επί πιστώσει ή με καλή πίστη.
Είναι σαφές ότι οι διαπραγματεύσεις σχετικά με τον εκσυγχρονισμό του συστήματος της επαγγελματικής σταδιοδρομίας έχουν οδηγήσει σε συναίνεση επί των στόχων της αλλαγής του συστήματος, όπως και επί των όρων μεταρρύθμισης του συστήματος.
Ωστόσο, οι εν λόγω διαπραγματεύσεις δεν έχουν ακόμα οδηγήσει σε συμφωνία επί των λεπτομερών πρακτικών μέσων για την εφαρμογή του είδους της μεταρρύθμισης που απαιτείται για τη δημιουργία μιας πιο συνεκτικής δομής της σύγχρονης σταδιοδρομίας.
Ωστόσο, οι προοπτικές να επιτύχουμε αυτήν την συμφωνία είναι πολύ θετικές, το λέγω με ικανοποίηση.
Ως εκ τούτου, τις προηγούμενες εβδομάδες του Αυγούστου, οι εργασίες συνεχίστηκαν προκειμένου να δημιουργηθούν νέα και αναλυτικά μοντέλα και επιλογές, τα οποία θα αποτελέσουν αντικείμενο των συζητήσεων - που θα επαναληφθούν εντός του μήνα - με τους εκπροσώπους τους προσωπικού και με τα λοιπά θεσμικά όργανα.
Είναι ρεαλιστικό να αναμένει κανείς ότι, μέχρι τα τέλη Οκτωβρίου, η Επιτροπή θα είναι σε θέση να έχει μια τελική εικόνα για το σύνολο των μεταρρυθμίσεων της πολιτικής περί ανθρώπινων πόρων, περιλαμβανομένης μιας δομής σταδιοδρομίας που θα είναι πιο γραμμική και θα εξυπηρετεί με τον βέλτιστο τρόπο τα επαγγελματικά συμφέροντα της μόνιμης και ανεξάρτητου ευρωπαϊκού δημόσιου τομέα.
Για την πρακτική υλοποίηση αυτών των προτάσεων, θα είναι απαραίτητη η κατανόηση και υποστήριξη του Κοινοβουλίου, τόσο ως δημοκρατικής συνέλευσης όσο και ως θεσμικού οργάνου-εργοδότη.
Αισιοδοξώ ότι θα μας δοθεί αυτή η υποστήριξη και κατανόηση.
Όπως μας υπενθύμισε ο κ. Harbour, τον προηγούμενο Νοέμβριο η μεγάλη πλειοψηφία του Σώματος υποστήριξε την έκθεσή του, η οποία ήταν ρητά υπέρ της αρχής να γίνουν σημαντικές αλλαγές - όχι στο status quo ή σχετικά με αυτό - προκειμένου να θεσπιστεί ένα πιο γραμμικό σύστημα σταδιοδρομίας για το ευρωπαϊκό δημόσιο, για όλους τους λόγους που είχε την ευγενή καλοσύνη να μας επαναλάβει απόψε.
Ελπίζω ότι τόσο το Σώμα όσο και η διοίκηση που υπηρετεί το Σώμα θα εξακολουθήσουν να έχουν αυτή τη θετική στάση.
Οι αρνητικές στάσεις θα ανατρέψουν τη βούληση αυτού του Σώματος που εκφράστηκε σαφώς με τεράστια πλειοψηφία το Σεπτέμβριο 1999, το Νοέμβριο 2000 και σε πολλές άλλες περιπτώσεις.
Ο λόγος για τον οποίο οι αρνητικές στάσεις θα ανατρέψουν τη βούληση του Σώματος είναι ότι θα παρεμποδίσουν την Επιτροπή, ή δεν θα της επιτρέψουν, να προβεί στις αλλαγές που βρίσκονται στον πυρήνα της εκσυγχρονιστικής μεταρρύθμισης την οποία έχει απαιτήσει ρητά το Συμβούλιο, το Κοινοβούλιο και η ευρωπαϊκή κοινή γνώμη.
Ελπίζω ότι το Σώμα θα εξακολουθήσει να τηρεί με σθένος και επιμονή τη στάση εποικοδομητικής συνεργασίας απέναντι στη μεταρρύθμιση που έχει επιδείξει επανειλημμένα έως σήμερα.
Κύριε Πρόεδρε, πρέπει να μιλήσω για θέματα ελέγχου, όπως είμαι βέβαιος ότι θα κάνει και η κ. Morgan, την οποία καλωσορίζω και συγχαίρω για την πρόσφατη γέννηση του παιδιού της.
Κύριε Kinnock, στα ισπανικά υπάρχει μια φράση που λέει ότι η κόλαση είναι γεμάτη καλές προθέσεις.
Εσείς έχετε ένα πολύ δύσκολο καθήκον και μου δίνεται η εντύπωση ότι για να κάνετε τις προθέσεις πράξεις, θα πρέπει να χτυπήσετε το χέρι σας στο τραπέζι και να αναλάβετε κινδύνους, όπως μας υποσχέθηκε ο Πρόεδρος Prodi όταν ανέλαβε την πενταετή θητεία του.
Υπάρχουν ζητήματα ελέγχου του προϋπολογισμού σχετικά με τα οποία περιμένω να είστε περισσότερο συγκεκριμένος στη γραπτή σας απάντηση.
Θυμάμαι πως πριν από έναν χρόνο μας είχατε πει ότι αναμένονταν ογδόντα υπάλληλοι στην κεντρική υπηρεσία ελέγχου, για να αρχίσουν να εργάζονται πλήρως τον Απρίλιο για την αξιολόγηση του συστήματος διαχείρισης και ελέγχου.
Δεν γνωρίζουμε αν αυτό συμβαίνει ήδη.
Δεν γνωρίζουμε αν έχει ήδη γίνει η προηγούμενη συγκεντρωτική θεώρηση, ώστε να έχει ήδη αποκτηθεί υψηλό επίπεδο πείρας από τους διατάκτες.
Δεν γνωρίζουμε αν λειτουργούν οι προηγούμενοι ειδικοί έλεγχοι, επί της βάσης της ανάλυσης κινδύνου ή επιθυμίας των διατακτών.
Έχουμε μεγάλες αμφιβολίες, κύριε Kinnock, σχετικά με το μέλλον του δημοσιονομικού κανονισμού που θα πρέπει να καταρτιστεί κατεπειγόντως.
Δεν θα είναι αποκλειστικά δική σας ευθύνη, αλλά υπάρχει μεγάλη αβεβαιότητα σχετικά με αυτό.
Ανησυχούμε.
Θα κάνετε επανέκδοση;
Τι συμβαίνει με τη Σύμβαση για την Προστασία των Δημοσιονομικών Συμφερόντων της Κοινότητας;
Τι συμβαίνει με το helpdesk, το γραφείο υποστήριξης που θα δημιουργούσατε, ούτως ώστε να μπορούν να παρέχονται συμβουλευτικές υπηρεσίες από τους υπαλλήλους σχετικά με τα μέτρα της Λευκής Βίβλου;
Και πάρα πολλά άλλα.
Μας δίνεται η εντύπωση πως το έργο είναι τεράστιο, ότι θα πρέπει να καταρτιστεί ένα χρονοδιάγραμμα.
Γνωρίζετε πως έχετε την υποστήριξή μας.
Θέλουμε να αναλάβετε κινδύνους.
Θα σας υποστηρίξουμε αν κάνετε λάθη, όπως υποστηρίξαμε τον κ. Prodi όταν μας το ζήτησε, αλλά ίσως χρειαζόμαστε κάποιον που να χτυπήσει τη γροθιά του στο τραπέζι για να τηρηθούν οι προθεσμίες και να πραγματοποιηθούν οι υποσχέσεις, κύριε Kinnock.
Κύριε Πρόεδρε, όταν ξεκινήσαμε αυτό το εγχείρημα, όλοι μας γνωρίζαμε ότι η μεταρρύθμιση της Επιτροπής δεν θα ήταν ποτέ μια εύκολη, γρήγορη και ομαλή υπόθεση, διότι είχαμε 40 έτη παγιωμένων απόψεων και στην προσπάθεια να τις αλλάξουμε θα είχαμε πάντοτε να ξεπεράσουμε ορισμένα εμπόδια.
Παρά τα εμπόδια αυτά, θα πρέπει να πω, έχοντας ακούσει τον Επίτροπο, ότι οφείλουμε να τον συγχαρούμε για την πρόοδο που έχει σημειώσει μέχρι τώρα, όπως επίσης πρέπει να συγχαρούμε τη συνδικαλιστική ένωση του προσωπικού που συμμετείχε στις διαπραγματεύσεις και άνοιξε το δρόμο σε ορισμένους τομείς μεταρρύθμισης.
Είναι σημαντικό το ότι συζητείται εδώ αυτό το ζήτημα, διότι θα ήθελα να αναφερθώ σε δυο-τρία σημεία τα οποία έθιξαν ορισμένοι από τους συναδέλφους μου.
Ο κ. Harbour - ορθά - έθεσε το ζήτημα της επιλογής του σωστού χρόνου.
Η επιλογή της σωστής χρονικής στιγμής είναι σημαντική διότι, εάν δεν επιλεγεί η σωστή χρονική στιγμή, αυτό επηρεάζει το ηθικό του προσωπικού και όταν το ηθικό του προσωπικού αρχίσει να υποχωρεί, αυτό έχει επιπτώσεις στη βελτίωση της σταδιοδρομίας, στις προαγωγές κτλ, και όταν αρχίσει αυτό - δεν υπάρχει πρόοδος.
Όλα αυτά τα στοιχεία πηγαίνουν μαζί.
Χάρηκα όταν ο κ. Harbour ανέφερε το θέμα της γραμμικής δομής της σταδιοδρομίας.
Είναι μείζον ζήτημα και πρέπει να το αντιμετωπίσουμε, όπως γνωρίζει καλά ο Επίτροπος.
Θα προσθέσω ότι συμφωνώ με τη δημόσια καταγγελία δυσλειτουργιών.
Ωστόσο, στη δυτική Σκωτία ο αγγλικός όρος για την καταγγελία δυσλειτουργιών (whistle-blowing) παραπέμπει στα φλάουτα και αυτό δεν αρέσει και τόσο στη δική μου περιφέρεια.
Διαφωνώ ελαφρώς με τη συνάδελφό μου κ. Guy-Quint.
Όσον αφορά τη διαβούλευση: έχει ζητηθεί η γνώμη μας σε κάθε δυνατή ευκαιρία.
Υποστήριξε για μια ακόμα φορά την ανάγκη μιας πιο παρατεταμένης περιόδου μεταρρύθμισης, αλλά όπως είπαμε, εάν το καθυστερούμε όλο και περισσότερο, θα επηρεαστεί το ηθικό του προσωπικού και αυτό θα έχει επιπτώσεις στην απόδοσή του.
Η μεταρρύθμιση πρέπει να πραγματοποιηθεί όσο το δυνατό συντομότερα.
Σχετικά με το όλο θέμα της συνταξιοδότησης: ήμουν υπεύθυνος για την εξέταση του πακέτου των συντάξεων από το Κοινοβούλιο και είναι ένα καταπληκτικό πακέτο.
Μακάρι να μου πρόσφεραν το ίδιο.
Θα ήθελα να πω στον Επίτροπο ότι ακούσαμε πολύ ξεκάθαρα τα σχετικά με την αλλαγή του ανώτατου ορίου του τίτλου 5.
Αντιλαμβανόμαστε ότι δεν είναι στα πλαίσια των αρμοδιοτήτων της Επιτροπής και ότι ίσως ήρθε ο καιρός να στραφούν ορισμένοι από εμάς σε κάποια από τα υπόλοιπα θεσμικά όργανα για να δούμε πώς αντιμετωπίζουν την κατάσταση.
Εν κατακλείδι, έχουμε σημειώσει σημαντική πρόοδο.
Είναι σημαντικό να παρακολουθούμε την πρόοδο.
Με χαρά άκουσα αυτά που είπε ο Επίτροπος, διότι μόνο κατ' αυτόν τον τρόπο και παρακολουθώντας τις εξελίξεις μπορούμε να έχουμε αποτέλεσμα.
Εάν πράγματι παρουσιαστούν εμπόδια, μπορούμε τότε να αρχίσουμε να προσπαθούμε να τα αντιμετωπίσουμε, τόσο εδώ όσο και στα άλλα θεσμικά όργανα.
Κύριε Πρόεδρε, η Ομάδα των Φιλελευθέρων θα ήθελε και αυτή να εκφράσει ότι στηρίζουμε ένθερμα τις πρωτοβουλίες που έχετε δρομολογήσει, κύριε Kinnock, στον τομέα του προσωπικού.
Δεν είναι εύκολη δουλειά αυτό που επιχειρείτε τώρα και για τον λόγο αυτό είναι σημαντικό το Κοινοβούλιο να σας παράσχει την πλήρη υποστήριξή του.
Αποτελεί γενικό χαρακτηριστικό της κοινωνίας μας σήμερα ότι αναγκαζόμαστε να συλλογιστούμε εκ νέου σχετικά με την οργάνωση της εργασίας στις επιχειρήσεις ώστε να διασφαλίσουμε την ανταγωνιστικότητα και να εκμεταλλευτούμε τις δυνατότητες που παρέχονται από τη σύγχρονη τεχνολογία, και σχετικά με τη δημόσια διοίκηση, ώστε να μπορούμε να παρέχουμε στους εκλογείς σωστές υπηρεσίες σε ανταπόδοση των φόρων τους.
Είναι δε ακριβώς οι εκλογείς αυτοί που δυσκολεύονται πάρα πολύ να καταλάβουν γιατί τα θεσμικά όργανα της ΕΕ διατηρούν μια τόσο άκαμπτη και παλιομοδίτικη πολιτική για το προσωπικό, όπου οι προαγωγές γίνονται βάσει πολύ τυπικών κριτηρίων αντί βάσει των επιδόσεων.
Ο λαός δεν καταλαβαίνει καθόλου γιατί οι εργαζόμενοι της ΕΕ δεν εργάζονται βάσει των απαιτήσεων της νέας πραγματικότητας, της ευελιξίας και της ισότητας, όπως ισχύει στην υπόλοιπη κοινωνία.
Σε σχέση με αυτό θα ήθελα εκ μέρους της Ομάδας Φιλελευθέρων να στηρίξω το σχέδιο της Επιτροπής για τις γραμμικές δομές σταδιοδρομίας, οι οποίες αναφέρθηκαν πολλές φορές απόψε, σύμφωνα με τις οποίες οι προαγωγές γίνονται βάσει ικανοτήτων και επιδόσεων.
Θα ήθελα επίσης να εκφράσω την απογοήτευσή μου που η πρόεδρος του Κοινοβουλίου σε μια επιστολή προς τον Πρόεδρο της Επιτροπής κ. Prodi εξέφρασε την αντίθεσή της απέναντι στις ίδιες τις θέσεις του Κοινοβουλίου επ' αυτού του σημείου, όπως είχαν διατυπωθεί στην έκθεση Harbour.
Ελπίζω μάλιστα να μη δημιούργησε σοβαρές δυσκολίες στην Επιτροπή στις διαπραγματεύσεις.
Είναι ζωτικής σημασίας οι μεταρρυθμίσεις της Επιτροπής να εμπεριέχουν μια πολιτική για το προσωπικό που θα ανταμείβει τη δέσμευση, την εργατικότητα και τις ικανότητες προσαρμογής, πράγμα που πρέπει να υποστηρίξουμε.
Υπό αυτό το πρίσμα, προσμένω το σχέδιο συνδιαλλαγής της Επιτροπής για τη δομή των σταδιοδρομιών και θέλω εξάλλου να προσυπογράψω την επισήμανση του Επιτρόπου για τα όσα δημιουργούν προβλήματα στην κατηγορία 5.
Πιστεύω ότι η συγκεκριμένη επισήμανση είναι εξαιρετικά εύστοχη.
Κύριε Πρόεδρε, μέχρι στιγμής δεν έχω λάβει την έκθεση, ούτε στα ιταλικά ούτε στα αγγλικά.
Μπορεί να βρίσκεται στο γραφείο μου.
Ωστόσο, εάν κατάλαβα σωστά τον κ. Kinnock, κατά την άποψή του ο μόνος τρόπος να σεβαστούμε το ανώτατο όριο των δημοσιονομικών προοπτικών είναι να καταργήσουμε τις άλλες δέκα γλώσσες και να διατηρήσουμε μόνο τη γλώσσα που μιλώ τώρα.
Το πρόβλημά μου δεν είναι τα αγγλικά.
Το πρόβλημά μου είναι ότι δεν θέλω να μιλώ μόνο αγγλικά με έναν γενικό διευθυντή της Επιτροπής που έχει μητρική γλώσσα τα αγγλικά, για παράδειγμα, και δεν θέλω ένας πολιτισμός να έχει υπερβολική επιρροή.
Κύριε Αντιπρόεδρε, πριν από δύο χρόνια, τον Σεπτέμβριο του 1999, το Κοινοβούλιο ανέθεσε στην Επιτροπή Prodi/Kinnock μία πολύ συγκεκριμένη εντολή: τη μεταρρύθμιση.
Έχουν περάσει δύο χρόνια από τότε, κύριε Αντιπρόεδρε, και, από ό,τι γνωρίζω, η μοναδική μεταρρύθμιση που εφαρμόσατε ήταν να αφαιρέσετε το χρυσό μετάλλιο από τους υπαλλήλους μετά από εικοσαετή υπηρεσία, πράγμα που ειλικρινά μου φαίνεται λίγο.
Στην Ιταλία, επί είκοσι χρόνια υπήρχε Υπουργείο Μεταρρύθμισης της Δημόσιας Διοίκησης· έπειτα αφαίρεσαν τη λέξη "μεταρρύθμιση" , διότι καταντούσε κάπως γελοίο να μεταρρυθμίζεται επί είκοσι χρόνια και έγινε Υπουργείο Δημόσιας Διοίκησης tout court.
Μου φαίνεται ότι αυτή η μεταρρύθμιση - δεν είναι τυχαίο που ο συνάδελφος Pomιs Ruiz έκανε λόγο για οικονομικό κανονισμό - είναι, θα έλεγε κανείς, μία χίμαιρα: πάνε δύο χρόνια που συζητούμε για αυτήν, αλλά νομίζω ότι όλες οι προτάσεις δημιουργούν δυσκολίες και μία ολόκληρη σειρά προβλημάτων.
Αναρωτιέμαι, λοιπόν, πότε θα ολοκληρωθεί αυτή η μεταρρύθμιση, πότε θα λάβει τέλος αυτή η δυσαρέσκεια.
Πιστεύω ότι δεν αγνοείτε το γεγονός ότι οι υπάλληλοι των ευρωπαϊκών οργάνων δεν είναι πάρα πολύ ικανοποιημένοι από τον τρόπο με τον οποίον εξελίσσονται τα πράγματα.
Εγώ δεν θέλω να τους υπερασπισθώ ως συντεχνία, λέω όμως ότι πρόκειται για ένα σοβαρό φαινόμενο, διότι αυτή η Επιτροπή είχε αναλάβει το καθήκον να δώσει νέα πνοή στην ευρωπαϊκή δημόσια διοίκηση.
Εμένα μου φαίνεται, αντίθετα, ότι η μεταρρύθμιση αντί να της δίνει νέα πνοή, την θάβει.
Κύριε Πρόεδρε, όλοι γνωρίζουμε πόσο δύσκολο είναι να μεταρρυθμιστεί μία διοίκηση: πρόκειται, ουσιαστικά, για αντικατάσταση της ισορροπίας που βασίζεται στην αδράνεια και τη ρουτίνα ετών και πρακτικών με κάπoια άλλη, εν δυνάμει εξαιρετική επί της αρχής της αλλά άγνωστης και πάντα πειραματικής όσον αφορά την υλοποίησή της.
Είναι φυσικά μία θαρραλέα πρόκληση, και εμείς χαιρετίζουμε αυτή την πρόκληση.
Γι' αυτό και υποστηρίζουμε, καταρχήν - χωρίς να δίνουμε εν λευκώ επιταγή - την πρωτοβουλία για τη μεταρρύθμιση της Επιτροπής.
Αλλά η πρόταση έρχεται να υπενθυμίσει ότι η μεταρρύθμιση αυτή δεν είναι απλώς διοικητική αλλά επίσης μεταρρύθμιση πολιτικής σημασίας, όπου εκτός από τις παραδοσιακές ισορροπίες είναι απαραίτητο να διασφαλίσουμε την ευρωπαϊκή παραδοσιακή θεσμική ισορροπία, όπου τίθεται ένα ζήτημα εξουσίας το οποίο δεν μπορεί να αντιμετωπισθεί σαν να επρόκειτο για μία ουδέτερη μεταρρύθμιση.
Βασικά τι μας απασχολεί;
Ασφαλώς το ζήτημα είναι να ξέρουμε εάν οδεύουμε προς την ενίσχυση της ανεξαρτησίας και αυτονομίας της ευρωπαϊκής δημόσιας διοίκησης (εγγύηση για την ευθυκρισία αυτού που πρέπει να αποφασίσει) ή εάν η διακριτική ευχέρεια στην εξέλιξη της σταδιοδρομίας ιδιωτικοποιεί την ιεραρχική σχέση, κάνοντας τον ευρωπαίο υπάλληλο να μοιάζει με υπάλληλο μίας πολυεθνικής.
Εκτός από αυτό, σε ποια αντικειμενικά κριτήρια στηρίζονται οι αρμοδιότητες που θα επιβραβεύονται;
Με ποιον τρόπο θα εμποδίσουμε να εξαφανίζονται οι αρετές μέσα στις εύνοιες, στην υποταγή στους προϊσταμένους, δημιουργώντας μία δομή ανώτερων υπαλλήλων όπου κάποιοι μπορούν να προαχθούν γρήγορα και άλλοι θα προάγονται αργά;
Και πώς θα εμποδίσουμε η πόλωση αυτή να έχει ως υπόβαθρο εκτιμήσεις εθνικού χαρακτήρα, υπεράσπισης του εθνικού συμφέροντος, εν αντιθέσει με την ουσία της λειτουργίας της Επιτροπής, η οποία διασφαλίζει την υπεράσπιση των ευρωπαϊκών συμφερόντων;
Αυτοί είναι οι πολιτικοί κίνδυνοι αυτής της μεταρρύθμισης, οι ανησυχίες μας, οι φόβοι μας.
Σε σας εναπόκειται, Επίτροπε κύριε Kinnock, και στη πνευματική ακεραιότητα και εντιμότητά σας, να αποδείξετε ότι οι κίνδυνοι αυτοί, οι ανησυχίες αυτές, οι φόβοι αυτοί δεν έχουν λόγο ύπαρξης.
Αλλά το βάρος της απόδειξης ανήκει στην Επιτροπή και ειδικότερα στον Επίτροπο κ. Kinnock.
.
(ΕΝ) Κύριε Πρόεδρε, γνωρίζω ότι νωρίτερα καταχράστηκα την υπομονή του Σώματος προσπαθώντας να δώσω μια πλήρη απάντηση.
Θα προσπαθήσω τώρα να απαντήσω όσο το δυνατόν συντομότερα στα πολύ καλά επιχειρήματα που ανέφεραν οι αξιότιμοι βουλευτές στη διάρκεια της συζήτησης.
Εάν προσπαθήσω να θίξω ταχύτατα τα πιο σημαντικά σημεία και απλώς να δώσω τις πλέον σύντομες απαντήσεις, ίσως αυτό βοηθήσει το Σώμα, ιδίως δεδομένου του γεγονότος ότι στην αλληλογραφία τους σήμερα και μάλλον ήδη στα γραφεία τους υπάρχει μια πολύ συνεκτική και μακροσκελής απάντηση σε κάθε πτυχή της προφορικής ερώτησης που υπέβαλαν ο κ. Harbour και η κ. Guy-Quint και, δεύτερον, ένας πληρέστατος πίνακας 23 σελίδων, ο οποίος ανατρέχει σε καθεμία από τις 98 προτάσεις μεταρρυθμιστικής δράσης και παρέχει μια αναλυτική αναφορά της μέχρι σήμερα κατάστασης για καθεμία από αυτές, είτε αυτές οι προτάσεις έχουν ολοκληρωθεί και εφαρμοστεί, όπως συμβαίνει για αρκετές από αυτές, είτε βρίσκονται αυτή τη στιγμή στο επίπεδο των διαβουλεύσεων, είτε έχουν υποβληθεί στο Σώμα, στο Συμβούλιο ή και στα δύο, για τη νομοθετική τροποποίηση που απαιτείται προκειμένου να τεθούν σε ισχύ.
Όλοι οι αξιότιμοι βουλευτές, μεταξύ αυτών ο κ. Pomιs Ruiz και ο κ. Dell'Alba και άλλοι που έχουν τέτοιου είδους ερωτήσεις, μπορούν απλά, ανατρέχοντας στον εν λόγω πίνακα, να λάβουν τις πλέον ενημερωμένες πληροφορίες που έχει κανείς στην Ευρωπαϊκή Ένωση, συμπεριλαμβανομένης και της ίδιας της Επιτροπής.
Προς απάντηση στις ερωτήσεις του κ. Harbour σχετικά με την καταγγελία δυσλειτουργιών και τον κώδικα καλής διοικητικής συμπεριφοράς, είναι προφανές ότι χρειαζόμαστε αλλαγές στον κανονισμό υπηρεσιακής κατάστασης προκειμένου να εξασφαλίσουμε τις απαραίτητες προόδους στην ισχύουσα νομοθεσία, όσον αφορά το καθήκον της αναφοράς πιθανών ατασθαλιών που έχουν επιπτώσεις στη χρηματοοικονομική ευημερία των Ευρωπαϊκών Κοινοτήτων.
Η πρόταση έχει διατυπωθεί με αναλυτικό τρόπο.
Επιδιώκουμε τώρα τη συνεργασία του Συμβουλίου και του Κοινοβουλίου όσον αφορά την εξέταση του εκσυγχρονισμού του κανονισμού υπηρεσιακής κατάστασης που θα λάβει χώρα το προσεχές έτος.
Αισιοδοξώ ότι η συνεργασία αυτή θα είναι άμεση.
Το αποτέλεσμα θα είναι ότι ο ευρωπαϊκός δημόσιος τομέας θα διαθέτει την καλύτερη και πλέον ασφαλή ρήτρα περιφρούρησης των συμφερόντων του προσωπικού, των θεσμικών οργάνων και της ευρωπαϊκής κοινής γνώμης από οποιαδήποτε άλλη δημόσια διοίκηση οπουδήποτε αλλού στην Ευρωπαϊκή Ένωση.
Όσον αφορά τον κώδικα διοικητικής συμπεριφοράς, οι αρχές του εν λόγω κώδικα ορίζονται ήδη στον κανονισμό υπηρεσιακής κατάστασης.
Στην καθημερινή πρακτική, εφόσον έχουμε εφαρμόσει τον κώδικα, η απάντηση στη σημερινή προφορική ερώτηση σχετικά με το κατά πόσο ο κώδικας διοικητικής συμπεριφοράς εντάσσεται στην πράξη στις δραστηριότητες της Επιτροπής, είναι ναι.
Όσον αφορά το θέμα της δομής της σταδιοδρομίας, φαίνεται ότι ο κόσμος είτε δεν έχει ενημερωθεί σωστά είτε έχει παραπλανηθεί.
Διαβεβαιώνω το Σώμα ότι γενικά η πρόθεση της μεταρρύθμισης, και ειδικά η πρόθεση των προτάσεων που έχουμε διατυπώσει σχετικά με τη δομή της σταδιοδρομίας, δεν είναι να προσπαθήσουμε να μιμηθούμε ένα είδος ιδιωτικής πολυεθνικής στο δημόσιο τομέα.
Πρόθεσή μας είναι να αποδείξουμε, να αξιολογήσουμε, να αναγνωρίσουμε την αξία και να ανταμείψουμε την εξέλιξη της σταδιοδρομίας ενός ατόμου βάσει των βέλτιστων αρχών των υπεύθυνων, αποτελεσματικών, ανεξάρτητων, επαγγελματικών δημόσιων υπηρεσιών σε επίπεδο Ευρωπαϊκής Ένωσης.
Τίποτα λιγότερο, τίποτα περισσότερο.
Εάν κάποιος προσπαθεί να δώσει την εντύπωση ότι με την πρόταση που υποβάλλουμε προσπαθούμε να φέρουμε τον ένα υπάλληλο αντιμέτωπο με τον άλλο, να καταστρέψουμε την πίστη που έχουν δείξει οι υπάλληλοι όλα αυτά τα χρόνια, να παραγνωρίσουμε τα μεμονωμένα προτερήματα των ατόμων, πλανάται πλάνη οικτρά.
Είμαι έτοιμος να υπεισέλθω στις πλέον αναλυτικές λεπτομέρειες προκειμένου να διασφαλισθεί ότι δεν θα επαναληφθεί η παρανόηση που έχει οδηγήσει σε διάφορες ανακοινώσεις από τις οποίες προκύπτει ότι ο στόχος και οι λεπτομέρειες των μέχρι τώρα προτάσεων δεν έχουν γίνει ουδόλως αντιληπτά.
Με μεγάλη χαρά λέγω ότι στην Επιτροπή οι συνδικαλιστικές ενώσεις, ή οι περισσότερες ενώσεις που εκπροσωπούν τα μέλη του προσωπικού της Επιτροπής, έχουν μελετήσει αυτά τα θέματα σε κάθε τους λεπτομέρεια και έχουν ήδη αναπτύξει στάσεις και ιδέες που μπορούν να επιφέρουν σημαντική βελτίωση στις αρχικές προτάσεις και επιλογές που υποβάλαμε.
Με βάση τον εν λόγω εποικοδομητικό διάλογο και τις διαπραγματεύσεις, οι οποίες διήρκησαν τους 5 τελευταίους μήνες, παρουσιάζουμε τώρα ανανεωμένες και εκ νέου μελετημένες επιλογές που ελπίζω ότι θα γίνουν δεκτές όχι μόνο από το προσωπικό της Επιτροπής, αλλά και από τα άλλα θεσμικά όργανα.
Δεν υπάρχει κανένας φόβος.
Το προσωπικό, τα θεσμικά όργανα και το δημόσιο συμφέρον δεν έχουν τίποτε να χάσουν, αντιθέτως έχουν πολλά να κερδίσουν από τον εκσυγχρονισμό της παλαιάς δομής της σταδιοδρομίας στα θεσμικά όργανα της Ευρωπαϊκής Ένωσης η οποία έχει ηλικία άνω των 40 ετών.
Όλα τα άλλα στην Ευρωπαϊκή Ένωση έχουν αλλάξει και είναι καιρός η δομή της σταδιοδρομίας και η αναγνώριση της δέσμευσης και της ικανότητας να ακολουθήσουν αυτήν την αλλαγή.
Θα ήθελα να πω στον κ. Pomιs Ruiz ότι οι απαντήσεις στα ερωτήματα που υπέβαλε, για παράδειγμα σχετικά με τον έλεγχο, είναι διαθέσιμες σε μια σειρά εγγράφων που έχουν διαβιβαστεί στο Κοινοβούλιο.
Για μια γρήγορη και εύκολη ανεύρεσή τους, όμως, εφιστώ την προσοχή του στη δέσμη των πινάκων που θα βρει στο γραφείο του σήμερα ή αύριο το αργότερο - υποθέτω ότι σήμερα είναι εκεί - οι οποίοι θα του δώσουν πλήρεις και ενημερωμένες λεπτομέρειες για καθεμία από τις πτυχές που σχετίζονται με τη θέσπιση, την ανάπτυξη και τη λειτουργία της υπηρεσίας εσωτερικού ελέγχου, για παράδειγμα.
Ο κ. Miller αναφέρεται στην επιλογή της σωστής χρονικής στιγμής.
Πρόκειται για ένα πολύ εύστοχο σημείο.
Η δέσμευσή μας για διατήρηση της έντονης τάσης για μεταρρύθμιση δεν έχει καμία σχέση με τυχόν επιθυμία μας να πιέσουμε χρονικά την Επιτροπή, το προσωπικό της, το Κοινοβούλιο, το Συμβούλιο ή οποιονδήποτε άλλον.
Το επιχείρημά μας είναι ότι, εφόσον διαχειριζόμαστε πολύ ουσιαστικές αλλαγές που αφορούν τα θεσμικά μας όργανα και τα άτομα που εργάζονται γι' αυτά, δεν είναι προς όφελος κανενός να καθυστερούμε, να αποφεύγουμε ή να παρατείνουμε άσκοπα τις συζητήσεις.
Οι συζητήσεις πρέπει να είναι ενδελεχείς και οι διαπραγματεύσεις καθαρές και ενημερωμένες.
Όταν όμως η προοπτική της αλλαγής επικρέμαται πάνω από τα κεφάλια των ατόμων, μπορεί να προκαλέσει την αποσταθεροποίηση, την αποθάρρυνση και την απογοήτευση, γεγονός που δεν είναι προς όφελος κανενός.
Γι' αυτόν το λόγο, δεν βιαζόμαστε.
Αυτές οι αλλαγές εξετάζονται με το σωστό και δημοκρατικό τρόπο στα πλαίσια μιας διαδικασίας διαβουλεύσεων και διαπραγματεύσεων.
Έχουμε τηρήσει όλες τις σχετικές δεσμεύσεις και θα συνεχίσουμε να το πράττουμε.
Όσον αφορά το πακέτο της πρόωρης συνταξιοδότησης το οποίο ανέφερε ο κ. Miller, το πακέτο που έχουμε τώρα έχει διατηρήσει την ελκυστικότητά του για το προσωπικό και την ουδετερότητά του ως προς το κόστος.
Έχουμε τηρήσει τις υποσχέσεις μας.
Αυτό που χρειαζόμαστε τώρα είναι να δράσει γρήγορα και αποτελεσματικά το Συμβούλιο, διότι η αυξημένη αποτελεσματικότητα και ουδετερότητα του κόστους και τα οφέλη για τη λειτουργία της Ευρωπαϊκής Ένωσης που μπορούν να προκύψουν από την πρόταση που υπέβαλε η Επιτροπή το προηγούμενο έτος, θα μπορούσαν να μειωθούν δραστικά ή και να χαθούν εντελώς εάν υπεκφύγει οποιοδήποτε μέρος του Συμβουλίου.
Αυτό δεν συμφέρει κανένα.
Σημειώνω την άποψη της κ. Jensen: αυτό που προτείνουμε είναι ο συσχετισμός της προσπάθειας με την αναγνώριση της αξιολόγησης και την ανταμοιβή.
Νομίζω ότι έχω καλύψει το σημείο του κ. Marinho που αφορά τη φύση των προσπαθειών μας, οι οποίες είναι συνεπείς με τις αρχές του δημόσιου τομέα, αλλά έρχομαι τώρα στο σημείο του κ. Dell'Alba σχετικά με τη γλώσσα.
Είναι ένας βουλευτής του Σώματος για τον οποίο τρέφω ιδιαίτερο σεβασμό παρά τις πολιτικές μας διαφορές.
Το επιχείρημά του περί γλωσσικής ηγεμονίας ήταν φθηνό και, δυστυχώς, μειώνει το σεβασμό μου για το πρόσωπό του.
Αυτό που λέγει δεν βρίσκει κανένα απολύτως έρεισμα σε τίποτα από όσα έχουν πει ή κάνει οι ομόλογοί μου Επίτροποι ή εγώ.
Ίσως να μην το εννοούσε σοβαρά, αλλά νομίζω ότι στην Ευρωπαϊκή Ένωση του 2001 δεν θα πρέπει ούτε να αστειευόμαστε με τέτοια θέματα.
Ειπώθηκε ότι η μόνη μεταρρύθμιση που έχει γίνει μέσα στη διετία που ασκούμε καθήκοντα ως Επιτροπή, είναι η κατάργηση του μεταλλίου για τα 20 έτη υπηρεσίας.
Όταν όμως ανατρέχω σ' αυτά τα δύο έτη, διαπιστώνω ότι τηρήσαμε τις υποσχέσεις μας να θεσπίσουμε, για εντελώς πρώτη φορά, μια ανεξάρτητη, επαγγελματική και στελεχωμένη υπηρεσία εσωτερικού ελέγχου, μια κεντρική δημοσιονομική υπηρεσία, δυνατότητες ελέγχου σε όλες τις γενικές διευθύνσεις, μια επιτροπή προόδου του ελέγχου η οποία δεν συγκρίνεται με κανέναν ανάλογο μηχανισμό στον ιδιωτικό ή τον δημόσιο τομέα οπουδήποτε αλλού στην Ευρωπαϊκή Ένωση.
Έχουμε συντάξει έναν νέο δημοσιονομικό κανονισμό που υποβλήθηκε έγκαιρα, τόσο σε αυτό το Σώμα όσο και στο Συμβούλιο, και περιμένουμε να τεθεί σε ισχύ.
Έχουμε αναπτύξει ένα σύστημα στρατηγικού σχεδιασμού και προγραμματισμού το οποίο, μέσω της κατάρτισης του προϋπολογισμού και της διαχείρισης βάσει των δραστηριοτήτων, μπορεί να εφαρμοστεί έγκαιρα στην Ευρωπαϊκή Επιτροπή με την προϋπόθεση ότι θα έχουμε την απαραίτητη υποστήριξη από αλλού.
Έγκαιρα, σύμφωνα με τις υποσχέσεις που είχαμε δώσει την 1η Μαρτίου 2000, εκπονήσαμε την πλέον περίπλοκη και εκτεταμένη δέσμη προτεινόμενων μεταρρυθμίσεων για τη διοίκηση και τη συμπεριφορά του προσωπικού στην Ευρωπαϊκή Επιτροπή και στον ευρωπαϊκό δημόσιο τομέα, που είναι συγκρίσιμη με το έργο που έχουν εκτελέσει οι διοικήσεις των κρατών μελών σε πέντε και δέκα χρόνια.
Αποτελεί προσβολή για τα άτομα που εργάζονται στην Επιτροπή και για την τεράστια αφοσίωση που έχουν επιδείξει, εργαζόμενοι 75 ώρες την εβδομάδα ή περισσότερο, τον ένα μήνα μετά τον άλλο, να υποστηρίζεται ότι αυτή η Επιτροπή δεν έχει κάνει τίποτα αυτά τα δύο χρόνια.
Δεν θα ανεχτώ τέτοιου είδους επίθεση ενάντια στους υπαλλήλους της Επιτροπής και στον τρόπο με τον οποίο έχουν δείξει την αφοσίωσή τους στο δημόσιο συμφέρον επιδιώκοντας να εκπληρώσουν την εντολή που ανάθεσε στην Επιτροπή αυτό το εκλεγμένο Σώμα.
Δεν έχουμε ολοκληρώσει τη μεταρρύθμιση.
Θα χρειαστεί ορισμένος χρόνος μέχρι να εφαρμόσουμε ακόμα και τους μηχανισμούς της μεταρρύθμισης, πόσο μάλλον μέχρι να διασφαλίσουμε τις αλλαγές στις στάσεις, στις συμβάσεις, στη συμπεριφορά και στη λεγόμενη "νοοτροπία" που θα προκύψει.
Μια ομάδα ατόμων αξίζει πραγματικά αναγνώρισης.
Είναι οι δημόσιοι υπάλληλοι της Ευρωπαϊκής Ένωσης, τόσο αυτοί που έχουν συμβάλει στο σχεδιασμό και στην ανάπτυξη του προγράμματος μεταρρύθμισης, όσο και αυτοί που, σε καιρό αναταραχής, έχουν επιδείξει υπομονή, κατανόηση και αφοσίωση εξετάζοντας τις ιδέες που ακούγονται, μελετώντας τις προτάσεις που διατυπώνονται, προτείνοντας βελτιώσεις και δείχνοντας την καλή θέληση που καταδεικνύει ένα υψηλό πρότυπο επαγγελματικής αφοσίωσης στην υπόθεση της Ευρώπης.
Θα συνεχίσουμε σ' αυτό το δρόμο, ελπίζοντας να έχουμε τη συνεργασία και την εποικοδομητική υποστήριξη των μελών αυτού του Σώματος και του Συμβουλίου.
Εάν όμως τελικά δεν καταφέρουμε να πραγματοποιήσουμε όλες τις απαιτούμενες αλλαγές στο χρόνο που έχουμε στη διάθεσή μας, ένα πράγμα που θέλω να εξασφαλίσω είναι ο κάθε φορολογούμενος πολίτης και ο κάθε ψηφοφόρος στην Ευρωπαϊκή Ένωση να καταλάβει ότι η αποτυχία της εκπλήρωσης των στόχων και των προθεσμιών δεν είναι σε καμία περίπτωση ευθύνη της Ευρωπαϊκής Επιτροπής ή των ατόμων που εργάζονται γι' αυτήν.
Η ευθύνη για την μη εκπλήρωση της εντολής έγκειται αλλού - ίσως στο εσωτερικό των ίδιων των θεσμικών οργάνων που μας ανάθεσαν την εντολή το Σεπτέμβριο 1999.
Προτιμώ πολύ περισσότερο να μπορέσω να δείξω στους πολίτες των κρατών μελών ότι το Κοινοβούλιο, το Συμβούλιο και η Επιτροπή άκουσαν και έλαβαν σοβαρά υπόψη τα αιτήματα για αλλαγή και εκσυγχρονισμό και ότι εργάστηκαν από κοινού για να επιτύχουν τις απαιτούμενες αλλαγές, προκειμένου οι πολίτες της Ευρώπης να έχουν την υψηλής ποιότητας, αποτελεσματική, διαφανή και επαγγελματική διοίκηση υψηλής ποιότητας που τους αξίζει.
Η Επιτροπή και το προσωπικό της έχουν αφοσιωθεί σ' αυτό το στόχο.
Ελπίζω το Σώμα να συνεχίσει να δείχνει την ίδια αφοσίωση.
Κύριε Πρόεδρε, ζητώ τον λόγο επί προσωπικού ζητήματος, μόνο σχετικά με το ζήτημα της γλώσσας, διότι κατά τα άλλα πρόκειται για πολιτικό θέμα.
Διαβάζοντας τη La Stampa της 15ης Αυγούστου έμαθα ότι οι κκ.
Vιdrine και Fischer είχαν παραπονεθεί.
Εγώ ήθελα να κάνω ένα understatement και, όπως τόνισε ο Επίτροπος, είναι δύσκολο να το κάνω σε άλλη γλώσσα από τη δική μου.
Δεν τα κατάφερα, ζητώ συγνώμη για αυτό, ήταν προφανώς ένα joke, όπως είπε ο Επίτροπος.
Κατά τα άλλα, πρόκειται για μία διαφορετική αξιολόγηση και σέβομαι αυτά που είπε ο Επίτροπος.
Η παρατήρησή μου αφορούσε μόνο το πρώτο μέρος.
Ευχαριστώ πολύ, κύριε Dell'Alba.
Η συζήτηση έληξε.
(Η συνεδρίαση λήγει στις 21.52)