# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Πέμπτη 4 Μαΐου 2000.
Αγαπητοί συνάδελφοι, όπως γνωρίζετε, το Σάββατο, η μοίρα των κατοίκων του Enschede, στις Κάτω Χώρες, σημαδεύτηκε από τη φρίκη.
Ο απολογισμός από την έκρηξη μιας αποθήκης πυροτεχνημάτων είναι ήδη μέχρι αυτή τη στιγμή τουλάχιστον δεκαέξι νεκροί, πάνω από εξακόσιοι τραυματίες, έξι εκ των οποίων βρίσκονται σε κρίσιμη κατάσταση, ενώ πολλά άτομα αγνοούνται ακόμα.
Τετρακόσια σπίτια περίπου καταστράφηκαν από την έκρηξη και πάνω από χίλια υπέστησαν ζημίες.
Πρόκειται για μία από τις πιο φρικτές καταστροφές στην ιστορία των Κάτω Χωρών μετά τον δεύτερο παγκόσμιο πόλεμο.
Εξέφρασα στις ολλανδικές αρχές, τόσο εξ ονόματος εμού προσωπικά όσο και εξ ονόματος του Ευρωπαϊκού Κοινοβουλίου, τα θερμά μας συλλυπητήρια.
Αυτήν την ώρα του πένθους, η σκέψη μας, μέσα από την καρδιά μας, είναι στα θύματα, στις οικογένειές τους αλλά και στα σωστικά συνεργεία που καταβάλλουν κάθε δυνατή προσπάθεια.
Σας καλώ, αγαπητοί συνάδελφοι, να τηρήσουμε ενός λεπτού σιγή.
(Το Σώμα, όρθιο, τηρεί ενός λεπτού σιγή)
Κυρία Πρόεδρε, εξ ονόματος των 31 βουλευτών αυτού του Ευρωπαϊκού Κοινοβουλίου, οι οποίοι εκλέγονται στις Κάτω Χώρες, θα ήθελα να σας ευχαριστήσω θερμά για τα λόγια που μόλις εκφράσατε, καθώς και για τον σεβασμό τον οποίο έδειξε το Κοινοβούλιο στους εναπομείναντες και τους πληγέντες από τη μεγάλη καταστροφή στο Enschede.
Κυρία Πρόεδρε, στα λόγια σας δεν θα ήθελα να προσθέσω ακόμη πολλά εξ ονόματος των 31.
Θα ήθελα μόνο ακόμη να υπογραμμίσω πόσο μας συγκίνησαν όχι μόνο αυτά που είπατε και η ενός λεπτού σιγή που τηρήθηκε, αλλά και η άμεση διασυνοριακή βοήθεια που προσφέρθηκε για να αντιμετωπιστούν οι ανάγκες μετά από αυτή την καταστροφή.
Αμέσως οι γερμανοί συνάδελφοι βοήθησαν τους ολλανδούς φίλους τους, αναλαμβάνοντας συχνά επικίνδυνες εργασίες, οι οποίες ήταν απαραίτητες για την αντιμετώπιση της καταστροφής.
Και τα γερμανικά νοσοκομεία συμμετείχαν σε αυτήν την προσπάθεια, με τη φροντίδα των τραυματιών, εκ των οποίων ακόμη δεκάδες παραμένουν στα νοσοκομεία.
Θεωρώ ότι αυτό αποτελεί ένα παράδειγμα ευρωπαϊκής αλληλεγγύης, για την οποία βρισκόμαστε εδώ σε αυτό το Κοινοβούλιο.
Εξ ονόματος των 31, θα ήθελα, επίσης, να εκφράσω τις ευχαριστίες μου προς την Επιτροπή, η οποία αμέσως εξέφρασε τη συμπάθειά της, μέσω μιας επιστολής του κυρίου Prodi, προς την κοινότητα του Enschede.
Θα επιθυμούσα να ζητήσω από την Επιτροπή να εξετάσει με ποιον τρόπο θεωρεί ότι μπορεί να διαδραματίσει η ίδια ένα ρόλο για την ανακούφιση των αναγκών και για την πρόληψη αυτού του είδους των καταστροφών, οι οποίες αφορούν τόσους πολλούς πολίτες.
Σας ευχαριστώ πολύ, εξ ονόματος των 31, για τη συμπάθεια του Κοινοβουλίου και αναγνωρίζω ότι το Κοινοβούλιό μας πραγματικά εκπροσωπεί την ευρωπαϊκή αλληλεγγύη, την οποία τόσο χρειάζεται αυτό το μέρος του κόσμου.
Σας ευχαριστώ, κύριε Oostlander.
Στις 7 Μαΐου, η τρομοκρατία κατέφερε για μια ακόμα φορά ένα τυφλό και βίαιο χτύπημα στην Ισπανία με τη δολοφονία του Josι Luis Lσpez de Lacalle, δημοσιογράφου και συνιδρυτή του Φόρουμ Ermua, ειρηνιστικού κινήματος των διανοουμένων της Χώρας των Βάσκων.
Οι τρομοκράτες θέλησαν να πλήξουν ένα από τα πιο πολύτιμα αγαθά της δημοκρατίας, το αγαθό της ελεύθερης έκφρασης.
Αυτό το φόρουμ είχε δημιουργηθεί μετά τη δολοφονία του Miguel Αngel Blanco Garrido, δημοτικού συμβούλου της Ermua, από την ΕΤΑ, τον Ιούλιο του 1997.
Το φόρουμ αυτό έχει ως σκοπό να διακηρύξει ότι ο εκφοβισμός και ο εκβιασμός δεν μπορούν να φιμώσουν τις συνειδήσεις.
Ο Josι Luis Lσpez de Lacalle αγωνίστηκε για την προάσπιση της ελευθερίας και της δημοκρατίας σε όλη τη διάρκεια της ζωής του.
Είχε περάσει πέντε χρόνια στα κάτεργα του Φράνκο και τώρα έπεσε νεκρός από τις σφαίρες μιας άλλης δικτατορίας, εκείνης της τρομοκρατίας.
Την ίδια εκείνη μέρα, καταδίκασα πολύ σκληρά αυτή τη βάρβαρη πράξη και εξέφρασα εξ ονόματος εμού προσωπικά και εξ ονόματος ολόκληρου του Ευρωπαϊκού Κοινοβουλίου τη βαθειά μας συμπάθεια και τα ειλικρινή μας συλλυπητήρια στην οικογένειά του και στην εφημερίδα για την οποία εργαζόταν.
Επίσης, εξέφρασα στην ισπανική κυβέρνηση την πλήρη στήριξή μας στον αγώνα της για την καταπολέμηση της τρομοκρατίας.
Διάταξη τωv εργασιώv
Το τελικό σχέδιο ημερήσιας διάταξης που κατάρτισε η Διάσκεψη των Προέδρων κατά τη συνεδρίασή της της Πέμπτης 11 Μαΐου έχει διανεμηθεί.
Πέμπτη:
Στον τίτλο ανθρώπινα δικαιώματα, μπορούμε να έχουμε πέντε θέματα.
Έχουμε μόνο τέσσερα.
Επομένως έχουμε τη δυνατότητα να προσθέσουμε ένα ακόμα θέμα και έχω λάβει τρεις αιτήσεις.
Μία αίτηση από την Ομάδα της Ευρωπαϊκής Ενωτικής Αριστεράς, την Ομάδα των Πρασίνων και την Ομάδα Τεχνικού Συντονισμού των Ανεξαρτήτων Βουλευτών, για την προσθήκη ενός νέου υποσημείου με τίτλο "Τυνησία" · μία αίτηση από την Ομάδα του Ευρωπαϊκού Λαϊκού Κόμματος για την προσθήκη ενός σημείου "ασφάλεια των θεατών και πρόληψη του χουλιγκανισμού κατά το προσεχές ευρωπαϊκό πρωτάθλημα ποδοσφαίρου" · και μία αίτηση της Ομάδας Ένωση για την Ευρώπη των Εθνών για την προσθήκη ενός νέου υποσημείου με τίτλο "κατάσταση των προσφύγων από το Μπουτάν στο Νεπάλ" .
Θα θέσω λοιπόν σε ψηφοφορία τις αιτήσεις αυτές με τη σειρά με την οποία μου υποβλήθηκαν, όμως, πρώτα απ' όλα, ο κ. Cohn-Bendit επιθυμεί να παρέμβει για να υποστηρίξει την αίτηση της Ομάδας της Ευρωπαϊκής Ενωτικής Αριστεράς, της Ομάδας των Πρασίνων και της Ομάδας Τεχνικού Συντονισμού.
Κυρία Πρόεδρε, αγαπητοί συνάδελφοι, η συμφωνία σύνδεσης μεταξύ της Ευρωπαϊκής Ένωσης και της Τυνησίας έχει τεθεί σε ισχύ από την 1η Μαρτίου 1998.
Από τότε, δεν έγινε ούτε μία φορά μια μεγάλη συζήτηση για την Τυνησία, δεν έγινε ούτε μία αίτηση κατεπείγοντος.
Κάθε φορά, βρισκόταν μια Ομάδα που έλεγε "ναι, είναι σημαντικό, αλλά βλέπετε ο κ. Ben Ali παίρνει τα μέτρα του" .
Όλοι διαβάσαμε στις εφημερίδες τις πληροφορίες σχετικά με την κατάσταση των ανθρωπίνων δικαιωμάτων και της ελευθερίας έκφρασης στην Τυνησία.
Θεωρώ σκανδαλώδες το γεγονός ότι κάθε φορά που προσπαθούμε να συζητήσουμε σχετικά με το ζήτημα αυτό παρεμβαίνουν κάποιοι βουλευτές και η κυβέρνηση της Τυνησίας.
Θεωρώ σκανδαλώδες το γεγονός ότι ένα από τα δύο μεγάλα κόμματα προσπαθεί να αναβάλλει για μια ακόμα φορά τη συζήτηση και την αίτηση κατεπείγοντος σχετικά με τις θεμελιώδεις ελευθερίες στην Τυνησία.
Αυτός είναι ο λόγος για τον οποίο η Ομάδα μας ζητά απ' όλους να σταματήσουν να ακούν τους ηγέτες των δύο μεγάλων κομμάτων και να φερθούν ως ενήλικοι και να δείξουν ανοσία σε τέτοια φαινόμενα και να αποφασίσουν επιτέλους να κάνουμε μια συζήτηση σχετικά με την κατάσταση στην Τυνησία.
Να υποβληθεί αίτηση κατεπείγοντος και θα δούμε ποια πλειοψηφία είναι υπέρ των ανθρωπίνων δικαιωμάτων και ποια πλειοψηφία χρησιμοποιεί τα ανθρώπινα δικαιώματα με μόνο στόχο το όφελος του κόμματός της και ανατρέχει σε τεχνάσματα τακτικής όταν η κατάσταση γίνεται δύσκολη.
Ας μην κάνουμε τεχνάσματα τακτικής σχετικά με την Τυνησία, ας υποστηρίξουμε μια ειλικρινή και ανοικτή συζήτηση, σας ζητώ να υπερψηφίσετε την πρόταση κατεπείγοντος και να συμπεριλάβουμε στα επείγοντα την κατάσταση των ανθρωπίνων δικαιωμάτων στην Τυνησία.
(Χειροκροτήματα)
Κυρία Πρόεδρε, εγώ, από την πλευρά μου, δεν θα μιλήσω σε βάση πολεμική αλλά σε βάση εποικοδομητική.
Πιστεύω ότι έχει φτάσει η στιγμή να κάνουμε αυτή τη συζήτηση σχετικά με τα ανθρώπινα δικαιώματα στην Τυνησία· πρέπει να την κάνουμε αυτήν την εβδομάδα, γιατί σήμερα έλαβε χώρα η δίκη του αδελφού του Taoufik Ben Brik στην Τύνιδα και γιατί αύριο μια αντιπροσωπεία βουλευτών του Ευρωπαϊκού Κοινοβουλίου από την Ομάδα μου, την Ομάδα της Ευρωπαϊκής Ενωτικής Αριστεράς, από την Ομάδα των Πρασίνων και από την Ομάδα του Κόμματος των Ευρωπαίων Σοσιαλιστών, θα επιστρέψει από την Τύνιδα.
Επίσης, αυτήν την εβδομάδα θα πραγματοποιηθεί η επίσκεψη της προέδρου της ένωσης της Τυνησίας για τα ανθρώπινα δικαιώματα και ενδεχομένως και του ίδιου του κ. Taoufik Ben Brik.
Δεδομένων όλων αυτών και δεδομένης επίσης της σπουδαιότητας της απόφασης του Ευρωπαϊκού Κοινοβουλίου να κινητοποιηθεί για την απελευθέρωση του κ. Ben Brik, πιστεύω ότι είναι ιδιαίτερα ενδεδειγμένο να εγγράψουμε αυτό το σημείο στην ημερήσια διάταξη.
ES) Κυρία Πρόεδρε, θα ήθελα καταρχάς να πω ότι, λόγω του αυτοσεβασμού που πρέπει να επιδεικνύουμε, δεν θα έπρεπε να προκαλέσουμε μια ψεύτικη διαμάχη μεταξύ μας.
Διότι τα ανθρώπινα δικαιώματα δεν πρέπει να τα υπερασπιζόμαστε μόνον όταν προσερχόμαστε εδώ, αλλά πρέπει να τα υπερασπιζόμαστε αδιάλειπτα· και νομίζω ότι όλοι είμαστε ενωμένοι σε αυτόν τον αγώνα.
Δεν υφίστανται ουσιαστικές διαφορές μεταξύ μας.
Καλό θα ήταν, όταν στο παρελθόν η Ομάδα του Κόμματος των Ευρωπαίων Σοσιαλιστών έθεσε το θέμα της συζήτησης κατεπείγοντος αναφορικά με την κατάσταση στην Τυνησία, να είχαμε τη δυνατότητα να υπολογίσουμε στις ψήφους αυτών που διαμαρτύρονται σήμερα, διότι δεν πετύχαμε την έγκριση του εν λόγω κατεπείγοντος θέματος.
Θέλω όμως να υπενθυμίσω - ως ο πρώτος ομιλητής στην Ολομέλεια στις Βρυξέλλες που ζήτησα από εσάς, κυρία Πρόεδρε, να γράψετε επιστολή, εξ ονόματος όλων, στον Πρόεδρο της Τυνησίας Ben Alν - ότι εκείνο που αρμόζει αυτή τη στιγμή είναι να αναμένουμε να απαντήσει ο Πρόεδρος της Τυνησίας σε σας, ως ύπατη εκπρόσωπο του Κοινοβουλίου.
Δεύτερον, θέλω να επισημάνω ότι το θέμα των σχέσεών μας με την Τυνησία δεν εξαντλείται με μια συζήτηση κατεπείγοντος.
Πρόκειται για ένα θέμα πολύ σημαντικότερο και ουσιωδέστερο και η Ομάδα μου συμφώνησε σήμερα να απευθύνει προφορική ερώτηση προς την Επιτροπή και το Συμβούλιο προκειμένου να γίνει ουσιαστική συζήτηση σχετικά με αυτό το θέμα.
Πιστεύω ότι εάν ο κύριος Cohn-Bendit για παράδειγμα επιθυμεί μια συζήτηση σε βάθος για αυτό το θέμα, θα έπρεπε να υποστηρίξει την πρότασή μας προκειμένου να μπορέσουμε να την συμπεριλάβουμε στην επόμενη ημερήσια διάταξη.
(Χειροκροτήματα)
Ευχαριστώ, κύριε Barσn Crespo.
Νομίζω ότι το Σώμα έχει διαφωτιστεί αρκετά ώστε να ψηφίσει
(Το Σώμα απορρίπτει την αίτηση)
Και τώρα, η πρόταση της Ομάδας του Ευρωπαϊκού Λαϊκού Κόμματος σχετικά με τον χουλιγκανισμό.
Κυρία Πρόεδρε, θα ήθελα να ευχαριστήσω την Ομάδα μου που επέτρεψε να φτάσει αυτό το ψήφισμα μέχρι εδώ.
Δεν συμβαίνει συχνά να διεξάγουμε συζητήσεις για επείγοντα θέματα που να μπορούν ίσως να αλλάξουν κάτι προς το καλύτερο.
Είμαστε πάντα εξαιρετικά αντιδραστικοί και συζητούμε για πράγματα που στην πραγματικότητα δεν μπορούμε να επηρεάσουμε.
Ωστόσο, τον άλλο μήνα, πριν να συνεδριάσουμε ξανά στο Στρασβούργο, αρχίζει το ευρωπαϊκό πρωτάθλημα ποδοσφαίρου.
Ορισμένα προβλήματα ήδη εξετάζονται από κάποιους όπως από τη βελγική αστυνομική ομοσπονδία, και σε διάφορες χώρες παρουσιάζονται ντοκιμαντέρ για διάφορους αγώνες και για τα μέτρα που λαμβάνονται για την ασφάλεια στο Euro 2000.
Γνωρίζω ότι κανονικά το θέμα έπρεπε να είναι σχετικό με τα δικαιώματα του ανθρώπου, αλλά όντως πρόκειται για τα δικαιώματα του μέσου ανθρώπου.
Ο κάθε πραγματικός οπαδός του ποδοσφαίρου έχει το δικαίωμα να πάει και να παρακολουθήσει έναν αγώνα ποδοσφαίρου και μετά να φύγει χωρίς την απειλή βίας, χωρίς προβλήματα στους δρόμους και χωρίς αδικαιολόγητες παρενοχλήσεις από κάποιους ανθρώπους που δεν θα μας άρεσε ιδιαίτερα να τους συναντήσουμε σε οποιαδήποτε χρονική στιγμή: τους χούλιγκαν του ποδοσφαίρου.
Αυτό το ζήτημα αφορά αυτή η πρόταση και ελπίζω πραγματικά ότι οι βουλευτές θα την υποστηρίξουν.
(Το Σώμα εγκρίνει την αίτηση)
Κυρία Πρόεδρε, τον περασμένο μήνα, την Παρασκευή, δεν μπόρεσαν να πραγματοποιηθούν τέσσερις ψηφοφορίες επειδή ζητήθηκε η διαπίστωση της απαρτίας και δεν υπήρχε απαρτία.
Δεν θεωρώ ότι είναι κατάλληλος ο τόπος για να συζητηθεί τώρα το θέμα αυτό.
Αυτοί οι οποίοι ανέλαβαν την πρωτοβουλία έστειλαν σε όλα τα μέλη μια επιστολή για να εξηγήσουν ακριβώς ποιος ήταν ο σκοπός αυτής της πράξης.
Θα έχουμε, βέβαια, όλοι μας τον επόμενο μήνα τη δυνατότητα να αναφερθούμε στο θέμα της Παρασκευής γιατί τότε συζητείται το Πρόγραμμα του 2001.
Αλλά αυτό σημαίνει ότι βραχυπρόθεσμα θα εξακολουθήσει να υπάρχει το πρόβλημα, δηλαδή το τι θα κάνουμε την ερχόμενη Παρασκευή.
Τώρα το πρόβλημα αντιμετωπίζεται και από το Προεδρείο του Κοινοβουλίου και, αν κατάλαβα καλά, το Προεδρείο εξέδωσε γνωμοδότηση προς τη Διάσκεψη των Προέδρων προτείνοντας την επόμενη Παρασκευή να μην πραγματοποιηθούν ψηφοφορίες.
Κατάλαβα ότι αυτό το θέμα δεν συζητήθηκε στη Διάσκεψη των Προέδρων.
Δεδομένου, φυσικά, ότι το παρόν Κοινοβούλιο είναι υπεύθυνο για την κατάρτιση της ημερήσιας διάταξης, θα ήθελα απλά να προτείνω όλες οι ψηφοφορίες οι οποίες είχαν προβλεφθεί για την Παρασκευή, να πραγματοποιηθούν την Πέμπτη, επειδή αυτά που συνέβησαν τον περασμένο μήνα πιστεύω ότι εάν μπορούμε να τα προλάβουμε θα ήταν το καλύτερο δυνατόν.
Στη συνέχεια, μπορούμε τον επόμενο μήνα να εξετάσουμε το τι θα μπορούσε να γίνει μακροπρόθεσμα.
Ευχαριστώ, κυρία van der Laan.
Αυτό αποτελεί κίνητρο, όπως θα καταλαβαίνετε, για να έρθουν πολλοί βουλευτές την Παρασκευή για να ψηφίσουν.
Απευθύνομαι στην πολύ αγαπημένη μου φίλη, Mary Banotti, για ρωτήσω πώς τα πάει η δανική τηλεόραση εδώ στο κτίριο.
Είμαστε μια από τις μικρές χώρες που πάντοτε υφίστανται καταπίεση αλλά θα θέλαμε να μπορούμε να δούμε δανική τηλεόραση, ώστε να παρακολουθούμε τι συμβαίνει.
Είμαστε η σημαντικότερη χώρα της Ευρώπης, είμαστε πολύ απλά οι καλύτεροι - απλά δείτε ποιοι κέρδισαν τον διαγωνισμό τραγουδιού.
Αλλά δεν μπορούμε να παρακολουθήσουμε τι συμβαίνει.
Τι θα κάνεις γι' αυτό, Mary;
Ευχαριστώ, κύριε Blak.
Η κ. Banotti θα σας απαντήσει αμέσως.
Κυρία Πρόεδρε, αυτό τείνει να γίνει σύνηθες φαινόμενο.
Δεν ακούμε τη διερμηνεία των όσων λέγονται.
Συνεπώς, αγαπητέ Freddy, δεν κατάλαβα λέξη απ' όσα είπες - αλλά είμαι βέβαιη ότι τα είπες θαυμάσια!
(Γέλια)
Ο κ. Blak θα σας εξηγήσει.
Κυρία Πρόεδρε, θέλω να πω μόνο το εξής: πέρυσι απορρίψαμε δημοκρατικά, με μεγάλη πλειοψηφία στο Σώμα αυτό, μια τροπολογία, στην οποία προτεινόταν να διαγραφεί η Παρασκευή ως ημέρα συνεδριάσεων.
Αποφασίσαμε υπέρ της Παρασκευής και είπαμε: στην ημερήσια διάταξη αυτής της ημέρας θα θέτουμε ζητήματα που δεν είναι μεν αμφιλεγόμενα, αλλά πρέπει να διευθετηθούν και, επιπλέον, μπορούν να διευθετηθούν σωστά ακόμα και από μικρότερο αριθμό βουλευτών.
Την προηγούμενη Παρασκευή, μια μειοψηφία βουλευτών έκανε κατάχρηση μιας διάταξης του Κανονισμού, για να υποσκάψει - ούτως ειπείν - την Παρασκευή και να παρεμποδίσει την ψηφοφορία.
Αυτό το θεωρώ κατάχρηση ενός δικαιώματος, το οποίο από μόνο του είναι σωστό, εφόσον η πλειοψηφία του Σώματος είχε αποφασίσει πέρυσι για την Παρασκευή.
Για τα δύο αυτά θέματα, για τα οποία τελικά δεν ψηφίσαμε την Παρασκευή - μεταξύ των οποίων ήταν και το σημαντικό θέμα της Αιθιοπίας - ψηφίσαμε σχεδόν ομόφωνα στις Βρυξέλλες.
Θα μπορούσαμε να έχουμε ψηφίσει σχεδόν ομόφωνα και την Παρασκευή εκείνη, και παρακαλώ τους συναδέλφους να σταματήσουν αυτό το σαμποτάρισμα, να μας αφήσουν να εργαστούμε, και να συζητήσουμε ήρεμα σε άλλη στιγμή πώς θα διαμορφώσουμε την εργασία μας.
Αφήστε όμως εκείνους που θέλουν να δουλέψουν εδώ την Παρασκευή, να δουλέψουν απερίσπαστα.
Στο τέλος οι ψηφοφορίες έγιναν παρ' όλα αυτά, γιατί εκείνοι που αιτήθηκαν τη διαπίστωση απαρτίας δεν ήταν καν παρόντες πια και δεν μπορούσαν να πάρουν μέρος στην ψηφοφορία.
Αγαπητοί συνάδελφοι, καταλαβαίνετε βεβαίως ότι δεν θα αρχίσουμε μια συζήτηση σχετικά με αυτό το λεπτό ζήτημα.
Θα δώσω τον λόγο σε δύο ακόμα συναδέλφους και στη συνέχεια θα περάσουμε στην ημερήσια διάταξή μας.
Κυρία Πρόεδρε, νομίζω ότι αυτό που μόλις ειπώθηκε είναι προϊόν παρεξήγησης.
Η κυρία Van der Laan δήλωσε ότι το Προεδρείο υπέβαλε πρόταση στη Διάσκεψη των Προέδρων.
Κατάλαβα ότι η Διάσκεψη των Προέδρων δεν ασχολήθηκε σχετικά περαιτέρω.
Αυτό που η κυρία Van der Laan ανέφερε δεν είναι ότι εμείς τώρα θα κρίνουμε μια πράξη σχετικά με την εφαρμογή του Κανονισμού.
Δεν θα ήθελα να ισχυριστώ ότι ήταν μια κατάχρηση, επειδή δεν γνωρίζω πώς θα μπορούσαν να χρησιμοποιηθούν περαιτέρω τα άρθρα.
Πρόκειται, εντούτοις, για μια πρόταση του Προεδρείου που μας υποβλήθηκε.
Νομίζω, ωστόσο, ότι μια πρόταση του Προεδρείου δεν θα πρέπει να παραμεληθεί, καθώς επιθυμούμε να τη συζητήσουμε και να ψηφίσουμε σχετικά.
Αγαπητοί συνάδελφοι, θα δώσω τώρα τον λόγο στον κ. Wiebenga, διότι εκείνος προήδρευε της συνεδριάσεως της τελευταίας Παρασκευής συνόδου και θα είναι σε θέση να σας πει ότι στο Προεδρείο αναλογιστήκαμε αυτό το ζήτημα.
Κυρία Πρόεδρε, για τα μέλη τα οποία δεν το γνωρίζουν, θα ήθελα να δηλώσω ότι δεν ανήκω στην ομάδα που ανέλαβε τη δράση για την Παρασκευή τον προηγούμενο μήνα, αλλά απλά ήμουν ο αναπληρωτής Πρόεδρος εν υπηρεσία, ο οποίος αντιμετώπισε το θέμα αυτό.
Θα ήθελα σχετικά να υπενθυμίσω, και μπορώ αυτό να το αναφέρω, καθώς το έχω δηλώσει και εκτός του Προεδρείου, ότι εγώ έθεσα στο Προεδρείο αυτό το θέμα, δηλαδή προς εσάς και τους συναδέλφους του Προεδρείου, και, βραχυπρόθεσμα, πρότεινα τέσσερις πιθανές λύσεις για την Παρασκευή, πριν αποφασίσουμε το Πρόγραμμα του έτους 2001, επειδή είναι δυνατόν, εδώ στην Ολομέλεια, να αποφασίσουμε σχετικά.
Η πρώτη πιθανή λύση είναι να καταργήσουμε πλήρως τις συνεδριάσεις της Παρασκευής.
Η δεύτερη είναι να διατηρήσουμε μια συνεδρίαση την Παρασκευή με μια πλήρη ημερήσια διάταξη και ψηφοφορίες στις 12.00 η ώρα το μεσημέρι ή κάτι ανάλογο.
Η τρίτη πιθανή λύση είναι να έχουμε συζητήσεις την Παρασκευή αλλά χωρίς ψηφοφορίες και οι ψηφοφορίες να αναβάλλονται για τις συνεδριάσεις στις Βρυξέλλες.
Η τέταρτη πιθανή λύση είναι να διατηρήσουμε την τωρινή κατάσταση.
Δηλαδή να διατηρήσουμε ορισμένες μικρής σημασίας συζητήσεις την Παρασκευή και να τις ολοκληρώνουμε με ψηφοφορίες.
Είναι σαφές ότι σε περίπτωση που επιλεγεί η τελευταία λύση είναι πιθανό να υπάρξουν άλλα μέλη, εκτός από εμένα, τα οποία θα ζητήσουν τη διαπίστωση της απαρτίας και επομένως να μην καταστεί δυνατόν να ψηφίσουμε την ερχόμενη Παρασκευή.
Κυρία Πρόεδρε, το Προεδρείο δεν είναι το αρμόδιο όργανο, αλλά η Διάσκεψη των Προέδρων.
Νομίζω, χωρίς να γνωρίζω το πώς σκέπτεστε και αν είσαστε υπέρ ή εναντίον της Παρασκευής και υπέρ ή εναντίον του Στρασβούργου, ότι για εμάς σε αυτό το Κοινοβούλιο θα ήταν καλύτερο, προκειμένου κάθε Παρασκευή να διαφωνούμε για την απαρτία, και αυτό το πρότεινα και στο Προεδρείο, την επόμενη Παρασκευή να μην πραγματοποιήσουμε ψηφοφορίες.
Αγαπητοί συνάδελφοι, όπως και να έχει, η Διάσκεψη των Προέδρων που συνέρχεται την Πέμπτη θα εξετάσει την κατάσταση και θα δει αν πρέπει να εξακολουθήσουν να γίνονται ψηφοφορίες την Παρασκευή.
Σας επισημαίνω επίσης ότι μια έκθεση του κ. Provan αναμένεται να υποβληθεί προς εξέταση στο Προεδρείο.
Η έκθεση αυτή αφορά τις εσωτερικές μεταρρυθμίσεις που πρέπει να γίνουν στη λειτουργία του Κοινοβουλίου μας και, βεβαίως, η οργάνωση της ημέρας της Παρασκευής - για την οποία μίλησε μόλις τώρα ο κ. Wiebenga - εντάσσεται στα πλαίσια αυτού του προβληματισμού.
Πέραν τούτου, αν θέλετε να συνεχίσετε να μιλάτε για το ζήτημα αυτό, δεν βλέπω να υπάρχει κανένα πρόβλημα.
Θα σας ακούσουμε όλους, στα πλαίσια προτάσεων επί της διαδικασίας.
Κυρία Πρόεδρε, σχετικά με ένα ζήτημα διαδικασίας.
Απλώς διαμαρτυρήθηκα για τα ηλεκτρονικά συστήματα στην αίθουσα.
Δεν μπορούσα να ακούσω τη διερμηνεία των όσων λέγονταν και είμαι βέβαιη ότι και κάποιοι άλλοι βουλευτές συνάντησαν δυσκολίες με τη διερμηνεία νωρίτερα.
Νομίζω ότι σε κάποιο σημείο άκουγα σουηδικά και δεν μπορούσα να ακούσω καθόλου τον κ. Blak.
Ήθελα απλώς να το επισημάνω αυτό.
Νομίζω ότι και η κ. Banotti αναφέρθηκε σε αυτό, αλλά καθώς δεν μπορούσα να την ακούσω, επειδή εκείνη την ώρα άκουγα σουηδικά, στην πραγματικότητα δεν ξέρω τι είπε.
Ευχαριστώ, κυρία Ahern, θα φροντίσουμε να μην ξαναγίνει κάτι τέτοιο.
Κυρία Πρόεδρε, σχετικά με ένα θέμα διαδικασίας.
Πρόκειται για το ίδιο θέμα και για μία φορά συμφωνώ με την κ. Ahern.
Αυτό δεν πρέπει να έχει ξαναγίνει!
Κυρία Πρόεδρε, θέλω να συνεχίσω από το σημείο όπου σταμάτησε η κυρία van der Laan.
Την Παρασκευή της προηγούμενης περιόδου συνόδου ανήγγειλε ότι από εδώ και στο εξής - και για όσον καιρό η Παρασκευή παραμένει ημέρα συνεδριάσεων - θα γίνεται κάθε φορά αίτηση διαπίστωσης της απαρτίας, πράγμα που σημαίνει ότι η ομάδα που την προηγούμενη φορά αιτήθηκε τη διαπίστωση απαρτίας δήλωσε η ίδια ότι δεν έχει κατά νου τη σωστή δουλειά, αλλά μόνον τη διατάραξη της εργασίας.
Το Προεδρείο δεν μπορεί να αφήσει να περάσει κάτι τέτοιο, γιατί η Ολομέλεια έχει αποφασίσει - όπως επεσήμανε και ο συνάδελφος Posselt - ότι η Παρασκευή θα είναι ημέρα συνεδριάσεων, και την απόφαση αυτή δεν μπορεί να την θέσει εκτός ισχύος ούτε το Προεδρείο.
Δεν μπορούμε να αφήσουμε μερικούς ανθρώπους, που μέχρι την Παρασκευή αυτή σπάνια παρίσταντο στις συνεδριάσεις της Παρασκευής, να μας παρουσιάζουν έτσι και να παραδίδουν στη δημοσιότητα μια τόσο κακή εικόνα.
Κατά την ονομαστική ψηφοφορία στις 10.00 κανείς σχεδόν από τους 30 αιτούντες τη διαπίστωση απαρτίας δεν ήταν παρών.
Πρόκειται για μια τακτική που, πραγματικά, δεν μπορούμε να ανεχτούμε έτσι απλά!
(Χειροκροτήματα)
Κυρία Πρόεδρε, θα ήθελα να απαντήσω, τρόπον τινά, σε αυτό που είπε μόλις τώρα ο συνάδελφος.
Στην πραγματικότητα ανήκω κι εγώ σε εκείνους, οι οποίοι είναι υπέρ της διεξαγωγής συνεδριάσεων την Παρασκευή και οι οποίοι θεωρούν ότι είναι σημαντικό να εξακολουθήσουν να γίνονται συνεδριάσεις εκείνη την ημέρα όπως και όλες τις άλλες ημέρες της εβδομάδας.
Θα ήθελα να προσθέσω ότι μερικοί από εμάς, οι οποίοι ζήτησαν να διαπιστωθεί η απαρτία προκειμένου ακριβώς οι συνεδριάσεις να διεξάγονται απολύτως ορθά, ήταν παρόντες καθ' όλη τη διάρκεια της ψηφοφορίας.
Επομένως, δεν είναι σωστό να λέμε ότι κάποιοι επιδίδονται σε σαμποτάρισμα.
Υπάρχουν βουλευτές εδώ, μέσα στην αίθουσα, οι οποίοι είναι παρόντες από τη Δευτέρα μέχρι την Παρασκευή, και την Παρασκευή μέχρι το τέλος της συνεδρίασης.
Κυρία Πρόεδρε, μπορώ πλήρως να συμφωνήσω με τις παρατηρήσεις που εξέφρασε ο συνάδελφος Wiebenga.
Πρέπει εμείς, εν πάση περιπτώσει, να εξετάσουμε τον τρόπο με τον οποίο μπορεί να καλυφθεί το πρόγραμμα της Παρασκευής.
Αλλά δηλώνω, και αυτό επειδή υπήρξε μια σειρά παρεξηγήσεων στα μέσα μαζικής ενημέρωσης, ότι δεν ανήκω σε εκείνους οι οποίοι θέλουν να επιλύσουν το θέμα "Στρασβούργο" από την πίσω πόρτα, αλλά σε εκείνους οι οποίοι μέσω ψηφοφορίας θα ήθελαν να διαπιστώσουν εάν εμείς μπορούμε να πραγματοποιήσουμε μια κανονική συνεδρίαση την Παρασκευή στο Στρασβούργο με πλήρη ημερήσια διάταξη και φυσικά με τους γάλλους συναδέλφους μας.
Θα ήθελα, εντούτοις, να αναφερθώ στα παρακάτω δύο σημεία.
Αλλά αυτό δεν σημαίνει, και είναι κάτι που με αφορά, ότι όλοι αυτοί οι συνάδελφοι οι οποίοι την προηγούμενη φορά με κατηγόρησαν, επειδή είχα ασκήσει κριτική σε αυτούς, ότι θα πρέπει να εγκαταλείπουν την αίθουσα πριν τις 12.00 το μεσημέρι, ενώ η τελευταία ψηφοφορία είναι μετά τις δώδεκα.
Αυτό με στενοχώρησε πολύ, επειδή, κατά την ονομαστική ψηφοφορία, αυτοί που ανέλαβαν τη δράση, οι υποστηριχτές της Ευρώπης από τη χώρα μου, αλλά και μια σειρά αντιευρωπαϊστών, δεν ήταν παρόντες.
Μπορείτε να εξετάσετε την τελευταία ονομαστική ψηφοφορία.
Ας αναζητήσουμε σε μια καλή συζήτηση έναν έντιμο τρόπο για την ολοκλήρωση αυτής της συνόδου ολομέλειας.
Κυρία Πρόεδρε, μετά από την κυρία Oomen δεν έχω να πω πολλά.
Ελπίζω μόνο ότι εσείς αυτό θα το καταλάβετε.
Η ολλανδική ομάδα, η οποία την Παρασκευή έθεσε αυτό το θέμα, δεν το έπραξε επειδή είναι εναντίον του Στρασβούργου ή κάτι παρόμοιο.
Συνέβη κυρίως επειδή εκφράζεται μια έντονη κριτική κατά καιρούς στις Κάτω Χώρες για αυτές τις συνεδριάσεις της Παρασκευής, επειδή οι περισσότεροι από εμάς θα επιθυμούσαν την Παρασκευή να εργαστούν στις χώρες τους.
Επειδή εμείς βρισκόμαστε πολύ συχνά στις Βρυξέλλες και το Στρασβούργο και χρειαζόμαστε χρόνο για να συζητούμε με τους εκλογείς μας.
Νομίζω ότι είναι αναγκαία μια σοβαρή συζήτηση για την Παρασκευή και ότι αυτή δεν θα πρέπει να αντικατασταθεί από τη συζήτηση για το Στρασβούργο.
Πρόκειται για μια συζήτηση με το ερώτημα κατά πόσον εμείς μπορούμε να πραγματοποιήσουμε αποτελεσματικά και ορθά τα καθήκοντά μας και παράλληλα να διαθέτουμε χρόνο για να εργαζόμαστε και στις χώρες μας, στις εκλογικές μας περιφέρειες.
Από αυτήν την άποψη, υποστηρίζω την εν λόγω δράση.
Όπως σας είπα, αυτός ο προβληματισμός είναι ανοικτός στα πλαίσια της εξέτασης της έκθεσης του κ. Provan.
Κυρία Πρόεδρε, αγαπητοί συνάδελφοι, συγκαταλέγομαι μεταξύ αυτών που παρευρίσκονταν εδώ καθ' όλη τη διάρκεια της Παρασκευής, κάτι που είναι εύκολο να διαπιστωθεί, καθώς εκείνη την ημέρα διεξήχθη μια ψηφοφορία με τη χρήση ηλεκτρονικών μέσων.
Δεν πρόκειται, φυσικά, για σαμποτάζ, αλλά πρόκειται για το γεγονός ότι προσδίδουμε τόση σοβαρότητα στον θεσμό του Κοινοβουλίου ώστε να θεωρούμε ότι είναι δυσάρεστο το γεγονός να παρευρίσκονται 70, μόνο, βουλευτές εδώ, όταν ψηφίζουμε για σημαντικά θέματα, όπως, παραδείγματος χάρη, το θέμα της δωρεάν διάθεσης γάλακτος στα σχολεία ή το θέμα της Αιθιοπίας.
Αυτή η κατάσταση έχει προκαλέσει μια αρκετά μεγάλη συζήτηση και στην πατρίδα μου, τη Σουηδία.
Πρέπει να ξεκινήσει μια σοβαρή συζήτηση γι' αυτά τα θέματα.
Είτε η Παρασκευή θα είναι μια κανονική εργάσιμη ημέρα είτε την καταργούμε!
Θα είμαι πολύ σύντομος, κυρία Πρόεδρε, γιατί πιστεύω άλλωστε ότι αυτή τη συζήτηση θα πρέπει να την κάνουμε με πιο εμπεριστατωμένο τρόπο, και ίσως μια άλλη στιγμή.
Εγώ συγκαταλέγομαι μεταξύ εκείνων οι οποίοι υποστηρίζουν ότι η Παρασκευή μπορεί σίγουρα να παραμείνει μια ημέρα εργασίας.
Θα μπορούσαν πιθανώς να εξευρεθούν λύσεις που να προβλέπουν τη διεξαγωγή συζητήσεων, και όχι απαραίτητα ψηφοφοριών, καθώς όλοι αντιλαμβανόμαστε ότι η Παρασκευή είναι μια ξεχωριστή ημέρα, λόγω επίσης των δυνατοτήτων που υπάρχουν για επαφή με την εκλογική μας περιφέρεια και, κατά συνέπεια, για πολιτικό έργο προς όφελος του ίδιου του λειτουργήματος που επιτελούμε ως ευρωπαίοι βουλευτές σε σχέση με τους τόπους καταγωγής μας.
Θα ήταν σημαντικό, όμως, τη στιγμή της διεξαγωγής αυτής της συζήτησης, οι συνάδελφοι, καθώς θα εξετάζουν ποια είναι η κατάλληλη δράση, να αποφύγουν να στηρίξουν εξωτερικούς χειρισμούς που αποβλέπουν στην εξυπηρέτηση προσωπικών συμφερόντων σχετικά με το ρόλο ή το μη ρόλο του Κοινοβουλίου.
Ορισμένες παραδειγματικές δράσεις, που προκαλούν αντίκτυπο για να δώσουν στις χώρες μας και στους ψηφοφόρους μας την εντύπωση ότι, στην πραγματικότητα, στο Ευρωπαϊκό Κοινοβούλιο αντί να εργαζόμαστε κάνουμε πλάκα, προκαλούν όπως και να έχει ζημιά, όποιος και να είναι ο στόχος που προσπαθούν να επιτύχουν.
Εύχομαι συνεπώς ότι, με αίσθημα ευθύνης, θα καταφέρουμε να κλείσουμε οριστικά αυτήν τη συζήτηση, καταφέρνοντας να μην οδηγηθούμε όλοι προς μια κατεύθυνση την οποία κανείς, πιστεύω, δεν επιθυμεί να ακολουθήσει.
Όπως σας είπε ο κ. Wiebenga και όπως σας είπα και εγώ η ίδια, αυτή τη στιγμή αναζητούμε τις καλύτερες λύσεις.
Κυρία Πρόεδρε, το μόνο που ρώτησα είναι κατά πόσο μπορείτε να θέσετε σε ψηφοφορία αυτό το θέμα, επειδή τώρα συζητούμε δηλαδή το σημείο της ημερήσιας διάταξης: καθορισμός της ημερήσιας διάταξης για αυτή τη σύνοδο ολομέλειας, δηλαδή κατά πόσο εμείς την Παρασκευή δεν θα ψηφίσουμε;
Όχι, κυρία van der Laan, θα έπρεπε να γνωρίζετε ότι, σύμφωνα με τον Κανονισμό, αυτή η αίτηση έπρεπε να έχει υποβληθεί σύμφωνα με τους τύπους και στα κατάλληλα χρονικά πλαίσια, πράγμα που δεν έγινε.
Δεν μπορώ επομένως να θέσω σε ψηφοφορία αυτήν την αίτηση.
Τώρα δεν μένει παρά να ευχηθώ ότι, είτε γίνουν ψηφοφορίες είτε όχι, θα είμαστε πολλοί βουλευτές παρόντες την Παρασκευή.
Βασίζομαι σε όλους εσάς, έστω και μόνο για το κοινό που παρακολουθεί τις συζητήσεις μας.
Τιμές των αγροτικών προϊόντων
Η ημερήσια διάταξη προβλέπει τη συζήτηση της έκθεσης (A5-0115/2000) της κ. Jeggle, εξ ονόματος της Επιτροπής Γεωργίας και Ανάπτυξης της Υπαίθρου, σχετικά με τις προτάσεις της Επιτροπής για τον καθορισμό των τιμών των γεωργικών προϊόντων (COM(2000) 77 - C5-0121/2000 έως C5-0126/2000 - 2000/0045(CNS) έως 2000/0050 (CNS)).
Αξιότιμη κυρία Πρόεδρε, αξιότιμε κύριε Επίτροπε, αξιότιμοι συνάδελφοι, ελπίζω να είχατε ένα θαυμάσιο Σαββατοκύριακο, να είχατε την ευκαιρία να ξεκουραστείτε κάπου στην Ευρώπη στο ονειρεμένο και, προπαντός, άψογα καλλιεργημένο τοπίο, το οποίο οι αγρότες μας περιποιούνται με υπευθυνότητα και αγάπη.
Έτσι, μπορούμε να ξεκινήσουμε αισιόδοξα τη συζήτηση της έκθεσης για τον καθορισμό των τιμών των αγροτικών προϊόντων για την περίοδο 2000/2001.
Στο παρελθόν η έκθεση αυτή αποτελούσε πάντα αντικείμενο έντονων αντιπαραθέσεων σχετικά με την κατάσταση του εισοδήματος στη γεωργία.
Οι αποφάσεις της Ατζέντας 2000 καθόρισαν πολλά σημεία, όχι πάντα προς όφελος της γεωργίας.
Και η προκείμενη πρόταση της Επιτροπής περιέχει μια σειρά από σημεία τα οποία θα οδηγήσουν για άλλη μια φορά σε απώλειες εισοδήματος στον τομέα της γεωργίας.
Εναντίον αυτού του ενδεχόμενου τάσσομαι απερίφραστα με την έκθεσή μου.
Η πρόταση της Επιτροπής προβλέπει την περαιτέρω μείωση των προσαυξήσεων των τιμών παρέμβασης για τα σιτηρά κατά δύο επίπεδα και τη σταθεροποίησή τους στο νέο αυτό επίπεδο.
Η πρόταση της Επιτροπής για τη μείωση των μηνιαίων προσαυξήσεων θα επέφερε μια επιπλέον σημαντική επιδείνωση των αγροτικών εισοδημάτων.
Στο πλαίσιο αυτό απορρίπτουμε και την επιδιωκόμενη από την Επιτροπή εισαγωγή ενός αυστηρότερου κριτηρίου παρέμβασης.
Μια ενδεχόμενη μείωση του κατώτατου ποσοστού υγρασίας θέτει χαμηλότερα το δίχτυ ασφαλείας της παρέμβασης και αυξάνει το ποσοστό των σιτηρών που αποκλείεται ουσιαστικά από την παρέμβαση.
Ένα τρίτο σημείο - και εδώ, σύμφωνα με τα τελευταία δημοσιεύματα στον Τύπο, το Συμβούλιο φαίνεται να έκανε στροφή προς τη γραμμή της Επιτροπής Γεωργίας - αφορά την επιδιωκόμενη από την κυρία Schreyer μείωση του γεωργικού προϋπολογισμού κατά 300 εκατομμύρια ευρώ ετησίως, προς όφελος της εξωτερικής πολιτικής της Ευρωπαϊκής Ένωσης, παρά το γεγονός ότι δεν υπάρχουν ακόμα τα πρόσθετα κονδύλια για τις μεγάλες δασικές καταστροφές.
Στο σημείο αυτό θέλω να πω για άλλη μια φορά ξεκάθαρα: όσο σημαντική κι αν είναι εμπλοκή της Ευρωπαϊκής Ένωσης στα Βαλκάνια, ο γεωργικός προϋπολογισμός δεν αποτελεί την ανεξάντλητη πηγή από την οποία μπορούμε να χρηματοδοτούμε όλες τις υπόλοιπες επιθυμητές πολιτικές.
Ο γεωργικός προϋπολογισμός δεν είναι ούτε κατάστημα αυτοεξυπηρέτησης ούτε η κότα με τα χρυσά αβγά.
Όταν η κυρία Schreyer ισχυρίζεται ότι τα 300 εκατομμύρια ευρώ δεν θα καλυφθούν από τις άμεσες επιδοτήσεις, πρόκειται για μικρής σημασίας δήλωση, αφού και στον δεύτερο πυλώνα της αγροτικής πολιτικής, αυτόν της στήριξης, ανάπτυξης και φροντίδας της υπαίθρου, κάθε ευρώ είναι απαραίτητο και επενδύεται σωστά.
Ήδη, αυτή τη στιγμή, οι αγρότες μας έχουν περιέλθει σε μια τέτοια κατάσταση αβεβαιότητας η οποία θα έπρεπε να μας βάζει σε σκέψεις.
Οι διαρθρωτικές αλλαγές δεν είναι κακές από μόνες τους, αλλά πολύ περισσότερο συνέπεια μιας τεράστιας βελτίωσης της εκπαίδευσης, δηλαδή της γνώσης, της ικανότητας και της τεχνολογίας.
Όταν όμως κλείνουν όλο και περισσότερες επιχειρήσεις, τις οποίες έχουμε κατατάξει, από πολιτική άποψη, στις βιώσιμες επιχειρήσεις, όταν οι αγρότες διαμαρτύρονται για επιβάρυνση της εργασίας που γίνεται αβάσταχτη, τότε κάτι δεν πάει καλά, και ίσως να μην πηγαίνει κάτι καλά πλέον με την πολιτική μας.
Καθήκον μας είναι να δημιουργήσουμε συγκεκριμένες και μακροπρόθεσμα αξιόπιστες ή - επιτρέψτε μου να χρησιμοποιήσω έναν όρο από τον ορισμό που έχουμε για τη σύγχρονη διαχείριση της υπαίθρου - καθήκον μας είναι να δημιουργήσουμε αειφόρες προϋποθέσεις πλαισίου και όχι να σφίξουμε ακόμα και τα μικρά λουριά μέχρι εκεί που δεν πάει άλλο.
Τα μεγάλα, εξάλλου, τα έχουμε ήδη σφίξει και με το παραπάνω.
Πρέπει να επιφέρουμε μακροπρόθεσμες αλλαγές σε θεμελιώδη σημεία της αγροτικής πολιτικής μας!
Χρειαζόμαστε ένα νέο όραμα για τους αγρότες μας, ένα όραμα που θα προσανατολίζεται στο μέλλον και στις μελλοντικές απαιτήσεις.
Στο σημείο αυτό θέλω να ρωτήσω την Επιτροπή αν και σε ποιο βαθμό προτίθεται να υιοθετήσει τις τροπολογίες που ομόφωνα εγκρίναμε στην επιτροπή.
Στη βάση της ερώτησής μου βρίσκεται φυσικά το ενδεχόμενο μιας πιθανής αναπομπής, στην περίπτωση που η Επιτροπή δεν προτίθεται να υιοθετήσει σημεία που το Κοινοβούλιο θεωρεί σημαντικά.
Και αυτά είναι κυρίως το ποσοστό υγρασίας των σιτηρών και οι μηνιαίες προσαυξήσεις.
Από την άλλη μεριά δεν παραγνωρίζω ότι το οικονομικό έτος ξεκινά την 1η Ιουλίου και ότι μια αναπομπή στην επιτροπή θα είχε ενδεχομένως ως αποτέλεσμα το Συμβούλιο να μην μπορεί να αποφασίσει εγκαίρως, κάτι το οποίο θα αποτελούσε πάλι μειονέκτημα για τη γεωργία.
Και κάτι τέτοιο θέλω οπωσδήποτε να το εμποδίσω!
Ξεκίνησα την παρουσίαση της έκθεσης υπενθυμίζοντάς σας την ομορφιά της ευρωπαϊκού γεωργικού τοπίου.
Θέλω να κλείσω την παρουσίαση με την εξής φράση: "Η υλική και η ηθική δύναμη χρειάζονται τροφή και νερό" .
Ας μην το ξεχνάμε μέσα στις πολιτικές σκέψεις και αποφάσεις μας!
Κυρία Πρόεδρε, η Επιτροπή Προϋπολογισμών, με μεγάλη πλειοψηφία, είναι της άποψης ότι, όσον αφορά τις γεωργικές τιμές για το επόμενο έτος, θα πρέπει να τηρήσουμε αυτά που συμφωνήθηκαν στο Βερολίνο.
Ούτε περισσότερα ούτε λιγότερα.
Ήδη για ορισμένους τομείς της γεωργίας, η κατάσταση είναι αρκετά δύσκολη.
Σε διάφορες ευρωπαϊκές χώρες, μεγάλες ομάδες γεωργών αντιμετωπίζουν δυσχέρειες.
Υπάρχουν πολλοί που υποφέρουν σιωπηρά από φτώχια, σήμερα.
Μέχρι στιγμής, ο προϋπολογισμός για τη γεωργία, όπως φαίνεται, βρίσκεται σε ευνοϊκή συγκυρία.
Η ισοτιμία ευρώ-δολαρίου λειτουργεί θετικά για τον προϋπολογισμό, αν και ορισμένοι αριθμοί είναι ανησυχητικοί.
Τίποτα δεν καταδεικνύει ότι αυτό θα ισχύει πάντοτε.
Ωστόσο, η Επιτροπή έχει υποβάλει διάφορες προτάσεις για την ενδεχόμενη αξιοποίηση του γεωργικού προϋπολογισμού.
Ορισμένες φορές, οι συζητήσεις αυτές επικεντρώνονται στον τομέα της ζάχαρης, ενώ άλλοτε σε άλλους τομείς του γεωργικού προϋπολογισμού.
Η Επιτροπή Προϋπολογισμών είναι της άποψης ότι πρέπει να τηρήσουμε αυτά που συμφωνήθηκαν στη σύνοδο ολομέλειας πριν μερικούς μήνες, δηλαδή ότι δεν πρέπει να χρησιμοποιείται ο γεωργικός προϋπολογισμός ως βασική πηγή για τη χρηματοδότηση εξωτερικών δράσεων της Ευρωπαϊκής Ένωσης.
Επομένως, ο γεωργικός προϋπολογισμός θα πρέπει να διατηρηθεί ως έχει.
Κατά δεύτερον, η Επιτροπή Προϋπολογισμών πιστεύει ότι η Ευρωπαϊκή Επιτροπή, το συντομότερο δυνατόν, θα πρέπει να υποβάλει προτάσεις όσον αφορά τη μεταρρύθμιση του τομέα της ζάχαρης.
Εάν εμείς τον Σεπτέμβριο ή τον Οκτώβριο του τρέχοντος έτους συζητήσουμε, από διαρθρωτικής άποψης για τον προϋπολογισμό του 2001, τότε θα πρέπει οπωσδήποτε να γνωρίζουμε τι προτίθεται να πράξει η Επιτροπή με τον τομέα της ζάχαρης.
Γιατί δεν είναι αλήθεια ότι η ζάχαρη δεν περιλαμβάνεται στις συμφωνίες του Βερολίνου;
Και προκειμένου εμείς να κρίνουμε ορθά τον προϋπολογισμό του 2001, θα πρέπει να γνωρίζουμε αυτό.
Ελπίζω ότι ο Επίτροπος κύριος Fischler θα μας αποκαλύψει σήμερα πότε νομίζει ότι μπορεί να υποβάλει τις προτάσεις μεταρρύθμισης για τον τομέα της ζάχαρης.
Κυρία Πρόεδρε, κύριε Επίτροπε, αξιότιμοι συνάδελφοι, αν οι αγρότες μας μάθουν από τον Τύπο ότι στο Ευρωπαϊκό Κοινοβούλιο συζητάμε για τις τιμές των γεωργικών προϊόντων για το οικονομικό έτος 2000/2001, θα δημιουργηθεί σίγουρα σε πολλούς η ελπίδα ότι πιθανότατα πρόκειται για ενδεχόμενες αυξήσεις των τιμών.
Δεν πρόκειται όμως για κάτι τέτοιο!
Στην πραγματικότητα πρόκειται για τις προτάσεις, τις οποίες μας υποβάλλει η Επιτροπή στη συνέχεια των μεταρρυθμίσεων της Ατζέντας 2000.
Επιτρέψτε μου, στο σημείο αυτό, να ευχαριστήσω ρητά την εισηγήτρια, κυρία Jeggle, για την εργασία της.
Μέχρι τώρα λέγαμε: "κάθε χρόνο τα ίδια", όταν έπρεπε να συζητήσουμε για τον καθορισμό των τιμών των γεωργικών προϊόντων.
Κάθε χρόνο το θέμα προκαλούσε ανταλλαγή πυρών, και στο βαθμό αυτό χαιρετίζω τώρα το γεγονός ότι οι πολυετείς προτάσεις σταθερών τιμών μπορούν να παράσχουν στους αγρότες ένα πραγματικά περισσότερο ασφαλές πλαίσιο αναφοράς για τον σχεδιασμό της παραγωγής τους.
Παρ' όλα αυτά, θέλω να προειδοποιήσω ότι κατά αυτόν τον τρόπο ο ετήσιος απολογισμός από το Συμβούλιο, την Επιτροπή και το Κοινοβούλιο δεν θα γνωρίζει ίσως την απαιτούμενη εκτίμηση.
Η κατάσταση της αγοράς, οι προοπτικές στους μεμονωμένους τομείς καθώς και η εξέλιξη των αγροτικών εισοδημάτων, αλλά και η απασχόληση, θα πρέπει να εξακολουθήσουν να ελέγχονται αυστηρά κάθε χρόνο από τα ευρωπαϊκά θεσμικά όργανα.
Οι προτάσεις για τον καθορισμό των θεσμικών τιμών και των μηνιαίων προσαυξήσεων αφορούν τα ήδη αναφερθέντα προϊόντα.
Η Ατζέντα 2000 καθόρισε τις περισσότερες τιμές, σε ό,τι όμως αφορά τις μηνιαίες προσαυξήσεις για τα σιτηρά, η Επιτροπή προτείνει να μειωθούν κατά 7,5%.
Θέλω να υποστηρίξω πλήρως και να χρησιμοποιήσω εδώ την προσέγγιση της εισηγήτριας.
Η μείωση των μηνιαίων προσαυξήσεων για τα σιτηρά δεν μπορεί να υιοθετηθεί σύμφωνα με την άποψη της Ομάδας μας.
Και αυτό γιατί, εκτός των άλλων, η πρόταση της Επιτροπής υποσκάπτει τις αποφάσεις του Βερολίνου για την Ατζέντα 2000.
Δεν πρέπει να θέσουμε άσκοπα το εισόδημα των αγροτών υπό μεγαλύτερη πίεση.
Εκείνο που με ενδιαφέρει τώρα είναι μια επίκαιρη ερώτηση, Επίτροπε κύριε Fischler: την προηγούμενη εβδομάδα συζητήσαμε εκ νέου στην Ολομέλεια με την κυρία Schreyer, αν αυτά τα 300 εκατομμύρια ευρώ για τη βοήθεια ανοικοδόμησης στο Κοσσυφοπέδιο κατά την περίοδο 2001/2002 μπορούν πράγματι να αφαιρεθούν από τον γεωργικό προϋπολογισμό.
Γνωρίζω την επιχειρηματολογία: θα εξοικονομήσουμε - υποτίθεται - το ποσό αυτό από τον μηχανισμό αλλαγής της συναλλαγματικής ισοτιμίας.
Τα ίδια ακούστηκαν και όταν επρόκειτο για την οργάνωση της αγοράς ζάχαρης.
Αληθεύει όμως αυτό που πληροφορήθηκα από τον Τύπο;
Ότι στις αρχές της προηγούμενης εβδομάδας το Συμβούλιο απέρριψε, ούτως ή άλλως, αυτή την τακτική της Επιτροπής;
Αυτό που κατάλαβα από το δημοσίευμα στον Τύπο είναι ότι δεν θα υιοθετήσουμε αυτή την τακτική, και θα ήθελα τη δική σας απάντηση ως προς αυτό.
Διαφορετικά υποδαυλίζουμε εδώ μια συζήτηση και συζητάμε όντας πίσω από τις εξελίξεις.
Προσωπικά, πάντως, μου άρεσε ιδιαίτερα η τοποθέτηση του Συμβουλίου ως προς το σημείο αυτό.
Κυρία Πρόεδρε, αγαπητοί συνάδελφοι, το να μιλάμε για το πακέτο των τιμών των γεωργικών προϊόντων δεν έχει πλέον πολύ νόημα εφόσον η ΚΓΠ του 1992 καθιέρωσε την προοδευτική μετάβαση από ένα σύστημα στήριξης των τιμών στην παραγωγή σε ένα σύστημα άμεσων ενισχύσεων, το οποίο ζητείται όλο και περισσότερο να αποσυνδεθεί από τις ποσότητες των παραγόμενων προϊόντων.
Και καθώς η Ατζέντα 2000 ενσωμάτωσε και διεύρυνε αυτόν τον προσανατολισμό, ο καθορισμός των τιμών των γεωργικών προϊόντων είναι πλέον πολυετής.
Ωστόσο, αν και πρέπει να εξακολουθήσει να υπάρχει η δυνατότητα ετήσιων προσαρμογών, οι προσαρμογές αυτές πρέπει παρ' όλα αυτά να σέβονται, σε γενικές γραμμές, τις δεσμεύσεις που αναλήφθηκαν στο Βερολίνο και καλύπτουν αυτή τη χρονική περίοδο.
Σκεπτόμενος κατ' αυτόν τον τρόπο, κατέληξα, όπως και οι συνάδελφοι της Επιτροπής Γεωργίας, στο να αρνηθώ να προσυπογράψω την πρόταση της Επιτροπής να μειωθούν οι μηνιαίες προσαυξήσεις για τα σιτηρά σε δύο στάδια, κατά 7,5% στο καθένα.
Το ίδιο ισχύει και για το ποσοστό υγρασίας στα σιτηρά.
Η Συμφωνία του Βερολίνου πρέπει να παραμείνει, πράγματι, το σημείο αναφοράς μας.
Αυτή η θέση αρχής είναι εκείνη που υιοθέτησε στο Σηάτλ η Ευρωπαϊκή Ένωση απέναντι στους εμπορικούς εταίρους και ανταγωνιστές της στο πλαίσιο του Παγκόσμιου Οργανισμού Εμπορίου.
Σύμφωνα με κάθε λογική, επομένως, αυτή η θέση πρέπει να κυριαρχεί και στις συζητήσεις μας σχετικά με τις εσωτερικές υποθέσεις της ΚΓΠ.
Ειδικότερα, η Ένωση πρέπει να τηρήσει τις δεσμεύσεις της για να επιτρέψει στους γεωργούς της να έχουν μια ικανοποιητική ορατότητα της πολιτικής που τους αφορά και κατ' αυτόν τον τρόπο να διαχειρίζονται με τον πιο συνετό δυνατό τρόπο τις εκμεταλλεύσεις τους.
Για τον λόγο αυτόν, είναι κατά τη γνώμη μου εξίσου επείγον να ξεσκεπάσουμε αυτήν την ιδέα να αφαιρεθούν ποσά από τον γεωργικό τομέα τα οποία θα διατεθούν υπέρ του Κοσσυφοπεδίου. ­Ζητώ επομένως, ως προς αυτό, να μας γνωστοποιήσει γρήγορα η Επιτροπή την πρότασή της για τη μεταρρύθμιση της κοινής οργάνωσης αγοράς στον τομέα της ζάχαρης.
Κύριε Πρόεδρε, η γνώμη της Επιτροπής Προϋπολογισμών και η γνώμη της Oμάδας των Φιλελευθέρων είναι σχεδόν σύμφωνες.
Αυτό αποτελεί καθαρή σύμπτωση.
Δεν πρόκειται να επαναλάβω αυτά που ανέφερα κατά τα δύο πρώτα λεπτά.
Όλα αυτά τα σημεία στα οποία αναφέρθηκα υποστηρίζονται και από τη Ομάδα των Φιλελευθέρων.
Θα ήθελα, εντούτοις, να προσθέσω μια σειρά άλλων σημείων.
Διανύουμε μια χρονική περίοδο κατά την οποία ο προϋπολογισμός για τη γεωργία είναι ιδιαίτερα σφιχτός.
Θα πρέπει κάτι να γίνει με την τιμή του δολαρίου και του ευρώ, γιατί διαφορετικά θα αντιμετωπίσουμε μεγάλες δυσκολίες.
Επομένως, η Επιτροπή θα πρέπει να κάνει μια επιλογή σχετικά με τα χρήματα που είναι διαθέσιμα.
Υπάρχει, εντούτοις, ένα ακόμη μεγάλο δυνητικό κενό.
Κατά τα παρελθόντα έτη, αντιμετωπίσαμε την εμφάνιση επιδημιών μεταδοτικών ασθενειών των ζώων.
Γνωρίσαμε στην Ευρώπη την κρίση της ΣΕΒ.
Σε διάφορες ευρωπαϊκές χώρες, αντιμετωπίσαμε την εμφάνιση της πανώλης των χοίρων.
Όλες αυτές οι επιδημίες κόστισαν στον ευρωπαϊκό προϋπολογισμό δισεκατομμύρια.
Μέχρι τώρα, αυτές μπορούσαν να χρηματοδοτηθούν από άλλες κατηγορίες του προϋπολογισμού για τη γεωργία.
Στο Βερολίνο συμφωνήθηκε ότι αυτό δεν θα συμβαίνει πλέον.
Εάν γνωρίζω καλά τον προϋπολογισμό για τη γεωργία, υπάρχει μόνο μια θέση περίπου 100 εκατομμυρίων ευρώ για την καταπολέμηση των ασθενειών των ζώων.
Αυτό αποτελεί ένα μηδαμινό ποσό, σε σύγκριση με το τι χρειάστηκε στο παρελθόν για την καταπολέμηση των επιδημιών μεταδοτικών ασθενειών.
Για τον λόγο αυτό, η Ομάδα των Φιλελευθέρων ζητεί επίμονα από την Επιτροπή να προτείνει το συντομότερο δυνατόν λύσεις για την αντιμετώπιση πιθανών θεομηνιών.
Μία από τις δυνατότητες επιλογής είναι πιθανόν η εγκαθίδρυση ενός συστήματος ασφάλισης για όλη την Ευρώπη, το οποίο θα είναι κατάλληλο και για ανάλογες ανταγωνιστικές σχέσεις.
Αυτό που επιθυμούμε είναι η Επιτροπή να μας έχει υποβάλει προτάσεις πριν από τις συζητήσεις για τον προϋπολογισμό τον Σεπτέμβριο, επειδή πρέπει να τις λάβουμε υπόψη μας κατά τις συζητήσεις για τον προϋπολογισμό του έτους 2001.
Κύριε Πρόεδρε, αξιότιμοι συνάδελφοι, η έγκριση της δέσμης τιμών των γεωργικών προϊόντων για την περίοδο 2000/2001 συνδέεται με την υποχρέωση εξοικονόμησης 300 εκατομμυρίων ευρώ από τον γεωργικό προϋπολογισμό και την χρησιμοποίηση των αποδεσμευμένων κονδυλίων για την ανοικοδόμηση του Κοσσυφοπεδίου.
Στο πλαίσιο αυτό, δικαιολογημένα επισημαίνεται στην έκθεση ότι η Επιτροπή θα έπρεπε να υποβάλει στο Κοινοβούλιο ένα σχετικό συνολικό έγγραφο υπό τη μορφή συγκεκριμένου σχεδίου, προτού να μπορέσουν να γίνουν δεκτές περαιτέρω προτάσεις εξοικονόμησης κονδυλίων.
Το ζήτημα της χρηματοδότησης ολόκληρου του μεταρρυθμιστικού πακέτου παίζει χωρίς αμφιβολία καθοριστικό ρόλο.
Παρ' όλα αυτά, δεν είναι λύση, κατά τη γνώμη μου, να μιλάμε πάντα πρώτα απ' όλα για μείωση των εξόδων και εσόδων, και ταυτόχρονα να μεταβιβάζουμε όλο και περισσότερες αρμοδιότητες στην Επιτροπή, πράγμα που δεν μειώνει φυσικά τις δαπάνες.
Η Επιτροπή θα έπρεπε να ξεκινά από τους πραγματοποιήσιμους στόχους ως το 2006, και να συνάγει από αυτούς τις δημοσιονομικές ανάγκες.
Ως αποτέλεσμα της Ατζέντας 2000 οι αγρότες στην Ευρώπη αναγκάστηκαν να ανεχθούν μείωση εισοδήματος κατά 5 δισεκατομμύρια ευρώ.
Ο γεωργικός προϋπολογισμός καθορίστηκε έτσι στα 50,5 εκατομμύρια ευρώ και θα έπρεπε να διατηρηθεί σε αυτό το επίπεδο.
Για να επιτύχουμε τον στόχο μας, η Επιτροπή θα έπρεπε, κατά την άποψή μου, να κληθεί να υποβάλει έκθεση για την εξέλιξη των δαπανών στον αγροτικό τομέα.
Σήμερα διεξάγονται περισσότερες εμπορικές συναλλαγές σε ένα δευτερόλεπτο απ' ό,τι διεξάγονταν παλαιότερα σε μια ημέρα.
Η μοναδική σταθερά είναι η αλλαγή.
Οι τιμές των γεωργικών προϊόντων αλλάζουν εξαιρετικά γρήγορα.
Το 1999, οι τιμές των φυτικών προϊόντων στην Ευρωπαϊκή Ένωση έπεσαν κατά 4%, ενώ στον τομέα των ζωϊκών προϊόντων μειώθηκαν κατά 6%.
Εξαιτίας της υψηλής υπερπαραγωγής οι τιμές του χοιρείου κρέατος έπεσαν κατά 9%.
Σε όλα τα σημαντικά αγροτικά προϊόντα, όπως είναι το γάλα, το βόειο κρέας, τα σιτηρά και το χοίρειο κρέας, οι διεθνείς νομισματικές ανακατατάξεις αυξάνονται μειώνοντας περαιτέρω το εισόδημα των αγροτών.
Για αυτό και θα αργήσει να απαντηθεί το ερώτημα από πού θα πρέπει μελλοντικά να κερδίζουν οι αγρότες της Ευρωπαϊκής Ένωσης το εισόδημά τους.
Στην κορεσμένη αγορά δεν μπορούν να πωληθούν παρά φτηνής παραγωγής προϊόντα.
Οι μειώσεις τιμών θα καταστρέψουν την ύπαρξη αγροτικών επιχειρήσεων στην Ευρώπη και έτσι θα επέλθει μια προσωρινή αποσυμφόρηση της αγοράς.
Μετά τις διαρθρωτικές αλλαγές, οι βιώσιμες αγροτικές επιχειρήσεις θα αυξήσουν περισσότερο την παραγωγή τους και θα διεισδύσουν στην παγκόσμια αγορά με μεγαλύτερη μαχητικότητα.
Ένας νέος πόλεμος τιμών θα οδηγήσει σε μια εκ νέου ανακατανομή των αγορών.
Η περαιτέρω εξέλιξη θα δείξει αν η μεταρρύθμιση της αγροτικής πολιτικής της Ευρωπαϊκής Ένωσης μέσω της Ατζέντας 2000 θα μπορέσει να επιβάλει τον συνολικό στόχο ή όχι.
Κύριε Πρόεδρε, παρά το γεγονός ότι η Ατζέντα 2000 έχει ορίσει τις παραμέτρους που διέπουν τη γεωργία για την χρονική περίοδο μέχρι το 2006, το ετήσιο πακέτο τιμών εξακολουθεί να είναι πολύ σημαντικό.
Συμφωνώ απολύτως με εκείνους οι οποίοι εξέφρασαν επιφυλάξεις σήμερα σχετικά με τις προτάσεις της Επιτροπής για τον τομέα των σιτηρών.
Χαίρομαι πολύ που βλέπω να βρίσκεται εδώ ο Επίτροπος Fischler για να ακούσει αυτή τη συζήτηση.
Για τους γεωργούς, η τιμή που παίρνουν στην αγορά θα έπρεπε να αντιπροσωπεύει την πραγματική αξία των επαγγελματικών προσπαθειών που καταβάλλουν και όχι αυτό που συχνά αντιλαμβάνονται ως κοινωνική ενίσχυση για τα προϊόντα του μόχθου τους.
Αν και δεν θα ήθελα με κανέναν τρόπο να μειώσω τη γενική επιτυχία της μεταρρύθμισης της ΚΓΠ, όπως συμφωνήθηκε στην Ατζέντα 2000, και αν και αναγνωρίζω ότι χωρίς ενίσχυση προς το εισόδημά τους οι αγρότες δεν θα επιβίωναν, οφείλω, παράλληλα, να ομολογήσω ότι αισθάνομαι κάποια ανησυχία απέναντι σε μια κατάσταση στην οποία τα προϊόντα της γης, που παράγονται από τους γεωργούς μας, πρέπει να πωλούνται σε τιμές κατώτερες από το κόστος παραγωγής.
Αυτό συμβαίνει σε πολλές περιπτώσεις.
Στο πλαίσιο αυτό, η στήριξη προς τη γεωργία - είναι σημαντική και το αναγνωρίζω αυτό εφόσον αντιπροσωπεύει σχεδόν το 50% του συνολικού προϋπολογισμού - πρέπει να θεωρηθεί και ως επιχορήγηση προς τους καταναλωτές.
Με τη διαθεσιμότητα της απασχόλησης εκτός γεωργίας και με τις προόδους που έχουν σημειώσει η ΕΕ και τα κράτη μέλη στη μείωση της ανεργίας, υπάρχει τώρα σοβαρός κίνδυνος για τη βιωσιμότητα της ευρωπαϊκής παραδοσιακής οικογενειακής γεωργίας.
Τις τελευταίες εβδομάδες ακούσαμε να λέγονται πολλά για μια αναθεώρηση του γεωργικού προϋπολογισμού που συμφωνήθηκε στο Βερολίνο μόλις πριν κάποιους μήνες.
Έχω την εντύπωση ότι εκείνοι οι οποίοι ασχολούνται μόνο με τα λογιστικά δεν καταλαβαίνουν καθόλου τι συμβαίνει έξω, στον πραγματικό κόσμο.
Σας προειδοποιώ ότι αν δεν δείξουμε μεγαλύτερη επαγρύπνηση και κατανόηση για τον μοναδικό και αναντικατάστατο ρόλο που διαδραματίζουν οι αγρότες στην κοινωνία, οι μελλοντικές γενιές και οι μελλοντικοί βουλευτές θα αναγκαστούν να αντιδράσουν για να σώσουν τη γεωργία.
Αυτό κάνουμε τώρα στην προσπάθειά μας να διορθώσουμε την ανισορροπία μεταξύ αγροτικών και αστικών περιοχών, η οποία επιτρέψαμε να αναπτυχθεί για πολλά χρόνια.
Ας μην ξεχνάμε ότι αυτό το μεγάλο πρόβλημα για την κοινωνία δεν το προκάλεσαν οι άνθρωποι· το προκάλεσε η έλλειψη διορατικότητας εκ μέρους των πολιτικών και των υπευθύνων για τον σχεδιασμό.
Ας τα δούμε αυτά με νέο μάτι και ας δούμε ποιος είναι ο καλύτερος τρόπος να σχεδιάσουμε τη μακροπρόθεσμη επιβίωση της γεωργίας, καθώς είναι ο επαγγελματικός κλάδος που έχει την ευθύνη για την ασφάλεια των τροφίμων, λαμβάνοντας υπόψη τον μοναδικό ρόλο που παίζουν οι αγρότες ως διαχειριστές του περιβάλλοντος.
Κύριε Πρόεδρε, κύριε Επίτροπε, κυρίες και κύριοι συνάδελφοι, θα ήθελα καταρχάς να συγχαρώ την κυρία Jeggle για την έκθεση που εκπόνησε, για το έργο που επιτέλεσε και διότι πέτυχε την ομόφωνη σχεδόν στήριξη της έκθεσής της από την Επιτροπή Γεωργίας.
Θέλω επίσης να συγχαρώ την Επιτροπή που εισήγαγε τον πολυετή χαρακτήρα στις προτάσεις.
Παρά ταύτα, αν και κάπου επαναλαμβάνομαι, θα ήθελα να λάβετε υπόψη και να επανεξετάσετε σε ό,τι αφορά τα σιτηρά, τόσο το περιεχόμενο σε υγρασία, όσο και τους μηνιαίους ελέγχους των τιμών, δεδομένου ότι πρόκειται για θέματα που μπορούν να μας προκαλέσουν σημαντική ζημία.
Υπάρχει επίσης ένα άλλο ζήτημα, και προσωπικά θα θεωρούσα ότι πρόκειται για μείζον θέμα: κάθε φορά που ανακύπτει ένα πρόβλημα στην Ευρωπαϊκή Ένωση ή στις πολιτικές της θέσεις - θέσεις που δεν αμφισβητώ - επιχειρείται να αφαιρεθούν πόροι από τον προϋπολογισμό για τη γεωργία.
Αυτό το θέμα μάς απασχολεί σοβαρά, δεδομένου ότι η αρμόδια για τον προϋπολογισμό Επίτροπος επανέλαβε ότι σκέπτεται να αφαιρέσει 300 εκατομμύρια από τη ζάχαρη προκειμένου να τα διοχετεύσει στο Κοσσυφοπέδιο.
Υπάρχουν επίσης άλλα θέματα που θα ήθελα να επισημάνω, που δεν περιλαμβάνονται στην πρόταση τιμών, όπως είναι η ανησυχία μου για τον τομέα των καρπών με κέλυφος, από φουντούκια και αμύγδαλα, που αυτή τη στιγμή θέτουν πολύ μεγάλα προβλήματα, δεδομένου ότι σε μερικές περιπτώσεις ολοκληρώνονται τα σχέδια βελτιώσεων που έχει αποδεχτεί η Επιτροπή.
Δεδομένου ότι δεν έχει ολοκληρωθεί ο έλεγχος και μέχρις ότου επιλυθεί το πρόβλημα του τομέα των καρπών με κέλυφος, θα πρέπει να επανεξεταστεί η παράταση αυτών των σχεδίων βελτιώσεων, μέχρις ότου βρεθεί το κατάλληλο μέρος, που θα πρέπει να είναι η κοινή οργάνωση αγοράς φρούτων, με πραγματικά διαφορετική αντιμετώπιση.
Υπάρχουν άλλα θέματα που με απασχολούν και που επίσης δεν περιλαμβάνονται, όπως για παράδειγμα το θέμα των σπαραγγιών που προορίζονται για μεταποίηση.
Στο άρθρο 10.3 του Κανονισμού μεταποιημένων φρούτων και οπωροκηπευτικών προβλέπονται ενισχύσεις τάδε ύψους.
Αυτές οι ενισχύσεις θα τερματιστούν πλέον· ολοκληρώνονται με αυτή την περίοδο εμπορίας.
Τι προβλέπει άραγε να πράξει η Επιτροπή προκειμένου να ακολουθήσουν στην Ευρώπη αυτές οι ενισχύσεις την παραγωγικότητα και να εξακολουθήσουν να δίδονται στους παραγωγούς σπαραγγιών;
Σε ό,τι αφορά το θέμα των επιτραπέζιων σταφυλιών, στις 31 Ιουλίου λήγουν οι ενισχύσεις για την παραγωγή χυμού που εξετάζονται στην κοινή οργάνωση αγοράς οίνου.
Κατά τη γνώμη μου, καλό θα ήταν να εξεταστούν κατά την προσεχή τροποποίηση της κοινής οργάνωσης αγοράς φρούτων.
Από την ημερομηνία λήξης όμως, δηλαδή από τις 31 Ιουλίου, τι πρόκειται να πράξουμε άραγε έως ότου εγκριθούν οι νέες μεταρρυθμίσεις, αναφορικά με τις ενισχύσεις στη μεταποίηση των επιτραπέζιων σταφυλιών;
Υπάρχει σκέψη παράτασης;
Τι προτιθέμεθα να πράξουμε;
Ο Κανονισμός αριθ.
2275 προβλέπει επίσης ενισχύσεις για την προώθηση του τομέα λουλουδιών και φυτών, και λήγουν και αυτές οι ενισχύσεις.
Με ποιο τρόπο θα το πράξουμε, δεδομένου ότι το Συμβούλιο ζήτησε από την Επιτροπή να εκπονήσει μια μελέτη σχετικά με την πορεία των ενισχύσεων, προκειμένου να δικαιολογήσει ή όχι τη συνέχισή τους;
Προσωπικά θεωρώ πως εν αναμονή της υποβολής αυτής της μελέτης - για την οποία ακόμη δεν γνωρίζουμε τίποτα - και προκειμένου κατόπιν να γίνει το ίδιο με την πρόταση μεταρρύθμισης, θα έπρεπε ίσως να παραταθεί η ισχύς του Κανονισμού 2275.
Συμφωνεί άραγε αυτό με τα σχέδια της Επιτροπής;
Πρόκειται για σημαντικούς τομείς διότι έχουν επιπτώσεις σε πολύ συγκεκριμένες περιοχές.
Αξιότιμε κύριε Πρόεδρε, αξιότιμε κύριε Επίτροπε, αγαπητοί συνάδελφοι, η Ατζέντα 2000 επέφερε στη γεωργική πολιτική της ΕΕ κάποια σταθερότητα.
Κατά τη γνώμη μου, είναι ιδιαίτερα σημαντικό και αξιοσημείωτο το γεγονός ότι μπορούμε να κοιτάζουμε σταθερά προς τα εμπρός μέχρι και το έτος 2006.
Το γεγονός ότι υπήρξε παρέκκλιση από τη συμφωνία του Βερολίνου - τα ποσά είναι σημαντικά για τη γεωργία, ενώ στο συνολικό επίπεδο της Κοινότητας απειροελάχιστα - αυτό το ζήτημα αρχών, ότι παρεκκλίνουμε από τα συμπεφωνημένα, είναι εξαιρετικά σοβαρό ζήτημα.
Το Ευρωπαϊκό Κοινοβούλιο θα πρέπει να λάβει αποφάσεις για τη συνέχιση της νέας γεωργικής πολιτικής μετά το έτος 2006.
Με τέτοια πολιτική, κατά την οποία παρεκκλίνουμε από τα συμπεφωνημένα, δεν δημιουργούμε εκείνη τη σταθερότητα και το πνεύμα με τα οποία θα μπορούσαμε να ατενίζουμε από κοινού μακριά στο μέλλον.
αΕνα θέμα το οποίο φαίνεται ότι έχει ξεχασθεί είναι η καθημερινή πραγματικότητα, την οποία ζει αυτή τη στιγμή η γεωργία.
Οι δαπάνες της γεωργίας έχουν αυξηθεί σημαντικά.
Οι τιμές των καυσίμων έχουν αυξηθεί και γενικότερα το επίπεδο κόστους διαρκώς ανεβαίνει.
Ένα άλλο θέμα είναι ότι τόσο οι γεωργοί όσο και η βιομηχανία τροφίμων έχουν δώσει πολύ μεγάλη έμφαση στην ποιότητα.
Στην ποιότητα, έτσι ώστε να απαλλαγούμε από τα σκάνδαλα εκείνα που έχουν αμαυρώσει το πρότυπο της ευρωπαϊκής γεωργίας.
Το κόστος όλων αυτών θα καταλήξουν σε τελική ανάλυση να καλύψουν οι ίδιοι οι γεωργοί.
Οι γεωργοί έχουν από την πλευρά τους πράξει όλα όσα έπρεπε και όσα ήταν υποχρέωσή τους να πράξουν.
Ας ελπίσουμε ότι και η άλλη πλευρά θα τηρήσει τις συμφωνίες στις οποίες καταλήξαμε από κοινού.
Κύριε Πρόεδρε, με τις προτάσεις της προς το Συμβούλιο Υπουργών, η Επιτροπή δεν καθορίζει, όπως ψευδεπίγραφα αναφέρει, τις τιμές των προϊόντων και τις επιδοτήσεις, αλλά απλώς, κατά τη γνώμη μας, θέλει να υπενθυμίσει τις τιμές και τις επιδοτήσεις που θα ισχύουν για την περίοδο 2000-2001 σύμφωνα με τους υπάρχοντες κανονισμούς και, το πολύ πολύ, να τροποποιήσει κάποιες μηνιαίες προσαυξήσεις στις τιμές παρέμβασης για όποια προϊόντα λειτουργεί ακόμα αυτό το καθεστώς.
Θέλουμε όμως, με την ευκαιρία αυτή, να σημειώσουμε ότι, πρώτον, οι τιμές παραγωγού και οι επιδοτήσεις είναι παγωμένες σε πολλά αγροτικά προϊόντα για δωδέκατη συνεχή χρονιά, όπως γίνεται με το αιγοπρόβειο κρέας, ενώ σε άλλα προϊόντα μειώνεται παράλληλα με την συνεχή αύξηση του κόστους παραγωγής, και αυτό έχει ως συνέπεια να μειώνεται το καθαρό αγροτικό εισόδημα, όπως δείχνουν εξάλλου και τα στοιχεία της Eurostat.
Το ερώτημα είναι λοιπόν τί κάνουν οι αγρότες γι' αυτό το ζήτημα.
Δεύτερον, ο εκφυλισμός ή και η κατάργηση ακόμα της παρέμβασης παραδίδει τον αγρότη στο έλεος της ασυδοσίας των εμποροβιομηχάνων που αγοράζουν από τον παραγωγό σε εξευτελιστικές τιμές και μεταπωλούν συχνά σε πολλαπλάσιες τιμές.
Έτσι, ενώ και οι ονομαστικές ακόμα τιμές παραγωγού έπεσαν, συχνά κατακόρυφα, οι τιμές καταναλωτή αυξήθηκαν.
Έχουμε δηλαδή λεηλασία παραγωγού και ταυτόχρονα λεηλασία καταναλωτή, προς δόξα της προστασίας τους, που διατείνεται ότι κάνει η Ευρωπαϊκή Ένωση.
Το ερώτημα είναι τί θα κάνουν οι αγρότες και οι καταναλωτές γι' αυτό.
Θα αναπτύξουν τον αγώνα τους;
Τρίτον, οι χαμηλές ποσοστώσεις και τα εξοντωτικά πρόστιμα που απορρέουν εξανεμίζουν τις επιδοτήσεις και για τη σοδειά του 1999.
Έτσι, οι επιδοτήσεις καταντούν δώρο άδωρο.
Κραυγαλέο παράδειγμα είναι αυτό του λαδιού, που αφορά και την πατρίδα μου, αλλά και την ιδιαίτερή μου πατρίδα, τη Λέσβο.
Ενώ είχε ανακοινωθεί επιδότηση για το 1998-1999 ύψους 460 δραχμών, τελικά οι παραγωγοί πήραν, ένα χρόνο μετά, 330 δραχμές.
Το ίδιο συμβαίνει με το βαμβάκι, όπου ενώ η ελάχιστη τιμή είναι 101 ευρώ κατά 100 κιλά, ο έλληνας παραγωγός θα πάρει, λόγω της συνυπευθυνότητας, λιγότερο από 65 ευρώ.
Στα θέματα της έκθεσης έχουμε να παρατηρήσουμε τα εξής: σχετικά με τα σιτηρά, διαφωνούμε με τη μείωση, αντί αύξησης που θα έπρεπε να έχουμε, της μηνιαίας προσαύξησης της τιμής παρέμβασης.
Επίσης, με τον τρόπο αυτό, πρέπει να πούμε ότι εκφυλίζεται ακόμα πιο πολύ ο θεσμός της παρέμβασης, που, όπως φαίνεται, πάει μάλλον να καταργηθεί και για τα σιτηρά, όπως έγινε και για άλλα προϊόντα.
Διαφωνούμε επίσης με την καταβολή της μηνιαίας προσαύξησης το Νοέμβριο, αφού στην Ελλάδα η συγκομιδή γίνεται τον Ιούνιο.
Και επίσης για το ρύζι, κύριε Πρόεδρε, προτείνουμε να αρχίζει η παρέμβαση από 1ης Οκτωβρίου ή Νοεμβρίου και όχι από 1ης Απριλίου, διότι έτσι, επί έξι μήνες, οι παραγωγοί μας είναι στο έλεος της κερδοσκοπικής βουλιμίας των εμποροβιομηχάνων ·
(Ο ομιλητής διακόπτεται από τον Πρόεδρο)
Κύριε Πρόεδρε, κύριε Επίτροπε, θα ήθελα να υποστηρίξω την έκθεση της κ. Jeggle και τις προτάσεις της, θέτοντας μερικά πολύ απλά ερωτήματα.
Κύριε Επίτροπε, νομίζω ότι είναι προς όφελός σας να εκμεταλλευτείτε τη στήριξη που σας παρέχουν οι βουλευτές για να προσπαθήσετε να διατηρήσετε τον προϋπολογισμό σας στον γεωργικό τομέα.
Βλέποντας πώς χρησιμοποιούνται το χρήματα και πώς εκτρέπονται για τη χρηματοδότηση άλλων δράσεων, αναρωτιέται κανείς αν, μετά τη διεύρυνση, θα εξακολουθήσουμε να έχουμε τα μέσα για να συνεχίσουμε την ευρωπαϊκή γεωργική πολιτική μας και να διασφαλίσουμε παράλληλα την ανάπτυξη της υπαίθρου.
Όταν κάνετε οικονομίες στα σιτηρά, με βάση το ποσοστό υγρασίας, πόσα εκατομμύρια αντιπροσωπεύει αυτό σε ευρωπαϊκή κλίμακα;
Και πώς θα χρησιμοποιηθούν αυτά τα εκατομμύρια;
Μην ξεχνάτε ότι οι ενδιάμεσες περιφέρειες είναι αυτές που, πρώτες, θα πληγούν.
Δεν θα πληγούν οι περιοχές που έχουν καλή παραγωγή σιτηρών, οι μεγάλες περιοχές παραγωγής σιτηρών, αλλά οι περιοχές όπου η παραγωγή είναι μέτρια, όπου πολλοί παραγωγοί αντιμετωπίζουν αυτή τη στιγμή δυσκολίες.
Αν κάνω έναν απολογισμό των αγροτικών περιοχών, οφείλω να διαπιστώσω ότι οι μικροί παραγωγοί, οι μεσαίοι παραγωγοί, είναι εκείνοι που δεν είναι βέβαιο ότι θα τους αντικαταστήσει κάποιος όταν εκείνοι πάψουν να ασκούν το επάγγελμα και εκείνοι των οποίων τα παιδιά αναζητούν ένα μέλλον αλλού και όχι στη γεωργία.
Πιστεύω επομένως ότι αυτή η πολιτική απαιτεί να φερθούμε με σύνεση, κύριε Επίτροπε.
Και έχετε την υποστήριξή μας.
Ο προϋπολογισμός της γεωργίας πρέπει να χρησιμεύει για την προώθηση της ανάπτυξης της υπαίθρου, για την ενίσχυση της στήριξης που παρέχουμε στις εκμεταλλεύσεις οικογενειακού τύπου, που βρίσκονται επί τόπου, και να μην περιορίζεται μόνο σε δημοσιονομικά μέτρα τα οποία έχουν ως μόνο σκοπό να κάνουν οικονομία.
Κύριε Επίτροπε, υπολογίζουμε πολύ σε σας.
Σας μιλάμε εκ βάθους καρδίας· αυτές τις οικογενειακές εκμεταλλεύσεις θέλουμε να υπερασπιστούμε σε αυτό το Κοινοβούλιο.
Στα συγχαρητήρια μου προς την κυρία Jeggle για την έκθεσή της, από τεχνικής άποψης δε θα έπρεπε να υπάρχουν σχόλια σχετικά με την εξεταζόμενη πρόταση, γιατί όλα κινούνται στα πλαίσια της λογικής που καθοδήγησε τη διαδικασία της Ατζέντας 2000, μια φιλοσοφία η οποία επινοήθηκε με σκοπό να στηρίξει τα εισοδήματα χωρίς, κατά τη γνώμη μας, να έχει ξεκινήσει ακόμα μια ενδελεχής μελέτη, όσον αφορά τις ανάγκες των γεωργικών επιχειρήσεων κατά την υλοποίηση των προγραμματικών και των παραγωγικών τους επιλογών απέναντι στην τρέχουσα παγκοσμιοποίηση των αγορών.
Θέλουμε να το τονίσουμε ιδιαίτερα αυτό: είναι η αντίληψη ότι η γεωργία κινείται όπως ένα οικονομικό σύστημα και ότι αυτή τη στιγμή έχουμε μπροστά μας μια Ευρωπαϊκή Ένωση που βλέπει να μετακινείται το κέντρο βάρους προς μια απλή στήριξη της κρατικής παρέμβασης, χωρίς τον καθορισμό των κατευθυντήριων και παραδειγματικών εκείνων γραμμών, που επιτρέπουν στους κατόχους γεωργικών εκμεταλλεύσεων να δουν ποιο θα είναι το μέλλον τους.
Οι κάτοχοι γεωργικών εκμεταλλεύσεων δεν ζουν μια ευτυχή περίοδο.
Η εντύπωση που δημιουργεί κανείς είναι η επιθυμία να θεωρείται όλο και λιγότερο ο τομέας μας ως μια οικονομικό-παραγωγική έκφραση.
Η απόδειξη έρχεται ακόμα και από τα τελευταία γεγονότα που σχετίζονται με τις διαπραγματεύσεις του ΠΟΕ, και αφορά παραδείγματα που καταγράφηκαν κατά τους τελευταίους μήνες, από την επέμβαση για το Κοσσυφοπέδιο με σκοπό τη χρηματοδότηση των ενισχύσεων στην περιοχή - αδιαμφισβήτητη προτεραιότητα, η οποία υλοποιήθηκε όμως με εφήμερες επιλογές και αμφιλεγόμενους τρόπους - έως τα ενδεχόμενα, τα οποία ήδη υπενθύμισαν οι συνάδελφοί μου, των περικοπών στον τομέα των δημητριακών ή έως την αναμονή να διαπιστώσουμε ποια θα είναι η πρόταση στον τομέα της ζάχαρης.
Η υπεράσπιση του ευρωπαϊκού γεωργικού προτύπου, που είναι συνώνυμο της επιχειρηματικής γεωργίας, σημαίνει εξάλλου την αποφυγή της εγκατάλειψης αυτής της δραστηριότητας καθώς και μια δυνατή και πιθανή αύξηση και των επιπέδων απασχόλησης.
Εμείς οι γεωργοί έχουμε μεγαλώσει με την Ευρωπαϊκή Ένωση: θα θέλαμε να συνεχίσουμε να μεγαλώνουμε με αυτήν.
- (PT) Κύριε Πρόεδρε, κύριε Επίτροπε, συνάδελφοι, θα ήθελα πρώτα απ' όλα να συγχαρώ την εισηγήτρια, την κυρία Jeggle, για την εργασία που έφερε σε πέρας, επισημαίνοντας ότι, στην πραγματικότητα, η δέσμη των τιμών που εξετάζουμε τώρα έπαυσε πλέον να έχει τη σημασία που είχε κάποτε, από τη στιγμή που, ευτυχώς, οδεύουμε σταδιακά προς την παρουσίαση και τη χάραξη της γεωργικής πολιτικής σε μεσοπρόθεσμη βάση.
Αυτός είναι ο λόγος για τον οποίο προχωρήσαμε, μόλις πρόσφατα, σε μια μεταρρύθμιση της Ατζέντας 2000, σύμφωνα με την οποία η υποβολή των συγκεκριμένων δεσμών τιμών αποβλέπει απλώς στο να γίνονται κάποιες ετήσιες προσαρμογές που επιβάλλονται από τις περιστάσεις.
Η σημερινή δέσμη τιμών έρχεται σε μια χρονική περίοδο όπου η Επιτροπή υποσχέθηκε να υποβάλει, στη διάρκεια του τρέχοντος έτους, προτάσεις μεταρρύθμισης για μια σειρά τομέων, και συγκεκριμένα για τους τομείς του ρυζιού, της ζάχαρης, των φρούτων και λαχανικών, καθώς και για τον τομέα του ελαιόλαδου.
Και ευελπιστώ ότι αυτό ακριβώς θα πράξει.
Προκύπτει μια συγκεκριμένη κατάσταση που θα επιθυμούσα να επισημάνω, η οποία αφορά το ζήτημα των φρούτων και των λαχανικών και έχει να κάνει με ένα πρόβλημα που έχει ιδιαίτερη σημασία για τη χώρα μου.
Όλοι γνωρίζουμε πως το καθεστώς που ισχύει στο πλαίσιο της πολιτικής για τον τομέα της μεταποιημένης τομάτας είναι άδικο.
Αποφασίζονται αλλαγές ποσοστώσεων ανάμεσα στα κράτη μέλη, και αυτό συμβαίνει κάθε χρόνο, βάσει πλαισίου στο οποίο δεν λαμβάνονται υπόψη οι απρόβλεπτες εξελίξεις, τόσο όσον αφορά τους κλιματολογικούς παράγοντες όσο και την αγορά, γεγονός που συνεπάγεται για τον τομέα μια διαρκή αστάθεια.
Γι' αυτό, πριν από λίγο καιρό το Ευρωπαϊκό Κοινοβούλιο προέβαλε, στο πλαίσιο της έγκρισης της έκθεσης της κυρίας Ayuso Gonzαlez, την επείγουσα ανάγκη καθορισμού κατωφλίων εγγυήσεων για το κάθε κράτος μέλος, ενώ ζητήθηκε από την Επιτροπή να υποβάλει επειγόντως ανάλογες προτάσεις.
Συμβαίνει όμως ότι η Επιτροπή δεν συμπεριέλαβε στη δέσμη τιμών οιαδήποτε σχετική πρόταση με σκοπό την επανόρθωση της κατάστασης, αλλά ούτε φαίνεται να βιάζεται να υποβάλει κάποια πρόταση.
Η χώρα μου διατρέχει κίνδυνο σε περίπτωση που δεν εγκριθεί χωρίς χρονοτριβή η πρόταση της ΚΟΑ να απωλέσει το 10% της ποσόστωσής της.
Και αυτό είναι πράγματι απαράδεκτο.
Επομένως, το ερώτημα που θέτω είναι το εξής: για ποιον λόγο η πορτογαλική Προεδρία δεν ανέλαβε πρωτοβουλίες ώστε να υποβληθεί όσο το δυνατόν συντομότερα μια σχετική πρόταση;
Και δεν μπορώ να καταλάβω για ποιον λόγο γίνεται επίκληση του επιχειρήματος ότι "δεν μπορούμε να προχωρήσουμε σε μεταρρύθμιση του τομέα της τομάτας επειδή δεν υπάρχουν χρήματα";, από τη στιγμή που το χρήμα που διαθέτουμε χρησιμοποιείται για άλλα πράγματα, άσχετα με τη γεωργία, όπως είναι η χρηματοδοτική ενίσχυση του Κοσσυφοπεδίου.
Κύριε Πρόεδρε, αξιότιμοι κυρίες και κύριοι βουλευτές, καταρχάς θα ήθελα να ευχαριστήσω θερμά εσάς, κυρία Jeggle, για την έκθεσή σας.
Είναι, εξάλλου, η πρώτη την οποία υποβάλλετε στο Σώμα.
Ομοίως, θέλω να ευχαριστήσω θερμά για την εποικοδομητική συνεργασία τους τα μέλη της Επιτροπής Γεωργίας και Ανάπτυξης της Υπαίθρου αλλά και των άλλων επιτροπών που συμμετείχαν ενεργά στις διαβουλεύσεις.
Χαίρομαι που το Κοινοβούλιο δικαιώνει την Επιτροπή στους κεντρικούς άξονες των προτάσεών της, δηλαδή στο γεγονός ότι χρειαζόμαστε περισσότερη συνέχεια και επομένως και έναν καθορισμό των τιμών σε πολυετή βάση.
Επιτρέψτε μου να υπεισέλθω καταρχάς στα συμφραζόμενα και το περιεχόμενο των προτάσεων που κάναμε.
Είναι απολύτως ορθή η διαπίστωση που έγινε εδώ, ότι η δέσμη τιμών δεν έχει πλέον τη σημασία που είχε στο παρελθόν.
Λογική συνέπεια της πολυετούς προσέγγισης που επιλέξαμε για την Ατζέντα 2000 είναι η τωρινή πρόταση της Επιτροπής να καθορισθούν για αόριστο διάστημα οι κοινές τιμές και τα κοινά κονδύλια για εκείνους τους τομείς για τους οποίους εκκρεμούν οι ρυθμίσεις αυτές.
Αυτό παρέχει στους αγρότες μας σημαντικά σταθερότερους όρους πλαίσιο για έναν πιο μακροπρόθεσμο σχεδιασμό από μέρους τους.
Ενδεχόμενες αναγκαίες μετέπειτα αλλαγές δεν αποκλείονται όμως κατά βάση.
Μοναδική εξαίρεση στις προτάσεις μας για αυτή την πολυετή προσέγγιση αποτελεί ο τομέας της ζάχαρης, στον οποίο το ισχύον καθεστώς ποσοστώσεων παραγωγής - όπως πιθανότατα γνωρίζουν οι περισσότεροι στην αίθουσα αυτή - θα λήξει στο τέλος του οικονομικού έτους 2000/2001.
Επομένως δεν θα ήταν ενδεδειγμένο, εφόσον πρέπει να κλείσει αυτό το τελευταίο έτος, να προβούμε εν προκειμένω σε κάποια αλλαγή.
Για αυτό το λόγο προτείνουμε οι υφιστάμενες τιμές ζάχαρης να διατηρηθούν για αυτό το τελευταίο έτος στα επίπεδα που ορίζει το ισχύον καθεστώς ποσοστώσεων παραγωγής.
Ως προς τις μεμονωμένες τροπολογίες που προτάθηκαν, η τροπολογία 4 προβλέπει την αμετάβλητη διατήρηση των μηνιαίων προσαυξήσεων.
Δεν μπορώ - για να είμαι ειλικρινής - να συμφωνήσω με αυτή την πρόταση, γιατί δεν ισχύει αυτό που υποστηρίζεται εδώ, ότι, δηλαδή, η μείωση την οποία προτείνουμε παραβιάζει τις αποφάσεις του Βερολίνου.
Αντιθέτως, πρόκειται για λογική συνέπεια των αποφάσεων του Βερολίνου!
Γιατί στο Βερολίνο αποφασίστηκε να διατηρηθεί το σύστημα των μηνιαίων προσαυξήσεων.
Αυτό όμως δεν έχει να κάνει με τις προσαρμογές στις τιμές της αγοράς.
Και στο παρελθόν κάναμε στην ουσία κάθε χρόνο μικρότερες ή μεγαλύτερες προσαρμογές.
Από την άλλη μεριά, θέλω να προειδοποιήσω και εγώ να μην πιστέψετε ότι δεν θα ήταν λογικό να πραγματοποιήσουμε αυτή την προσαρμογή, γιατί πρέπει να σκεφθείτε το εξής: Αν η μη προσαρμογή οδηγήσει στην παρεμπόδιση της ροής των προϊόντων στην αγορά, στην παρακράτηση των σιτηρών εν αναμονή εκθέσεων που θα υπόσχονται υψηλότερες ενισχύσεις, τότε οι αγρότες θα χάσουν την άνοιξη περισσότερα από εκείνα που θα κέρδιζαν μέσω αυτών των υψηλότερων μηνιαίων προσαυξήσεων.
Για τον λόγο αυτό δεν μπορώ να δεχθώ τη συγκεκριμένη πρόταση.
Ως προς το δεύτερο ζήτημα, αυτό της αναπροσαρμογής και ενίσχυσης των ποιοτικών κριτηρίων, η συζήτηση έχει ήδη διαρκέσει κάποιους μήνες τώρα.
Στο μεταξύ, και εφόσον πρόκειται για μια αποκλειστική αρμοδιότητα της Επιτροπής - πράγμα το οποίο θέλω επίσης να τονίσω - έγινε στην αρμόδια επιτροπή διαχείρισης μια ψηφοφορία.
Με την ψηφοφορία αυτή έληξε στην ουσία η συζήτηση, γιατί ο Κανονισμός 824/2000 της Επιτροπής είχε ήδη εκδοθεί στις 19 Απριλίου.
Νομίζω ότι δεν θα έπρεπε να ξανανοίξουμε τη συζήτηση αυτή.
Για αυτό τον λόγο, δεν μπορώ να εγκρίνω τις τροπολογίες 2 και 5.
Αν στη συζήτηση αυτή τίθεται κατ' αυτόν τον τρόπο το ποσοστό υγρασίας, θέλω να επισημάνω ότι στο Βερολίνο καθορίστηκε μεν η τιμή των σιτηρών, όχι όμως και οι τιμές του νερού!
Το ποσοστό υγρασίας 14,5% είναι εκείνο το ποσοστό το οποίο σήμερα είναι το υψηλότατο αποδεκτό ποσοστό στο εμπόριο.
Δεν αποτελεί κάποιο ιδιαίτερο πρόβλημα για τους αγρότες.
Σε περίπτωση που ένας αγρότης έχει την ατυχία να έχει ένα κάπως υψηλότερο ποσοστό υγρασίας στα σιτηρά του, τότε δεν έχει παρά να αναλάβει τα έξοδα αποστέγνωσης, και έτσι το πρόβλημα θα έχει λυθεί!
Δεν μπορούμε όμως να δεχόμαστε πια να υπάρχουν στις αποθήκες παρέμβασης σιτηρά τα οποία δεν ανταποκρίνονται στις κοινές διεθνείς εμπορικές συνήθειες.
Με την προταθείσα στις τροπολογίες 1 και 3 συμπερίληψη των σπόρων σινάπεως στο καθεστώς στήριξης έχω, δυστυχώς, επίσης ένα πρόβλημα, γιατί η πρόταση αυτή αντιτίθεται στη Συμφωνία του Μαρακές.
Κάτι τέτοιο θα αντίκειτο στη ρήτρα ειρήνευσης, σύμφωνα με την οποία δεν επιτρέπεται να συμπεριληφθούν στο καθεστώς στήριξης νέα προϊόντα.
Ως προς τις τροπολογίες 6 και 7 χρειάζεται προφανώς μια διευκρίνιση.
Πρώτον: η χρηματοδότηση μέτρων εξωτερικής πολιτικής για το οικονομικό έτος 2000/2001, για το οποίο συζητάμε, δεν σχετίζεται σε καμία περίπτωση με τον καθορισμό των τιμών στον τομέα της ζάχαρης.
Δεύτερον, και η προταθείσα για το έτος 2002 μείωση του ανώτατου ορίου της κατηγορίας 1α δεν προεξοφλεί τα μέτρα σε κάποιο συγκεκριμένο παραγωγικό τομέα.
Τρίτον, ως προς τα έτη 2003 και εξής, στα οποία επίσης αναφέρθηκε η κυρία Jeggle: εδώ, η Επιτροπή αποφάσισε ότι τα τυχόν κονδύλια θα ανακληθούν μόνο σε περίπτωση που η πολιτική κατάσταση στη Σερβία αλλάξει ριζικά.
Σε αυτή την περίπτωση η Επιτροπή θα αποφασίσει, με αφορμή τον έλεγχο των δημοσιονομικών προοπτικών του έτους 2002, που αποφασίστηκε στο Βερολίνο, με ποιον τρόπο θα λάβει υπόψη τυχόν χρηματοοικονομικές ανάγκες.
Ως προς αυτό το ζήτημα η Επιτροπή αποφάσισε ρητά να μην προεξοφλήσει προς το παρόν τίποτα.
Πέραν αυτού, η Επιτροπή αποφάσισε ότι τα κονδύλια της κατηγορίας 1α θα διατίθενται γενικά μόνο σε περίπτωση που οι υπόλοιπες πηγές χρηματοδότησης δεν επαρκούν, κάτι το οποίο σε καμιά περίπτωση δεν προβλέπεται προς το παρόν.
Κυρία Jeggle, προτείνατε να χρησιμοποιηθούν, τουλάχιστον, τα κονδύλια στην κατηγορία 1β - δηλαδή αυτά για την ανάπτυξη της υπαίθρου - και συνδέσατε την πρότασή σας με την καταστροφή από τον τυφώνα στο Baden-Wόrttemberg.
Πρόκειται για ένα πολύ πιο πολύπλοκο πρόβλημα, γιατί η Επιτροπή είχε αρχικά προβλέψει αυτήν ακριβώς τη δυνατότητα μεταφοράς μεταξύ των δύο υποκατηγοριών.
Η μεταφορά αυτή, όμως, απορρίφθηκε από το Κοινοβούλιο.
Ως εκ τούτου, μια τέτοια μεταφορά δεν είναι δυνατή βάσει του ισχύοντος δημοσιονομικού κανονισμού και της διοργανικής συμφωνίας.
Ως προς το ερώτημα που έθεσε η κυρία Keppelhoff, για το τι αποφάσισε στην πραγματικότητα το Συμβούλιο Ecofin: οι προτάσεις τις οποίες υπέβαλε η κυρία Schreyer στο Ecofin απορρίφθηκαν καταρχάς.
Βρισκόμαστε όμως για την ώρα ακόμα στο στάδιο της συζήτησης.
Η ουσιαστική συζήτηση για τον προϋπολογισμό του 2001 θα γίνει αργότερα.
Η απόρριψη δεν αφορά ούτε προπαντός ούτε αποκλειστικά το θέμα των 300 εκατομμυρίων, αλλά το Ecofin αποτίμησε αρνητικά το σύνολο των προτάσεων.
Η τροπολογία 8, στην οποία αναφέρθηκε κυρίως ο βουλευτής Mulder, ασχολείται με μια μελέτη περί εναλλακτικών λύσεων χρηματοδότησης ζημιών σε σχέση με την πιθανή εξάπλωση ασθενειών των ζώων.
Η μελέτη αυτή - στην οποία αναφέρθηκε ο κύριος Mulder - θα πρέπει να περιλαμβάνει και τη δυνατότητα ενός υποχρεωτικού συστήματος ασφάλισης.
Θα αναθέσουμε τη εκπόνηση της σχετικής μελέτης.
Πρέπει όμως να σας πληροφορήσω ότι τα αποτελέσματα δεν θα υποβληθούν νωρίτερα από το τέλος του τρέχοντος έτους.
Νωρίτερα δεν θα έχουμε αποτελέσματα από εκείνους που θα εκπονήσουν αυτή τη μελέτη.
Συμμερίζομαι και την άποψη που εκφράζεται στην τροπολογία αυτή, ότι οι παραγωγοί θα έπρεπε να αναλαμβάνουν περισσότερες ευθύνες ως προς τις οικονομικές πλευρές της εξάλειψης των ασθενειών των ζώων.
Το θέμα όμως εμπίπτει στην ουσία στον τομέα ευθύνης των κρατών μελών.
Επομένως δεν μπορούμε καταρχάς να κάνουμε παρά μιαν εκτίμηση για το ποιες δυνατότητες υποστήριξης των κρατών μελών υπάρχουν στη θέσπιση τέτοιων συστημάτων σε κοινοτικό επίπεδο.
Σε κάθε περίπτωση, το ζήτημα αυτό θα έπρεπε να εξετασθεί στο πλαίσιο της αναθεώρησής της κτηνιατρικής νομοθεσίας, η οποία διεξάγεται αυτή τη στιγμή από την αρμόδια Γενική Διεύθυνση για την Υγεία και την Υγεία των Ζώων.
Η κυρία Redondo έθεσε μερικές ερωτήσεις σχετικά με την οργάνωση της αγοράς των οπωρολαχανικών, των καρπών με κέλυφος, των καλλωπιστικών φυτών, και ο βουλευτής Cunha σχετικά με τις επεξεργασμένες τομάτες.
Η Επιτροπή θα υποβάλει, όπως προβλέπεται, μέσα στο τρέχον έτος, έκθεση για τη λειτουργία της οργάνωσης της αγοράς οπωρολαχανικών.
Στην έκθεση αυτή δεν θα συμπεριλάβουμε μόνο τα φρέσκα φρούτα και λαχανικά, αλλά και τα επεξεργασμένα, επομένως και τις επεξεργασμένες τομάτες.
Η έκθεση αυτή θα υποβληθεί, από τη δική μας πλευρά, στις αρχές του δευτέρου εξαμήνου του έτους.
Ως προς τη στήριξη των καλλωπιστικών φυτών - πιο συγκεκριμένα, κυρία Redondo, τη διαφήμιση για τον τομέα των καλλωπιστικών φυτών - η Επιτροπή όντως διενεργεί στον τομέα αυτό έλεγχο.
Αυτό ζητήθηκε από εμάς και κατά την εισαγωγή του καθεστώτος, ενώ, βάσει του αποτελέσματος της εκτίμησης αυτής, θα υποβάλουμε μια πρόταση αρκετά έγκαιρα ώστε να μην διακοπεί η ενίσχυση.
Ευχαριστώ πολύ, κύριε Επίτροπε.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Παραγωγή ινών: στήριξη των παραγωγών και ΚΟΑ
Η ημερήσια διάταξη προβλέπει τη συζήτηση της έκθεσης (A5-0124/2000) της κυρίας Schierhuber, εξ ονόματος της Επιτροπής Γεωργίας και Ανάπτυξης της Υπαίθρου, σχετικά με την πρόταση κανονισμού του Συμβουλίου [COM(1999) 576 - C5-0280/1999 - 1999/0236(CNS)] για την τροποποίηση του κανονισμού (EΚ) αριθ.
1251/1999 που αφορά τη θέσπιση καθεστώτος στήριξης των παραγωγών ορισμένων αροτραίων καλλιεργειών, για την υπαγωγή σε αυτό του λίνου και της κάνναβης που προορίζονται για την παραγωγή ινών και σχετικά με την πρόταση κανονισμού του Συμβουλίου [COM(1999) 576 - C5-0281/1999 - 1999/0237(CNS)] που αφορά την κοινή οργάνωση αγοράς στον τομέα του λίνου και της κάνναβης που προορίζονται για την παραγωγή ινών.
Κύριε Πρόεδρε, κύριε Επίτροπε, αξιότιμες κυρίες, αξιότιμοι κύριοι, η σημασία του τομέα του λίνου και της κάνναβης ίσως να μην είναι προφανής, σε πρώτη ματιά, για εκείνους κυρίως τους συναδέλφους, οι οποίοι δεν ασχολούνται εντατικά με τον τομέα της γεωργίας.
Ο λίνος και η κάνναβη είναι καλλιέργειες με πλούσια παράδοση στην Ευρώπη, οι οποίες, όμως, έχασαν στο μεταξύ σε δημοτικότητα και των οποίων η πολύπλευρη χρήση μόλις που αρχίζει πάλι να ανακαλύπτεται.
Αυτές ακριβώς τις δυνατότητες που έχει αυτός ο αγροτικός κλάδος, να αναπτύσσει προϊόντα με μελλοντική προοπτική, πρέπει να τις προωθήσουμε σε ευρωπαϊκό επίπεδο.
Μονωτικά υλικά για σπίτια, υλικά πληρώσεως για αμαξώματα οχημάτων, φύλλα πεπιεσμένου ξύλου για την επιπλοποιΐα, αυτά είναι μόνο μερικά παραδείγματα σύγχρονης τεχνολογίας.
Η παραγωγή αυτών των υλικών από ανανεώσιμες πρώτες ύλες θα προσφέρει μια πραγματική εναλλακτική λύση για τις συνθετικές ύλες και, κατά συνέπεια, θα αποτελέσει μια νέα και ελκυστική πηγή εισοδήματος για τους αγρότες στον τομέα της προμήθειας πρώτων υλών.
Η αναγκαιότητα της μεταρρύθμισης ανάγεται κυρίως στην κατάχρηση και την απάτη που σημειώθηκαν στον τομέα των επιδοτούμενων καλλιεργειών τα τελευταία χρόνια.
Απορρίπτω κατηγορηματικά αυτό το κυνήγι των επιδοτήσεων, ενώ είναι απαραίτητος ένας συνεπής έλεγχος της τήρησης των νομοθετικών διατάξεων.
Ωστόσο, οι προτάσεις της Επιτροπής ξεπερνούν, κατά τη γνώμη μου, το ενδεδειγμένο μέτρο.
Επιτρέψτε μου να παρουσιάσω εν συντομία τις βασικές σκέψεις στις οποίες στηρίζεται η έκθεσή μου.
Η ενίσχυση στην έκταση θα πρέπει να καθορισθεί σε 126 ευρώ ανά τόνο, ή 600 ευρώ ανά εκτάριο, και να καταβάλλεται μόνον όταν υποβάλλεται στις αρμόδιες αρχές πιστοποίηση του εφοδιασμού του μεταποιητή.
Ο καθορισμός της ενίσχυσης στην έκταση προκύπτει στο πλαίσιο του κανονισμού για το καθεστώς στήριξης των παραγωγών αροτραίων καλλιεργειών, και, επομένως, ο κανονισμός αυτός πρέπει να προσαρμοσθεί στις νέες ιδιαιτερότητες του τομέα του λίνου και της κάνναβης.
Είναι, επομένως, αυτονόητο ότι τα σχέδια του κανονισμού αυτού για τις περιφερειακές βασικές εκτάσεις θα πρέπει να διευρυνθούν, ώστε να συμπεριλάβουν τις καλλιέργειες λίνου και κάνναβης.
Εφόσον ο λίνος και η κάνναβη καλλιεργούνται κατά κύριο λόγο για μη διατροφικούς σκοπούς και δεν υπάρχει πλεόνασμα παραγωγής, δεν θα έπρεπε να ορίζεται η υποχρέωση αγρανάπαυσης, αφού οι γαίες αγρανάπαυσης χρησιμεύουν ως μέσο ρύθμισης της αγοράς σε τυχόν πλεονάσματα παραγωγής.
Η ενίσχυση στη μεταποίηση, η οποία θα καταβάλλεται στον πρώτο μεταποιητή, θα χορηγείται μόνο αν μπορεί να παρασχεθεί στις αρμόδιες αρχές, εντός προθεσμίας 18 μηνών, πιστοποίηση της μεταποίησης.
Εφόσον η ενίσχυση αυτή πρέπει να εξασφαλίζει την οικονομική αποδοτικότητα του τομέα, η Επιτροπή Γεωργίας προτείνει να καθορισθεί το ποσό των 120 ευρώ ανά τόνο για τις μακρές ίνες και των 70 ευρώ ανά τόνο για τις βραχείες ίνες κάνναβης.
Και εδώ δεν θα πρέπει φυσικά να διασφαλισθεί μακροπρόθεσμα μόνον η ενίσχυση για τις μακρές ίνες, αλλά και εκείνη για τις βραχείες ίνες, αφού ειδικά οι βραχείες ίνες έχουν καθοριστική σημασία για τα καινοτόμα σχέδια.
Κύριε Επίτροπε, οι εθνικές μέγιστες ποσότητες, η μέγιστη ποσότητα της Ευρωπαϊκής Ένωσης, που προτείνει η Επιτροπή, πρέπει να επανεξετασθούν.
Οι μέγιστες ποσότητες των κρατών μελών θα έπρεπε να υπολογίζονται ανάλογα με τις υπάρχουσες στα κράτη μέλη δυνατότητες μεταποίησης και να προσαρμοσθούν στις προγραμματιζόμενες δυνατότητες μεταποίησης για τις οποίες έχουν ήδη πραγματοποιηθεί μη αναστρέψιμες επενδύσεις.
Επιτρέψτε μου να πω κάτι ακόμα για την κάνναβη, μια και διαρκώς προκύπτουν παρανοήσεις.
Ο κίνδυνος καλλιέργειας ναρκωτικών ουσιών δεν υφίσταται στην Ευρώπη, ενώ η χρήση σπόρων κάνναβης για διατροφικούς σκοπούς έχει βαθιές ρίζες στις τοπικές παραδόσεις.
Τα υφιστάμενα μέσα ελέγχου και οι ισχύουσες οριακές τιμές επαρκούν, κατά τη γνώμη μου, ώστε να αποτρέπεται η καλλιέργεια κάνναβης για την παραγωγή ψυχοτρόπων ουσιών.
Σε μεμονωμένες ευρωπαϊκές περιοχές έχουν δημιουργηθεί σπεσιαλιτέ, όπως για παράδειγμα το κανναβέλαιο ή ο ζύθος καννάβεως, που συμβάλλουν στον εμπλουτισμό της περιφερειακής ταυτότητας μέσω μιας διατροφικής αλυσίδας.
Αξιότιμε κύριε Πρόεδρε, θέλω να επισημάνω για άλλη μια φορά ότι ο τομέας του λίνου και της κάνναβης είναι, λόγω των πολλαπλών του χρήσεων, τόσο σημαντικός για το μέλλον της ευρωπαϊκής γεωργίας και για το μέλλον των αγροτών ως προμηθευτών πρώτων υλών σε μελλοντικούς τομείς, ώστε δεν πρέπει μια μεταρρύθμιση - η οποία είναι, ομολογουμένως, αναγκαία - να καθιστά ολόκληρο τον τομέα μη επικερδή.
Η Επιτροπή Γεωργίας και Ανάπτυξης της Υπαίθρου υιοθέτησε την έκθεση αυτή με μεγάλη πλειοψηφία.
Γι' αυτό θέλω να ευχαριστήσω θερμά τις κυρίες και τους κυρίους που με βοήθησαν στην εκπόνηση αυτής της έκθεσης!
Κύριε Πρόεδρε, η εξεταζόμενη έκθεση της συναδέλφου κυρίας Schierhuber καταδεικνύει ότι, εάν παρουσιαστεί ένα πρόβλημα στην Ευρώπη όσον αφορά μια συγκεκριμένη ρύθμιση, τότε είναι δυνατόν να αντιμετωπισθεί μέσω νέων προτάσεων, παρά με μια συγκεκριμένη ρύθμιση και αυτό συμβαίνει στην περίπτωση του λίνου.
Ο λίνος είναι ένα ιδιαίτερο προϊόν, όπως η κάνναβη με μακρά ευρωπαϊκή ιστορία.
Το γεγονός ότι σήμερα τόσο το παντελόνι μου όσο και το σακάκι μου είναι από λίνο, ο οποίος έτυχε επεξεργασίας στη Φλάνδρα, καλλιεργήθηκε στη Γαλλία και έτυχε, επίσης, μερικής επεξεργασίας στη Ζηλανδία, δείχνει την παράδοση αυτού του προϊόντος.
Η αιτία για την οποία θα πρέπει να πραγματοποιήσουμε αυτή τη συζήτηση είναι το γεγονός ότι η ρύθμιση παρεκκλίνει της πορείας της.
Γνωρίζουμε όλοι τι συνέβη με τον λίνο με βραχείες ίνες.
Γνωρίζουμε επίσης ότι οι παρεκκλίσεις αυτές σημειώθηκαν στη Νότια Ευρώπη.
Πρέπει να είμαστε διατεθειμένοι να προσαρμόσουμε την πολιτική μας.
Αυτό, εντούτοις, που συμβαίνει με την πρόταση της Επιτροπής είναι ότι, στην πραγματικότητα πετάμε το παιδί μαζί με τα νερά του μπάνιου.
Υπάρχει σε αυτή μια υπερβολή.
Παράλληλα είναι πολύ πιθανόν ότι μπορούμε να ενισχύσουμε τόσο τη ρύθμιση για τον λίνο όσο και για την κάνναβη, ώστε εμείς να μπορέσουμε να ανταποκριθούμε με τον κανονικό προϋπολογισμό των προηγούμενων ετών και παρ' όλα αυτά να διατηρήσουμε μια αποδοτική καλλιέργεια στην Ευρώπη.
Το λέω αυτό επειδή αυτή η καλλιέργεια είναι αρχαία και έχει ιδιαίτερες εφαρμογές τόσο στα λινά υφάσματα της ένδυσης όσο και στο μη διατροφικό τομέα.
Θα πρέπει να παραπέμψω τόσο στους πίνακες των αυτοκινήτων όσο και στους προφυλακτήρες, ενώ παράλληλα αποτελεί μια πραγματικά προστιθέμενη αξία για την αγροτική πολιτική.
Ένα ιδιαίτερο προϊόν το οποίο έχει μεγάλη προστιθέμενη αξία και προσφέρει πολλές δυνατότητες απασχόλησης.
Και μόνο αυτές οι τρεις πτυχές θα πρέπει να μας καταστήσουν περισσότερο απαιτητικούς για μια καλή ρύθμιση.
Για τους λόγους αυτούς, υποστηρίζω θερμά την έκθεση της συναδέλφου κυρίας Schierhuber.
Τα ποσά τα οποία αναφέρονται διατηρούν την απόδοση της καλλιέργειας και δίνουν παράλληλα τη δυνατότητα για μια καλή επεξεργασία.
Αυτό το οποίο χρειαζόμαστε είναι ένας αυστηρός έλεγχος κατά την επεξεργασία, ώστε να προληφθούν πιθανές καταχρήσεις στο μέλλον.
Θα ήθελα να ολοκληρώσω με ένα ιστορικό επεισόδιο.
Η χώρα μου, στην ιστορία της διεξήγαγε έναν ογδονταετή πόλεμο με την Ισπανία, ο οποίος έληξε με την Ειρήνη του Mόnster.
Οι άνθρωποι που έκαναν τις διαπραγματεύσεις και προέρχονταν από τις Νότιες Κάτω Χώρες, το σημερινό Βέλγιο, τις Βόρειες Κάτω Χώρες τις σημερινές Κάτω Χώρες και την Ισπανία, όλοι φορούσαν λινά επανωφόρια.
Πιθανότατα αυτά είχαν κατασκευαστεί στη Φλάνδρα, ενώ ο λίνος είχε καλλιεργηθεί στη Βόρεια Γαλλία και το Βέλγιο.
Ένας ογδονταετής πόλεμος δεν κατάφερε να καταστρέψει την καλλιέργεια λίνου στις ακτές της Βόρειας Θάλασσας.
Επομένως, δεν θα πρέπει η υφιστάμενη ρύθμιση, εξαιτίας μιας περιορισμένης υπέρβασης στην Ισπανία, η οποία εν τω μεταξύ διευθετήθηκε, να προκαλέσει την ελαχιστοποίηση της καλλιέργειας στα 50.000 εκτάρια.
Επομένως, θα ήθελα αυτή η ιστορική λεπτομέρεια από την Ειρήνη του Mόnster να έχει αντίκτυπο και στη νέα ρύθμιση για τον λίνο στην Ευρώπη.
Κύριε Επίτροπε, εμείς συμφωνούμε με τους στόχους που επιδιώκει η πρόταση της Επιτροπής στο νέο κανονιστικό πλαίσιο λίνου και κάνναβης: τη ρύθμιση και την εξισορρόπηση των αγορών, την απλοποίηση της Κοινής Γεωργικής Πολιτικής και την αποτροπή της απάτης.
Όχι όμως με τον τρόπο που επιλέγεται να πραγματοποιηθούν.
Αυτό συμβαίνει διότι θεωρούμε ότι η εν λόγω πρόταση, εάν δεν γίνουν δεκτές οι τροπολογίες που κατέθεσε η Επιτροπή Γεωργίας που τη βελτιώνουν, μπορεί να οδηγήσει στην πλήρη εξάλειψη της καλλιέργειας της κάνναβης και του λίνου στις μικρομεσαίες γεωργικές εκμεταλλεύσεις, και ως εναλλακτική καλλιέργεια σε συγκεκριμένες περιοχές της Ένωσης.
Θεωρούμε, κύριε Επίτροπε, ότι είναι απαράδεκτο το γεγονός ότι, επιδιώκοντας να τελειώνουμε μια και καλή με την απάτη, επιδιώκουμε να τελειώσουμε και με την καλλιέργεια σε έναν συγκεκριμένο τομέα.
Πιστεύω πως είναι η στιγμή να υπενθυμίσουμε ότι η καλύτερη καταπολέμηση της απάτης συνίσταται στην απόλυτη διαφάνεια των κρατικών ενισχύσεων και των ερευνών που διεξάγονται για την εξακρίβωση απάτης, δημοσιοποιώντας το ονοματεπώνυμο των απατεώνων ως τον μοναδικό τρόπο αποφυγής του να πληρώνει το σύνολο των αγροτών και του γεωργικού τομέα τις συνέπειες της απάτης κάποιων λίγων κερδοσκόπων.
Η συμπερίληψη του λίνου και της κάνναβης στο γενικό καθεστώς των ποωδών απαιτεί τη θέσπιση ενιαίας απόδοσης για όλες τις περιοχές της Ευρωπαϊκής Ένωσης.
Η ύπαρξη διαφορετικών αποδόσεων μεταξύ ζωνών του βορρά και του νότου, στις διάφορες περιοχές της Ένωσης, ενδεχομένως να προκαλέσει πραγματικές διακρίσεις στην πληρωμή βάσει της έκτασης αυτής της καλλιέργειας.
Κατά συνέπεια, ζητούμε να γίνει αποδεκτή η συμπερίληψη μέσης απόδοσης σε όλες τις περιοχές της Ένωσης, που να είναι η μέση απόδοση του δημητριακού.
Αναφορικά με την ενίσχυση στη μεταποίηση, θεωρούμε τελείως ακατάλληλη την ύπαρξη μεταβατικών ενισχύσεων στη μεταποίηση βραχέων ινών, όπως προτείνει η Επιτροπή, που θα ολοκληρωνόταν το 2006.
Θεωρούμε ότι πρέπει να υπάρχει μια διαρκής ενίσχυση και ότι πρέπει να εξισορροπηθεί και να συνάδει προς την ενίσχυση στη μεταποίηση μακρών ινών, επειδή αυτός είναι ο μοναδικός τρόπος διασφάλισης των εμπορικών δαπανών των βραχέων ινών σε έναν πραγματικά εναλλακτικό βιομηχανικό τομέα έναντι των συνθετικών προϊόντων.
Είμαστε απόλυτα σύμφωνοι, κύριε Επίτροπε, με την ανάγκη να υπάρξουν σταθεροποιητές σε αυτή την καλλιέργεια, σε καμία όμως περίπτωση δεν συμφωνούμε με τις εθνικές εγγυημένες ποσότητες που θεσπίζονται με την πρόταση της Επιτροπής, καθώς τις θεωρούμε τελείως ανεπαρκείς και αντικείμενες στην υφιστάμενη πραγματικότητα σε κάθε χώρα.
Κατά συνέπεια, ζητούμε επίσης να συνεκτιμήσετε και να μελετήσετε την πρόταση που υποβλήθηκε από την Επιτροπή Γεωργίας.
Τέλος δε, θέλω να σας πω ότι συμφωνούμε απόλυτα με την ύπαρξη ελέγχων σε αυτό τον τομέα.
Συνεπώς, θεωρούμε απολύτως αναγκαία την ύπαρξη της σύμβασης πώλησης, πάντοτε και σε κάθε περίπτωση, μεταξύ γεωργού και μεταποιητή.
Καταψηφίζουμε συνεπώς την έκθεση της εισηγήτριας που ήθελε την απάλειψη αυτών των συμβάσεων.
Δεν υπάρχει καλύτερη απόδειξη από την ύπαρξη της σύμβασης προκειμένου να αποδειχθεί ότι η καλλιέργεια πουλήθηκε και μεταποιήθηκε.
Αξιότιμε κύριε Πρόεδρε, αξιότιμε κύριε Επίτροπε, θέλω να ευχαριστήσω την εισηγήτρια κυρία Schierhuber για την έκθεση αυτή, και βέβαια για τον λόγο ότι στην έκθεση ελήφθη ιδιαιτέρως υπόψη η μεταποίηση σε εκείνες τις χώρες που ως μέλη της ΕΕ ξεκίνησαν επίσης την καλλιέργεια λίνου.
Είναι εντελώς φυσικό ότι εξετάσθηκαν σε αυτές και οι αγορές, και υπό αυτές τις συνθήκες η ενίσχυση στη μεταποίηση, καθώς και η έμφαση που δόθηκε σε αυτή θεωρήθηκε ως ιδιαίτερα σημαντική, ιδίως όσον αφορά τον λίνο βραχειών ινών, που μπορεί να χρησιμοποιηθεί στις οικοδομές και ως μονωτικό.
Θέλω επίσης να συμφωνήσω με την προηγούμενη παρέμβαση της κυρίας Rodrνguez Ramos, στην οποία μίλησε για τη μέση εσοδεία.
Οι μέσες εσοδείες λίνου και κάνναβης συγκλίνουν μεταξύ τους σε ολόκληρη την Ευρώπη, τόσο στον βορρά όσο και στον νότο.
Δεν υπάρχουν μεγάλες διαφορές μεταξύ τους. αΟμως όσον αφορά τα σιτηρά οι διαφορές είναι μεγάλες.
Υπό αυτές τις συνθήκες, θα ήταν υπερβολικό εξαιτίας μιας τόσο μικρής κλίμακας παραγωγής, όπως αυτή της κάνναβης και του λίνου, σε σύγκριση με τη συνολική γεωργική παραγωγή, να οδηγηθούν σε ανισότητα οι περιφερειακές περιοχές - οι περιοχές της Μεσογείου και του Βορρά - όταν χορηγούνται ενισχύσεις βάσει της έκτασης.
Για τον λόγο αυτό, η τροπολογία αριθ.
38 είναι ιδιαιτέρως συνετή.
Την υποστηρίζω και ελπίζω να λάβει ευρεία υποστήριξη, ακριβώς για να μην οδηγηθούν οι χώρες της Μεσογείου και του Βορρά, αναφορικά με αυτό το είδος παραγωγής, σε ανισότητα σε σχέση με τις κεντρικές περιοχές της ΕΕ.
Κύριε Πρόεδρε, χαίρομαι που μου δίδεται αυτή η ευκαιρία να μιλήσω στο Κοινοβούλιο σχετικά με αυτό το πολύ σημαντικό ζήτημα.
Το σημαντικότερο που πρέπει να τονιστεί είναι ότι η κακή χρήση των πόρων σε ένα μέρος δεν θα έπρεπε να εμποδίζει να συνεχιστεί η καινοτομία σε άλλες περιοχές.
Ήδη αναπτύσσονται εξαιρετικά προγράμματα και θα έπρεπε να υποστηριχθούν.
Σε μια ασταθή γεωργική βιομηχανία, οι ευκαιρίες που προσφέρουν ο λίνος και η κάνναβη σε μια αναπτυσσόμενη αγορά φυσικών ινών δεν θα πρέπει να χαθούν.
Αυτό θα δώσει στους αγρότες την ευκαιρία να διαφοροποιηθούν - κάτι που τους παροτρύνουν διαρκώς να κάνουν τόσο οι κυβερνήσεις των οικείων κρατών μελών όσο και το Ευρωπαϊκό Κοινοβούλιο - για να δημιουργήσουν νέες δυνατότητες απασχόλησης.
Στη δική μου χώρα, την Ουαλία, χτίζονται ήδη εργοστάσια μεταποίησης λίνου με ενισχύσεις της Ευρωπαϊκής Ένωσης.
Η έκθεση της Επιτροπής Γεωργίας περιλαμβάνει επίσης τροπολογίες για την επέκταση της χορήγησης ενισχύσεων για την παραγωγή λίνου και κάνναβης σε μη αρόσιμες εκτάσεις, παρέχοντας έτσι την ευκαιρία να διαφοροποιηθούν περιοχές της Ευρωπαϊκής Ένωσης που δεν είχαν τη δυνατότητα να πάρουν χρηματικές ενισχύσεις με το ισχύον καθεστώς.
Αυτό είναι ένα κρίσιμο ζήτημα αφού αφορά χιλιάδες εκτάρια ευρωπαϊκού εδάφους με χαμηλές δυνατότητες παραγωγής.
Παραδείγματος χάρη, το 80% της έκτασης γης της χώρας μου, της Ουαλίας, είναι μη αρόσιμη.
Οι υψηλότερες από τον μέσο όρο βροχοπτώσεις καθιστούν αυτό το έδαφος ιδανικό για την καλλιέργεια λίνου βραχειών ινών και, παρ' όλα αυτά, δεν θα μπορούσε να αιτηθεί ενίσχυσης από την Ευρωπαϊκή Ένωση σύμφωνα με τους προηγούμενους κανονισμούς.
Η απόκεντρη θέση της, κάτι που τονίστηκε ήδη εδώ όσον αφορά άλλες περιοχές, και οι μικρές οικογενειακές γεωργικές εκμεταλλεύσεις της που πρέπει να ανταγωνιστούν σε μια ευρύτερη αγορά, σε συνδυασμό με την υψηλή τιμή της στερλίνας, είχαν ως αποτέλεσμα να χάσει το 80% του εισοδήματός της σε λιγότερο από τρία χρόνια.
Ό,τι και να πει κανείς σχετικά με το πόσο σημαντικό είναι να επιδοτείται η παραγωγή λίνου σε παρόμοιες περιοχές της Ευρωπαϊκής Ένωσης δεν θα είναι υπερβολικό.
Θα ήθελα να ευχαριστήσω την εισηγήτρια που έκανε δεκτές τις τροπολογίες μας ως προς αυτό.
Απορρίπτουμε επίσης τις ποσοστώσεις και την επιβολή ανωτάτου ορίου στην παραγωγή αυτή, καθώς κάτι τέτοιο θα περιόριζε τις δυνατότητες ανάπτυξης ευκαιριών διαφοροποίησης και απασχόλησης σε μειονεκτούσες περιοχές.
Πιστεύουμε επίσης ότι θα έπρεπε να υπάρχει μια κάποια ισορροπία στις ενισχύσεις μεταξύ παραγωγών και μεταποιητών.
Η εισηγήτρια κ. Schierhuber συμφώνησε να τεθεί ένα όριο της τάξεως των 600 ευρώ ανά εκτάριο ως ενίσχυση που θα δίδεται άμεσα στους αγρότες, υπό την προϋπόθεση ότι ο αγρότης θα αποδεικνύει στις αρμόδιες αρχές, εντός 18 μηνών μετά την υποβολή της αίτησης για επιδότηση, ότι παρέδωσε τις ίνες σε κάποιον μεταποιητή.
Επίσης είμαστε σύμφωνοι στην περίπτωση που δεν μπορεί να παρασχεθεί αυτή η απόδειξη στις αρμόδιες αρχές εντός αυτής της χρονικής περιόδου η επιδότηση να παραμένει στα επίπεδα της επιδότησης για τις εκτάσεις σε αγρανάπαυση.
Συγχαίρω την εισηγήτρια και καλώ το Ευρωπαϊκό Κοινοβούλιο να υποστηρίξει την έκθεση της Επιτροπής Γεωργίας.
Κύριε Πρόεδρε, θα ήθελα καταρχάς και πριν απ' όλα να ευχαριστήσω την κυρία Schierhuber για το έργο που επιτέλεσε, η βασική αξία του οποίου έγκειται στην εισαγωγή στοιχείων λογικής σε μια πρόταση που στερείται τελείως αυτής.
Είναι γεγονός ότι το ισχύον κανονιστικό πλαίσιο παρουσιάζει ελλείψεις σε ό,τι αφορά τον έλεγχο, και από αυτές τις ελλείψεις επωφελήθηκαν κάποια άτομα προκειμένου να λάβουν ενισχύσεις που βρίσκονται στα όρια της νομιμότητας.
Προφανώς, αυτή η κατάσταση απαιτούσε μερικές τροποποιήσεις που λογικά θα έπρεπε να έχουν επικεντρωθεί στην ενίσχυση των ελέγχων.
Εν τούτοις, είχαμε ξανά την ευκαιρία να επαληθεύσουμε τον ιδιαίτερο τρόπο με τον οποίο η Επιτροπή επιτελεί το καθήκον της να εκπονεί νομοθετικές προτάσεις.
Η πρόταση της Επιτροπής ακολουθεί μια συγκεχυμένη κατεύθυνση: αντί να ενισχύει τους μηχανισμούς ελέγχου, απαλείφει τις ενισχύσεις στις βραχείες ίνες λίνου.
Ειλικρινά, με αυτό, η Επιτροπή έρχεται να εφαρμόσει παρόμοια πρακτική με αυτή του γιατρού που προκειμένου να θεραπεύσει έναν πονοκέφαλο εισηγείται τον αποκεφαλισμό.
Πέραν αυτού, η πρόταση της Επιτροπής, εάν εφαρμοζόταν, θα προκαλούσε την εξαφάνιση της καλλιέργειας σε μερικά κράτη μέλη, επιφέροντας αρνητικές συνέπειες για υπολογίσιμο αριθμό γεωργών που είχαν βρει μια εναλλακτική καλλιέργεια σε μια μη πλεονασματική παραγωγή και η οποία προορίζεται για μη διατροφικές χρήσεις.
Στην Ισπανία για παράδειγμα, το σύνολο ουσιαστικά του λίνου που καλλιεργείται είναι λίνος με βραχείες ίνες, δεδομένου ότι η ζέστη και η έλλειψη βροχοπτώσεων περιορίζουν την ανάπτυξη του φυτού.
Από την άλλη μεριά, η ξηρασία του εδάφους το καλοκαίρι καθιστά πρακτικά αδύνατη την εκρίζωση του φυτού μαζί με τη ρίζα του προκειμένου να πάρουμε μακρές ίνες.
Συν τοις άλλοις, ο λίνος για βραχείες ίνες προσαρμόζεται τέλεια σε συνθήκες ξηρασίας, βασίζεται σε μια κάποια αγορά και, τουλάχιστον θεωρητικά, είναι το είδος παραγωγής του οποίου επιδιώκεται η ενθάρρυνση.
Η εξάλειψη των ενισχύσεων στις βραχείες ίνες λίνου θα έθετε φραγμό σε καινοτόμες μη διατροφικές χρήσεις γεωργικών προϊόντων, επηρεάζοντας κατά βάση περιοχές με μικρότερες βροχοπτώσεις και με πιο αντίξοες συνθήκες.
Με αυτό, η Επιτροπή προτείνει να επικεντρώσουμε τις ενισχύσεις στις ζώνες με καλύτερες συνθήκες και να τις αποστερήσουμε από τις λιγότερο ευνοημένες.
Θέλω να υπενθυμίσω εδώ στην Επιτροπή το άρθρο 158 της Συνθήκης (πρώην άρθρο 130 Α), που υποχρεώνει στην ενίσχυση της οικονομικής και κοινωνικής συνοχής, στη μείωση των διαφορών στα επίπεδα ανάπτυξης των διαφόρων περιοχών και υστέρησης των λιγότερο ευνοημένων περιοχών, συμπεριλαμβανομένων των γεωργικών περιοχών.
Τέλος, θεωρώ ότι είναι βασικό να μην προχωρήσουν οι προτάσεις της Επιτροπής· εν πάση περιπτώσει όμως, η συμπερίληψη στο καθεστώς των ποωδών καλλιεργειών θα προκαλούσε αδικίες μέσω της χρησιμοποίησης αποδόσεων που θα συναρτούνταν από καταστάσεις ξηρασίας.
Υπ' αυτή την έννοια, νομίζω ότι οι τροπολογίες της κυρίας Rodrνguez Ramos αποτελούν μια καλή λύση στο ζήτημα.
Κυρία Πρόεδρε, η έκταση της καλλιέργειας λίνου και κάνναβης για την παραγωγή ινών κατά τα περασμένα χρόνια αυξήθηκε σημαντικά, ως αποτέλεσμα της επιδίωξης πριμοδοτήσεων, σε κράτη όπως η Μεγάλη Βρετανία και η Ισπανία.
Οι παραγωγοί σε αυτές τις χώρες κατέστρεφαν τη συγκομιδή τους, ενώ εισέπρατταν για την καλλιέργεια πριμοδοτήσεις.
Επομένως, ορθώς το Συμβούλιο θέτει τέρμα σε αυτή τη μορφή κατάχρησης των κοινοτικών πόρων μέσω μιας τροποποίησης του Κανονισμού για την καλλιέργεια λίνου.
Ο αρχικός στόχος της επιδότησης της παραγωγής είναι η υποστήριξη της παραδοσιακής καλλιέργειας λίνου, η οποία κυρίως συναντάται στο Βέλγιο, τη Γαλλία και τις Κάτω Χώρες.
Είναι μεγάλης σημασίας να λάβουμε υπόψη μας αυτό το στόχο.
Την εξίσωση της επιδότησης για τις βραχείες και μακρές ίνες λίνου, όπως προτείνει η Επιτροπή Προϋπολογισμών στη γνωμοδότησή της, για το λόγο αυτό την απορρίπτουμε.
Οι δαπάνες παραγωγής του λίνου για μακρές ίνες είναι υψηλότερες από εκείνες για το λίνο για βραχείες ίνες και την κάνναβη.
Και ακριβώς με την ποικιλία για βραχείες ίνες εισπράττουν οι γεωργοί άδικα πριμοδοτήσεις.
Θα μπορούσαμε να συμφωνήσουμε με την πρόταση να υπάγεται η καλλιέργεια λίνου στη γενική ρύθμιση για τις επιδοτήσεις στις φυτικές καλλιέργειες.
Αλλά το επίπεδο επιδότησης των σπόρων για το λίνο για μακρές ίνες είναι πολύ χαμηλό και δεν ενθαρρύνει τους παραγωγούς να καλλιεργούν αυτή την ποικιλία λίνου.
Για το λόγο αυτό, η υποστήριξή μας προς την έκθεση εξαρτάται από τον διπλασιασμό του επιπέδου της επιδότησης για τους σπόρους για τους παραγωγούς λίνου για μακρές ίνες.
Καθόσον η υποστήριξη χορηγείται στον μεταποιητή ανάλογα με την ποικιλία μακράς ή βραχείας ίνας, μπορεί η διαφοροποίηση της επιδότησης να παραμείνει στον παραγωγό.
Η αυξημένη επιδότηση στον παραγωγό θα πρέπει να συνδυαστεί με τα παρακάτω τρία μέτρα ελέγχου.
Πρώτον, μια υποχρεωτική σύμβαση με έναν μεταποιητή, ο οποίος με τη σειρά του θα πρέπει να αποδεικνύει ότι ο λίνος υπέστη επεξεργασία.
Δεύτερον, μια ποσόστωση ανά κράτος μέλος, η οποία θα μοιράζεται μεταξύ μακρών ινών λίνου και βραχειών ινών λίνου και κάνναβης.
Τρίτον, η χρησιμοποίηση πιστοποιημένων σπόρων.
Τέλος, θα ήθελα να προτείνω ότι αυτός ο κανονισμός, εξ αιτίας του γεγονότος ότι έχει προχωρήσει το γεωργικό έτος, θα μπορούσε να ισχύει για την περίοδο 2000-2001.
Κύριε Πρόεδρε, κύριε Επίτροπε, κυρίες και κύριοι συνάδελφοι, έχουμε ενώπιόν μας μια πρόταση της Επιτροπής σχετικά με τη μεταρρύθμιση της κοινής οργάνωσης αγοράς του λίνου και της κάνναβης ως προς και τα δύο σκέλη.
Καταρχάς, η Επιτροπή μάς αιτιολογεί την ανάγκη της μεταρρύθμισης λόγω αύξησης του δημοσιονομικού κόστους.
Προσωπικά δεν πιστεύω ότι αυτός είναι ο καλύτερος δρόμος προκειμένου να επιχειρήσουμε να δικαιολογήσουμε την ανάγκη μεταρρύθμισης, την οποία συμμερίζομαι.
Μεταξύ των στόχων που πρέπει να λάβουμε υπόψη όταν έλθει η ώρα της εφαρμογής, μαζί με την απλοποίηση και την προσαρμογή της νομοθεσίας, είναι και η βελτίωση του ελέγχου, κάτι που ύστερα το λησμονούμε.
Η πρόταση της Επιτροπής παρέχει μια καλή, συνεκτική και επακριβή ανάλυση του τομέα στην Ευρωπαϊκή Ένωση.
Υπογραμμίζει τη σημασία που έχει από οικονομικής και οικολογικής άποψης η παραγωγή του λίνου και της κάνναβης.
Παρά ταύτα, θεωρώ πως δεν είναι και πολύ ρεαλιστικές οι σκέψεις της Επιτροπής σε ό,τι αφορά τις ίνες της κάνναβης και τις βραχείες ίνες του λίνου, τόσο σε σχέση με τη μελλονική τους απόδοση, όσο και με το εύρος των δαπανών.
Εκείνο όμως που θεωρώ περισσότερο άστοχο είναι η πρόταση σχετικά με τις ενισχύσεις στη μεταποίηση.
Εν προκειμένω θα ήθελα να επιστήσω την προσοχή στον αυξανόμενο αριθμό δαπανών που ενέχει αυτό το είδος ινών, όπως επεσήμαναν πρωτύτερα διάφοροι ομιλητές.
Εάν επιλέγαμε αυτή την κατεύθυνση, η Ευρωπαϊκή Ένωση, που ήδη υστερεί στη χρήση αυτών των ινών, θα κατέληγε σε μηδενική βάση, τουλάχιστον σε μερικές χώρες.
Διάβασα σήμερα σε κάποια από τις εφημερίδες της χώρας μου ότι μια από τις Αυτόνομες Κοινότητες εγκατέλειψε την καλλιέργεια του λίνου για βραχείες ίνες σε ποσοστό άνω του 95%.
Είναι δηλώσεις του Συμβούλου, υπεύθυνου για θέματα γεωργίας της εν λόγω περιοχής.
Αυτό είναι κάτι το αναπόφευκτο εάν πραγματοποιηθεί αυτή η τροποποίηση.
Σε ό,τι αφορά την πληρωμή στη μεταποίηση, δεν μπορώ να συμφωνήσω με την πρόταση που έκανε η Επιτροπή, τόσο για τη διάκριση που κάνει μεταξύ βραχειών και μακρών ινών, όσο και για τα όσα προτείνει για την κάνναβη.
Δεν διαπιστώνω να μας έχει υποβάλει κάποια ακριβή εκτίμηση που να δικαιολογεί τα διαφορετικά επίπεδα των επιδοτήσεων.
Ούτε διαπιστώνω να μας έχει υποβάλει κάποια ακριβή εκτίμηση που να δικαιολογεί τις μέγιστες εγγυημένες ποσότητες, τόσο σε ευρωπαϊκό επίπεδο, όσο και στα διάφορα εθνικά επίπεδα.
Κατά συνέπεια, αυτές οι ποσότητες θα θέσουν φραγμό στην ανάπτυξη της Ευρωπαϊκής Ένωσης σε ό,τι αφορά τις ίνες, βραχείες και μακρές, και την κάνναβη.
Από την άλλη, διαπιστώνω τη δυσκολία εφαρμογής της εν λόγω νομοθεσίας σε αυτή την περίοδο εμπορίας, την περίοδο 2000-2001, δεδομένου ότι ήδη έχει παρέλθει πολύ μεγάλο διάστημα.
Αντιλαμβάνομαι ότι η πρόταση της κυρίας Schierhuber είναι μια εξισορροπημένη πρόταση, εγκρίθηκε από την Επιτροπή Γεωργίας κατά πλειοψηφία και είναι αυτή που πρέπει να υπερψηφίσουμε ως βασικό κανόνα.
Κύριε Πρόεδρε, θα ήθελα να ευχαριστήσω την εισηγήτρια για τον χειρισμό της σε ένα πολύ περίπλοκο ζήτημα στο οποίο, τόσο τα κράτη μέλη, που παράγουν αυτά τα προϊόντα, όσο και εκείνα που δεν τα παράγουν, έχουν σοβαρές επιφυλάξεις όσον αφορά τις προτάσεις της Επιτροπής.
Σε πολύ γενικές γραμμές χαιρετίζω την πρόταση της Επιτροπής να φέρει τον λίνο και την κάνναβη στο Πρόγραμμα Ενίσχυσης Αρόσιμων Περιοχών.
Μια ενιαία περιοχή πληρωμών συμβαδίζει με την άποψη, σύμφωνα με την οποία οι γεωργοί θα έπρεπε να ανταποκρίνονται στις απαιτήσεις της αγοράς και όχι να καθοδηγούνται από τις επιδοτήσεις της ΚΓΠ.
Ωστόσο, δεν θα επαναλάβω τις πολλές επιφυλάξεις που ανέφεραν ήδη οι συνάδελφοι για τις προτάσεις.
Πρέπει να επισημάνουμε ότι ο λίνος και η κάνναβη είναι καλλιέργειες φιλοπεριβαλλοντικές.
Σε σύγκριση με τις διαδεδομένες καλλιέργειες, όπως οι ελαιούχοι σπόροι και τα σιτηρά, απαιτούν χαμηλά επίπεδα χημικών ουσιών και λιπασμάτων.
Επίσης, παράγουν ανανεώσιμες πρώτες ύλες που μπορούν αν αντικαταστήσουν τις συνθετικές ίνες που παράγονται από το πετρέλαιο και άλλους ορυκτούς πόρους.
Επομένως, οφείλουμε να εκφράσουμε την ικανοποίησή μας για την επέκταση των δραστηριοτήτων βιομηχανικής καλλιέργειας και τις ευκαιρίες που παρέχονται για διαφοροποίηση.
Ωστόσο, θα ήθελα να θέσω το ζήτημα της επιλεξιμότητας των εκτάσεων, το οποίο, όπως φαίνεται, είναι ένα ιδιαίτερο πρόβλημα για το Ηνωμένο Βασίλειο.
Το μεγαλύτερο μέρος του λίνου και της κάνναβης που παράγεται στο Ηνωμένο Βασίλειο καλλιεργείται σε εκτάσεις μη επιλέξιμες για ενισχύσεις αρόσιμων περιοχών.
Οι προτάσεις της Επιτροπής, όπως τις αντιλαμβάνομαι, απειλούν τους παραγωγούς του Ηνωμένου Βασιλείου και θα αφήσουν τους μεταποιητές του Ηνωμένου Βασιλείου χωρίς εγχώριες προμήθειες πρώτων υλών.
Έχει διατυπωθεί η πρόταση οι κανόνες για την επιλεξιμότητα των εκτάσεων να μην λαμβάνονται υπόψη, όσον αφορά τον λίνο και την κάνναβη, έτσι ώστε οποιοδήποτε έδαφος να μπορεί να χρησιμοποιείται για αυτές τις καλλιέργειες, αλλά χωρίς αύξηση της βασικής έκτασης.
Κάτι τέτοιο θα επιτρέψει την επέκταση, αρκεί οι συνθήκες της αγοράς να επιτρέπουν την ανάπτυξη, και θα επιτρέψει σε νέους παραγωγούς να μπουν στην αγορά.
Θα ήταν πολύ χρήσιμο εάν ο Επίτροπος μπορούσε να κάνει κάποια σχόλια πάνω στο θέμα αυτό όταν θα απαντήσει στη συζήτηση.
Κύριε Πρόεδρε, καταρχάς, θα ήθελα να ευχαριστήσω την εισηγήτρια, την κυρία Schierhuber.
Έχω την εντύπωση ότι αυτού του είδους τα θέματα της ταιριάζουν απόλυτα.
Θα ήθελα απλά να πω ότι σε γενικές γραμμές συμφωνώ με την έκθεση.
Νομίζω ότι ήταν καιρός η Επιτροπή να ασχοληθεί με μια ρύθμιση για την επιδότηση του λίνου και της κάνναβης.
Σε περίπτωση μεγάλης κλίμακας απάτης και κατάχρησης, όλα αυτά μπορούν να συμβάλουν στο κακό όνομα της γεωργικής πολιτικής και θα πρέπει να προληφθούν.
Για το λόγο αυτό, ορθά επεμβαίνει η Επιτροπή.
Και πραγματικά σε αυτό το στάδιο υπάρχει ακόμη ένας λόγος για τον οποίο είναι σοφό εκ μέρους της Επιτροπής να δώσει ιδιαίτερη προσοχή σε αυτό το θέμα.
Επειδή συνεχίζω να είμαι της γνώμης ότι απαιτείται να αναπτυχθούν άλλες φυτικές καλλιέργειες από τις συνηθισμένες οι οποίες υπάρχουν επί του παρόντος.
Ο λίνος και η κάνναβη είναι τυπικές φυτικές καλλιέργειες οι οποίες μπορούν να προσφέρουν νέες αγορές για νέα γεωργικά προϊόντα.
Η κατάλληλη λέξη στα ολλανδικά είναι agrificatie και θα εξετάσω σύντομα πως μπορεί να μεταφραστεί στις άλλες γλώσσες.
Σε διάφορες χώρες αναλαμβάνονται πρωτοβουλίες σε αυτόν τον τομέα και πραγματοποιούνται σημαντικές επενδύσεις.
Νομίζω ότι η Επιτροπή θα πρέπει να φροντίσει ώστε οι επενδύσεις, οι οποίες πραγματοποιήθηκαν σε εργοστάσια και σε υλικό επεξεργασίας, να χρησιμοποιηθούν πλήρως.
Επομένως, δεν είμαι της άποψης ότι είναι απολύτως αναγκαίο να οριστούν συγκεκριμένες ποσοστώσεις για συγκεκριμένες χώρες.
Αυτές θα πρέπει κυρίως να συσχετίζονται με τις συγκεκριμένες δυνατότητες χρησιμοποίησης.
Από τον κανονισμό λείπει ένα θέμα.
Και αυτό θα αποτελούσε ένα πλεονέκτημα για τον Επίτροπο κύριο Fischler.
Δεν πρόκειται να του κοστίσει δεκάρα.
Γιατί αυτός δεν αναλαμβάνει την πρωτοβουλία να καταστήσει υποχρεωτική τη χρησιμοποίηση αυτών των προϊόντων από λίνο και κάνναβη.
Μέσω ενός νόμου, ο οποίος θα είναι προς όφελος του περιβάλλοντος, θα μπορεί να λέει: πρέπει για τους πίνακες των αυτοκινήτων να χρησιμοποιήσετε αυτό ή εκείνο το προϊόν.
Πιθανόν, έτσι είναι δυνατόν να υπάρξει καλή συνεργασία με την Επίτροπο για το περιβάλλον, επειδή έχω την εντύπωση ότι σε άλλους τομείς της αρμοδιότητάς της η γεωργία προκαλεί προβλήματα.
Πιθανόν με αυτή την πρωτοβουλία θα μπορούσε αυτό να ρυθμιστεί.
Κύριε Πρόεδρε, Επίτροπε κύριε Fischler, η Επιτροπή έκανε μια πρόταση που φαίνεται έξυπνη, αλλά δεν είναι.
Παρεμποδίζει, πιθανότατα, την απάτη, γιατί δεν δίνει πλέον κίνητρα, αντί των επιδοτήσεων αγρανάπαυσης ή των επιδοτήσεων καλλιέργειας σιτηρών να προτιμήσει κανείς να εισπράξει τις υψηλότερες επιδοτήσεις καλλιέργειας λίνου.
Μόνο που το πρόβλημα είναι ότι, αν μειώσετε την ενίσχυση αυτή στο επίπεδο στήριξης που προβλέπεται για τα σιτηρά και στο επίπεδο του ποσοστού αγρανάπαυσης, τότε δεν θα καλλιεργείται πια λίνος και κάνναβη στην Ευρωπαϊκή Ένωση.
Τότε η υπόθεση θα έχει λήξει.
Αν εισαγάγετε την ενίσχυση στη μεταποίηση, σύστημα στο οποίο, κατά την άποψή σας, δεν μπορεί να σημειωθεί απάτη - που, παρεμπιπτόντως, μπορεί, αλλά ας υποθέσουμε ότι δεν θα μπορούσε - τότε, όμως, το πιθανότερο αποτέλεσμα θα ήταν η πρώτη ύλη να καλλιεργείται εκτός Ευρωπαϊκής Ένωσης και να εισάγεται σε αυτήν.
Αν θέλουμε εδώ να διασφαλίσουμε την καλλιέργεια λίνου, πρέπει να κάνουμε ακριβώς αυτό που προτείναμε, αυτό που πρότεινε η εισηγήτρια, δηλαδή να επαναφέρουμε την ενίσχυση στο επίπεδο στήριξης για τα σιτηρά.
Αν, στη συνέχεια, υπάρξει πιστοποίηση μεταποίησης, τότε θα πραγματοποιείται ο ανάλογος διπλασιασμός της ενίσχυσης, ενώ η πιστοποίηση αυτή δεν χρειάζεται πάρα πολλούς ελέγχους, γιατί εκείνοι που επιθυμούν να τους χορηγηθεί η ενίσχυση θα πρέπει οι ίδιοι να υποβάλουν στις αρμόδιες αρχές την πιστοποίηση.
Σχετικά με τις μέγιστες ποσότητες θέλω να πω το εξής: Το γεγονός ότι ο προϋπολογισμός αυξήθηκε λόγω της απάτης, όπου η Επιτροπή δεν έδειξε τον απαιτούμενο ζήλο κατά τη διεξαγωγή ελέγχων, δεν μπορούμε να το επικροτήσουμε.
Φυσικά και πρέπει να επαναφέρουμε τον προϋπολογισμό στα προηγούμενα επίπεδα, και αυτά τα χρήματα, η εκροή των οποίων στηριζόταν σε απάτη, πρέπει φυσικά να επιστραφούν, όμως ο συνολικός προϋπολογισμός για αυτή τη σημαντική, φιλική προς το περιβάλλον, καλλιέργεια πρέπει να αυξηθεί και, επομένως, τα ποσοστά που καθορίζονται εδώ είναι ανεπαρκή για αυτό τον τομέα.
Κύριε Fischler, ανυπομονώ να μάθω αν θα εγκρίνετε τις προτάσεις που έκανε η εισηγήτρια - την οποία ευχαριστώ για την έκθεση αυτή.
Γνωρίζετε ποια διαδικασία ακολουθούμε.
Αν πείτε ότι δεν μπορείτε να εγκρίνετε τις προτάσεις αυτές, τότε αύριο θα αντιδράσουμε και θα αναγκαστούμε να διαπραγματευτούμε σε άλλο επίπεδο αυτή την ευφυή πρόταση της Επιτροπής Γεωργίας και Ανάπτυξης της Υπαίθρου.
Κύριε Πρόεδρε, το καθεστώς στήριξης του λίνου και της κάνναβης έχει εξελιχθεί σε πραγματικό κυνήγι επιδοτήσεων.
Το καθεστώς έχει υποστεί κατάφωρη κατάχρηση, σχεδόν σε βαθμό εγκληματικό και ως εκ τούτου πρέπει να σταματήσει.
Η στήριξη της κάνναβης εδώ και αρκετά χρόνια είναι πολύ υψηλότερη από τη στήριξη που χορηγείται σε άλλες καλλιέργειες.
Η στήριξη ανά εκτάριο της κάνναβης είναι δύο φορές υψηλότερη από τη στήριξη ανά εκτάριο για τα σιτηρά.
Αυτό σημαίνει πως, παρ' ότι δεν υπάρχει σχεδόν καμία νόμιμη χρήση της κάνναβης, οι εκτάσεις που χρησιμοποιούνται για την καλλιέργεια κάνναβης έχουν τετραπλασιαστεί τα τελευταία χρόνια.
Η επιθυμία διατήρησης της υψηλής στήριξης ανά εκτάριο της καλλιέργειας κάνναβης στην πραγματικότητα πρόκειται για μια ανίερη συνεργασία ανάμεσα σε εκείνους που θα ήθελαν τη νομιμοποίηση του χασισιού από τη μία πλευρά και εκείνων που κερδοσκοπούν με τις ενισχύσεις της ΕΕ από την άλλη.
Στην πραγματικότητα είναι πρακτικά αδύνατο να διαπιστωθεί διαφορά ανάμεσα στην κάνναβη χωρίς κανναβέλαιο και στην κάνναβη που χρησιμοποιείται για την παρασκευή κάνναβης.
Η Επιτροπή προτείνει η στήριξη της κάνναβης να μειωθεί σε τρεις φάσεις μέχρι να κατέβει στα επίπεδα που έχουν καθοριστεί για τα σιτηρά.
Εγώ θα προτιμούσα η ενίσχυση να μειωθεί στα επίπεδα των σιτηρών πάραυτα, αλλά μπορώ να ανεχτώ και την πρόταση της Επιτροπής.
Παρέχει στους αγρότες χρόνο για να προσαρμοστούν.
Αντιθέτως, δεν μπορώ να ανεχτώ τη θέση που προτάθηκε από την Επιτροπή Γεωργίας.
Απάδει εντελώς από τη σύγχρονη, προσανατολισμένη προς το μέλλον και την ανάπτυξη αγροτική πολιτική η πρόταση για περαιτέρω παράταση του μεταβατικού καθεστώτος.
Με άλλα λόγια είναι εντελώς εξωφρενικό και θα ψηφίσω κατά.
Όσον αφορά τον λίνο, η Επιτροπή προτείνει επίσης περιορισμό της δυνατότητας να επιδίδονται οι αγρότες σε κυνήγι για το έπαθλο, αλλά και στη συγκεκριμένη περίπτωση η Επιτροπή Γεωργίας είναι υπέρ της βελτίωσης του καθεστώτος.
Εγώ αντιθέτως είμαι της άποψης ότι η στήριξη πρέπει να περιοριστεί.
Πρέπει η αγορά και οι καταναλωτές να είναι αυτοί που καθορίζουν τι πρέπει να παράγεται και όχι οι ουρανομήκεις κοινοτικές ενισχύσεις.
Κύριε Πρόεδρε, αξιότιμοι κυρίες και κύριοι βουλευτές, καταρχάς θέλω να ευχαριστήσω ιδιαίτερα την εισηγήτρια, κυρία Schierhuber, για την εκτενή εξέταση της κατάστασης και την εξαιρετική της έκθεση.
Η συζήτηση για τις μεταρρυθμίσεις στον τομέα του λίνου και της κάνναβης που προορίζονται για την παραγωγή ινών συνεχίζεται πλέον εδώ και 5 χρόνια περίπου, αν θεωρήσουμε ως αφετηρία της το έτος 1996 και τις προτάσεις που είχε κάνει τότε η Επιτροπή.
Αντί της προταθείσας τότε από την Επιτροπή μεταρρύθμισης, όμως, το Συμβούλιο εισήγαγε απλώς αυστηρότερους ελέγχους.
Αυτό αύξησε μεν αισθητά το διοικητικό έργο, το αναμενόμενο, όμως, και αναγκαίο αποτέλεσμα κάθε άλλο παρά επετεύχθη, αφού το κυνήγι των επιδοτήσεων συνεχίστηκε και οι καλλιεργούμενες εκτάσεις αυξήθηκαν από περίπου 100.000 εκτάρια σε 240.000 εκτάρια, με αποτέλεσμα οι δαπάνες του προϋπολογισμού για αυτόν τον τομέα να υπερδιπλασιαστούν στην ουσία.
Η πρόταση που έχετε σήμερα μπροστά σας ακολουθεί κυρίως τρεις στόχους: να θέσει μια για πάντα τέλος στο κυνήγι των επιδοτήσεων.
Η Επιτροπή θέλει να προωθήσει την ανάπτυξη της υπαίθρου μέσω της υποστήριξης των παραδοσιακών μεθόδων καλλιέργειας και παραγωγής, και θέλει, επίσης, να βοηθήσει τους αγρότες, για ένα περιορισμένο χρονικό διάστημα, στην αναζήτηση νέων και επικερδών δυνατοτήτων διάθεσης καθώς και στην επέκταση των ευκαιριών διάθεσης των προϊόντων τους.
Γιατί, ας μην γελιόμαστε!
Λόγω των γνωστών σε όλους πιέσεων του προϋπολογισμού, ο τομέας πρέπει να στραφεί εντονότερα προς την αγορά.
Και κάτι ακόμα σημαντικότερο: σύμφωνα με τις αποφάσεις του Βερολίνου δεν προβλέπονται καινούργια κονδύλια για τη στήριξη νέων καλλιεργειών.
Αυτού του είδους οι νέες καλλιέργειες μπορεί κάλλιστα να είναι ενδιαφέρουσες για την γεωργία, το μήνυμά μας, όμως, πρέπει εδώ να είναι ειλικρινές·ο κυριότερος στόχος σε τέτοιες καινοτομίες πρέπει να είναι η οικονομική αποδοτικότητα.
Η Επιτροπή εξέτασε προσεκτικά τις τροπολογίες που υπέβαλε το Κοινοβούλιο.
Πολλές από αυτές είναι, κατά την άποψή μας, αποδεκτές - τουλάχιστον κατ' ουσίαν - άλλες δεν είναι αποδεκτές στην παρούσα μορφή τους, τροφοδοτούν, όμως, καινούργιες σκέψεις επί του θέματος.
Αλλες πάλι δεν μπορούμε, δυστυχώς, να τις δεχθούμε.
Ως προς την πρώτη πρόταση, την υπαγωγή του λίνου και της κάνναβης που προορίζονται για την παραγωγή ινών στο καθεστώς στήριξης των αροτραίων καλλιεργειών: είμαι πρόθυμος να δεχθώ, κατά βάση, την τροπολογία 2, η οποία αφορά τη διατύπωση των στόχων, καθώς και την τροπολογία 1.
Η ιδέα να διπλασιασθεί η ενίσχυση ανά εκτάριο, αν παρασχεθεί το πιστοποιητικό επεξεργασίας του αχύρου σε ίνες, μου φαίνεται πολύ ελκυστική εκ πρώτης όψεως, κύριε Graefe zu Baringdorf.
Είναι, όμως, καταδικασμένη να αποτύχει, κατά την άποψή μου.
Γιατί έτσι θα δημιουργούσαμε, de facto και πρώτα από όλα, νέα κίνητρα για ένα νέο κυνήγι επιδοτήσεων, και, τελικά, θα έπρεπε να βασισθούμε εκ νέου σε ελέγχους, οι οποίοι ήδη έχουν αποδειχθεί μέχρι στιγμής ελάχιστα αποτελεσματικοί.
Κατά συνέπεια, δεν συμφωνώ με τις τροπολογίες 3, 9, 10 και 12, αλλά και με την τροπολογία 38, για παρεμφερείς λόγους.
Στην τροπολογία 4 εκφράζονται, εντούτοις, ανησυχίες σχετικά με τις διατάξεις για τη δυνατότητα ενίσχυσης κατάλληλων μη αρόσιμων εκτάσεων, στις οποίες αναφέρθηκαν κυρίως οι βουλευτές Adam και Wyn.
Συμφωνώ μαζί τους ότι χρειαζόμαστε εδώ μια λογική λύση, και γι' αυτό μπορώ να δεχθώ κατά βάση την τροπολογία 4.
Το ίδιο ισχύει και για την τροπολογία 37, η οποία πηγαίνει προς την ίδια κατεύθυνση.
Οι τροπολογίες 7, 8 και 15, οι οποίες αφορούν εξαιρέσεις από τις διατάξεις του καθεστώτος στήριξης αροτραίων καλλιεργειών για τις βασικές εκτάσεις και την αγρανάπαυση, είναι αποδεκτές στο βαθμό που συμβαδίζουν με τη συμφωνία για την Ατζέντα 2000, μόνο όμως στο πλαίσιο αυτό.
Κατά τη γνώμη μου, δεν είναι πια αναγκαίες στην ουσία, γιατί εντός των βασικών εκτάσεων υπάρχουν παντού γαίες στις οποίες μπορεί να καλλιεργηθεί λίνος και κάνναβη χωρίς να χρειάζεται να περιορισθούν άλλες καλλιέργειες.
Παρ' όλα αυτά, θα μπορούσαν να υπάρξουν προβλήματα σε κάποιες περιοχές.
Η προσπάθειά μας είναι να βρούμε μια λύση προκειμένου να μειώσουμε τις πιθανές πιέσεις που θα μπορούσαν να ανακύψουν εδώ.
Την τροπολογία 6 για την κάνναβη δεν μπορώ να την δεχθώ.
Σε κάθε περίπτωση δεν μπορεί έτσι απλά οι χαρακτηριζόμενες ως παράνομες εκτάσεις να μην ελέγχονται πλέον, όπως συστήνεται - έστω, έμμεσα - στις τροπολογίες 5 και 16.
Δεν μπορώ να εγκρίνω αυτές τις τροπολογίες.
Ένας κάποιος βαθμός ευελιξίας θα μπορούσε, παρά ταύτα, να προβλεφθεί εκεί όπου πρόκειται για την πραγματοποίηση ελέγχων υψηλού επιπέδου.
Γι' αυτό και θα μπορούσα να δηλώσω σύμφωνος ως προς την ουσία των τροπολογιών αυτών καθώς και της τροπολογίας 14.
Εξαιτίας των κινδύνων που υπάρχουν σχετικά με το προφίλ της κάνναβης, η Επιτροπή προτείνει την απαγόρευση της χρήσης κάνναβης και σπόρων κάνναβης στα τρόφιμα, παρ' όλο που οι ποικιλίες οι οποίες προβλέπεται να χρησιμοποιηθούν σε εμάς δεν περιέχουν ψυχοτρόπες ουσίες.
Πρόκειται για ζήτημα υψίστης πολιτικής σημασίας, για το οποίο μπορούμε σίγουρα να συζητήσουμε εκτενέστερα.
Στην παρούσα φάση θέλω, παρ' όλα αυτά, να εκφράσω την αντίθεσή μου ως προς τις τροπολογίες 11, 13 και 32.
Η ίδια όμως η στοχοθέτηση είναι σαφής.
Έρχομαι στη δεύτερη πρόταση, στον κανονισμό για την κοινή οργάνωση αγοράς στον τομέα του λίνου και της κάνναβης που προορίζονται για την παραγωγή ινών.
Η ενίσχυση στη μεταποίηση πρέπει να βρίσκεται σε λογική αναλογία προς τα έξοδα παραγωγής και να λαμβάνει υπόψη την τιμή αγοράς των προϊόντων.
Η ενίσχυση στη μεταποίηση για τις μακρές ίνες λίνου δημιουργεί υψηλότερες δαπάνες.
Επομένως, πρέπει να διαφοροποιηθεί από την ενίσχυση για τις βραχείες ίνες λίνου και για τις ίνες κάνναβης.
Το επιτρεπόμενο ανώτατο όριο περιεκτικότητας σε ξένες ύλες και συσσωματώματα ινών πρέπει, ομοίως, να καθορισθεί, γιατί με την ενίσχυση που θα χορηγηθεί στον τομέα πρέπει να προωθηθεί η παραγωγή ινών υψηλής ποιότητας και όχι τα απορρίματα που συνοδεύουν τις ίνες.
Η πολιτική για τον τομέα αυτόν πρέπει να είναι σαφής.
Μπορούμε να δεχθούμε επενδύσεις μόνο σε προϊόντα τα οποία είναι αποδοτικά με τους όρους της αγοράς.
Αυτή η αρχή ισχύει και εδώ.
Γι' αυτό δεν μπορώ να δηλώσω σύμφωνος με τις τροπολογίες 18 και 34, ακόμα και αν μπορεί κάλλιστα να εμπεριέχουν υλικό για περαιτέρω σκέψεις.
Συμφωνώ, όμως, με τις σκέψεις στις οποίες βασίζονται οι τροπολογίες 23, 25 και 26, δηλαδή με τις σκέψεις για εναρμόνιση των ποσών ενίσχυσης και για παροχή των επιδοτήσεων που θα εξαρτάται από τα αποτελέσματα των ελέγχων.
Παρ' όλα αυτά, δεν πρέπει να υπερβούμε τα όρια που έχουν τεθεί βάσει του προϋπολογισμού.
Το δεύτερο και σημαντικό θέμα είναι οι εθνικές εγγυημένες ποσότητες.
Δεδομένων των γνωστών δυσκολιών που παρουσιάζει ο έλεγχος της σοδειάς, ο καθορισμός των ποσοτήτων αυτών είναι απολύτως απαραίτητος.
Η πρόταση της Επιτροπής περιορίζει τον κίνδυνο κατάχρησης στο στάδιο της μεταποίησης, χωρίς να χρειάζεται να καθορισθούν ποσοστώσεις για τις μεμονωμένες επιχειρήσεις μεταποίησης, και, κατ' επέκταση, χωρίς τα μειονεκτήματα που θα είχαν τέτοιες ποσοστώσεις σε μια διευρυνόμενη αγορά.
Μία ανώτατη εγγυημένη ποσότητα για ολόκληρη την Κοινότητα δεν θα αποτελούσε λύση.
Η εμπειρία δείχνει ότι αυτό οδηγεί μόνο σε καβγάδες μεταξύ των κρατών μελών και δυσχεραίνει την αναζήτηση πραγματικής λύσης.
Η ετήσια κατανομή των εγγυημένων ανώτατων ποσοτήτων στα κράτη μέλη, η οποία συντελείται βάσει των μη ελέγξιμων ικανοτήτων μεταποίησης, δεν αποτελεί, στην πραγματικότητα, λυσιτελή εναλλακτική λύση.
Ως εκ τούτου δεν μπορώ να δεχθώ τις τροπολογίες 20, 21, 27 ως 30 και 35.
Την ιδέα, όμως, να εισαγάγουμε ένα είδος ποσόστωσης των νεοκόπων και να το κατανέμουμε κάθε χρόνο σε εκείνα τα κράτη μέλη στα οποία προς το παρόν υπάρχει περιορισμένη ή και καθόλου παραγωγή λίνου και κάνναβης, τη θεωρώ πέρα για πέρα ενδιαφέρουσα.
Τις τροπολογίες 24 και 33 μπορώ να τις δεχθώ για τις περιπτώσεις που ο ιδιοκτήτης της εκμετάλλευσης και ο πρώτος μεταποιητής είναι το ίδιο πρόσωπο.
Σε ό,τι αφορά τις εισαγωγές κάνναβης και σπόρων κάνναβης, συμφωνώ ότι χρειαζόμαστε μια λυσιτελή λύση.
Δεν μπορώ, όμως, να δηλώσω σύμφωνος με τις τροπολογίες 22 και 31 στην παρούσα μορφή τους, καθώς σε αυτές υπονοείται ότι δεν χρειάζεται πλέον να διενεργούνται κανενός είδους έλεγχοι.
Σε ό,τι αφορά το χρονοδιάγραμμα είμαι, τέλος, πρόθυμος να δεχθώ τις τροπολογίες 17 και 36, σύμφωνα με τις οποίες οι καινούργιες διατάξεις θα τεθούν σε ισχύ την 1η Ιουλίου 2001.
Αλλά η ενίσχυση ανά εκτάριο θα έπρεπε τότε να καθορισθεί για την επόμενη περίοδο εμπορίας του τρέχοντος έτους σύμφωνα με την ισχύουσα νομοθεσία.
Στην περίπτωση αυτή, θα δεσμευόμουν από τους αριθμούς που περιέχει ο προϋπολογισμός 2001.
Μια μεταρρύθμιση αυτού του τομέα είναι απολύτως απαραίτητη!
Νομίζω ότι σε αυτό συμφωνείτε μαζί μου.
Πρέπει να προσανατολίσουμε τον τομέα "ίνες λίνου και κάνναβης" στην αγορά, για να μπορέσει να συμβάλει αποτελεσματικά, αδιαμφισβήτητα και ωφέλιμα στην εθνική οικονομία και να πάψει να είναι στόχος της δημόσιας κριτικής.
Κάτω από αυτές τις συνθήκες, θα έπρεπε, νομίζω, να σας ενδιαφέρει το ψήφισμα να εγκριθεί αυτή την εβδομάδα, ούτως ώστε να μπορεί και το Συμβούλιο να λάβει το συντομότερο δυνατό μιαν απόφαση.
Έτσι μπορούμε να αποφύγουμε στρεβλώσεις στην αγορά, οι οποίες θα εμφανισθούν κατά το οικονομικό έτος 2000/2001, αν δεν καθορισθεί το ύψος της ενίσχυσης μέχρι την 1η Αυγούστου.
Παρ' όλα αυτά μπορώ - όπως σας είπα - να δεχθώ 13 τροπολογίες, ενώ σε πολλές άλλες τροπολογίες τόνισα ρητά ότι δεν μπορώ μεν να τις δεχθώ στην παρούσα μορφή τους, αλλά παρέχουν εν μέρει τροφή για περαιτέρω σκέψεις, αλλά και για συζητήσεις, τις οποίες θα εισηγηθώ προσωπικά στο Συμβούλιο.
Επειδή όμως οι στρεβλώσεις στην αγορά θα γίνονται όλο και πιο σοβαρές αν δεν αποκτήσουμε έγκαιρα ένα καθεστώς στήριξης, θα πρέπει είτε να επιβάλουμε προσωρινά μέτρα προστασίας, κατά τη διαμόρφωση των οποίων θα πρέπει να λάβουμε υπόψη τις δημοσιονομικές προοπτικές για το έτος 2001, ή θα φτάσουμε στην περίοδο συγκομιδής, χωρίς να γνωρίζουν οι παραγωγοί το ύψος της ενίσχυσης που μπορούν να λάβουν.
Σε μια τέτοια κατάσταση δεν θα έπρεπε, πραγματικά, να καταλήξουμε.
Πολύ απλά, θα ήταν αδύνατον να εξηγήσουμε στους παραγωγούς για ποιο λόγο θα πρέπει να υπομείνουν κάτι τέτοιο, επειδή εμείς δεν καταφέρνουμε να πάρουμε μιαν απόφαση σχετικά με μια πρόταση που έχει γίνει στο Σώμα ήδη εδώ και 8 μήνες.
Κύριε Πρόεδρε, επιτρέψτε μου να θέσω άλλη μία ερώτηση στον Επίτροπο.
Κύριε Επίτροπε, μιλήσατε για τους απαραίτητους ελέγχους κατά την ενίσχυση στη μεταποίηση, οι οποίοι πρέπει και να πραγματοποιηθούν.
Αν, τώρα, συνδέσουμε την πρότασή μας - να διπλασιάζεται δηλαδή η επιδότηση ανά εκτάριο, όταν παρέχεται το σχετικό πιστοποιητικό - με το πιστοποιητικό για την επιδότηση της μεταποίησης, το οποίο επίσης πρέπει να παρασχεθεί, και συνενώσουμε αυτά τα δύο μεταξύ τους - κάτι στο οποίο δεν γίνεται εκτενής αναφορά στην έκθεση αυτή - τότε εξασφαλίζεται ο απαραίτητος έλεγχος και για τους δύο τύπους επιδότησης, και οι αγρότες δεν θα μείνουν απ' έξω.
Αν πραγματοποιήσετε τους στόχους σας, όπως τους έχετε σχεδιάσει, θα καταστήσετε αδύνατη την καλλιέργεια λίνου και κάνναβης στην Ευρώπη, και αυτό δεν έχει να κάνει με τον έλεγχο.
Κύριε Πρόεδρε, αν μου επιτρέπετε, θα ήθελα να θέσω άλλη μία ερώτηση για λόγους εμβάθυνσης στον κύριο Επίτροπο.
Συμφωνώ απολύτως μαζί σας ως προς το ότι δεν πρέπει να επιτρέψουμε να μην γνωρίζουν τελικά οι φτωχοί αγρότες και μεταποιητές τι να περιμένουν ή ποιες μελλοντικές δυνατότητες έχουν.
Γι' αυτό και θέτω την καθοριστική ερώτηση προς εσάς, κύριε Επίτροπε: μπορείτε να φανταστείτε - και εδώ αναφέρομαι στις τροπολογίες 27 και 28 καθώς και στην προηγούμενη παρέμβασή μου - ότι εσείς στην Επιτροπή θα επανεξετάσετε, ίσως, την περίπτωση να αναθεωρήσετε την πρότασή σας σε ό,τι αφορά τις ποσοστώσεις και να την επαναπροσδιορίσετε;
Θα ξεκινήσω, νομίζω, με τη δεύτερη ερώτηση, αυτήν που έθεσε η εισηγήτρια.
Αν κατάλαβα καλά περί τίνος πρόκειται, εδώ αναφέρεστε κατά πρώτο λόγο στην επονομαζόμενη ποσόστωση των νεοκόπων.
Ως προς αυτό είπα ότι είμαστε πρόθυμοι να δεχθούμε μια τέτοια ποσόστωση των νεοκόπων.
Ως προς την πρώτη ερώτηση, αυτήν του βουλευτή κυρίου Graefe zu Baringdorf, λυπάμαι, αλλά για αυτό που προτείνετε δεν υπάρχουν προς το παρόν οι προϋποθέσεις, δηλαδή η διεξαγωγή του εν λόγω ελέγχου.
Όπως έχουν τα πράγματα, το ισχύον σύστημα δεν λειτουργεί, και γι' αυτό πιστεύω ότι πρέπει να αλλάξουμε το σύστημα.
Ως εκ τούτου, δεν θέλω να αναποδογυρίσουμε τώρα το σύστημα.
Αν γυρίσουμε σταδιακά στο παλαιό σύστημα, δεν βλέπω από πού θα έρθει η επιτυχία και γιατί το σύστημα αυτό θα λειτουργήσει τώρα καλύτερα από ό,τι στο παρελθόν.
Ευχαριστώ πολύ, κύριε Επίτροπε Fischler.
Η συζήτηση έληξε.
Η ψηφοφορία θα διεξαχθεί την Τρίτη, στις 12.00.
Ασφάλιση αστικής ευθύνης για αυτοκίνητα οχήματα
Η ημερήσια διάταξη προβλέπει τη συζήτηση της έκθεσης (A5-0130/2000) του κυρίου Rothley, εξ ονόματος της Αντιπροσωπείας του Ευρωπαϊκού Κοινοβουλίου στην Επιτροπή Συνδιαλλαγής, σχετικά με το εγκριθέν από την Επιτροπή Συνδιαλλαγής κοινό σχέδιο οδηγίας του Ευρωπαϊκού Κοινοβουλίου και του Συμβουλίου, που αφορά την προσέγγιση των νομοθεσιών των κρατών μελών σχετικά με την ασφάλιση αστικής ευθύνης που προκύπτει από την κυκλοφορία αυτοκινήτων οχημάτων και για τροποποίηση των οδηγιών 73/239/ΕΟΚ και 88/357/ΕΟΚ (Τέταρτη Οδηγία Ασφάλισης Αυτοκινήτων) (C5-0155/2000 - 1997/0264(COD)).
Κύριε Πρόεδρε, πρέπει και είμαι σε θέση να είμαι σύντομος.
Αυτή την εβδομάδα μπορούμε για πρώτη φορά να χαιρετίσουμε μια νομοθετική πράξη της Ευρωπαϊκής Ένωσης, η οποία προέκυψε ύστερα από πρωτοβουλία του Ευρωπαϊκού Κοινοβουλίου, και για την διαμόρφωση της οποίας είχαμε, δόξα τω Θεώ, τη θετική συνεργασία της Επιτροπής και του Συμβουλίου.
Πρόκειται για μια βελτιωμένη προστασία των θυμάτων τροχαίων ατυχημάτων στην Ευρωπαϊκή Ένωση.
Με την οδηγία αυτή λύσαμε μεγάλο μέρος των προβλημάτων τα οποία προκύπτουν, κατά κανόνα, σε περίπτωση ατυχήματος που συμβαίνει εκτός της χώρας προέλευσης του θύματος.
Προτού, όμως, να κοιτάξω πίσω, θα ήθελα κατ' αρχάς να ρίξω μια ματιά στο μέλλον.
Υπάρχει, αξιότιμε Επίτροπε κύριε Bolkestein, το σχέδιο μιας Πέμπτης Οδηγίας.
Το επεξεργάστηκα ο ίδιος και σύντομα θα βρίσκεται στο τραπέζι του Κοινοβουλίου.
Ελπίζω να μπορέσουμε να συνεργαστούμε στενά και σε αυτό το ζήτημα.
Η Πέμπτη Οδηγία έχει, επομένως, ήδη δρομολογηθεί.
Στις αρχές Ιουνίου - και αυτό ανήκει στη ματιά προς το μέλλον - θα διεξαγάγουμε στην Ευρωπαϊκή Ακαδημία Δικαίου, στην πόλη Trier, συνέδριο με θέμα ένα άλλο σημαντικό ζήτημα, συγκεκριμένα το ζήτημα της μεταρρύθμισης στον τομέα της ζημίας προσώπων, και, πιθανότατα, θα προκύψει από το συνέδριο αυτό μια ακόμη κοινοβουλευτική πρωτοβουλία.
Με άλλα λόγια, θέλουμε να εισαγάγουμε μια κάποια δυναμική στη συζήτηση αυτή περί βελτιωμένης προστασίας των θυμάτων τροχαίων ατυχημάτων.
Θα ήμουν ευγνώμων, ειδικά σε εσάς, κύριε Επίτροπε, αν αυτό μπορούσαμε να το επιτύχουμε από κοινού.
Και θα σας ήμουν ευγνώμων, επειδή υπήρξε σημαντική η συμβολή σας στη συζήτηση αυτή για την Τέταρτη Οδηγία - και εδώ ας ρίξουμε μια ματιά προς τα πίσω.
Γιατί υπήρχε το μεγάλο ερώτημα του αν αυτή η οδηγία θα έπρεπε να εφαρμόζεται σε περίπτωση που το ατύχημα είχε συμβεί σε κράτος μέλος της Ευρωπαϊκής Ένωσης.
Ποτέ δεν κατάλαβα την ξεροκεφαλιά με την οποία η Επιτροπή αντιτασσόταν αρχικά στην εφαρμογή αυτή, γεγονός που δεν μπορεί να δικαιολογηθεί ούτε λογικά ούτε από πολιτική ή νομική άποψη.
Δόξα τω Θεώ, όταν στα τέλη του προηγούμενου έτους συζητήσαμε το θέμα εδώ στο Κοινοβούλιο, εσείς προετοιμάσατε το έδαφος, για να βρούμε κάποια δυνατότητα επίλυσης.
Τώρα η οδηγία αυτή θα εφαρμόζεται σε όλες τις χώρες που είναι μέλη του συστήματος "πράσινης κάρτας", και έτσι υπολογίζεται ότι θα καλύπτεται το 90% όλων των ατυχημάτων στα οποία μπορεί να εμπλέκονται Ευρωπαίοι.
Και μια και μιλάμε για αριθμούς: μόνο στην Ευρωπαϊκή Ένωση - χωρίς να υπολογίσουμε τις τρίτες χώρες - πρόκειται για περίπου 500.000 ατυχήματα το χρόνο, τα οποία θα μπορούμε στο μέλλον να διευθετούμε ευκολότερα.
Στο παρελθόν υπήρχε το πρόβλημα ότι έπρεπε κανείς να τα βγάλει πέρα με μια ξένη γλώσσα, ένα ξένο δίκαιο κ.ο.κ.
Αυτή η κατάσταση συνεχίστηκε, εν μέρει, επ' άπειρον.
Αν κοιτάξει κανείς τις αναφορές οι οποίες κατατέθηκαν στην Επιτροπή Αναφορών του Ευρωπαϊκού Κοινοβουλίου επειδή η διευθέτηση των αξιώσεων των πολιτών μετά από κάποιο τροχαίο ατύχημα σε μια τρίτη χώρα απαιτούσε πολλά χρόνια θα βεβαιωθεί ότι με την οδηγία αυτή πραγματοποιούμε ένα αποφασιστικό βήμα μπροστά.
Φυσικά, δεν μπορούμε να αλλάξουμε τίποτα στο εφαρμοστέο δίκαιο και τη δικαστική αρμοδιότητα.
Προτείνοντας, όμως, σήμερα, κάθε ασφαλιστική εταιρεία να έχει σε κάθε άλλη χώρα έναν αρμόδιο αντιπρόσωπο για διακανονισμό των ζημιών, προτείνοντας το σύστημα αυτό μπορούμε να ρυθμίσουμε, ικανοποιητικά για τα θύματα των ατυχημάτων, πιθανότατα το 90% όλων των τροχαίων ατυχημάτων τα οποία συμβαίνουν σε τρίτες χώρες.
Αυτό αποτελεί ένα μεγάλο βήμα μπροστά.
Κατά τη συζήτηση που είχαμε υπήρξαν κάποια ζητήματα που παρέμεναν ακόμη ανοικτά.
Λυπάμαι, και αυτό είναι το μοναδικό σημείο που θέλω να αναφέρω σε σχέση με τη συζήτηση αυτή, που ο ρόλος των οργανισμών αποζημίωσης χρειάστηκε σταδιακά να αποδυναμωθεί - μια ιδέα, εξάλλου, της Επιτροπής - κατά τη διάρκεια της διαδικασίας της πολιτικής συζήτησης.
Τελικά βρήκαμε, παρ' όλα αυτά, μια ικανοποιητική λύση.
Σε τρία ή τέσσερα χρόνια, όμως, θα ελέγξουμε τα αποτελέσματα εφαρμογής της οδηγίας και, αν χρειαστεί, θα προτείνουμε κάποιες βελτιώσεις.
Συνοψίζοντας θα ήθελα να πω το εξής: Χάρη στη δική σας παρέμβαση, κύριε Επίτροπε, σημειώθηκε σημαντική πρόοδος σε ό,τι αφορά αυτή την οδηγία, και για αυτό θέλω ρητά να σας ευχαριστήσω.
Ξεπεράσατε την αντίθεση της ίδιας της Επιτροπής σας.
Πρόκειται για μεγάλο επίτευγμα, και σας ευχαριστώ θερμά για αυτό!
Ελπίζω να έχουμε μια καλή συνεργασία και στο μέλλον, σε ό,τι αφορά την προστασία των θυμάτων ατυχημάτων και τη βελτίωσή της.
Κύριε Πρόεδρε, αξιότιμοι συνάδελφοι, ευχαριστώ τον κύριο Rothley για την εργασία που επιτέλεσε γιατί αυτός ο κανονισμός θέτει τέλος σε μια σειρά ανησυχητικών και ενοχλητικών καταστάσεων που είχαν δημιουργηθεί στην Κοινότητά μας.
Σίγουρα το κοινό σχέδιο που εγκρίθηκε από την Επιτροπή Συνδιαλλαγής βοηθά την Κοινότητά μας να πραγματοποιήσει μεγάλα βήματα.
Ωστόσο, παρότι αναγγέλλω την ευνοϊκή ψήφο μου, πρέπει να πω ότι εξακολουθεί να μου προκαλεί αμηχανία η απάντηση που έλαβα από την Επιτροπή σε μια ερώτησή μου σχετικά με ένα πρόβλημα που δεν συνδέεται άμεσα με το ζήτημα των ατυχημάτων στο εξωτερικό, αλλά το οποίο σχετίζεται πάντως με τον τομέα των ασφαλίσεων, τομέας στον οποίον, όσον με αφορά, συμβαίνουν πραγματικά ανεκδιήγητα περιστατικά στην Ιταλία, και για το λόγο αυτό αμφιβάλλω ότι ο θεσμός του ανακριτικού συνδικάτου στο Κοινοβούλιο αυτό λειτουργεί πραγματικά.
Προσωπικά, παρουσίασα μια ερώτηση στην Επιτροπή καλώντας την να παρέμβει σχετικά με μια πραγματικά απεχθή πτυχή, που σχετίζεται με τις ασφαλιστικές εκείνες εταιρίες που απαιτούν αλλά δε δίνουν τίποτε στους πολίτες εκ μέρους της Κοινότητας.
Διεξήχθη στη Νάπολη ένα συνέδριο, χορηγός του οποίου ήταν το Automobile Club της Ιταλίας, παρουσία σημαντικών νομικών, γιατί συνέβη, και συμβαίνει, οι ασφαλιστικές εταιρίες να υποχρεώνουν τους ιταλούς πολίτες να πληρώνουν διαφορετικά ασφάλιστρα ανάλογα με τον τόπο στον οποίο κατοικούν, υποστηρίζοντας ότι πρέπει να αποζημιώνονται για τα έξοδα εκεί όπου ο αριθμός των ατυχημάτων είναι μεγαλύτερος.
Αναρωτιέμαι λοιπόν, και ερωτώ και το Κοινοβούλιο αυτό, εάν είναι δυνατό να υφίσταται μια εμφανής διάκριση μεταξύ πολιτών του ιδίου κράτους και της Ευρωπαϊκής Κοινότητας.
Παρότι είναι αλήθεια ότι σε ορισμένα μέρη παρατηρείται σίγουρα ένας μεγαλύτερος αριθμός ατυχημάτων, είναι επίσης αλήθεια ότι, όταν αποτελεί κανείς μέρος του ίδιου κράτους και της ίδιας Κοινότητας, αυτό που συμβαίνει το μοιράζονται οι πολίτες της ίδιας περιοχής, της ίδιας περιφέρειας, της ίδιας χώρας, της ίδιας Κοινότητας.
Όσο για την πληρωμή των ασφαλίστρων, λαμβάνουν χώρα εκπληκτικά, απίστευτα πράγματα: σε μια πόλη όπως η Αλεξάνδρεια, για παράδειγμα, πληρώνει κανείς λιγότερο από το μισό απ' ότι σε πόλεις όπως η Νάπολη ή η Κατάνια.
Πιστεύω λοιπόν ότι, ως Κοινοβούλιο, πέρα από την επεξεργασία κανονισμών αυτού του είδους, όπως αυτός που παρουσιάζει η έκθεση Rothley, θα πρέπει να προσπαθήσουμε να παρέμβουμε ακόμα περισσότερο ώστε να αποτρέψουμε αυτήν την κατάφωρη διάκριση μεταξύ πολιτών μιας ίδιας περιοχής, απευθύνοντας επιπλέον μια πρόσκληση στις ασφαλιστικές εταιρίες: αφού υπάρχει ο υποχρεωτικός θεσμός της ασφάλισης, είναι επίσης υποχρεωτικό οι ασφαλιστικές εταιρίες να ασφαλίζουν τους πολίτες.
Σε ορισμένες περιοχές της Ιταλίας συμβαίνει πράγματι οι ασφαλιστικές εταιρίες να αρνούνται να ασφαλίσουν - αυτή είναι μια σοβαρότατη καταγγελία - τους ιταλούς πολίτες.
Σχετικά με αυτό το σημείο θα προσπαθήσω να επαναλάβω την ερώτηση που παρουσίασα και στην οποία η Επιτροπή απάντησε ότι το Ευρωπαϊκό Κοινοβούλιο δεν είναι αρμόδιο στον τομέα αυτό.
Ωστόσο, εάν είμαστε αρμόδιοι να ρυθμίσουμε νομοθετικά το ζήτημα αυτό, όπως κάνει η έκθεση Rothley στις σχέσεις μεταξύ των διαφόρων κρατών μελών, πιστεύω ότι θα έπρεπε να απευθύνουμε μια ισχυρή και αποφασιστική πρόσκληση στις ασφαλιστικές εταιρίες να αποφύγουν κατάφωρες διακρίσεις, να προσπαθήσουν ώστε όλοι να πληρώνουν τα ίδια ασφάλιστρα, να ενεργήσουν ώστε όχι μόνο να εισπράττουν αλλά και να πληρώνουν, να καταβάλλουν προσπάθειες ώστε αυτός ο τομέας να βελτιωθεί ή να προσαρμοστεί κατά κάποιο τρόπο στις νέες απαιτήσεις της κοινωνίας μας.
Ζητώντας όλα αυτά, δηλώνω ότι υποστηρίζω θερμά την έκθεση αυτή και ευχαριστώ και πάλι τον συνάδελφο κύριο Rothley και την Επιτροπή για τις προσπάθειες που κατέβαλαν υπέρ των πολιτών μας, με την παρότρυνσή μου για ταχεία παρέμβαση επί του θέματος.
(ΕΝ) Κύριε Πρόεδρε, θα ήθελα να εκφράσω τις ειλικρινείς ευχαριστίες της Επιτροπής στον κ. Rothley, τον εισηγητή, ο οποίος συνέβαλλε σημαντικά τόσο από πνευματική όσο και από πολιτική άποψη σε αυτήν την τέταρτη οδηγία για την ασφάλιση αυτοκινήτων οχημάτων.
Ήταν εξαιρετικά ευγενικό εκ μέρους του κ. Rothley να ευχαριστήσει την Επιτροπή για όσα έχει κάνει.
Η Επιτροπή εργάστηκε ενδεχομένως εποικοδομητικά στη σύνταξη αυτής της τέταρτης οδηγίας για τις ασφαλίσεις αυτοκινήτων οχημάτων.
Ωστόσο, όπως είπε και ο κ. Rothley, αυτό έγινε σε απάντηση μιας πρωτοβουλίας του Ευρωπαϊκού Κοινοβουλίου.
Η Επιτροπή τού είναι ευγνώμων, ως οφείλει, για την πρωτοβουλία αυτή.
Θα ήθελα να πω ότι η Επιτροπή χαιρετίζει την έγκριση εκ μέρους του Κοινοβουλίου αυτής της τέταρτης οδηγίας για τις ασφαλίσεις αυτοκινήτων οχημάτων.
Όπως επεσήμανε ο κ. Rothley, κάθε χρόνο γίνονται πάνω από 500.000 τροχαία ατυχήματα στα οποία εμπλέκονται οχήματα από διαφορετικά κράτη μέλη.
Ωστόσο, το σημερινό σύστημα αποζημιώσεων για πρόσωπα που εμπλέκονται σε ατύχημα εκτός της πατρίδας τους δεν λειτουργεί ικανοποιητικά.
Η νέα οδηγία θα εξασφαλίζει καλύτερη πληροφόρηση, απλούστερες διαδικασίες και ταχύτερο διακανονισμό αξιώσεων, και αυτά είναι πράγματα που αφορούν άμεσα τους πολίτες όλων των κρατών μελών μας.
Αυτό είναι επίσης ένα μέτρο το οποίο θα φέρει την Ευρωπαϊκή Ένωση πιο κοντά στους πολίτες της Ένωσης.
Όπως είπα μόλις τώρα, η πρόταση της Επιτροπής αποτελεί απάντηση σε ψήφισμα του Κοινοβουλίου στο οποίο το Κοινοβούλιο έκανε χρήση των νέων εξουσιών που του παρέχει το άρθρο 192 της Συνθήκης για την Ευρωπαϊκή Ένωση.
Θα ήθελα για μια ακόμα φορά να ευχαριστήσω ρητά το Κοινοβούλιο και, βεβαίως, τον κ. Rothley, αλλά και την αρμόδια επιτροπή και την πρόεδρό της κ. Palacio Vallelersundi, για τις εποικοδομητικές συζητήσεις κατά την πρώτη και τη δεύτερη ανάγνωση της οδηγίας και τις διαπραγματεύσεις που ακολούθησαν κατά τη διάρκεια άτυπων τριμερών συναντήσεων.
Ο κ. Rothley ανακοίνωσε μια πέμπτη οδηγία.
Είπε ότι σύντομα θα λάβει χώρα μια διάσκεψη στο Trier πάνω σε αυτή την οδηγία και ζήτησε από την Επιτροπή να βοηθήσει στην οργάνωσή της μέσω των νομοθετικών της διαδικασιών.
Είναι ίσως λίγο νωρίς τώρα να συζητούμε για την πέμπτη οδηγία, αλλά θα ήθελα να αδράξω αυτήν την ευκαιρία και να διαβεβαιώσω τον κ. Rothley ότι σε οποιοδήποτε περαιτέρω νομοθετικό έργο το οποίο θα θελήσει να ξεκινήσει το Κοινοβούλιο, η Επιτροπή θα τηρήσει την ίδια εποικοδομητική στάση που τήρησε με την τέταρτη οδηγία.
Τέλος, ο κ. Bigliardo εφιστά την προσοχή στο γεγονός ότι τα ασφάλιστρα για την ασφάλιση αυτοκινήτων οχημάτων στην Ιταλία διαφέρουν από περιοχή σε περιοχή, ανάλογα με τον αριθμό των ατυχημάτων.
Εκφράζει την αντίθεσή του σε αυτή τη διαφοροποίηση των ασφαλίστρων ανάλογα με τη συχνότητα ατυχημάτων στα διάφορα τμήματα της Ιταλίας και θα ήθελε να παρέμβει η Επιτροπή.
Οφείλω να πω στον κ. Bigliardo ότι πρόκειται για ένα ζήτημα που δεν έχει να κάνει με αυτήν την οδηγία.
Για την ακρίβεια, θα μπορούσε να τελειώνει εδώ η απάντησή μου, αλλά οι παρατηρήσεις του αξίζουν μια πληρέστερη απάντηση.
Επομένως, θα ήθελα να πω ότι αν η κατάσταση ήταν τέτοια ώστε τα ασφάλιστρα των αυτοκινήτων οχημάτων να είναι διαφορετικά για τους ιταλούς πολίτες σε σύγκριση με τους γάλλους ή τους γερμανούς πολίτες που ζουν στην Ιταλία, τότε η Επιτροπή θα ήταν σε θέση να αντιταχθεί.
Δεν είναι δυνατόν να ζητείται από τους γάλλους ή τους γερμανούς πολίτες που ζουν στην Ιταλία να πληρώνουν διαφορετικά ασφάλιστρα από τους ιταλούς πολίτες.
Αυτό αποτελεί καθαρή περίπτωση διακριτικής μεταχείρισης.
Κάτι τέτοιο όμως δεν συμβαίνει.
Τα ασφάλιστρα διαφέρουν ανάλογα με τον αριθμό των ατυχημάτων σε κάθε περιοχή και επομένως είναι τα ίδια για Ιταλούς και για μη Ιταλούς.
Έχουν να κάνουν με τις διαφορετικές περιοχές της Ιταλίας.
Δεν νομίζω ότι η Επιτροπή μπορεί να παρέμβει ως προς αυτό το θέμα.
Είναι ένα θέμα που αφορά τον τρόπο με τον οποίο οι ασφαλιστικές εταιρείες υπολογίζουν τα ασφάλιστρά τους, και αν υπάρχουν αντικειμενικοί λόγοι για την επιβολή μεγαλύτερων ασφαλίστρων σε μια συγκεκριμένη περιοχή, τότε η Επιτροπή δεν μπορεί να κάνει τίποτα.
Αν ήθελε ο κ. Bigliardo να υποστηρίξει το αίτημά του παρέχοντας περισσότερες λεπτομέρειες, θα χαιρόμουν πολύ να λάβω επιστολή του και να του απαντήσω.
Αν όμως επιθυμεί μια άμεση απάντηση τώρα, τότε αναγκαστικά η απάντηση είναι ότι η Επιτροπή δεν μπορεί να παρέμβει.
Ευχαριστώ πολύ, κύριε Επίτροπε Bolkestein.
Η συζήτηση έληξε.
Η ψηφοφορία θα διεξαχθεί την Τρίτη, στις 12.00.
Αναπτυξιακή συνεργασία με τη Νότιο Αφρική
.
Η ημερήσια διάταξη προβλέπει τη σύσταση για τη δεύτερη ανάγνωση (A5-0114/2000), εξ ονόματος της Επιτροπής Ανάπτυξης και Συνεργασίας, σχετικά με την κοινή θέση του Συμβουλίου ενόψει της έγκρισης του κανονισμού του Ευρωπαϊκού Κοινοβουλίου και του Συμβουλίου για την αναπτυξιακή συνεργασία με τη Νότιο Αφρική (C5-0100/2000 - 1999/0070(COD)) (Εισηγητής: ο κ. Martνnez Martνnez).
Κύριε Πρόεδρε, συνάδελφοι, η Επιτροπή Ανάπτυξης και Συνεργασίας ενέκρινε πριν λίγες ημέρες ομοφώνως τη σύσταση που υποβάλλουμε σήμερα προς εξέταση στο Κοινοβούλιο.
Προηγουμένως είχε καταβάλει αξιοσημείωτη προσπάθεια, προκειμένου να καταστήσει ευέλικτη και ορθολογική τη διαδικασία του θέματος, θεωρώντας ότι η ψήφιση του νέου κανονισμού του Κοινοβουλίου και του Συμβουλίου σχετικά με την αναπτυξιακή συνεργασία με τη Νότιο Αφρική ήταν επείγον και σημαντικό ζήτημα.
Ήταν σημαντικό διότι η Νότιος Αφρική συγκαταλέγεται στις χώρες που λαμβάνουν τις μεγαλύτερες ενισχύσεις από την Ευρωπαϊκή Ένωση για την αναπτυξιακή της διαδικασία.
Ήταν επείγον διότι η διάρκεια ισχύος του κανονισμού που εφαρμοζόταν τα τελευταία πέντε χρόνια προκειμένου για τη λειτουργία αυτής της συνεργασίας έχει λήξει από τις 31 Δεκεμβρίου του 1999, αφήνοντας από την εν λόγω ημερομηνία και έπειτα τις διάφορες δρομολογημένες διαδικασίες χωρίς την αναγκαία νομική κάλυψη.
Παραμένει ανησυχητικό το γεγονός ότι βρεθήκαμε τελικά σε μια τέτοια θέση.
Πράγματι, στο πρώτο εξάμηνο του 1999, το Κοινοβούλιό μας εξέτασε το πρώτο κείμενο που κατέθεσε η Επιτροπή, εγκρίνοντας σχετικά έξι τροπολογίες και μεταβιβάζοντές τις στο Συμβούλιο προκειμένου να ενεργήσει δεόντως.
Σε αυτήν ακριβώς τη φάση εντοπίζεται η καθυστέρηση, δεδομένου ότι το Συμβούλιο χρονοτρίβησε ούτε λίγο ούτε πολύ οκτώ μήνες προκειμένου να μας εκφράσει τη θέση του.
Λόγω αυτού του γεγονότος, υπερβήκαμε το προβλεπόμενο χρονοδιάγραμμα και προκλήθηκε το νομικό κενό στο οποίο μόλις αναφέρθηκα.
Εν τέλει, το Συμβούλιο κατέθεσε την πρότασή του.
Το κείμενό του περιελάμβανε το μεγαλύτερο μέρος των τροπολογιών που είχε εγκρίνει το Κοινοβούλιο σε πρώτη ανάγνωση, και μάλιστα το Συμβούλιο ενίσχυε σημαντικά τις αναφορές σχετικά με την καταπολέμηση της φτώχειας και την επίτευξη των διεθνών αναπτυξιακών στόχων που είχαν συμφωνηθεί επί τη βάσει συμφωνιών και ψηφισμάτων των Ηνωμένων Εθνών.
Κατά την εξέταση στην οποία προέβη η Επιτροπή Ανάπτυξης και Συνεργασίας σχετικά με την πρόταση του Συμβουλίου συμφωνήθηκε ως αναγκαίο να καταβληθεί προσπάθεια για την αποφυγή παράτασης της διαδικασίας με μια τρίτη ανάγνωση.
Σκεφτόμαστε δηλαδή να συμφωνήσουμε σε ό,τι μας φανεί λογικό και να περιορίσουμε τις τροπολογίες μας σε ό,τι καταστεί απαραίτητο, αλλά και αυτό, επιδεικνύοντας πολύ μετριοπαθή στάση.
Έμειναν μόλις δύο θέματα που έλαβαν τη μορφή τροπολογιών και που η επιτροπή μας υποβάλει ως σύσταση προς έγκριση στην Ολομέλεια.
Το πρώτο θέμα αναφέρεται στην επιτροπολογία.
Το Συμβούλιο επιθυμούσε η επιτροπή εμπειρογνωμόνων να ελέγξει όλα τα προγράμματα συνεργασίας με τη Νότιο Αφρική, αρχίζοντας από αυτά που είχαν προϋπολογισμό 3 εκατομμυρίων ευρώ.
Αντίθετα, εμείς θεωρούσαμε ότι η εν λόγω επιτροπή θα έπρεπε να λειτουργεί περισσότερο για να κατευθύνει και να ελέγχει τους βασικούς άξονες της αναπτυξιακής συνεργασίας με τη Νότιο Αφρική και προκειμένου να ελέγχει άμεσα μόνο τα προγράμματα μεγαλύτερης εμβέλειας, αφήνοντας εκείνα με μικρότερο προϋπολογισμό στις κανονικές διαδικασίες, που είναι υπό την ευθύνη της Επιτροπής.
Αξιολογώντας όλα τα σημεία, εν τέλει η τροπολογία μας, την οποία σας υποβάλλουμε προς εξέταση, αυξάνει το συνολικό ποσό της πρότασης από 3 σε 5 εκατομμύρια ευρώ, με τα οποία η επιτροπή των κρατών θα έχει να αναλάβει σαφώς λιγότερα προγράμματα και θα μπορέσει συνεπώς να αφοσιωθεί περισσότερο στον συνολικό χαρακτήρα μιας τόσο σημαντικής δραστηριότητας.
Η δεύτερη πρόταση αναφέρεται στο δημοσιονομικό πλαίσιο για την αναπτυξιακή συνεργασία της Ευρωπαϊκής Ένωσης με τη Νότιο Αφρική σε μια περίοδο 7 ετών, συμπεριλαμβανομένου και του 2000, στην οποία αναφέρεται ο κανονισμός που συζητούμε.
Τα προηγούμενα πέντε χρόνια αυτό το δημοσιονομικό πλαίσιο ανερχόταν σε 125 εκατομμύρια ευρώ ετησίως.
Το Συμβούλιο, στα πλαίσια των προθέσεών του για δημοσιονομικούς περιορισμούς, μείωσε το ποσό στην πρότασή του, αφήνοντάς το στα 112,5 εκατομμύρια ετησίως.
Από την πλευρά μας, δηλώνουμε ότι, τη στιγμή ακριβώς που υπογράφεται μια σημαντική Συμφωνία Εμπορίου, Ανάπτυξης και Συνεργασίας με τη Νότιο Αφρική είναι πολιτικά απαράδεκτο να στέλνουμε ένα μήνυμα περικοπών.
Τουναντίον, θα έπρεπε τουλάχιστον να διατηρήσουμε και ει δυνατόν να αυξήσουμε αυτά τα ποσά, έστω και συμβολικά, μολονότι συμμεριζόμαστε την ανησυχία σχετικά με τους διαθέσιμους πόρους.
Τέλος, η πρόταση που έχει εγκρίνει η Επιτροπή Ανάπτυξης, εξ ονόματος της οποίας σας μιλώ, είναι εξαιρετικά λογική: τα 123,5 εκατομμύρια ευρώ που έχουν ήδη οριστεί για το 2000 και τα 127 για καθένα από τα επόμενα έξι χρόνια, έως ότου συμπληρωθεί το συνολικό ποσό ενός δημοσιονομικού πλαισίου 885,5 εκατομμυρίων ευρώ για τα επτά έτη ισχύος που προβλέπει ο κανονισμός.
Θεωρούμε αμφότερες τις τροπολογίες ορθές.
Ο στόχος είναι η αποφυγή μιας διαδικασίας τρίτης ανάγνωσης, ο τερματισμός της απαράδεκτης υφιστάμενης κατάστασης νομικού κενού και μια ουσιαστική πολιτική ενίσχυση της αναπτυξιακής μας συνεργασίας με τη Νότιο Αφρική.
Ζητώντας τώρα την υποστήριξή σας για τις προτάσεις μας, ελπίζουμε ότι ο κοινός νους και η μετριοπάθεια που επιδεικνύει το Κοινοβούλιο θα βρουν κατανόηση εκ μέρους του Συμβουλίου.
Κατά τον ίδιο τρόπο, ελπίζουμε οι προτάσεις να εγκριθούν από την Επιτροπή, παρά το γεγονός ότι οι δικές της προτάσεις - 25 εκατομμύρια για το θέμα της επιτροπολογίας και 850,5 εκατομμύρια για το δημοσιονομικό πλαίσιο - είναι κάπως διαφορετικές από αυτές που σας υποβάλαμε εμείς.
Εάν δεν επιδειχθεί αυτή η κατανόηση, θα είναι αποκλειστική ευθύνη του Συμβουλίου και της Επιτροπής το ότι θα εισέλθουμε στη διαδικασία τρίτης ανάγνωσης, με τις συνέπειες που η έλλειψη νομικής κάλυψης μπορεί να έχει για τα προγράμματα που έχουν δρομολογηθεί στα πλαίσια της αναπτυξιακής μας συνεργασίας με τη Νότιο Αφρική.
Αυτό καθαυτό το ποσό για το δημοσιονομικό πλαίσιο που προτείνει η Επιτροπή, και που βρίσκεται πολύ κοντά στη δική μας πρόταση, θα έπρεπε, εν πάση περιπτώσει, προκειμένου για ενδεχόμενη εξέταση εκ μέρους του Κοινοβουλίου, να έχει φτάσει στην Επιτροπή Ανάπτυξης εγκαίρως και πρωτίστως με τη βεβαιότητα ότι, σε περίπτωση που το εγκρίναμε, θα το ενέκρινε και το Συμβούλιο.
Κύριε Πρόεδρε, κυρίες και κύριοι, η υπό συζήτηση έκθεση για την αναπτυξιακή συνεργασία με τη Νότιο Αφρική, για την οποία συγχαίρω ρητά τον εισηγητή, αποτελεί πέραν του περιεχομένου της ένα εντυπωσιακό παράδειγμα της τακτικής καθυστερήσεων του Συμβουλίου έναντι του Ευρωπαϊκού Κοινοβουλίου.
Στην ουσία πρόκειται για έναν κανονισμό, αλλά και για μια έκθεση, που δεν θα έπρεπε να παρουσιάζουν προβλήματα.
Το γεγονός ότι η Ευρωπαϊκή Ένωση προωθεί την αναπτυξιακή συνεργασία αναγνωρίζοντας τη σημαίνουσα θέση της Νοτίου Αφρικής στο νότιο τμήμα της αφρικανικής ηπείρου, δεν αμφισβητήθηκε ποτέ.
Κατά συνέπεια, εκείνο που προείχε εδώ ήταν η ανανέωση της νομικής βάσης αυτής της συνεργασίας, αφού τον Δεκέμβριο του 1999 έληξε η περίοδος ισχύος του προηγούμενου κανονισμού.
Τον Μάιο του προηγούμενου έτους, ο πρώην συνάδελφος Fassa υπέβαλε, για το Ευρωπαϊκό Κοινοβούλιο, την έκθεση σε πρώτη ανάγνωση.
Το Συμβούλιο υιοθέτησε όλες σχεδόν τις τροπολογίες.
Ωστόσο, μου δημιουργείται η απορία γιατί η κοινή θέση του Συμβουλίου δεν διαβιβάστηκε επισήμως στο Κοινοβούλιο παρά μόλις τον Μάρτιο του τρέχοντος έτους, πράγμα στο οποίο αναφέρθηκε εξάλλου και ο εισηγητής.
Τέτοιες τακτικές καθυστέρησης, οι οποίες εξηγούνται, ίσως, δεδομένης της Συμφωνίας Εμπορίου με τη Νότιο Αφρική, η οποία βρίσκεται παράλληλα υπό διαπραγμάτευση, μου προκαλούν κάθε φορά κατάπληξη.
Σίγουρα θα αναρωτιούνται και στη Νότιο Αφρική ποια συμπεράσματα θα πρέπει να βγάλουν από τη συμπεριφορά του Συμβουλίου.
Γι' αυτό θέλω να ευχαριστήσω ρητά τον εισηγητή, ο οποίος με συνοπτικές διαδικασίες κατόρθωσε να έχουμε τον Μάιο κιόλας την έκθεση στην ημερήσια διάταξη της Ολομέλειας και να μπορούμε έτσι να αποφύγουμε ενδεχόμενα προβλήματα που θα δημιουργούσε η απουσία νομικής βάσης στην αναπτυξιακή συνεργασία μας.
Ως προς το περιεχόμενο, έχουν ήδη διευκρινιστεί κάποιες ασάφειες στο πλαίσιο ανεπίσημων διαπραγματεύσεων με το Συμβούλιο, ούτως ώστε η έκθεση αυτή μπορεί να περιορισθεί σε δύο σημεία: την αύξηση του συνολικού προϋπολογισμού σε 885,5 εκατομμύρια ευρώ για την περίοδο από το 2000 έως το 2006, μια συνηθισμένη για το Κοινοβούλιο και απαραίτητη απαίτηση.
Δεύτερον, το επιτευχθέν ποσό-όριο των 5 εκατομμυρίων ευρώ αποτελεί, κατά την άποψή μου, έναν καλό συμβιβασμό.
Τα μικρότερα προγράμματα μπορούν να σχεδιασθούν και να διεκπεραιωθούν αποτελεσματικά από τους επιτόπιους οργανισμούς και τις οργανώσεις.
Το όριο των 5 εκατομμυρίων ευρώ αφήνει αρκετά περιθώρια δράσης.
Με τις προσπάθειες αυτές ο εισηγητής έκανε ό,τι ήταν μέσα στις δυνατότητές του για να υποβάλει μια άρτια έκθεση για τον κανονισμό.
Ελπίζω, πραγματικά, να μπορέσουμε να αποφύγουμε, παρ' όλα αυτά, τον κίνδυνο μιας τρίτης ανάγνωσης, κύριε συνάδελφε.
Ως εδώ, θέλω καταρχάς να εκφράσω τα θερμά μου συγχαρητήρια!
Ωστόσο, η έκθεση βρίσκει την πλήρη σημασία της σε συνδυασμό με τις άλλες προσπάθειες για εκτεταμένη συνεργασία με τη Νότιο Αφρική, με πρώτη-πρώτη την αναφερθείσα Συμφωνία Εμπορίου.
Η Ένωση εξακολουθεί να έχει υψηλό συμφέρον στη σταθερή ανάπτυξη στη Νότιο Αφρική, όχι μόνο προς όφελος των ανθρώπων που ζουν εκεί, αλλά και προς το συμφέρον της ανάπτυξης των γειτόνων της χώρας, που βρίσκονται βόρεια του ποταμού Λιμπόπο.
Τον τερματισμό των νομοθετικών διακρίσεων εις βάρος της πλειοψηφίας του πληθυσμού και τις δημοκρατικές εκλογές, αυτά οι Νοτιοαφρικανοί τα έχουν ήδη επιτύχει.
Το θέμα σήμερα είναι να κατοχυρωθεί περισσότερο το κράτος δικαίου και οι γενικές αρχές του.
Όλες οι πληθυσμιακές ομάδες και όλοι οι κρατικοί υπάλληλοι πρέπει να νιώθουν κατά πρώτο λόγο ότι έχουν υποχρεώσεις απέναντι σε αυτό το κράτος δικαίου, και όχι, όπως παλαιότερα, μόνο απέναντι στην πληθυσμιακή ομάδα στην οποία ανήκουν ή ακόμα και μόνο στον προσωπικό τους περίγυρο, για τον οποίο πρέπει να φροντίσουν.
Με τον καινούργιο αυτόν κανονισμό, η Ένωση δεν αναγνωρίζει, από πολιτική άποψη, μόνο το αποτέλεσμα της μέχρι τούδε μεταρρυθμιστικής διαδικασίας.
Συνδέουμε με τον κανονισμό αυτόν και μια ξεκάθαρη στάση προσδοκιών για το μέλλον, η οποία έχει ως περιεχόμενο την επιβολή του δικαίου και του νόμου σε όλες τις περιοχές της χώρας.
Με ανησυχία διαβάζω τα δημοσιεύματα για την κατάχρηση των φόρων σε επαρχιακό επίπεδο.
Με αποστροφή ακούω ότι η διαφθορά έχει εξαπλωθεί και στην αστυνομία, ότι υπάρχουν σε τμήματα της υπαίθρου και σε πολίχνες περιοχές όπου η αστυνομία είναι υπεράνω του νόμου, όπου οι φτωχότεροι των φτωχών βρίσκονται στο έλεος της αυθαιρεσίας των συμμοριών.
Αντίθετα, αυτοί που έχουν κάτι να χάσουν οχυρώνονται και προσλαμβάνουν για την ασφάλειά τους εκείνους που παλαιότερα είχαν υψηλές θέσεις στο στρατό και την αστυνομία.
Έτσι, δημιουργείται και πάλι μια διταξική κοινωνία, συν τοις άλλοις στον ευαίσθητο τομέα της εσωτερικής ασφάλειας.
Αφότου στη γειτονική Ζιμπάμπουε η δικαιοσύνη και ο νόμος τέθηκαν de facto εκτός ισχύος, το ηθικό των αγροτών που εμπορεύονται τα προϊόντα τους, νότια του Λιμπόπο, βρίσκεται στο ναδίρ.
Αυτό είναι ένα ακόμη καθοριστικό σημείο σχετικά με τις προσδοκίες μας έναντι της Νοτίου Αφρικής: να αποτελέσει παράδειγμα προς μίμηση αλλά και σταθεροποιητή για τους βόρειους γείτονές της.
Αναμένω από τη νοτιοαφρικανική κυβέρνηση να αντεπεξέλθει στις ευθύνες της στην περιοχή της.
Όπως ο πρώην Πρόεδρος Mandela, τον οποίο όλοι μας εκτιμούσαμε βαθύτατα, είχε ξεκάθαρα εκφρασθεί για τα γεγονότα στη Ζιμπάμπουε, θα έπρεπε και ο Πρόεδρος Mbeki να πάρει θέση απέναντι σε αυτά.
Το να αφήνει κανείς τα γεγονότα να κυλούν μόνα τους ή να προσπαθεί με λόγια μόνο να διορθώσει την κατάσταση δεν βοηθά ούτε τους αγρότες ούτε εκείνους που βρίσκονται στην Ζιμπάμπουε, από τους οποίους εκατοντάδες χιλιάδες εξαρτώνται από μια λειτουργική υποδομή στα αγροκτήματα.
Τροφή, στέγη, εν μέρει ακόμα και σταθμούς πρώτων βοηθειών και σχολεία, έχουν στη διάθεσή τους οι εργάτες των αγροκτημάτων και οι οικογένειές τους.
Σε εκτεταμένες περιοχές της Νοτίου Αφρικής ισχύει το ίδιο.
Δεν πρόκειται, φυσικά, για υποδειγματικές εγκαταστάσεις, προτού όμως να καταργήσει κανείς αυτές τις εγκαταστάσεις, πρέπει να εξασφαλισθεί ότι εκείνοι οι οποίοι θα πρέπει να ωφεληθούν από αυτήν την κατάργηση θα λάβουν κάτι καλύτερο στη θέση τους.
Η Νότιος Αφρική πρέπει να ασκήσει αποφασιστική επιρροή στον Mugabe και προς το ίδιο το συμφέρον της, διαφορετικά θα απειλείται σύντομα η ίδια από ένα κύμα λιμοκτονούντων μεταναστών, αν δεν μπορέσουν οι φάρμες αυτές να αποδώσουν καρπούς.
Στην ίδια τη χώρα δεν θα ασκούνταν μόνο περισσότερη πίεση στο περιθώριο, αλλά θα κλονιζόταν ισχυρά η εμπιστοσύνη σημαντικών τμημάτων του πληθυσμού, τα οποία θα εξασφάλιζαν τη βασική διατροφή.
Αυτό δεν μπορεί να είναι προς το συμφέρον της Νοτίου Αφρικής.
Αυτό δεν μπορεί να είναι ούτε προς το δικό μας συμφέρον!
Η Ευρωπαϊκή Ένωση δείχνει με τον κανονισμό αυτόν ότι εξακολουθεί να υπολογίζει στην οικονομική, πολιτική και κοινωνική μεταρρυθμιστική διαδικασία στη Νότιο Αφρική.
Η νοτιοαφρικανική κυβέρνηση χρειάζεται τη μόνιμη εμπιστοσύνη όλων των κοινωνικών ομάδων στην ανάπτυξη της χώρας.
Ελπίζω αυτή η στάση προσδοκιών να γίνει αντιληπτή και στην Πρετόρια!
Η Ομάδα του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών θα υποστηρίξει την έκθεση.
Κύριε Πρόεδρε, συγχαίρω κι εγώ θερμά τον εισηγητή ο οποίος έδειξε εξαιρετική αφοσίωση στην έκθεσή του.
Σας ευχαριστούμε πολύ γι' αυτό.
Είναι σαφές ότι η κατάσταση στην οποία βρισκόμαστε είναι πολύ σοβαρή.
Ο κανονισμός για τη Νότιο Αφρική έληξε στις 31 Δεκεμβρίου 1999.
Είναι σαφές, όπως άφησε να εννοηθεί ο εισηγητής, ότι επείγει κάπως να προχωρήσουμε προκειμένου να παράσχουμε μια νομική βάση για το ουσιαστικό έργο που επιτελούμε στη Νότιο Αφρική.
Αυτό το κονδύλι του προϋπολογισμού είναι έργο του Ευρωπαϊκού Κοινοβουλίου.
Εγώ ήμουν εισηγήτρια για τον προϋπολογισμό του 1994, οπότε η Επιτροπή Ανάπτυξης θέσπισε αυτό το κονδύλι.
Αυτό έγινε διότι θέλαμε να δούμε να δίδεται έμπρακτη και απτή ενίσχυση στην ειρηνική μετάβαση της Νοτίου Αφρικής σε μια ελεύθερη και δημοκρατική χώρα.
Είναι βέβαιο ότι αυτό υπήρξε ένα από τα πιο ενθαρρυντικά γεγονότα της πρόσφατης ιστορίας.
Τώρα, η Δημοκρατία, με τον νέο πρόεδρό της κ. Thabo Mbeki, αντιμετωπίζει νέες προκλήσεις οι οποίες, κατά την άποψή μου, απαιτούν συνέχιση της εταιρικής σχέσης με την Ευρωπαϊκή Ένωση.
Η στιγμή δεν είναι κατάλληλη, όπως πρότειναν κάποιοι άλλοι, για αυτές τις κακόβουλες καθυστερήσεις που είδαμε εκ μέρους του Συμβουλίου· ούτε είναι κατάλληλη στιγμή για να κερδίσουν πόντους στο πολιτικό παιχνίδι άλλα θεσμικά όργανα της Ευρωπαϊκής Ένωσης.
Πράγματι, κατά την άποψή μου, το Συμβούλιο ενορχήστρωσε μάλλον κυνικά την οκτάμηνη καθυστέρηση σε απάντηση της πρώτης ανάγνωσης, προκειμένου να μπορέσει να διαχειριστεί καλύτερα τις διαπραγματεύσεις για τις Συμφωνίες Εμπορίου και Ανάπτυξης με τη Νότιο Αφρική.
Το γεγονός αυτό έθεσε σε κίνδυνο προγράμματα που σώζουν ζωές και οποιαδήποτε καθυστέρηση τώρα θα επιδείνωνε την εντύπωση που επικρατεί στη Νότιο Αφρική ότι η Ευρωπαϊκή Ένωση επιδιώκει μόνον να εξυπηρετήσει τα δικά τις συμφέροντα πρώτα απ' όλα.
Καθώς αυτό έρχεται μετά την υπόθεση με το ούζο και την γράππα, κινδυνεύουμε να στείλουμε ένα πολύ άσχημο σήμα στη Νότιο Αφρική.
Πρέπει να ληφθούν αποφάσεις.
Δεν μπορούμε να διακινδυνεύσουμε μια καθυστέρηση.
Παραδείγματος χάρη, γνωρίζω πολύ καλά το ίδρυμα ανθρωπίνων δικαιωμάτων της Νοτίου Αφρικής.
Το ίδρυμα αυτό θα βρισκόταν σε κίνδυνο.
Το πρόγραμμα του ιδρύματος πολιτιστικών πρωτοβουλιών, ο οργανισμός της Νοτίου Αφρικής για την ανάπτυξη της εργασίας, που εφαρμόζει τις πολιτικές του στο Ανατολικό Ακρωτήριο - όλα αυτά τα προγράμματα θα απειλούνταν πολύ σοβαρά από τυχόν καθυστερήσεις.
Αν σημειωθεί καθυστέρηση, αν δεν επιτευχθεί συμφωνία για τον κανονισμό, τότε θα πληγούν και νέα προγράμματα.
Ακόμα και ο προϋπολογισμός 1,54 εκατομμυρίων ευρώ για το 2000 δεν θα μπορούσε να δεσμευτεί.
Ας ξεκαθαρίσουμε για ποιο πράγμα μιλάμε.
Μιλάμε για προγράμματα για το νερό και για την υγιεινή που συμβάλλουν πάρα πολύ στη βελτίωση της ζωής των ανθρώπων στις πολίχνες και στις αγροτικές περιοχές.
Με αυτόν τον τρόπο θα βάζαμε σε κίνδυνο το πρόγραμμα SADC HIV/Aids, που θεωρείται απ' όλους ως ένα από τα πιο αποτελεσματικά προγράμματα που έχει θέσει σε λειτουργία η Ευρωπαϊκή Ένωση.
Μπορεί να θέσουμε σε κίνδυνο τις οικονομικές εξελίξεις στο Ανατολικό Ακρωτήριο και το έργο που επιτελείται στο Ανατολικό Ακρωτήριο με το Υπουργείο Παιδείας.
Μπορεί να θέσουμε σε κίνδυνο την ενίσχυση προγραμμάτων κοινωνικής στέγασης στη Νότιο Αφρική.
Σε αυτό το Κοινοβούλιο, οφείλουμε να κάνουμε τώρα κάθε δυνατή προσπάθεια, όπως είπε ο εισηγητής, για να επιτρέψουμε σε αυτά τα χρήματα να κινηθούν όσο πιο γρήγορα και όσο πιο αποτελεσματικά γίνεται προς τον λαό της Νοτίου Αφρικής.
Η θέση του Ευρωπαϊκού Κοινοβουλίου είναι, όπως ήταν ανέκαθεν, ρεαλιστική και ορθή από ηθική άποψη.
Ωστόσο, οφείλω να εκφράσω τη σοβαρή μου ανησυχία σχετικά με τις πιθανές καταστροφικές συνέπειες που θα προκληθούν εάν καθυστερήσουμε.
Ως συνήθως θα πρέπει να πούμε με άκρα σαφήνεια ότι εμείς στην Επιτροπή Ανάπτυξης θεωρούμε το δημοσιονομικό ποσό που έχουμε μπροστά μας ως καθαρά ενδεικτικό.
Το θεωρούμε μόνον ως ένα σημείο αναφοράς, όχι σαν κάτι που δεν θα επιδιώξουμε να αλλάξουμε όταν θα παρουσιαστεί ενώπιον της επιτροπής μας.
Αυτός είναι ο πρώτος χρόνος της Συμφωνίας Εμπορίου με τη Νότιο Αφρική.
Τι εντύπωση θα κάνει τον πρώτο χρόνο εάν δεν δεσμεύσουμε πλήρως τη χρηματοδότηση και δεν ανταποκριθούμε στις υποχρεώσεις μας;
Πρέπει να συνεχίσουμε τη δέσμευσή μας να υποστηρίξουμε τις προσπάθειες της Νοτίου Αφρικής να ξεπεράσει την κληρονομιά του απαρτχάιντ.
Για να το κάνουμε αυτό, πρέπει να έχουμε έναν κανονισμό νωρίς και όχι αργά.
Ελπίζω ότι, όταν θα έχουμε ακούσει τον Επίτροπο, θα μας δοθεί η ευκαιρία να συζητήσουμε περαιτέρω τις απόψεις του και να συζητήσουμε τα βαθιά ανησυχητικά ζητήματα που θέτει η καθυστέρηση αυτού του κανονισμού.
Κυρία Πρόεδρε, στη Νότιο Αφρική το απαρτχάιντ έχει καταργηθεί, αλλά δεν έχει ακόμα εξαφανιστεί.
Οι διαφορές όσον αφορά το εισόδημα των πληθυσμιακών ομάδων εξακολουθούν να είναι τρομερές.
Επίσης, στον τομέα της στέγασης, της εκπαίδευσης και της υγειονομικής μέριμνας, οι δραματικές καθυστερήσεις δεν έχουν ακόμα καλυφθεί.
Η απογοήτευση σχετικά αυξάνεται, όπως μαρτυρούν τα εξαιρετικά υψηλά ποσοστά εγκληματικότητας και η έντονη βία στο εσωτερικό όσο και στο εξωτερικό των οικογενειών.
Εάν αυτοί επιθυμούν να δραπετεύσουν από το παρελθόν, θέτουν εμπόδια στο ίδιο τους το μέλλον.
Για αυτό, η ανάπτυξη και η στρατηγική θα πρέπει κυρίως να προσανατολίζονται προς την ευθυγράμμιση των στοιχείων που είχε στρεβλώσει το απαρτχάιντ.
Γιατί διαφορετικά η χώρα δεν πρόκειται να γνωρίσει σταθερότητα, οι εξωτερικοί επενδυτές θα τρομοκρατηθούν και θα παραμένει η χώρα φτωχή, ενώ μπορεί να είναι πλούσια.
Κυρίως η Νότια Αφρική είναι εκείνη που θα πρέπει να βάλει τάξη στις υποθέσεις της, αλλά και η Ευρώπη θα μπορούσε να δώσει ουσιαστική βοήθεια στην αναπτυξιακή διαδικασία.
Για αυτό το λόγο, η αναπτυξιακή συνεργασία αξίζει της υποστήριξής μας, με βάση τα 885,5 εκατομμύρια ευρώ, όπως πρότεινε ο εξαιρετικός εισηγητής μας.
Η εφαρμογή του κανονισμού καθυστέρησε πολύ από το Συμβούλιο.
Όλα δείχνουν ότι αυτή συνδέθηκε με τις συνομιλίες για τη Συμφωνία Εμπορίου.
Η συμμετοχή των κρατών μελών, μέσω της επιτροπής, θα πρέπει να κατευθύνεται περισσότερο προς τη στρατηγική για το ενδεικτικό πρόγραμμα παρά στα επιμέρους σχέδια.
Ένα οριακό ποσό 5 εκατομμυρίων μου φαίνεται ιδιαίτερα λογικό.
Αλλά αυτό δεν απαλλάσσει την Ευρωπαϊκή Ένωση από την υποχρέωση να παρακολουθεί στενά και να αξιολογεί έγκαιρα όλα τα σχέδια, ακόμα και τα μικρότερα.
Η αντιπροσωπεία της Επιτροπής θα πρέπει να είναι κατάλληλα εξοπλισμένη, ώστε να μπορεί να το πραγματοποιεί αυτό κατά τρόπο αυτόνομο και επαγγελματικό.
Η Νότιος Αφρική, κυρία Πρόεδρε, έχει ένα τεράστιο δυναμικό.
Είναι τόσο μεγάλο, ώστε μέχρι στιγμής αξιοποιήθηκε ελάχιστα.
Η οικονομική ανάπτυξη είναι αναγκαία αλλά όχι ικανή συνθήκη για την ανάπτυξη.
Επιβάλλεται μια καλύτερη κατανομή και μια σωστότερη διάθεση των μέσων για όλες τις κοινωνικές ανάγκες.
Το καθεστώς του απαρτχάιντ καταργήθηκε, τώρα θα πρέπει να καταργηθεί και το ίδιο το απαρτχάιντ.
Κύριε Πρόεδρε, θα ήθελα να ξεκινήσω ευχαριστώντας και συγχαίροντας κι εγώ τον εισηγητή.
Υποστηρίζω με σθένος τον στόχο του, τον στόχο να τεθεί σε ισχύ αυτός ο κανονισμός το συντομότερο δυνατόν χωρίς τρίτη ανάγνωση.
Ο εισηγητής υπήρξε πολύ γενναιόδωρος στην ερμηνεία που έδωσε στην ανεξήγητη οκτάμηνη καθυστέρηση του Συμβουλίου να δώσει απάντηση στις έξι τροπολογίες που ενέκρινε το Κοινοβούλιο κατά την πρώτη ανάγνωση.
Αν υπήρχαν ενδείξεις ότι το Συμβούλιο καθυστερούσε επίτηδες τον κανονισμό προκειμένου να έχει μεγαλύτερη επιρροή κατά τις διαπραγματεύσεις για την ευρύτερη Συμφωνία Εμπορίου, Ανάπτυξης και Συνεργασίας, τότε αυτό θα ήταν στ' αλήθεια εξαιρετικά ανησυχητικό.
Για να έρθω στην ουσία του θέματος, όσον αφορά τον προϋπολογισμό, είναι εντελώς απαράδεκτο να προσφέρει η Ευρωπαϊκή Ένωση μειωμένο προϋπολογισμό σε σχέση με τα προηγούμενα χρόνια, ιδιαίτερα στο στάδιο που βρίσκονται αυτή τη στιγμή οι σχέσεις μας με τη Νότιο Αφρική.
Υπάρχει ένας πολύ ουσιαστικός κίνδυνος το γεγονός αυτό να προκαλέσει ακόμα μεγαλύτερη απώλεια της εμπιστοσύνης της Νοτίου Αφρικής προς της Ευρωπαϊκή Ένωση.
Ας μην ξεχνάμε ότι έρχεται αμέσως μετά τις παρατεταμένες και συχνά πικρές διαπραγματεύσεις για τη Συμφωνία Εμπορίου και Συνεργασίας όπου η συμπεριφορά της Ευρωπαϊκής Ένωσης ήταν όντως πολύ θλιβερή.
Σε πολλές περιπτώσεις, η απροθυμία της Ευρωπαϊκής Ένωσης να βελτιώσει την πρόσβαση για τα γεωργικά προϊόντα της Νοτίου Αφρικής ήταν εκείνη που σχεδόν μπλοκάρισε την όλη συμφωνία και αν μετά από αυτό ακολουθούσε μια ακόμη ανέντιμη πράξη θα ήταν ιδιαιτέρως ατυχές.
Ίσως να υπάρχει στο εξωτερικό μια εικόνα σύμφωνα με την οποία η Νότιος Αφρική είναι μια όλο και πιο ανεπτυγμένη χώρα, η οποία στην πραγματικότητα δεν χρειάζεται αυτούς τους πόρους.
Ας μην ξεχνάμε ότι, παρά τα μεγάλα άλματα προόδου που σημείωσε η Νότιος Αφρική, πολλοί πολίτες της χώρας αυτής εξακολουθούν να ζουν μέσα σε απόλυτη φτώχεια, χωρίς εργασία, χωρίς γη, χωρίς ένα ανθρώπινο σπίτι.
Εκτιμάται ότι ποσοστό 42% των μαύρων νοτιοαφρικανών είναι άνεργοι έναντι ποσοστού μόλις 4% των λευκών.
Στο ένα τέταρτο των σχολείων δεν υπάρχει νερό σε απόσταση που μπορεί να φτάσει κανείς με τα πόδια.
Τα μισά από τα νοικοκυριά της Νοτίου Αφρικής έχουν χαρακτηριστεί φτωχά.
Το 65% των ενηλίκων νοτιοαφρικανών είναι αναλφάβητοι και δέκα εκατομμύρια νοτιοαφρικανοί ζουν σε πρόχειρες καλύβες ή σε γη που δεν τους ανήκει ούτε την έχουν νοικιάσει.
Ας μην ξεχνάμε επίσης ότι η Επιτροπή και το Συμβούλιο απέρριψαν την ιδέα ενός ειδικού νέου χρηματοδοτικού μέσου για την υποστήριξη των γειτονικών χωρών που πρέπει να προσαρμοστούν στο νέο πλαίσιο που προκύπτει από τη Συμφωνία Εμπορίου και Συνεργασίας.
Ως προς αυτό το θέμα δεν είμαι τόσο ήσυχη όσο ο εισηγητής και θα προτιμούσα μια χωριστή θέση του προϋπολογισμού που θα ήταν περισσότερο διακριτή και η παρακολούθησή της θα ήταν πιο εύκολη.
Είναι σαφές ότι θα χρειαστούν σημαντικά ποσά για να διευκολύνουν τη μετάβαση αυτών των χωρών.
Και μόνο η απώλεια τελωνειακών δασμών είναι εξαιρετικά υψηλή σε ορισμένες περιπτώσεις.
Στη Σουαζιλάνδη, παραδείγματος χάρη, αναλογεί σε ποσοστό έως 40% του συνόλου των κρατικών εσόδων.
Παρά τις δικές τις προκλήσεις, η Νότιος Αφρική δείχνει ήδη τη δέσμευσή της να υποστηρίξει τους γείτονές της στην περιφέρεια.
Παραδείγματος χάρη, με τη συμφωνία της για μια εξαιρετικά ασύμμετρη συμφωνία ελευθέρωσης με τις άλλες χώρες της Κοινότητας για την Ανάπτυξη της Νότιας Αφρικής (SADC), η οποία θα είναι επωφελής για τις χώρες αυτές.
Η Ευρωπαϊκή Ένωση χρειάζεται το ίδιο γενναιόδωρο πνεύμα.
Πρέπει να τηρήσει τις αρχικές χρηματοδοτικές της δεσμεύσεις προς τη Νότιο Αφρική και να παράσχει σημαντική υποστήριξη στις γειτονικές χώρες κατά την περίοδο μετάβασής τους.
Κυρία Πρόεδρε, χρειάστηκε ένα χρόνο, αλλά τώρα επιτέλους βρισκόμαστε στη δεύτερη ανάγνωση του κανονισμού για την αναπτυξιακή συνεργασία με τη Νότιο Αφρική.
Ήταν καιρός, επειδή από τα τέλη του 1999 το Ευρωπαϊκό Πρόγραμμα για την Ανοικοδόμηση και την Ανάπτυξη της Νότιας Αφρικής δεν διαθέτει καμία νομική βάση.
Εξαιτίας αυτού, η συνέχεια της αναπτυξιακής σχέσης βρισκόταν σε κίνδυνο.
Ευχαριστώ, επίσης, τον εισηγητή για τον δυναμισμό με τον οποίο εργάστηκε.
Συμμερίζομαι τις κριτικές παρατηρήσεις του για τους οκτώ μήνες που χρειάστηκε το Συμβούλιο προκειμένου να υποβάλει τη θέση του.
Ορθά παρατηρεί ότι θα πρέπει να γίνει διαχωρισμός μεταξύ αυτού κανονισμού και της Συμφωνίας Εμπορίου, Ανάπτυξης και Συνεργασίας μεταξύ Ευρώπης και Νοτίου Αφρικής.
Η αναπτυξιακή συνεργασία και το εμπόριο έχουν φυσικά άμεση σχέση, αλλά δεν θα πρέπει να αλληλοεπηρεάζονται.
Η εκούσια καθυστέρηση της έγκρισης αυτών των κανονισμών μαρτυρά ελάχιστο ενδιαφέρον για τη Νότια Αφρική.
Δεδομένης και της ερώτησης κατά πόσον είναι έντιμη η ευρωπαϊκή διαπραγματευτική θέση στον τομέα του εμπορίου.
Επιπλέον, μια τέτοια στάση δεν ταιριάζει με τη στρατηγική έναντι της Νοτίου Αφρικής, την οποία εκφράζει η Επιτροπή στο έγγραφό της για τη στρατηγική έναντι της χώρας αυτής για την περίοδο 2000-2002.
Σε αυτό δίνεται ιδιαίτερη σημασία τόσο στην καταπολέμηση της φτώχειας όσο και στη βελτίωση των υποδομών.
Επ' ευκαιρία αυτού του έγγραφου για τη στρατηγική, διερωτώμαι γιατί πραγματικά το αναπτυξιακό μέσο της Ευρωπαϊκής Ένωσης ενεργοποιείται μόνο μερικά.
Θα μπορέσει η Επιτροπή να προχωρήσει σε αυτό;
Επιπλέον θα ήθελα να πληροφορηθώ από την Επιτροπή κατά πόσον η ειδική συμμετοχή στη Σύμβαση Λομέ της Νοτίου Αφρικής δημιουργεί αλληλοεπικάλυψη με το Ευρωπαϊκό Πρόγραμμα για την Ανοικοδόμηση και την Ανάπτυξη.
Είμαι ευγνώμων προς την Επιτροπή για τη μεγάλη διάθεση πληροφοριών όσον αφορά τη Νότιο Αφρική στο Internet.
Αυτό αποτελεί ένα παράδειγμα το οποίο θα μπορούσε να ακολουθηθεί για τον καθορισμό της στρατηγικής και με τις άλλες χώρες!
Τέλος, ορισμένες παρατηρήσεις προς την κατεύθυνση του εισηγητή.
Αντιλαμβάνομαι ότι αυτός συμφωνεί με τη διατήρηση του προϋπολογισμού στα 910 εκατομμύρια ευρώ για την αναπτυξιακή συνεργασία με τη Νότιο Αφρική.
Εντούτοις, είμαι λιγότερο πεπεισμένος σχετικά, δεδομένων των περιορισμένων οικονομικών μέσων για την εξωτερική πολιτική και των μεγάλων προκλήσεων σε άλλες περιοχές του κόσμου.
Προτεραιότητα έχει η ποιότητα της συνεργασίας με τη Νότιο Αφρική.
Αυτό κατά τη γνώμη μου είναι σωστό να αναφέρεται και βεβαίως εξαιτίας των περιφερειακών σχεδίων τα οποία χρηματοδοτήθηκαν κατά τα παρελθόντα έτη.
Από τα ευρωπαϊκά αναπτυξιακά σχέδια μπορούν να επωφεληθούν και γειτονικές χώρες της Νοτίου Αφρικής.
Φαίνεται ότι η συνέπεια και η συνάφεια κερδίζουν αργά έδαφος στην αναπτυξιακή πολιτική της Ευρωπαϊκής Ένωσης.
Κύριε Πρόεδρε, θα ήθελα να ευχαριστήσω τον εισηγητή όχι μόνο για την εργασία του για τη σύνταξη αυτής της έκθεσης, αλλά και για τον μάλλον μοναδικό τρόπο με τον οποίο χρειάστηκε να χειριστεί την κατάσταση στην οποία βρέθηκαν η Επιτροπή Ανάπτυξης και το Ευρωπαϊκό Κοινοβούλιο.
Αποτελεί ίσως λυπηρή κατηγορία για τα ευρωπαϊκά θεσμικά όργανα το γεγονός ότι πέντε μήνες μετά τη λήξη της νομικής βάσης αυτού του κανονισμού του Συμβουλίου, μόλις τώρα υποβλήθηκε ενώπιον του Κοινοβουλίου, χάρη στην οκτάμηνη καθυστέρηση του Συμβουλίου να δώσει απάντηση στην πρώτη ανάγνωση του Κοινοβουλίου - όπως είπε ο εισηγητής αλλά και σχεδόν όλοι οι άλλοι ομιλητές.
Είναι βέβαιο ότι δεν μπορούμε να συνεχίσουμε να εργαζόμαστε έτσι.
Είναι ενδιαφέρον να σημειωθεί ότι τη μισή έκθεση πιάνουν τα θέματα διαδικασίας τα οποία χρειάστηκε να ξεπεράσει ο εισηγητής για να προχωρήσει.
Τώρα, που επέστρεψε σε μας, είναι ιδιαίτερα ικανοποιητικό το γεγονός ότι το Συμβούλιο δέχτηκε την ουσία των περισσότερων τροπολογιών μας.
Ιδιαίτερα ευχάριστο είναι το γεγονός ότι το Συμβούλιο ανήγαγε σε πρώτη προτεραιότητα την ανακούφιση από τη φτώχεια.
Αυτό αναμένεται να ενισχύσει την εταιρική σχέση μεταξύ Νοτίου Αφρικής και Ευρώπης.
Πολύ πρόσφατα πέρασα μια εβδομάδα στη Νότιο Αφρική και οι άνθρωποι εκεί εκτιμούν πολύ όλα όσα κάνει η Ευρωπαϊκή Ένωση για τη σταθεροποίηση της εύθραυστης δημοκρατίας τους.
Μόνον με την ταχεία βελτίωση του επιπέδου διαβίωσης, ιδιαίτερα στους τομείς της υγείας, της εκπαίδευσης και της απασχόλησης, θα εξακολουθήσει να επικρατεί σταθερότητα.
Υπήρχε έντονη πικρία απέναντι σε κάποια κράτη μέλη για τις καθυστερήσεις που σημειώθηκαν σχετικά με τη νέα Συμφωνία Εμπορίου, ιδιαίτερα όσον αφορά τα ονόματα κάποιων οινοπνευματωδών ποτών.
Εμείς κάνουμε πολλά για τη Νότιο Αφρική και ελπίζω ότι σε αντάλλαγμα ο Πρόεδρος Mbeki θα εργαστεί για την ειρήνη στην περιοχή, και αναφέρομαι ιδιαίτερα στη Ζιμπάμπουε.
Ο υπαινιγμός στην έκθεση του εισηγητή ότι αυτός ο κανονισμός είναι πιθανόν να καθυστέρησε γιατί χρησιμοποιήθηκε σαν ένα διαπραγματευτικό ατού είναι πολύ ανησυχητικός.
Η Επιτροπή θα ήθελε ίσως να σχολιάσει αυτό το συγκεκριμένο θέμα.
Θα ήθελα επίσης να μας πει η Επιτροπή πώς μπορούμε να οργανώσουμε πιο αποδοτικά το σύστημα.
Κατά την τελευταία σύνοδο στο Στρασβούργο είχαμε έναν άλλο κανονισμό ο οποίος επίσης είχε λήξει πέρυσι το Δεκέμβριο και αυτό δεν πρέπει να γίνεται.
Οφείλω να υποστηρίξω σθεναρά τον εισηγητή και τις προτάσεις του ότι η Επιτροπή θα έπρεπε να εξετάζει τα σημαντικά θέματα, όπως η σημασία και η συνολική επίπτωση του προγράμματος σε σχέση με τους συμφωνηθέντες στόχους και όχι μεμονωμένα προγράμματα.
Θα ήθελα επίσης να ενισχυθούν τα γραφεία των αντιπροσωπειών με περισσότερο και καλύτερο προσωπικό που θα είναι σε θέση να αντιμετωπίσει πιο αποτελεσματικά την παρακολούθηση και τις αξιολογήσεις.
Ο κανονισμός αυτός είναι βέβαιο ότι θα έχει αντίκτυπο στα γειτονικά κράτη και ελπίζω ότι η Επιτροπή θα το λάβει αυτό υπόψη της.
Ο εισηγητής άνοιξε νέους δρόμους στην επιτροπολογία, πράγμα το οποίο δεν μπορεί παρά να αποτελεί θετικό οιωνό για το μέλλον.
Η Ομάδα μου υποστηρίζει τον κανονισμό αυτόν, αλλά ζητεί να δοθεί γρήγορα τέλος στο κενό στο οποίο βρισκόμαστε.
Δεν θα θέλαμε να καθυστερήσει η επικύρωση του κανονισμού εξαιτίας οποιασδήποτε διαφωνίας σχετικά με τα ποσά του προϋπολογισμού.
Κύριε Πρόεδρε, κύριε Επίτροπε, αγαπητοί συνάδελφοι, η Νότιος Αφρική έχει κάνει τα τελευταία χρόνια ένα ιστορικό βήμα με την κατάργηση του συστήματος του απαρτχάιντ και με την εγκαθίδρυση μιας νέας πολιτικής τάξης που βασίζεται στο κράτος δικαίου, τον σεβασμό των δικαιωμάτων του ανθρώπου και της δημοκρατίας.
Αν ο λαός της Νοτίου Αφρικής ξαναβρήκε τον δρόμο της ελευθερίας το οφείλει, βεβαίως, κυρίως στην επιμονή του, στο θάρρος του, στο θάρρος των ηγετών του, αλλά επίσης, αυτό πρέπει να το πούμε, και στην πολιτική και οικονομική υποστήριξη που παρείχαν τα κράτη μέλη της Ευρωπαϊκής Ένωσης στη διαδικασία μεταρρύθμισης στη Νότιο Αφρική.
Πράγματι, είναι σαφές ότι η Συμφωνία Συνεργασίας που υπογράφηκε στις 10 Οκτωβρίου 1994 ήταν ένα ισχυρό μήνυμα που στείλαμε σε αυτόν τον λαό που τον έχει σημαδέψει η ιστορία του.
Οφείλω να ομολογήσω ότι η αργοπορία των διαπραγματεύσεων στο Συμβούλιο για την ανανέωση της συμφωνίας αυτής με αφήνει κάπως αμήχανο.
Το καθήκον μας να δείξουμε δίκαιη αλληλεγγύη προς αυτή τη χώρα δεν πρέπει, δεν μπορεί να θυσιαστεί στον βωμό εθνικών εμπορικών συμφερόντων.
Δεν πρέπει να επιτρέψουμε οι διαφωνίες σχετικά με τη Συμφωνία Εμπορίου, μια συμφωνία πάνω στην οποία είχαμε εκφράσει θετική γνωμοδότηση - και αυτό πρέπει να το υπενθυμίσουμε - με μεγάλη πλειοψηφία εδώ, τον περασμένο Οκτώβριο, να αποτελέσουν εμπόδιο για την έγκριση αυτού του κανονισμού για τη συνεργασία.
Μια τέτοια στάση θα έμοιαζε με έναν άθλιο εκβιασμό εκ μέρους της Ευρώπης και δεν θα ήταν σύμφωνη με το πνεύμα που διέπει τις νέες συμφωνίες αναπτυξιακών εταιρικών σχέσεων με τις χώρες ΑΚΕ, δηλαδή τη δημιουργία μιας σύμβασης που θα σέβεται την ταυτότητα, τον πολιτισμό, την αξιοπρέπεια κάθε εταίρου.
Όσον αφορά την πτυχή του κανονισμού αυτού που αφορά την περιφερειακή συνεργασία, θα ήθελα με τη σειρά μου να επιστήσω την προσοχή του Συμβουλίου και της Επιτροπής στους κινδύνους οικονομικής αποσταθεροποίησης που μπορεί να ενέχει ο κανονισμός, και ακόμα περισσότερο η Συμφωνία Εμπορίου με τη Νότιο Αφρική.
Θα πρέπει να δείξουμε εξαιρετική επαγρύπνηση για να προλάβουμε τις συνέπειες που μπορούν να έχουν αυτές οι συμφωνίες στην ισορροπία που εξακολουθεί να είναι εύθραυστη εντός της Τελωνειακής Ένωσης Μεσημβρινής Αφρικής.
Αναφέρομαι και στη Ναμίμπια, στη Σουαζιλάνδη, ή ακόμα στο Λεσόθο ή την Μποτσουάνα, που λαμβάνουν πολύ μικρότερα ποσά ενίσχυσης από την Ευρώπη.
Κατά τη γνώμη μου είναι λοιπόν επείγον να πάρει μέτρα η Ευρωπαϊκή Ένωση για να φτάσει σε συμφωνία με τις αρχές των εν λόγω χωρών προκειμένου να τις αποζημιώσει για ενδεχόμενες ζημίες.
Τέλος, ολοκληρώνοντας, θα ήθελα να χαιρετίσω τον εισηγητή μας για τη διαύγειά του και για το διαπραγματευτικό του ταλέντο και θα ήθελα επίσης να εκφράσω την απόλυτη συμφωνία μου μαζί του, όσον αφορά την ανάγκη να καλύψουμε το συντομότερο δυνατόν το νομικό κενό που υπάρχει σήμερα, προκειμένου αυτές οι συμφωνίες να μπορέσουν επιτέλους να τεθούν σε ισχύ.
Είναι επείγον να δώσουμε ένα τέλος σε αυτούς τους πολύμηνους δισταγμούς και καθυστερήσεις που γίνονται αντιληπτοί ως αρνητικά μηνύματα από τη νεαρή δημοκρατία της Νοτίου Αφρικής, η οποία άλλα περιμένει από την Ευρώπη και όχι στενούς υπολογισμούς για να μη θιγούν κάποια συμφέροντα.
Κυρία Πρόεδρε, αισθάνομαι ντροπή, και προφανώς δεν είμαι η μόνη, απέναντι στη Νότιο Αφρική.
Επί χρόνια υποστηρίξαμε τον αγώνα κατά του απαρτχάιντ και με ενθουσιασμό υποδεχθήκαμε αυτή τη νέα Νότιο Αφρική.
Το 1995 έγινε αυτή ο σημαντικότερος εταίρος μας στην αναπτυξιακή συνεργασία.
Το γεγονός ότι αυτή η χώρα λαμβάνει τη μεγαλύτερη υποστήριξη από την Ευρώπη είναι επόμενο.
Πάντα, η Νότιος Αφρική έπρεπε και πρέπει να είναι ο κινητήρας για την ανάπτυξη του νοτίου και του κεντρικού τμήματος της Αφρικής.
Αλλά καθυστέρησαν πολύ για να εφαρμοστούν τα προγράμματα και όταν έληξε η ισχύς της νομικής βάσης δεν ήμασταν έτοιμοι να προτείνουμε έναν νέο κανονισμό για την αναπτυξιακή συνεργασία μας.
Ο εισηγητής, στην αξιόλογη έκθεσή του, επέμεινε ιδιαίτερα στην ημερομηνία της 31ης Δεκεμβρίου 1999.
Το Συμβούλιο χρειάστηκε όχι λιγότερο από οκτώ μήνες για να καθορίσει τη στάση του.
Αυτό δεν οφείλεται σε διαφορές απόψεων, αλλά όπως διάφοροι συνάδελφοι τόνισαν εδώ, στο ότι τα χρήματα για την αναπτυξιακή συνεργασία χρησιμοποιήθηκαν ως μέσο πίεσης για την προώθηση των εμπορικών συμφερόντων της Ευρώπης και τη σύναψη μιας Συμφωνίας Εμπορίου, βάσει της οποίας τα περίφημα οινοπνευματώδη ποτά μας θα έπρεπε να διασφαλιστούν.
Ντρεπόμαστε βαθιά για αυτό το παζάρι.
Υπάρχει και ένας δεύτερος λόγος για να ντρεπόμαστε.
Ένα μέρος από τα χρήματα τα οποία θέλουμε να διαθέσουμε στις ευρωπαϊκές χώρες για την ανοικοδόμηση του Κοσσυφοπεδίου, έχουν ληφθεί από τον προϋπολογισμό για την αναπτυξιακή συνεργασία με τη Νότια Αφρική.
Αντί να προτείνουμε μια αύξηση κατά 1%, προκειμένου να καλυφθεί ο πληθωρισμός και να φτάσουμε το ποσό των 885,5 εκατομμύρια ευρώ, όπως πρότεινε και ο εισηγητής, το μειώνουμε κατά 10%.
Θεωρώ ότι αυτό αποτελεί ντροπή.
Τέλος, η Επίτροπος κυρία Schreyer πρότεινε 850 εκατομμύρια ευρώ ή 121 εκατομμύρια ετησίως, δηλαδή 5 εκατομμύρια λιγότερο για την καταπολέμηση της φτώχιας, στόχο τον οποίο εμείς υποστηρίζουμε τόσο θερμά.
Κύριε Πρόεδρε, κύριε Επίτροπε, είναι αυτονόητο ότι θα εγκρίνουμε τις τροπολογίες της Επιτροπής Ανάπτυξης και Συνεργασίας.
Η φτώχεια αποτελεί αδικία.
Επιθυμούμε την ανοικοδόμηση του Κοσσυφοπεδίου.
Επιθυμούμε τη χρηματοδότησή της, αλλά όχι με τα χρήματα τα οποία προορίζονται για την καταπολέμηση της φτώχειας.
Αυτό είναι ανήθικο.
Υποστηρίζουμε, επίσης, τη δεύτερη τροπολογία.
Πιθανόν να φαίνεται λιγότερο σημαντικό, αλλά πιστεύω ότι θα πρέπει να διατηρηθούν και τα μέσα για τη διαδικασία.
Εάν αναγκάζουμε την επιτροπή μας να ασχολείται με τα επιμέρους σημεία του προγράμματος, τότε θα διαθέτει λιγότερο χρόνο και ενέργεια για να ασχοληθεί με την αποτελεσματικότητα του συνολικού προγράμματος.
Για τον λόγο αυτό, υποστηρίζουμε με ενθουσιασμό τον εισηγητή.
Κύριε Πρόεδρε, κατ' αρχάς θέλω να ευχαριστήσω τον κύριο Martνnez Martνnez για τους εντατικούς ρυθμούς με τους οποίους εργάστηκε για τη διαμόρφωση αυτού του κανονισμού.
Το Ευρωπαϊκό Κοινοβούλιο αποκλείεται να συναινέσει σε περικοπές της τάξης του 10% σε ό,τι αφορά την αναπτυξιακή βοήθεια προς τη Νότιο Αφρική.
Εκφράζω, φυσικά, τη βαθύτατη λύπη μου για το γεγονός ότι το Συμβούλιο χρειάστηκε οκτώ μήνες μέχρι να επεξεργαστεί αυτό το καίριο θέμα και έτσι, από τις αρχές του έτους, δεν υπήρχε νομική βάση για την αναπτυξιακή συνεργασία.
Δεν πρέπει να επιδεινωθούν οι σχέσεις μεταξύ Ευρωπαϊκής Ένωσης και Νοτίου Αφρικής.
Η Νότιος Αφρική έπρεπε - και πρέπει - να είναι ο μεγαλύτερος και καλύτερος φίλος της ΕΕ στην Αφρική, διότι ο ρόλος της χώρας αυτής είναι απολύτως καθοριστικός για το μέλλον ολόκληρης της ηπείρου.
Η Νότιος Αφρική και οι αξιοσημείωτα ισχυροί δημοκρατικοί θεσμοί της αποτελεί, σε εποχές που σε πολλές χώρες της αφρικανικής ηπείρου, όπως παραδείγματος χάρη στο Κονγκό, στην Αγκόλα, στην Ερυθραία, στην Αιθιοπία, στη Σιέρα Λεόνε, στην Ουγκάντα, στη Ρουάντα, στην Αλγερία - για να μην αναφερθούμε και στις πρόσφατες έντονες ταραχές και το μίσος που αναμόχλευσε ο Πρόεδρος Mugabe στη Ζιμπάμπουε - λαμβάνουν χώρα εκτεταμένες πολεμικές συγκρούσεις, τον σταθεροποιητικό και εποικοδομητικό παράγοντα που θα οδηγήσει την Αφρική προς ένα φωτεινότερο και ειρηνικότερο μέλλον.
Το σύνταγμα της Νοτίου Αφρικής είναι δυναμικό και με σαφείς δεσμεύσεις στο θέμα των ανθρωπίνων ελευθεριών και δικαιωμάτων.
Η χώρα έχει συνταγματικό δικαστήριο οι αποφάσεις του οποίου γίνονται σεβαστές από τον Πρόεδρο, έχουν διεξαχθεί ελεύθερες εκλογές, ο τύπος μπορεί να λειτουργεί ελεύθερα και ο μεγάλος συμφιλιωτής και δημιουργός του έθνους Νέλσον Μαντέλα αποσύρθηκε από το προεδρικό αξίωμα με διαδικασίες ειρηνικές και πειθαρχημένες.
Υπό την ηγεσία του αγγλικανού Επισκόπου Desmond Tutu, η Επιτροπή για την Αποκατάσταση της Αλήθειας έχει αποδείξει ότι επιδιώκει τη γνήσια συμφιλίωση σε αυτήν τη χώρα.
Ο πρωθυπουργός της Σουηδίας χαρακτήρισε τη Διάσκεψη μεταξύ ΕΕ και Αφρικής, που διεξήχθη στο Κάϊρο νωρίτερα το τρέχον έτος, ως "αφετηρία για κάτι νέο και μεγάλο" .
Καθώς οι χώρες της Αφρικής και της Ευρώπης συναντούνται σε μια νέα και ισότιμη βάση και ατενίζουν το μέλλον, αντί να μένουν εγκλωβισμένες στην περίοδο της αποικιοκρατίας, αυτό το "νέο και μεγάλο" προϋποθέτει την παρουσία της δημοκρατικής και συμφιλιωμένης Νοτίου Αφρικής.
Η Νότιος Αφρική αποτελεί την αναγκαία δημοκρατική κινητήρια δύναμη για ολόκληρη την περιοχή της νοτίου Αφρικής, και για ολόκληρη την Αφρική.
Η χώρα μπορεί να αποδείξει ότι η ελευθερία καθώς επίσης και οι δημοκρατικές και οι ισχυρές ηθικές αξίες αποτελούν τον καλύτερο οδηγό για την Αφρική.
- (PT) Κύριε Πρόεδρε, αγαπητοί συνάδελφοι, το Κοινοβούλιο καλείται να γνωμοδοτήσει σε δεύτερη ανάγνωση αναφορικά με τον κανονισμό που αποτελεί τη νομική βάση του γενικού πλαισίου της συνεργασίας ανάμεσα στην Ευρωπαϊκή Ένωση και τη Νότια Αφρική.
Στο μεταξύ, όπως θα θυμόσαστε, το Συμβούλιο Υπουργών της Ευρωπαϊκής Ένωσης ενέκρινε πέρυσι το Σεπτέμβριο τη Γενική Συμφωνία Εμπορίου, Ανάπτυξης και Συνεργασίας, με βάση την έκθεση Kinnock, της οποίας το εμπορικό σκέλος τέθηκε σε εφαρμογή τον Ιανουάριο του τρέχοντος έτους.
Ένα από τα ουσιαστικά συστατικά μέρη της εν λόγω εμπορικής συμφωνίας αφορά τους οίνους, και η Νότια Αφρική ανέλαβε τη δέσμευση δυνάμει των όρων της συμφωνίας που οριστικοποιήθηκε τον Μάρτιο του 1999 επ' ευκαιρία του Συνόδου Κορυφής του Βερολίνου, να θέσει οριστικά τέρμα, μετά το πέρας δώδεκα ετών, στη χρησιμοποίηση ορισμένων κοινοτικών ονομασιών προέλευσης, όπως είναι συγκεκριμένα οι ονομασίες "porto"; και "sherry";, τις οποίες χρησιμοποιεί καταχρηστικά.
Μετά από διάφορα επεισόδια παλινδρομήσεων και αφού σημειώθηκαν διαδοχικές αναβολές και τερτίπια από πλευράς των νοτιοαφρικανών διαπραγματευτών με σκοπό να καθυστερήσουν την αποδοχή ενός κειμένου που θα εισήγαγε τις κανονιστικές ρυθμίσεις αυτής της συμφωνίας, τα δύο μέρη συναίνεσαν τελικώς ότι μέχρι τα τέλη Ιουνίου του τρέχοντος έτους θα πρέπει να καταλήξουν σε μια νέα σύνταξη των κανονιστικών ρυθμίσεων τις προαναφερόμενης συμφωνίας για τους οίνους, η οποία αναμένεται να τεθεί σε ισχύ το αργότερο μέχρι την 1η Σεπτεμβρίου της φετινής χρονιάς.
Έλαβα γνώση, ωστόσο, για πληροφορίες σύμφωνα με τις οποίες οι Νοτιοαφρικανοί συνεχίζουν να εγείρουν προβλήματα αναφορικά με μια σύνταξη, η οποία θα μεταφέρει πιστά τους όρους της Συμφωνίας του Βερολίνου.
Όπως επίσης, έμαθα ότι μεθοδεύουν τη μεταφορά αυτών των προβλημάτων του αμπελοοινικού τομέα στη διαδικασία TRIPS, στο πλαίσιο του Παγκοσμίου Οργανισμού Εμπορίου, μια διαδικασία με την οποία, σύμφωνα με την εκτίμηση της Ευρωπαϊκής Ένωσης, δεν κατοχυρώνονται επαρκώς οι κοινοτικές ονομασίες προέλευσης.
Απ' ό,τι φαίνεται, εξάλλου, πρόκειται για μια μεθόδευση που γίνεται σε σύμπνοια με άλλες χώρες παραγωγούς των νέων ηπείρων, μιας και εκεί που διεξήγαγαν διαπραγματεύσεις με την Ευρωπαϊκή Ένωση για τη σύναψη διμερών συμφωνιών για τους οίνους, ξαφνικά άλλαξαν γνώμη και άρχισαν να θέλουν να αναβάλουν τα πάντα.
Βάσει αυτών που μόλις προανέφερα, δεν μπορώ συνεπώς να συμφωνήσω με την έκκληση που απευθύνει ο εισηγητής στο Κοινοβούλιο, ώστε αυτό να προβεί σε μια χειρονομία καλής θελήσεως και να εγκρίνει επειγόντως τον υπό συζήτηση κανονισμό-πλαίσιο, χωρίς να τον συνδέει με το εμπορικό σκέλος της Γενικής Συμφωνίας Εμπορίου, Ανάπτυξης και Συνεργασίας.
Και δεν μπορώ να συμφωνήσω διότι, μέχρι σήμερα, η όλη στάση της Ευρωπαϊκής Ένωσης δεν ήταν τίποτα άλλο από μια τεράστιας εμβέλειας χειρονομία καλής θελήσεως, σε σημείο τέτοιο μάλιστα που, σε αντίθεση με όσα προβλέπονταν, αποδέχθηκε την έναρξη εφαρμογής του εμπορικού σκέλους της Συμφωνίας προτού ρυθμισθεί η συμφωνία για τους οίνους.
Έφθασε η στιγμή να πούμε: φθάνει πια!
Η ύπαρξη συνεργασίας προϋποθέτει ότι τα δύο συνεργαζόμενα μέρη τηρούν μια θετική στάση καλής θελήσεως και αναλαμβάνουν συγκεκριμένες ευθύνες.
Από τη στιγμή που κάτι τέτοιο δεν συνέβη, δεν μπορώ, επομένως, να υποστηρίξω συνειδητά τη θέση του εισηγητή.
(ΕΝ) Κύριε Πρόεδρε, η Επιτροπή εκτιμά το εξαιρετικό έργο του εισηγητή και εκφράζει την ικανοποίησή της για τη σύσταση σχετικά με την κοινή θέση του Συμβουλίου που αντικατοπτρίζει τη δέσμευση του Κοινοβουλίου να ενισχύσει τη νέα Νότιο Αφρική.
Και εμείς ανησυχούμε για τις καθυστερήσεις στην έγκριση του κανονισμού και συμμεριζόμαστε την άποψη ότι η ταχεία έγκριση του κανονισμού για το ευρωπαϊκό πρόγραμμα για την ανασυγκρότηση και την ανάπτυξη αποκτά τώρα τεράστια και ζωτική σημασία.
Κάτι τέτοιο θα αποτελούσε ένα μήνυμα προς τη Νότιο Αφρική σχετικά με τη δέσμευσή μας να τεθεί πραγματικά σε ισχύ η Συμφωνία Εμπορίου, Ανάπτυξης και Συνεργασίας και θα προλάμβανε νέες εντάσεις γύρω από ζητήματα που μένει ακόμα να συζητηθούν σχετικά με τους οίνους και τα οινοπνευματώδη ποτά ή σχετικά με την αλιεία.
Αν, ωστόσο, η Κοινότητα δεν καταφέρει να εγκρίνει εγκαίρως τον κανονισμό, τότε το αναπτυξιακό μας πρόγραμμα για φέτος θα κινδυνεύσει και η εμπιστοσύνη θα υπονομευθεί.
Επίσης, συμμεριζόμαστε απόλυτα την άποψη του εισηγητή ότι η κοινή θέση του Συμβουλίου περιέχει χρήσιμες βελτιώσεις της πρότασης της Επιτροπής.
Ωστόσο, σχετικά με την επιτροπολογία και το δημοσιονομικό πλαίσιο, εμείς πιστεύουμε ακόμη ότι η κοινή θέση δεν είναι κατάλληλη και ότι δεν είναι δυνατόν να την ακολουθήσουμε.
Πράγματι, όσον αφορά την τροπολογία αριθ.
1, πάνω στο άρθρο 8(5) και (6) σχετικά με την επιτροπολογία, η πρότασή σας για ένα ποσό-όριο 5 εκατομμυρίων ευρώ είναι, για να είμαι ειλικρινής, κάπως απογοητευτική σε σχέση με το ύψος των 25 εκατομμυρίων ευρώ που είχαμε προτείνει.
Προτείναμε ένα τέτοιο ύψος προκειμένου να χρησιμοποιηθούν οι πόροι που έχουν δεσμευθεί με πιο αποδοτικό και χρήσιμο τρόπο και να αντιμετωπίσουμε στρατηγικά ζητήματα και όχι λεπτομέρειες μεμονωμένων προγραμμάτων.
Στην περίπτωση της Νοτίου Αφρικής, όμως, είμαστε έτοιμοι να δεχτούμε το ποσό-όριο των 5 εκατομμυρίων ευρώ μόνο και μόνο για να μην καθυστερήσει η λήψη απόφασης.
Όπως φαίνεται από τις προγραμματικές μας συζητήσεις με την κυβέρνηση της Νοτίου Αφρικής, θα έχουμε περιορισμένο αριθμό σημαντικών τομεακών προγραμμάτων που πιστεύουμε ότι σε κάθε περίπτωση θα πρέπει να συζητηθούν με τα κράτη μέλη.
Το ύψος των 5 εκατομμυρίων ευρώ μάς δίνει αρκετό περιθώριο για να προχωρήσουμε γρήγορα με κάποια μικρά προγράμματα, παραδείγματος χάρη προπαρασκευαστικές δράσεις ή πιλοτικές επιχειρήσεις.
Πρέπει όμως οπωσδήποτε να καταστήσουμε σαφές ότι δεν πρέπει να δημιουργηθεί κανένα προηγούμενο το οποίο θα επιτρέπει στο Συμβούλιο να επιβάλει χαμηλά ποσά-όρια επιτροπολογίας.
Θα ήθελα να διατηρηθεί η δυνατότητα να αυξηθεί αυτό το ποσό-όριο για τη θέση του προϋπολογισμού για τη Νότιο Αφρική στο μέλλον, εάν παραστεί ανάγκη.
Όσον αφορά την τροπολογία αριθ.
2, πάνω στο άρθρο 10(1) σχετικά με το δημοσιονομικό πλαίσιο: η Επιτροπή γνωρίζει, από τη μια πλευρά, την ανάγκη για τήρηση των πολιτικών δεσμεύσεων στη Συμφωνία Εμπορίου, Ανάπτυξης και Συνεργασίας για τη διατήρηση της ενίσχυσης προς τη Νότιο Αφρική αλλά, από την άλλη πλευρά, πρέπει να λάβουμε υπόψη μας την πολύ δύσκολη δημοσιονομική κατάσταση εξαιτίας των νέων δεσμεύσεων για ενίσχυση των Βαλκανίων.
Ως αποτέλεσμα όλων αυτών, η Επιτροπή συμφώνησε στις απαραίτητες προσαρμογές του προϋπολογισμού προκειμένου να ανταποκριθούμε στις νέες ανάγκες.
Η διαδικασία αυτή ήταν πολύ περίπλοκη: απαίτησε μια πολύ λεπτή εξισορρόπηση των πολιτικών προτεραιοτήτων σε όλα τα περιφερειακά προγράμματα της Ευρωπαϊκής Ένωσης.
Ωστόσο, διαβλέπουμε σταθεροποίηση για τη Νότιο Αφρική σε ένα μέσο επίπεδο γύρω στο 122 εκατομμύρια ευρώ τον χρόνο, με ένα συνολικό αριθμό 850,5 εκατομμυρίων ευρώ περίπου για την περίοδο 2000-2006.
Το ποσό αυτό είναι κατώτερο από τα 885,5 εκατομμύρια ευρώ που είχατε προτείνει, αλλά είναι σημαντικά ανώτερο από τα 787,5 εκατομμύρια ευρώ που είχε προτείνει το Συμβούλιο.
Το πρόγραμμα για τη Νότιο Αφρική είναι στην πραγματικότητα ένα από τα προγράμματα που έχουν πληγεί λιγότερο από τις προτεινόμενες αλλαγές στον τίτλο ΙV και η προσαρμογή δεν θα επηρεάσει τον χαρακτήρα και το πεδίο εφαρμογής του προγράμματος όπως είχαν προβλεφθεί.
Καταλαβαίνω την αποφασιστικότητά σας να μην επιτρέψετε να μειωθούν τα χρηματοδοτικά ποσά για την αναπτυξιακή βοήθεια προς τη Νότιο Αφρική.
Ωστόσο, το θεωρώ απολύτως απαραίτητο να εγκριθεί εγκαίρως ο κανονισμός προκειμένου να διασφαλιστεί η χωρίς διακοπή εφαρμογή των δραστηριοτήτων στη Νότιο Αφρική.
Η κατάσταση αυτή είναι όντως πολύ κρίσιμη και δεν είναι μια κανονική, συνηθισμένη κατάσταση - δυστυχώς όμως αυτή την κατάσταση αντιμετωπίζουμε - και νομίζω ότι έχω υποχρέωση να κάνω τα πάντα προκειμένου να διασφαλιστεί συμφωνία μεταξύ Συμβουλίου, Κοινοβουλίου και Επιτροπής ως προς την προτεινόμενη προσέγγιση.
Επομένως, ανυπομονώ τόσο να συζητήσω ξανά το ζήτημα με την Επιτροπή Ανάπτυξης και Συνεργασίας στο Κοινοβούλιο και πριν από αυτό να επιδιώξω μια απάντηση από τα κράτη μέλη.
Έχοντας υπόψη αυτά, θα χαιρόμουν πάρα πολύ αν το Κοινοβούλιο εξέταζε κατά πόσον θα μπορούσε να αναβληθεί η ψηφοφορία επί της τροπολογίας αριθ.
2 έτσι ώστε να μπορέσουν να γίνουν αυτές οι συζητήσεις.
Αυτός είναι ο ασφαλέστερος τρόπος να μειωθεί ο κίνδυνος μιας πολύ πιο σοβαρής και μεγαλύτερης καθυστέρησης, η οποία θα συνιστούσε απειλή για την αξιοπιστία της συνεργασίας μας με τη Νότιο Αφρική.
Κύριε Πρόεδρε, ακούσατε το αίτημα του Επιτρόπου να αναβληθεί η ψηφοφορία, να μην πραγματοποιηθεί δηλαδή η ψηφοφορία αύριο το πρωί.
Προσωπικά πρέπει να εκφράσω την ενόχλησή μου για αυτή την κατάσταση, διότι προχωρούμε όλοι πολύ βιαστικά και αυτό που έρχεται να μας πει η Επιτροπή είναι ότι, επειδή βιαζόμαστε πολύ, πρέπει να οδηγήσουμε το όχημα πολύ αργά.
Εκ πεποιθήσεως, ποτέ δεν πρόκειται να αρνηθώ να ξανασυζητήσω άλλη μια φορά ένα θέμα.
Πρέπει να εκφράσω, καταρχάς τις ευχαριστίες μου στους εκπροσώπους των διαφόρων Ομάδων, για την υποστήριξη που προσέφεραν, αντιλαμβανόμενοι ότι παρέχουν την υποστήριξή τους σε μια πολύ μετριοπαθή θέση της επιτροπής, και πρόκειται σχεδόν για μια υποστήριξη που περιέχει και το στοιχείο της επίκρισης, διότι εκείνο που έπρεπε να πράξουμε ήταν να προχωρήσουμε πέρα από εκείνο που είχε αποφασίσει να πράξει η Επιτροπή Ανάπτυξης και Συνεργασίας.
Επαναλαμβάνω: καταρχήν, προσωπικά δεν θα εναντιωνόμουν, πιστεύω όμως πως το Κοινοβούλιο δεν συνηγορεί υπέρ της αναβολής της ψηφοφορίας.
Προσωπικά δεν διαπιστώνω στο Κοινοβούλιο αυτή τη στιγμή τη θέληση για αναβολή της ψηφοφορίας.
Αυτό θα σήμαινε να καλέσουμε τον Επίτροπο στην Επιτροπή Ανάπτυξης την ερχόμενη εβδομάδα και να καθυστερήσουμε την απόφασή μας μέχρι τον Ιούνιο.
Δεν θα εναντιωνόμουν, δεν απορρίπτω αυτό το ενδεχόμενο.
Πρέπει όμως να πω, κύριε Πρόεδρε, ότι με απασχολεί πολύ το ότι τώρα επιφορτίζεται το Κοινοβούλιο με την ευθύνη της παράτασης για κάτι που όλοι παρέτειναν.
Όλοι παρέτειναν αυτή τη διαδικασία: το Συμβούλιο και η Επιτροπή.
Και τώρα επιχειρείται η άσκηση πίεσης στο Κοινοβούλιο λέγοντάς μας ότι, εάν δεν δεχθούμε τις θέσεις του Συμβουλίου ή τις θέσεις της Επιτροπής θα παραλύσουν τα αναπτυξιακά προγράμματα, γεγονός που συνεπάγεται κάτι το τρομερό.
Προσωπικά συμφωνώ ότι εάν παραλύσουν τα προγράμματα συνεργασίας θα είναι κάτι το τρομερό.
Θα πρέπει όμως, κύριε Πρόεδρε, να δούμε σε ποιον ασκείται πίεση και σε ποιον εναπόκειται η ευθύνη για την παράταση αυτής της διαδικασίας και την κατάληξη σε τρίτη ανάγνωση.
Κατά συνέπεια, κύριε Πρόεδρε, θα σας ζητούσα να εξετάσετε εάν ενδείκνυται να διαβουλευτείτε αύριο με το Κοινοβούλιο σχετικά με τη διεξαγωγή ή όχι ψηφοφορίας για τις θέσεις μας.
Εάν αυτές ψηφιστούν αύριο, θα εναπόκειται στο Συμβούλιο και στην Επιτροπή να αναλάβουν την ευθύνη της μη παράτασης μιας κατάστασης που προκαλεί σοβαρές δυσκολίες για τη Νότιο Αφρική και υποσκάπτει την ίδια μας την αξιοπρέπεια.
Πρέπει όμως να αναρωτηθούμε εάν εμείς βρισκόμαστε εδώ αποκλειστικά για την αποδοχή αυτού που, τη μια ή την άλλη στιγμή, με λιγότερη ή περισσότερη πίεση, προτείνουν το Συμβούλιο ή η Επιτροπή.
Εάν όντως είναι έτσι, τότε το Κοινοβούλιο είναι περιττό, και θα απωλέσουμε όλη την αξιοπρέπεια του θεσμικού μας οργάνου.
Κατά συνέπεια, προσωπικά δεν εναντιώνομαι στην αναβολή της ψηφοφορίας για ένα μήνα.
Θεωρώ πως είναι πολύ επικίνδυνη η παράταση αυτής της διαδικασίας, σε κάθε περίπτωση όμως, αυτό δεν πρέπει να είναι δική μας ευθύνη, αλλά ευθύνη εκείνων που είναι υπαίτιοι για τη μέχρι τώρα παράταση και που φαίνεται να επιζητούν να παραταθεί και άλλο, ενδεχομένως διότι διεξάγεται διαπραγμάτευση για τις ονομασίες προέλευσης των οίνων και των οινοπνευματωδών.
Έγινε κάποια παρεξήγηση.
Ο Επίτροπος μπορεί να μιλήσει και ο ίδιος, αλλά η Επιτροπή δεν ζήτησε αναβολή της ψηφοφορίας.
Η Επιτροπή έκανε απλώς μια παρατήρηση πάνω στην τροπολογία αριθ.
2, απ' ό,τι κατάλαβα.
Ίσως ο Επίτροπος θα ήθελε να εξηγήσει την παρατήρηση που έκανε για την τροπολογία.
(ΕΝ) Όπως είπε ο Πρόεδρος, είναι απόλυτα ορθό ότι δεν είμαι σε θέση να ζητήσω τίποτα· δε θα ήταν σύμφωνο με την άποψη που έχω και με τον τρόπο με τον οποίο αντιλαμβάνομαι τις σχέσεις μεταξύ της Επιτροπής και του Κοινοβουλίου αν το έκανα αυτό.
Είπα ότι θα χαιρόμουν αν εξεταζόταν ως πιθανότητα μια αναβολή της ψηφοφορίας.
Αυτό είναι εξ ολοκλήρου στο χέρι του Κοινοβουλίου, όπως θα έπρεπε να είναι.
Ωστόσο, θεωρώ ότι έχω ευθύνη έναντι του Κοινοβουλίου να καταστήσω απολύτως σαφές ότι διαβλέπω έναν πραγματικό κίνδυνο να καταλήξει η υπόθεση αυτή σε μια μακρόχρονη και δύσκολη αναβολή - πράγμα το οποίο θα επιφέρει καθυστερήσεις στις δραστηριότητες που έχουμε αυτή τη στιγμή στη Νότιο Αφρική.
Προκειμένου απλώς και μόνον να ελαχιστοποιηθεί αυτός ο κίνδυνος εκφράζω τις απόψεις μου, πράγμα που έκανα και εδώ.
Η απόφαση, φυσικά, βρίσκεται ολοκληρωτικά στα χέρια του Κοινοβουλίου.
Η συζήτηση έληξε.
Οποιαδήποτε πρόταση αναβολής της ψηφοφορίας θα πρέπει να κατατεθεί στο Σώμα αμέσως πριν την ψηφοφορία, η οποία θα διεξαχθεί το μεσημέρι της Τρίτης.
(Η συνεδρίαση λήγει στις 20.50)
ΠΕΡΙΕΧΟΜΕΝΑ
ΣΥΝΕΔΡΙΑΣΗ ΤΗΣ ΔΕΥΤΕΡΑΣ 15 ΜΑΪΟΥ 2000 5
Επαvάληψη της συvσδoυ 5
Διάταξη τωv εργασιώv 6
Τιμές των αγροτικών προϊόντων 6
Παραγωγή ινών: στήριξη των παραγωγών και ΚΟΑ 14
Ασφάλιση αστικής ευθύνης για αυτοκίνητα οχήματα 22
Αναπτυξιακή συνεργασία με τη Νότιο Αφρική 24