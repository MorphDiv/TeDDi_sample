# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Έγκριση των συνοπτικών πρακτικών της προηγούμενης συνεδρίασης
Τα συνοπτικά πρακτικά της χτεσινής συνεδρίασης έχουν διανεμηθεί.
Υπάρχουν παρατηρήσεις;
Κύριε Πρόεδρε, θα ήθελα να προβώ σε μία διόρθωση του κειμένου της παρέμβασής μου για τη συμφωνία ΕΚ/Ελβετίας.
Συγκεκριμένα, ο κ. Haider από την 1η Μαϊου του τρέχοντος έτους δεν είναι ούτε μέλος της κυβέρνησης ούτε Πρόεδρος του Εθνικού Φιλελεύθερου Κόμματος της Αυστρίας.
Κατά συνέπειαν πρέπει να αρθούν αμέσως οι βάσεις των κυρώσεων των 14+1 εναντίον ενός κράτους μέλους!
Κύριε Πρόεδρε, θέλω να παρατηρήσω για τα συνοπτικά πρακτικά ότι η χθεσινή διατύπωση για τη διανομή γάλακτος στα σχολεία στην έκθεση Maat ήταν ότι πρέπει να εγκριθεί το 75% της ενδεικτικής τιμής.
Στη γερμανική απόδοση αναφέρεται, σύμφωνα με τα συνοπτικά πρακτικά, 65%.
Σας παρακαλώ πολύ να ελέγξετε ξανά την ορθότητα όλων των γλωσσικών αποδόσεων.
Κύριε Goepel, οι υπηρεσίες μου είχαν ήδη επισημάνει αυτό το λάθος, που θα διορθωθεί κατά συνέπεια σε όλες τις αποδόσεις.
(Το Σώμα εγκρίνει τα συνοπτικά πρακτικά)
Καταπολέμηση της παραποίησης και της πειρατείας
Η ημερήσια διάταξη προβλέπει τη συζήτηση της έκθεσης της κυρίας Fourtou (A5-0096/2000), εξ ονόματος της Επιτροπής Νομικών Θεμάτων και Εσωτερικής Αγοράς, σχετικά με το Πράσινο Βιβλίο της Επιτροπής: Η καταπολέμηση της παραποίησης/απομίμησης και της πειρατείας στην εσωτερική αγορά.
- (FR) Κύριε Πρόεδρε, θα ήθελα, πρώτα απ' όλα, να ευχαριστήσω την Επιτροπή, η οποία εκτίμησε ορθά τον κίνδυνο που αντιπροσωπεύει το φαινόμενο της παραποίησης/απομίμησης και της πειρατείας.
Η πρωτοβουλία του Πράσινου Βιβλίου δείχνει πολύ καλά τη βούλησή της να καταπολεμήσει το πρόβλημα και ευχαριστώ επίσης τους συναδέλφους μου της Επιτροπής Νομικών Θεμάτων και των επιτροπών από τις οποίες ζητήθηκε γνωμοδότηση, οι οποίοι εμπλούτισαν κατά πολύ την εργασία μου.
Η πειρατεία και η παραποίηση/απομίμηση αντιπροσωπεύουν έναν κίνδυνο για την υγεία και για την ασφάλεια των καταναλωτών.
Πράγματι, στην αγορά προϊόντων παραποίησης/απομίμησης κυκλοφορούν ανταλλακτικά για αυτοκίνητα και αεροσκάφη, παιχνίδια, φαρμακευτικά προϊόντα, που ενδέχεται να περικλείουν θανάσιμους κινδύνους για τον καταναλωτή.
Η πειρατεία αποτελεί επίσης κίνδυνο για την καινοτομία και για το ίδιο το μέλλον ορισμένων επιχειρήσεων και θα αναφέρω, παραδείγματος χάρη, τις εκατό χιλιάδες θέσεις εργασίας που χάνονται κάθε χρόνο στην Ευρωπαϊκή Ένωση εξ αιτίας του γεγονότος αυτού.
Οι κατασκευαστές προϊόντων παραποίησης/απομίμησης επωφελούνται από τις επενδύσεις που πραγματοποιεί η νόμιμη βιομηχανία στην έρευνα και την ανάπτυξη νέων προϊόντων, καθώς και στη διαφήμιση.
Επιπλέον, η δραστηριότητα αυτή θίγει τα φορολογικά έσοδα των δημοσίων αρχών.
Τέλος, έχει αποδειχτεί ότι το φαινόμενο αυτό είναι συχνά στενά συνδεδεμένο με το οργανωμένο έγκλημα.
Για την καταπολέμηση της πειρατείας και της παραποίησης/απομίμησης η έκθεσή μου προτείνει μια σφαιρική και συντονισμένη προσέγγιση· αυτή η προσέγγιση περιλαμβάνει δύο κατευθύνσεις: την πρόληψη και την καταστολή.
Για να προλάβουμε αυτή τη μάστιγα, πρέπει να την γνωρίσουμε.
Για τον λόγο αυτό προτείνουμε μια μεγάλη εκστρατεία ευαισθητοποίησης του κοινού, με προγράμματα εξάλλου που μπορεί να μας προτείνει η Επιτροπή, και την ευαισθητοποίηση των αστυνομικών, δικαστικών και τελωνειακών αρχών.
Για τις αρχές αυτές προβλέπεται ειδική επιμόρφωση, καθώς και ένα πρόγραμμα συντονισμού, απευθύνοντας έκκληση για την ανταλλαγή εμπειρογνωμοσύνης και για την έγκριση των βέλτιστων εθνικών πρακτικών.
Η πρόληψη πρέπει επίσης να περνά και από μια ενισχυμένη συνεργασία ανάμεσα στον ιδιωτικό και τον δημόσιο τομέα και από μια δικαστική προστασία των τεχνικών μηχανισμών, με παράλληλο σεβασμό βεβαίως προς τα δικαιώματα των καταναλωτών.
Αυτό άλλωστε είναι ένα από τα λεπτά ζητήματα αυτής της έκθεσης, να βρεθεί δηλαδή η χρυσή τομή ανάμεσα στα δικαιώματα των καταναλωτών και στις νόμιμες απαιτήσεις των επαγγελματικών κύκλων.
Όσον αφορά την καταστολή, υπάρχουν βεβαίως κανόνες σε κάθε κράτος μέλος.
Για να γίνουν πιο αποτελεσματικοί, πρέπει να πασχίσουμε να εναρμονίσουμε την ισχύουσα νομοθεσία προκειμένου να εξαλείψουμε τις διαφορές που υφίστανται μεταξύ των καθεστώτων προστασίας.
Πρέπει βεβαίως να υιοθετήσουμε πιο αυστηρές κυρώσεις στον τομέα του ποινικού δικαίου και να απλοποιήσουμε τα μέτρα και τις διαδικασίες στον τομέα του αστικού δικαίου.
Μια προσέγγιση των εθνικών ποινικών κανόνων στον τομέα της τελωνειακής νομοθεσίας θα ήταν πάρα πολύ επιθυμητή.
Θα πρέπει επίσης να δίδεται ιδιαίτερη προσοχή στα θέματα που άπτονται της διεθνούς δικαστικής συνεργασίας.
Ολοκληρώνοντας αυτήν την πολύ γρήγορη επισκόπηση της έκθεσής μου, θα ήθελα να πω ότι η αποτελεσματική προστασία και άσκηση των δικαιωμάτων πνευματικής ιδιοκτησίας πρέπει να τυγχάνουν απόλυτης προτεραιότητας στο πλαίσιο των διαπραγματεύσεων με τις υποψήφιες για ένταξη στην Ευρωπαϊκή Ένωση χώρες, καθώς και στο πλαίσιο κάθε σχέσης με τρίτες χώρες.
Θα ήθελα να προσθέσω ότι στην επιτροπή η έκθεση αυτή ψηφίστηκε σε κλίμα συναίνεσης· το ζητούμενο τώρα είναι να διατηρηθεί η συναίνεση αυτή και στην Ολομέλεια έτσι, ώστε το Ευρωπαϊκό Κοινοβούλιο να δώσει ένα ισχυρό πολιτικό σήμα σχετικά με τη δέσμευσή του για την καταπολέμηση της παραποίησης/απομίμησης και της πειρατείας.
Και, τέλος, κάνω έκκληση στην Επιτροπή - η οποία ελπίζω να παρουσιάσει το συντομότερο δυνατόν την πρότασή της για ένα πρόγραμμα δράσης για να ανταποκριθεί στον επείγοντα χαρακτήρα αυτού του φαινομένου.
Πράγματι, φαίνεται ότι το ζήτημα είναι εξαιρετικά επείγον, ιδιαίτερα όσον αφορά την πειρατεία και ολόκληρο τον τομέα των οπτικοακουστικών μέσων, και η απάντηση από την Επιτροπή πρέπει απαραίτητα να είναι δυναμική και γρήγορη.
S) Κύριε Πρόεδρε, πιστεύω πως έχουμε όλοι επίγνωση του γεγονότος ότι μιλώντας για πειρατεία και παραποίηση/απομίμηση, μιλάμε για ένα σοβαρό πρόβλημα.
Ενδεχομένως να μην αξίζει τον κόπο να επιμείνουμε σε αυτό.
Είναι προφανές ότι υπάρχει κίνδυνος η έρευνα, η καινοτομία, η επένδυση σε διαφημίσεις, εν τέλει η καινοτομία, να παραλύσουν εάν δεν προστατευθούν επαρκώς τα δικαιώματα βιομηχανικής ιδιοκτησίας.
Αυτός είναι ο λόγος της προστασίας των σχετικών δικαιωμάτων.
Στην παρούσα φάση υπάρχουν κάποια γεγονότα που οξύνουν το πρόβλημα, και μεταξύ αυτών το, ενδεχομένως, πλέον σημαντικό που αφορά την επιτευχθείσα τεχνική πρόοδο, η οποία επιτρέπει την εύκολη αναπαραγωγή του υλικού της πληροφορικής, του οπτικοακουστικού ή του φωνογραφικού υλικού σε πολύ χαμηλή τιμή.
Τα διαθέσιμα στοιχεία παραποίησης σε αυτούς τους τομείς προσλαμβάνουν σκανδαλώδη χαρακτήρα.
Τώρα λοιπόν, εκείνο το οποίο μας απασχολεί είναι ο αντίκτυπος που έχει η οικοδόμηση της ενιαίας αγοράς στο πρόβλημα.
Είναι προφανές ότι σε μια Ευρώπη χωρίς σύνορα, αλλά με διαφορετικές νομοθεσίες, οι απομιμητές θα επιλέγουν πάντα την πιο ευνοϊκή για τους ίδιους νομοθεσία για την τέλεση των παρανομιών τους.
Κατά συνέπεια, είναι αξιέπαινη η πρωτοβουλία της Επιτροπής για την εκπόνηση μιας Πράσινης Βίβλου, που θα χρησιμεύσει για την έναρξη μιας συζήτησης στην οποία θα μπορούν να συμβάλουν όλοι οι ενδιαφερόμενοι τομείς.
Συνεπώς, είναι αναγκαίο να ενθυμούμαστε ότι αυτή η συζήτηση θα επικεντρωθεί περισσότερο στο περιεχόμενο της εναρμόνισης παρά στην εναρμόνιση αυτή καθαυτή, δεδομένου ότι η εν λόγω εναρμόνιση συνιστά μια κοινώς αποδεκτή βάση εκκίνησης.
Μπορεί να φανεί πρόωρο το γεγονός ότι το Ευρωπαϊκό Κοινοβούλιο καθορίζει τη θέση του για συγκεκριμένα σημεία, των οποίων το ακριβές περιεχόμενο θα πρέπει να είναι το αποτέλεσμα της συζήτησης που αρχίζει τώρα, αλλά σε κάποιες περιπτώσεις ενδεχομένως να είναι καλό να προσδιοριστεί αυτό το περιεχόμενο.
Κάτι τέτοιο συμβαίνει για παράδειγμα αναφορικά με το δικαίωμα στην πληροφόρηση.
Ακριβώς επειδή έχουμε επίγνωση των δυσκολιών που επήλθαν στο παρελθόν με την εισαγωγή αυτού του μέτρου σε άλλους κανόνες, πρέπει να συμφωνήσουμε στην εισαγωγή της υποχρέωσης του μεταπωλητή παράνομων προϊόντων να αποκαλύπτει την ταυτότητα του προμηθευτή του, εφόσον τηρείται η νομοθεσία σε θέματα προστασίας των δεδομένων και το συνταγματικό δίκαιο που προβλέπει να μην καταγγέλλει κάποιος τον εαυτό του.
Τέλος, πρέπει να υποστηρίξουμε συγκεκριμένους τεχνικούς μηχανισμούς που να επιτρέπουν την αναγνώριση των εμπορευμάτων.
Συνεπώς - εξ ου και το περιεχόμενο της τροπολογίας την οποία διατηρεί η Σοσιαλιστική Ομάδα - πρέπει να επισημανθεί ότι αυτός ο μηχανισμός δεν μπορεί και δεν πρέπει να χρησιμεύσει για την αναγνώριση των διανομέων, διότι κατ' αυτόν τον τρόπο ενδεχομένως να προκύψουν δυσκολίες στις παράλληλες εισαγωγές μεταξύ των κρατών μελών.
Καταθέσαμε μια τροπολογία ακριβώς για να αποφύγουμε τη χρήση αυτών των μέτρων για έναν ακατάλληλο σκοπό.
Κύριε Πρόεδρε, επιθυμώ να συγχαρώ την κυρία Fourtou γι' αυτή τη σημαντική έκθεση.
Είναι σημαντική τόσο για τη λειτουργία της ενιαίας αγοράς όσο και, το σημαντικότερο, για την προστασία των καταναλωτών.
Ορθώς υποστηρίζει ότι θα πρέπει να επικεντρωθούμε στον τρόπο με τον οποίο αναπτύσσεται η παραποίηση/απομίμηση μεταξύ των κρατών μελών, εντός της ενιαίας αγοράς, καθώς και εκτός των συνόρων της Ευρωπαϊκής Ένωσης.
Ο καταναλωτής μπορεί να εξαπατηθεί πολύ εύκολα από την παραποίηση/απομίμηση σε όλες τις περιπτώσεις, γεγονός που συνιστά πάντοτε απειλή.
Και συνιστά απειλή, διότι το προϊόν παραποίησης/απομίμησης δεν περιλαμβάνει καμία από τις απαραίτητες εγγυήσεις ασφάλειας και ποιότητας που προέρχονται από ένα προϊόν, το οποίο ο κατασκευαστής είναι σε θέση να υποστηρίξει και να εγκρίνει.
Ένα τέτοιο προϊόν μπορεί να είναι επικίνδυνο για την υγεία.
Ασφαλώς, μπορεί να είναι επικίνδυνο για την καινοτομία.
Μπορεί να είναι επικίνδυνο για το μέλλον της έρευνας.
Ελάχιστα μπορούν να λεχθούν για τον δράστη της παραποίησης/απομίμησης, εκτός από το γεγονός ότι, το λιγότερο, παρασιτεί εις βάρος της παραγωγικής βιομηχανίας.
Το έγκλημα αυτό δεν είναι χωρίς θύματα.
Μιλάμε για καταστάσεις που ζημιώνουν σοβαρά την αγορά.
Για τον λόγο αυτό, η Επιτροπή Περιβάλλοντος και Πολιτικής των Καταναλωτών συντάσσεται σε μεγάλο βαθμό με την Επιτροπή Οικονομικής και Νομισματικής Πολιτικής, υποστηρίζοντας και επιδοκιμάζοντας αυτή την έκθεση.
Φυσικά, παρ' όλα αυτά η παρατήρηση που θα θέλαμε εν κατακλείδι να διατυπώσουμε είναι πως για την προστασία του καταναλωτή η παροχή πληροφόρησης πρέπει να συμπεριλαμβάνει τις ενώσεις των καταναλωτών στα ίδια τα κράτη μέλη.
Έχουν τις μεγαλύτερες δυνατότητες να εντοπίσουν ορισμένες από τις σοβαρότερες απάτες που κυριαρχούν τώρα και να ενημερώσουν το κοινό πως αυτό που εκ πρώτης όψεως φαίνεται ως ευκαιρία ίσως είναι στην πραγματικότητα δόλωμα και απάτη.
Η δεύτερη παρατήρησή μου διατυπώθηκε από τον προηγούμενο ομιλητή και είναι η εξής: υπάρχουν εκείνοι που θα υποστηρίξουν ότι αυτή η συζήτηση περικλείει τη συζήτηση για τα δικαιώματα του δημιουργού και τα εμπορικά σήματα.
Αυτές οι συζητήσεις πρέπει να μείνουν ξεχωριστές.
Ορισμένες τροπολογίες των πολιτικών ομάδων και των επιτροπών προσπάθησαν να αποσαφηνίσουν το εν λόγω θέμα.
Υπάρχει σε εξέλιξη μια συζήτηση - και ο Επίτροπος έχει άριστη γνώση αυτής - σχετικά με τις παράλληλες εισαγωγές και κατά πόσον αυτές χρησιμοποιούνται τώρα σε ορισμένες περιπτώσεις κατά τρόπο που ζημιώνει το εμπόριο και αντίκειται στον ανταγωνισμό και στα συμφέροντα του καταναλωτή.
Δεν επιθυμούμε να δούμε αυτές τις δύο συζητήσεις να συγχέονται μεταξύ τους.
Εκείνο που καταπολεμούμε εδώ σε αυτή την πρόταση, και απολύτως δίκαια, είναι εκείνους που, με την παρασιτική πρακτική της παραποίησης/απομίμησης, ευημερούν εις βάρος του κοινού, του προκαλούν σύγχυση και το εξαπατούν, ενώ ορισμένες φορές μπορούν στην πορεία να βλάψουν πραγματικά την κοινωνία.
Κύριε Πρόεδρε, είναι πολύ ευχάριστο το γεγονός ότι αυτό το Κοινοβούλιο, μέσω της έκθεσης της κ. Fourtou, ενστερνίζεται τον στόχο μιας εις βάθος καταπολέμησης της παραποίησης/απομίμησης και της πειρατείας στην εσωτερική αγορά.
Πράγματι, το κείμενο λαμβάνει επαρκώς υπόψη το εύρος των ζημιών και των καταστροφικών επιπτώσεων του φαινομένου αυτού στην οικονομία των χωρών μας, αλλά και στην υγεία και την ασφάλεια των συμπολιτών μας, εφόσον το φαινόμενο πλήττει πλέον τομείς τόσο επικίνδυνους όπως τα φάρμακα και τα ανταλλακτικά αυτοκινήτων.
Εκφράζουμε επομένως την ικανοποίησή μας για αυτήν την έκκληση για μια γενική και ομοιογενή συνειδητοποίηση και κινητοποίηση, προκειμένου να περιορίσουμε και στη συνέχεια να κάμψουμε αυτή τη μάστιγα.
Όμως, αν και η έκθεση Fourtou όπως φαίνεται δεν παρουσιάζει τις ζημίες λιγότερο σημαντικές απ' ό,τι είναι, από την άλλη πλευρά μοιάζει να αγνοεί πόσο επείγει να εφαρμόσουμε, ήδη από σήμερα, μια κατάλληλη πολιτική.
Έχει κανείς την εντύπωση, διαβάζοντας αυτό το κείμενο, ότι το Κοινοβούλιο καλεί την Επιτροπή να σκεφθεί, το συντομότερο δυνατόν, για τον τεχνικό ορισμό των μέτρων που θα έπρεπε να εφαρμοστούν, ενώ στον τομέα αυτόν οι απατεώνες διαθέτουν, πάντα, τεχνολογία αιχμής.
Αν και είναι καλό να λάβουμε οποιοδήποτε προηγμένο τεχνικό μέτρο που θα μπορεί να καταστήσει την παραποίηση/απομίμηση και την πειρατεία περισσότερο δαπανηρές και δύσκολες, ο αγώνας που θα ξεκινήσει δεν θα μπορεί να φείδεται ριζοσπαστικών μέτρων άμεσης εφαρμογής, χωρίς τα οποία οι πολιτικές μας, όσο και αν χαρακτηρίζονται από καλές προθέσεις, θα έρχονται πάντα κατόπιν εορτής.
Αυτό το κείμενο παραμένει πάνω απ' όλα πολύ ασαφές όσον αφορά τα μέτρα που θα προστατεύουν ουσιαστικά τα διπλώματα ευρεσιτεχνίας και τα δικαιώματα πνευματικής ιδιοκτησίας, μέτρα που εκφράζει την επιθυμία να υιοθετήσουν τα κράτη μέλη· χωρίς αυτά τα μέτρα οι απατεωνίσκοι του οικονομικού καιροσκοπισμού, και εκείνοι οι οποίοι επιδίδονται στην τεχνολογική αντιγραφή θα συνεχίζουν να μας κάνουν να θεωρούμε καινοτομίες πράγματα που είναι απλώς επιδέξια καλυμμένα προϊόντα κλοπής.
Ομοίως, μόνο η όρεξη μας μένει όταν αναζητούμε το οπλοστάσιο των συντηρητικών μέτρων που θα επέτρεπαν να σταματά αμέσως η διοχέτευση αυτών των αγαθών όταν υπάρχουν σοβαρές υποψίες και όταν λείπει μόνον ο χρόνος που χρειάζεται για να βρεθούν αποδείξεις.
Πέρα όμως από τις απαραίτητες δράσεις που αποσκοπούν στην καταπολέμηση της διάθεσης στην αγορά αυτών των κλεψίτυπων προϊόντων, είναι επιτακτική ανάγκη να κλείσουμε τον δίαυλο, μέσω του οποίου τα προϊόντα αυτά διοχετεύονται σε μια ενιαία αγορά, η οποία βλέπει να καταπατώνται με αυτόν τον τρόπο όλες οι αρχές που υποτίθεται ότι διέπουν τη λειτουργία της.
Και για να το κάνει αυτό, το Κοινοβούλιο πρέπει να δεχτεί να σηκώσει το πέπλο του δογματισμού, το οποίο τυφλώνει τα περισσότερα μέλη του, όταν επανέρχεται το ζήτημα της αναπόφευκτης και αυτονόητης ανάγκης να θεσπιστούν ξανά έλεγχοι στα εσωτερικά σύνορα της Κοινότητας.
Επίσης, θα ήταν φρόνιμο να ορίσουμε με άλλον τρόπο και όχι με τις απελπιστικά ασαφείς παραγράφους 31 και 34 ποιες υποχρεώσεις σχετικά με το θέμα αυτό θα επιβληθούν στις υποψήφιες για ένταξη χώρες.
Τέλος, και αυτό είναι σίγουρα το πιο σοβαρό, ποια πολιτική συνεργασίας σκοπεύουν να ξεκινήσουν τα κράτη μέλη ήδη από τώρα για να καταπολεμήσουν όχι μόνον τους πλανόδιους μικροπωλητές, αλλά κυρίως το οργανωμένο έγκλημα που, όπως φαίνεται, σήμερα τείνει να γίνει το στοιχείο εκείνο που επωφελείται στην πραγματικότητα από αυτές τις εντεινόμενες δραστηριότητες;
Η Ομάδα Ένωση για την Ευρώπη των Εθνών θα υπερψηφίσει αυτήν την έκθεση, η οποία ωστόσο δεν αποτελεί παρά το πρώτο ελάχιστο βήμα μιας πολιτικής σε κοινοτική κλίμακα, στην οποία κάθε κράτος μέλος πρέπει να δρα γρήγορα και δυναμικά και καλεί επιτακτικά το Κοινοβούλιο να ψηφίσει τις τροπολογίες της, οι οποίες θα του επιτρέψουν να προσδώσει άμεσα στο κείμενο μια ισχύ πολύ μεγαλύτερη από αυτή που διαθέτει με την παρούσα μορφή του.
ES) Κύριε Πρόεδρε, αυτή η έκθεση έρχεται με αρκετή καθυστέρηση, δεδομένου ότι η Πράσινη Βίβλος της Επιτροπής εγκρίθηκε στις 15 Οκτωβρίου 1998.
Είναι γεγονός ότι στο μεταξύ είχαμε τις εκλογές για το Ευρωπαϊκό Κοινοβούλιο, αλλά εάν για μια Πράσινη Βίβλο η διαβούλευση με το Κοινοβούλιο απαιτεί πλέον του ενάμισι έτους, κάτι δεν πάει καλά, και κατά συνέπεια το Κοινοβούλιο και η Επιτροπή πρέπει να αναθεωρήσουν τις μεθόδους συνεργασίας τους προκειμένου η διαβούλευση να προχωρά ταχύτερα.
Η Πράσινη Βίβλος είναι βέβαια κάτι καλό.
Έγινε ευμενώς δεκτή από τις διάφορες επιτροπές του Κοινοβουλίου και η κυρία Fourtou συνέταξε μια καλή έκθεση, που έλαβε την σχεδόν ομόφωνη έγκριση της Επιτροπής Νομικών Θεμάτων, με 23 ψήφους υπέρ και μία μόνο αποχή.
Είναι επίσης ευνοϊκές και έγιναν ευμενώς δεκτές οι γνωμοδοτήσεις των διαφόρων επιτροπών, η γνώμη του κυρίου Berenguer Fuster, εξ ονόματος της Επιτροπής Οικονομικής και Νομισματικής Πολιτικής, η γνώμη του κυρίου Whitehead, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών και η γνώμη της κυρίας Montfort, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας.
Στην Επιτροπή Νομικών Θεμάτων ενσωματώθηκε το μεγαλύτερο τμήμα των προτάσεων των εν λόγω επιτροπών γνωμοδότησης.
Εκείνο που συμβαίνει είναι ότι όταν έλθει η στιγμή έγκρισης της έκθεσης, πιστεύω ότι πρέπει να είμαστε μετριοπαθείς και σωστοί.
Για παράδειγμα, η Ομάδα Ένωση για την Ευρώπη των Εθνών κατέθεσε μερικές τροπολογίες που μπορούν να επηρεάσουν την εσωτερική αγορά.
Συγκεκριμένα, μου φαίνεται πολύ επικίνδυνη η τροπολογία αριθ.
6 της κυρίας Thomas-Mauro με την οποία ζητείται η θέσπιση τελωνειακών ελέγχων στα εσωτερικά σύνορα.
Σκοπός αυτού του είδους πρωτοβουλιών δεν είναι η εκ νέου καθιέρωση των συνόρων που έχουμε άρει, και αυτός είναι ένας από τους λόγους που ο κύριος Berenguer Fuster και εγώ προσωπικά καταθέσαμε την τροπολογία μας αριθ.
9, με στόχο την αποτροπή του ενδεχομένου να καθιερωθούν εκ νέου, μέσω του ελέγχου της πειρατείας, εσωτερικοί έλεγχοι.
Πρέπει να αποτραπεί για παράδειγμα να οδηγηθούμε, μέσω του ελέγχου της πειρατείας, σε παραβίαση των συμφωνιών για την ελευθέρωση της εσωτερικής αγοράς σε θέματα διανομής, όπως πρέπει να αποτραπεί το ενδεχόμενο να οδηγηθούμε μέσω αυτής της διάταξης, όπως έλεγε προηγουμένως ο κύριος Whitehead, σε ρύθμιση ολόκληρου του δικαίου περί πνευματικής ιδιοκτησίας, για παράδειγμα σε θέματα ευρεσιτεχνιών, πράγμα που εξηγεί την απόρριψη από πλευράς μας μερικών από τις τροπολογίες.
Τελικά, προσωπικά θεωρώ πως η έκθεση είναι καλή, εφιστώ όμως την προσοχή σε ένα θέμα: τη στιγμή που συζητούμε του όρους ένταξης των υποψηφίων χωρών, το θέμα της προστασίας της πνευματικής ιδιοκτησίας και της προστασίας κατά της πειρατείας πρέπει να προσλάβει ιδιαίτερη σημασία.
Σε αυτές τις ενταξιακές διαπραγματεύσεις, πρέπει να επισημανθεί στις εν λόγω υποψήφιες χώρες ότι για μας το θέμα προσλαμβάνει μεγάλη σημασία, όπως συμβαίνει βεβαίως και στις σχέσεις με τις τρίτες χώρες, δεδομένου ότι η ανάπτυξη του διεθνούς εμπορίου πρέπει να βασιστεί στην αναγνώριση της προστασίας της πνευματικής και βιομηχανικής ιδιοκτησίας.
Κύριε Πρόεδρε, θα ήθελα να ευχαριστήσω θερμά την κυρία Fourtou για τη σημαντική έκθεσή της.
Έχει μεγάλη σημασία η προστασία της πνευματικής ιδιοκτησίας.
Tεράστια οικονομικά συμφέροντα διακυβεύονται για τις εταιρείες και τους ανθρώπους που κατέχουν πνευματικά δικαιώματα.
Η ανάπτυξη της κοινωνίας μπορεί να παρεμποδιστεί, επειδή οι καλλιτέχνες είναι πιο συχνά απρόθυμοι, εξαιτίας της τεράστιας παράνομης κυκλοφορίας προϊόντων παραποίησης/απομίμησης που υπάρχει, να διαθέσουν χρόνο, ενέργεια και δημιουργικότητα σε νέα προϊόντα, ενώ και η φορολογία πλήττεται από τα προϊόντα της παραποίησης, επειδή αυτά κυκλοφορούν, βασικά, παράνομα.
Επομένως είναι θετικό το γεγονός ότι κάτι συμβαίνει.
Εάν θεσπιστούν κανόνες, εγώ ως μέλος της Ομάδας των Φιλελευθέρων είμαι της άποψης ότι αυτοί οι κανόνες θα πρέπει να καλύπτουν όλη τη διαδρομή και όχι μόνο τη μισή.
Γι' αυτό, θα πρέπει να προβλεφθούν κανόνες, και έχει κατατεθεί μία τροπολογία από κοινού με άλλες Ομάδες ώστε και η κατοχή προϊόντων παραποίησης/απομίμησης να είναι κολάσιμη για τον τελικό χρήστη.
Καθόσον ο τελικός χρήστης θα είναι ελεύθερος να κατέχει προϊόντα παραποίησης/απομίμησης, η αγορά θα εξακολουθήσει να υπάρχει και θα είναι δύσκολο να εμποδιστούν οι πηγές των κατασκευαστών και των παραγωγών, επειδή το κέρδος είναι εύκολο και η κυκλοφορία αυτή θα παραμείνει κερδοφόρα.
Επομένως, είμαστε ικανοποιημένοι επειδή η τροπολογία αριθ.
8, η οποία υποστηρίζεται από τις περισσότερες Ομάδες και περιλαμβάνει επίσης άρθρα σχετικά με την παραποίηση/απομίμηση, καθώς αποτέλεσε προϊόν συναίνεσης, πρόκειται, φυσικά υπό προϋποθέσεις, να έχει εκφοβιστικό και προληπτικό αντίκτυπο στον καταναλωτή.
Πιστεύουμε ότι είναι θετικό το γεγονός ότι η κατοχή θα είναι κολάσιμη, ή εν πάση περιπτώσει, θα μπορούσε να είναι κολάσιμη, και εδώ θα ήθελα να την παρομοιάσω με την αποδοχή κλοπιμαίων - εάν μου διατίθεται ένα ποδήλατο σε πολύ χαμηλή τιμή τότε δεν το αγοράζω.
Αυτό είναι μία αλλαγή νοοτροπίας και σκοπός δεν είναι να δημιουργηθεί ένα ξεχωριστό σύστημα ελέγχου.
Αυτή η έκθεση αποτελεί μία καλή αφετηρία, αλλά ελπίζουμε ότι και τα κράτη μέλη θα την εφαρμόσουν με ορθό και αυστηρό τρόπο.
Κύριε Πρόεδρε, θέλω κι εγώ να συγχαρώ πρώτα, όπως η προηγούμενη ομιλήτρια, την κ. Fourtou για την εξαίρετη εργασία της που μας παρέχει επίσης μια πολύ καλή πληροφόρηση.
Γιατί όταν μιλά κανείς για πειρατικά αντίγραφα, σκέφτεται πράξεις που δεν θεωρούνται και τόσο αξιόμεμπτες, όπως ίσως τα T-Shirts Calvin Klein ή τα γυαλιά RayBan που μπορεί κανείς να αγοράσει σε πολύ καλή τιμή σε κάποια μακρυνή παραλία ή τα πειρατικά CD που μπορεί κανείς να αγοράσει λαθραία.
Το ότι όμως κινδυνεύει πραγματικά η δημόσια υγεία, γενικά οι καταναλωτές, όταν πρόκειται για ανταλλακτικά οχημάτων, και ειδικά αεροσκαφών, και για φάρμακα, αυτό δεν το έχει ακόμη συνειδητοποιήσει πλήρως μεγάλο μέρος του πληθυσμού και πιστεύω ότι εναπόκειται και σε εμάς να μεταβιβάσουμε αυτές τις πληροφορίες, ώστε να είναι πιο εύκολο να ξεφύγουμε κατά την πρόληψη από αυτήν την έννοια των "όχι και τόσο αξιόμεμπτων" αδικημάτων.
Σήμερα επισημάνθηκε ήδη αρκετές φορές ότι συγχέονται τα πράγματα.
Όμως γι' αυτό δεν κατηγορώ την κ. Fourtou, παρά όλους εμάς που δεν βρίσκουμε τον χρόνο να ασχοληθούμε με όλες τις μικρές λεπτομέρειες κάθε κειμένου και που δεν μπορούμε πια εξαιτίας του φόρτου εργασίας μας να βρούμε τον χρόνο να επαληθεύσουμε και να αντιπαραβάλουμε πραγματικά τις έρευνες που υπάρχουν για τα κείμενα, γιατί εμείς είμαστε εκείνοι που συγχέουμε τα πράγματα.
Συγχέουμε την προστασία της πνευματικής ιδιοκτησίας με την βιομηχανική ιδιοκτησία και προστασία.
Πρόκειται για διαφορετικά πράγματα.
Το κοινό στοιχείο στην περίπτωση και των δύο είναι η απομίμηση, που είναι αξιόποινη πράξη και πρέπει φυσικά να διώκεται και στις δύο περιπτώσεις.
Ειπώθηκε ήδη σήμερα ότι οι καλλιτέχνες για παράδειγμα πλήττονται πάρα πολύ οικονομικά από την κατάσταση αυτή.
Εδώ μπορώ να φέρω ως αντεπιχείρημα ότι τα πράγματα δεν είναι ακριβώς έτσι, γιατί ο καλλιτέχνης θέλει να ακούγεται, και δεν έχει τόση σημασία γι' αυτόν αν το αντίστοιχο CD είναι πειρατικό ή όχι.
Διότι αν έχει γίνει τόσο γνωστός ώστε να αντιγράφονται πειρατικά τα CD του, τότε ασφαλώς δεν τον πειράζει να χάσει τα χρήματα που αναλογούν σ' αυτά.
Έτσι όμως δημιουργεί μία αγορά, στην οποία μπορεί να κάνει αισθητή την παρουσία του.
Αυτό μόνο παρεμπιπτόντως.
Κυκλοφορεί επίσης μια πολύ κακή φήμη, που βέβαια δεν μπορεί να επαληθευθεί με αυτήν τη μορφή, ότι δηλαδή πολλά από αυτά τα παραποιημένα και πειρατικά προϊόντα έχουν την κάλυψη της ίδιας της βιομηχανίας.
Αυτό είναι το πιο κατακριτέο από όλα!
Αν όντως ισχύει, πράγμα που πρέπει να επαληθευθεί, θα έπρεπε να επιλέξουμε την εξής προσέγγιση: όχι να τιμωρούμε πρώτον τον καταναλωτή, παρά να εφαρμόζουμε τις ποινές στον τόπο παραγωγής των προϊόντων αυτών.
Για μένα, είναι επίσης διαφορετικό θέμα αν μια μικρή οικογένεια σε μια σχετικά φτωχή χώρα προσπαθεί να βελτιώσει κάπως τη ζωή της κάνοντας απομιμήσεις σε μια από τις επονομαζόμενες οικογενειακές επιχειρήσεις ή αν πωλούνται με την κάλυψη της βιομηχανίας τα T-shirts ή τα άλλα προϊόντα του καταναλωτικού μας κόσμου που αναφέρθηκαν απλά και μόνο για να μπορέσει να δημιουργηθεί η σχετική αγορά.
Θέλω να είμαι βέβαιη ότι αυτά δεν αντιμετωπίζονται με τον ίδιο τρόπο!
Τελειώνοντας, θέλω να υπογραμμίσω και πάλι ότι αμφιβάλλω αν ο τελικός καταναλωτής είναι όντως εκείνος που πρέπει να τιμωρηθεί τόσο αυστηρά, γιατί σήμερα είναι πια σχεδόν αδύνατο να ξεχωρίσει κανείς ένα αντίγραφο από το πρωτότυπο.
Θα πρέπει να έχει κανείς πολύ εξασκημένο μάτι!
Κύριε Πρόεδρε, αυτό το σχέδιο κανονισμού είναι χρήσιμο.
Πρέπει να δέσουμε τις πληγές, που αντιστοιχούν σε εκατομμύρια ευρώ για τις βιομηχανίες μας, αν και η εξέλιξη αυτού του νομίσματος μετριάζει τη σημασία τους.
Πρέπει να σκεφτούμε τις επιπτώσεις που θα έχουν για τους καταναλωτές αυτά τα προϊόντα κατώτερης ποιότητας.
Πρέπει να βρούμε με ποιους διαύλους θα σταματήσουμε την παγκοσμιοποίηση της παραποίησης/απομίμησης και της πειρατείας.
Αυτό το κείμενο αποδεικνύει την ανικανότητά μας να ελέγξουμε την εσωτερική αγορά, εφόσον έχουμε καταργήσει τον έλεγχο στα εσωτερικά εθνικά σύνορα της Ευρωπαϊκής Ένωσης.
Πράγματι, όταν δημιουργούμε μια ενιαία αγορά χωρίς εσωτερικά σύνορα, χωρίς αυτές τις δικλίδες ασφαλείας που, σε τελική ανάλυση, δεν θα ενοχλούσαν τον μέσο πολίτη, ο χώρος γίνεται ένας παράδεισος, που επιπλέον αποδίδει κέρδη, για κάθε είδους εγκληματία.
Σύγχρονοι πειρατές, ελάτε στην Ευρώπη, δεν κινδυνεύετε παρά μόνον από κάποιους ελέγχους του κινούμενου τελωνείου που ψάχνει βελόνα στα ευρωπαϊκά άχυρα!
Η Επιτροπή Περιβάλλοντος, Δημόσιας Υγείας και Πολιτικής των Καταναλωτών, σε αυτό το θέμα, αποδείχθηκε ότι διαθέτει έμπνευση και διορατικότητα κατά την έγκριση της γνωμοδότησης, εφόσον υιοθέτησε τις τροπολογίες που είχα καταθέσει.
Βεβαίως, οι υποψήφιες χώρες πρέπει να δεσμευτούν ότι δεν θα προβαίνουν σε παραποίηση/απομίμηση και πειρατεία των υπηρεσιών μας και ίσως ούτε και των αξιών μας, ας αναλογιστούμε όμως και τις χώρες με τις οποίες υπογράφουμε τελωνειακές συμφωνίες.
Αυτό δεν είναι ένας όρος εκ των ων ουκ άνευ;
Από την άλλη πλευρά, ας μην κάνουμε ότι αγνοούμε τον πραγματικό κόσμο, δεν μπορούμε να δημιουργήσουμε έναν χώρο χωρίς εμπόδια, όταν οι δομές ελέγχου αυτής της ελευθερίας δεν είναι έτοιμες.
Θέλησα να το υπενθυμίσω αυτό στην τροπολογία μου αριθ.
6, η οποία έγινε δεκτή στην Επιτροπή Περιβάλλοντος.
Οι έλεγχοι στα εσωτερικά σύνορα των κρατών μελών δεν αποτελούν, σε αυτό το συγκεκριμένο πλαίσιο, εμπόδιο στην εσωτερική αγορά, αλλά, αντίθετα, αποτελούν μέσο προστασίας των θέσεων απασχόλησης, της ασφάλειας και της υγείας των κατοίκων της Ευρωπαϊκής Ένωσης.
Με την έγκριση αυτής της πολύ σημαντικής τροπολογίας, οι ρεαλιστές και παραγωγικοί βουλευτές θα καλλιεργήσουν την τέχνη της ορθής διαχείρισης ενός συνόρου.
Πρέπει να επαγρυπνούμε, ούτως ώστε η Ευρωπαϊκή Ένωση να μην μετατραπεί σε μια κακής ποιότητας απομίμηση, η οποία θα καθιστούσε ευάλωτα τα κράτη μας απέναντι στο έγκλημα χωρίς σύνορα εις βάρος των κατοίκων της.
Κύριε Πρόεδρε, έχω την εντύπωση ότι πολλοί συνάδελφοι, με το να επιμένουν υπερβολικά, ακολουθώντας την Επιτροπή, στη διάσταση της εσωτερικής αγοράς, δεν έχουν αντιληφθεί τις πραγματικές διαστάσεις αυτού του φαινομένου.
Τις αρνητικές επιπτώσεις της παραποίησης/απομίμησης και της πειρατείας τις υφίστανται οι δικές μας αγορές καθώς και όλες οι παγκόσμιες αγορές.
Θα ήταν επομένως επικίνδυνα απλουστευτικό να περιοριστούμε σε μια προσέγγιση, η οποία θα εστιάζεται υπερβολικά στην ενιαία αγορά και θα αφήνει να εννοηθεί ότι η λύση βρίσκεται εξ ολοκλήρου εκεί.
Θα ήθελα επίσης να σταθώ, στο στάδιο αυτού του Πράσινου Βιβλίου, στο γεγονός ότι παρόμοιες παράνομες δραστηριότητες, όταν αφορούν φαρμακευτικά προϊόντα, ανταλλακτικά ή παιχνίδια, αποτελούν πραγματικό κίνδυνο για την ασφάλεια και την ανθρώπινη υγεία.
Και κάνω έκκληση στη λογική προκειμένου οι απόπειρες προσέγγισης να μην θέσουν σε κίνδυνο τους μηχανισμούς προστασίας που ήδη υφίστανται στα κράτη μας.
Διαβλέπω έναν τέτοιο κίνδυνο αν η εναρμόνιση καταστεί ο στόχος.
Απέναντι σε έναν πραγματικό κίνδυνο διασποράς, θα ήθελα να επιστήσω την προσοχή της Επιτροπής.
Πρέπει να συγκεντρωθούμε όχι τόσο στην παραποίηση των αγαλματιδίων για κήπους, στην οποία αναφέρεται, αλλά μάλλον στην προστασία των διπλωμάτων ευρεσιτεχνίας, των εμπορικών σημάτων και των δικαιωμάτων του δημιουργού, που επιτρέπουν να διασφαλίζεται, ταυτόχρονα, η προστασία των καταναλωτών και η επιβίωση επιχειρήσεων οι οποίες, πριν την παραγωγή ενός προϊόντος, πραγματοποιούν σημαντικές επενδύσεις στην έρευνα και την κατασκευή προϊόντων ποιότητας.
Από αυτό το ζήτημα εξαρτώνται επίσης πολλές θέσεις εργασίας στην κλωστοϋφαντουργία, στην αυτοκινητοβιομηχανία και στον τομέα του πολιτισμού.
Ας είμαστε σοβαροί, όταν πρόκειται για την προστασία των λογισμικών εντός της ευρωπαϊκής διοίκησης αλλά και των εθνικών διοικήσεων, αυτό που επιβάλλεται δεν είναι τόσο ένας κώδικας δεοντολογίας, όσο η αυστηρή τήρηση των κανονισμών και ελπίζω ότι η Επιτροπή θα αναγνωρίσει πως αυτό έγκειται περισσότερο στη βούληση για ορθή διοίκηση παρά στην εφαρμογή ενός εναρμονισμένου νομοθετικού και ποινικού οπλοστασίου.
Κύριε Πρόεδρε, συγκλονισμένος από την εκ των προτέρων καταδίκη της Αυστρίας από 14 κράτη μέλη, αλλά και από τη στάση της Προέδρου του Ευρωπαϊκού Κοινοβουλίου στο ζήτημα αυτό, θέλω να ευχαριστήσω την εισηγήτρια για την εξαίρετη έκθεσή της και να συμφωνήσω σε γενικές γραμμές μαζί της.
Το μέτρο της ζημίας που έχει προκληθεί από τις παραποιήσεις και την πειρατεία σε προϊόντα και υπηρεσίες είναι τεράστιο.
Οι αριθμοί που παρουσίασε η Επιτροπή είναι τρομακτικοί.
Παρ' όλ' αυτά θέλω να τονίσω το εξής σχετικά με το πρόβλημα που ήδη αναφέρθηκε σήμερα εδώ - και είναι κατά τη γνώμη μου σημαντικό: μελλοντικά πρέπει να χρησιμοποιηθούν και να δικτυωθούν στην προσπάθεια καταπολέμησης της παραποίησης/απομίμησης και της πειρατείας και τα υφιστάμενα ιδιωτικά συστήματα πληροφόρησης.
Υπάρχει για ακόμα μια φορά αυξημένος κίνδυνος το Κοινοβούλιο, στην προσπάθειά του να αντιμετωπίσει αποτελεσματικά την κατάχρηση, να χάσει τη σωστή εκτίμηση της κατάστασης και να δημιουργήσει ένα κράτος υπερβολικής αστυνόμευσης.
Ο συνάδελφος Rothley που εκτιμώ πολύ έχει ήδη μιλήσει συχνά σε παρόμοιες περιπτώσεις για αιμοδιψή διάθεση του Ευρωπαϊκού Κοινοβουλίου.
Με αυτό θέλω να πω ότι θεωρώ πως και στον συγκεκριμένο τομέα δεν πρόκειται να βοηθήσει η υπερβολή στη λήψη μέτρων.
Η έκθεση της κυρίας Fourtou είναι πολύτιμη, διότι παρέχει μια σημαντική ερμηνεία στο Πράσινο Βιβλίο της Επιτροπής "Η καταπολέμηση της παραποίησης/απομίμησης και της πειρατείας στην εσωτερική αγορά".
Το εν λόγω έγγραφο εκθέτει σαφώς τη σημασία της πνευματικής ιδιοκτησίας στον σύγχρονο κόσμο και τη ζημία που μπορεί να επιφέρει η κλοπή αυτής της ιδιοκτησίας.
Μολονότι πολλοί άνθρωποι δικαίως θεωρούν ότι η ληστεία είναι κακή πράξη, για κάποιον λόγο δεν υπάρχει η ίδια αίσθηση σε ό,τι αφορά για παράδειγμα την παράνομη λήψη και χρήση πνευματικής ιδιοκτησίας, φερ' ειπείν τα πειρατικά CD ή τη χρήση του Napster για την απόκτηση της μουσικής άλλων ανθρώπων μέσω του Διαδικτύου.
Αλλά βεβαίως, δεν υπάρχει θεμελιώδης διαφορά μεταξύ των δύο.
Κατά κάποιο τρόπο, η πιο ενδιαφέρουσα πρόκληση που θέτουν αυτές οι σχετικά νέες μορφές εγκλήματος αφορά τον τρόπο εξουδετέρωσής τους.
Σαφώς, σε κάθε πανεθνική ενιαία αγορά, τα μέτρα δεν μπορούν να περιορίζονται στη δικαιοδοσία ενός μοναδικού κράτους μέλους, αλλά αυτό δεν συνεπάγεται αυτομάτως ότι η σωστή απάντηση είναι η εναρμόνιση των ποινών, του ποινικού δικαίου και των διαδικασιών σε ευρωπαϊκό επίπεδο.
Υπάρχει αναμφισβήτητα η υψίστης σημασίας απαίτηση για συντονισμό και ενιαία στρατηγική αντιμετώπισης των δραστών της παραποίησης/απομίμησης και της πειρατείας, ωστόσο οι αρχές της αμοιβαίας αναγνώρισης δεν έχουν λάβει, κατά την άποψή μου, την εξέχουσα θέση που θα ήθελα να δω στα συμπεράσματα της έκθεσης.
Αυτό τείνει να δίδει έμφαση στην ανάγκη μεγαλύτερης εναρμόνισης από την ενδεδειγμένη ή την αναγκαία υπό τις παρούσες συνθήκες.
Ωστόσο, πέραν τούτου, είναι σημαντικό να διαθέτει ο δικαστικός χώρος της Ευρωπαϊκής Ένωσης ένα συνεκτικό και ολοκληρωμένο πλαίσιο για την αντιμετώπιση των προβλημάτων της παραποίησης/απομίμησης και της πειρατείας, που συμβαίνουν ευρέως τόσο εντός όσο και εκτός της Ένωσης από όλο πιο αποφασισμένους και τεχνολογικά ειδικευμένους εγκληματίες.
Συχνά λέγεται με ευκολία, δικαίως πράγματι κατά την άποψή μου, ότι οδεύουμε προς μια κοινωνία της γνώσης.
Συνεπώς, δεν μπορούμε να επιτρέψουμε την κλοπή αυτής της γνώσης από εκείνους στους οποίους ανήκει, και πράττοντάς το να υπονομεύσουμε την οικονομική βάση της κοινωνίας.
Εάν αυτό συμβεί, θα επιτρέψουμε να συμβαίνει με ίδιον κόστος.
Κύριε Πρόεδρε, υποστηρίζω πλήρως την άποψη του εισηγητή ότι η πειρατεία θα πρέπει να αντιμετωπιστεί με αυστηρότητα και ότι στο θέμα αυτό θα πρέπει να προχωρήσουμε με μία συνολική προσέγγιση, και αυτό σημαίνει τόσο προληπτική όσο και κατασταλτική προσέγγιση.
Οι οικονομικές συνέπειες, πράγματι, δεν είναι αμελητέες.
Σύμφωνα με εκτιμήσεις, η ζημία ανέρχεται σε ποσοστό 5 έως 7% του παγκόσμιου εμπορίου.
Επομένως, θέτω το ερώτημα στην Επιτροπή κατά πόσο αυτό το πρόβλημα θα έπρεπε να τεθεί στις τρέχουσες διαπραγματεύσεις στο πλαίσιο του Παγκόσμιου Οργανισμού Εμπορίου.
Το μεγαλύτερο μέρος της πειρατείας προέρχεται από χώρες εκτός της Ευρωπαϊκής Ένωσης, ενώ η ζημία είναι αισθητή στην Ευρωπαϊκή Ένωση.
Ένα παράδειγμα: εάν εμείς, σύμφωνα με τις πιο πρόσφατες έρευνες κατορθώσουμε να περιορίσουμε κατά 10% την πειρατεία μόνο στον τομέα της πληροφορικής, τότε αυτό θα απέφερε στην Ευρωπαϊκή Ένωση 250.000 θέσεις απασχόλησης.
Είναι ορθό να δοθεί βαρύτητα στην πρόληψη.
Ο ευρωπαίος καταναλωτής πρέπει να συνειδητοποιήσει ότι η αγορά προϊόντων παραποίησης/απομίμησης είναι βλαβερή από πολλές απόψεις ακόμη και για τον ίδιον.
Παρεμποδίζει την οικονομική ανάπτυξη.
Θέτει σε κίνδυνο τη δημόσια υγεία και την ασφάλεια.
Και αυτό που είναι ακόμη σοβαρότερο, και όλο και περισσότερο είμαστε πεπεισμένοι γι' αυτό, είναι ότι η πειρατεία βρίσκεται στα χέρια του οργανωμένου εγκλήματος, από την οποία αποκομίζει κέρδη και νομιμοποιεί παράνομο χρήμα.
Στο σχέδιο δράσης για την καταπολέμηση του οργανωμένου εγκλήματος, του Ιουνίου 1997, στο οποίο ήδη αναφερθήκαμε, ζητείται τόσο από το Συμβούλιο όσο και από την Επιτροπή η θέσπιση κοινοτικών διατάξεων για την καταπολέμηση του οργανωμένου εγκλήματος στον τομέα της παραποίησης/απομίμησης προϊόντων.
Επομένως, η παρούσα έκθεση δεν είναι πρόωρη.
Είναι μία θετική έκθεση.
Για την ορθή λειτουργία της εσωτερικής αγοράς και του ελεύθερου εμπορίου, θα πρέπει η δημιουργικότητα και η καινοτομία να υποστηρίζονται και να μην υπονομεύονται από παράνομες πρακτικές.
Κύριε Πρόεδρε, το Πράσινο Βιβλίο της Ευρωπαϊκής Επιτροπής και η έκθεση της κυρίας Fourtou μας φέρουν αντιμέτωπους με ένα πρόβλημα, το οποίο τείνουμε με ευκολία να υποτιμήσουμε.
Οι αριθμοί όμως δίνουν μία άλλη εικόνα.
Με τις παράνομες παραποιήσεις/απομιμήσεις και την πειρατεία πραγματοποιούνται μεγάλα κέρδη.
Και είναι ανησυχητικό, επειδή αυτές οι εγκληματικές πρακτικές πολύ γρήγορα καθίστανται επαγγελματικές.
Είμαι απολύτως σύμφωνος με την εισηγήτρια ότι απαιτείται μία αποτελεσματική καταπολέμηση, τόσο από την πλευρά του αστικού όσο και από την πλευρά του ποινικού δικαίου - και εδώ θα πρέπει να ειπωθεί ότι για την τελευταία κατηγορία είναι αρμόδια τα κράτη μέλη.
Στις περιπτώσεις που η λειτουργία της εσωτερικής αγοράς παρεμποδίζεται από το παράνομο εμπόριο, τότε σαφώς το καθήκον εμπίπτει στην Ένωση.
Το προτεινόμενο ψήφισμα αποτελεί μία θετική ενθάρρυνση προς την Επιτροπή, ώστε να προχωρήσει στον ενδεδειγμένο δρόμο.
Από αυτή την άποψη, η έκθεση αξίζει την υποστήριξή μας.
Εντούτοις, βρίσκω την έκθεση ελάχιστα συνεπή.
Πολλά καθήκοντα ανατίθενται στην Επιτροπή, χωρίς να είναι πάντοτε προφανής η ανάγκη.
Οι εκστρατείες ευαισθητοποίησης για τους πολίτες μου φαίνονται λογικές, αλλά απαιτούν κυρίως μία ειδική, για κάθε κράτος μέλος, αντιμετώπιση παρά μία ευρωπαϊκή.
Η ελάχιστη εναρμόνιση των νομοθεσιών, και στον τομέα του ποινικού δικαίου, είναι αναγκαία, αλλά η αναφορά της Europol, από αυτή την άποψη, είναι ιδιαίτερα πρόωρη.
Πολλές από τις πραγματοποιηθείσες προτάσεις εφαρμόζονται ήδη στις Κάτω Χώρες και πιθανόν και σε άλλα κράτη μέλη.
Η Επιτροπή θα πρέπει, καταρχήν, να προσανατολιστεί προς την συγκέντρωση πληροφοριών σχετικά, πιθανόν με την εγκαθίδρυση συγκεκριμένων δικτύων συνεργασίας μεταξύ των κρατών μελών, για παράδειγμα, στον τελωνειακό τομέα, και να συντάξει μία έκθεση για τα πορίσματά της.
Κατά αυτόν τον τρόπο, είναι δυνατό να εγκαθιδρυθεί μία ολοκληρωμένη και αποτελεσματική στρατηγική για την Ένωση.
.
(NL) Κύριε Πρόεδρε, θα ήθελα να αρχίσω εκφράζοντας, εξ ονόματος της Επιτροπής, τη χαρά μου για την ιδιαίτερα λεπτομερή και ολοκληρωμένη έκθεση που συνέταξε η κυρία Fourtou, η οποία κατά τη γνώμη της Επιτροπής υποστηρίζει σε πολλά σημεία τις προτεινόμενες στο Πράσινο Βιβλίο λύσεις.
Ο κύριος De Clercq σωστά δήλωσε: είναι μία καλή έκθεση.
Θα ήθελα, επομένως, μιλώντας εξ ονόματος της Επιτροπής να εκφράσω τις ευχαριστίες μου προς την κυρία Fourtou.
Είναι θετικό το γεγονός ότι η Επιτροπή μπορεί να υπολογίζει στην υποστήριξη του Κοινοβουλίου, κυρίως όταν πρόκειται για τη λήψη συγκεκριμένων μέτρων βάσει του Πράσινου Βιβλίου.
Θα ήθελα, εν συντομία, να αναφερθώ στο πλαίσιο και στις σημαντικότερες φάσεις της διαδικασίας διαβουλεύσεων και, επ' αυτού, να αναφέρω ότι το Πράσινο Βιβλίο για την καταπολέμηση των παραποιήσεων/απομιμήσεων και της πειρατείας παρουσιάζει μεγάλη σημασία για την ορθή λειτουργία της εσωτερικής αγοράς.
Εν προκειμένω, έχει κατατεθεί μία τροπολογία, η τροπολογία αριθ.
6, και σχετικά με αυτή θα ήθελα να ασχοληθώ περαιτέρω.
Όσον αφορά την τροπολογία αριθ.
6, θα ήθελα να επισημάνω ότι η Επιτροπή δεν υποστηρίζει την εκ νέου επιβολή ελέγχων στα εσωτερικά σύνορα της Κοινότητας.
Η εσωτερική αγορά αποτελεί επιτυχία και δεν υπάρχει λόγος να παρεμποδιστεί η απρόσκοπτη λειτουργία της.
Φυσικά, η Επιτροπή είναι σύμφωνη ότι η καταπολέμηση των παραποιήσεων/απομιμήσεων και της πειρατείας θα πρέπει να ενισχυθεί, θα πρέπει να βελτιωθεί.
Αλλά είμαι της άποψης ότι ο στόχος αυτός μπορεί να επιτευχθεί με άλλο τρόπο από την εκ νέου επιβολή ελέγχου στα εσωτερικά σύνορα.
Η έκθεση της κυρίας Fourtou περιλαμβάνει μία σειρά ενδιαφερόντων μέτρων, όπως είναι η ενίσχυση της αμοιβαίας βοήθειας μεταξύ των κρατών μελών, η επιβολή αυστηρότερων ποινών και η βελτίωση των μέτρων και των διαδικασιών του αστικού δικαίου.
Και αναφέρομαι σε αυτά, ειδικότερα, επ' ευκαιρία των παρατηρήσεων της κυρίας Thomas-Mauro, η οποία υπεραμύνθηκε της τροπολογίας αριθ.
6, και πρέπει να πω προς την κυρία Thomas-Mauro ότι αυτή η τροπολογία δεν είναι δυνατό να υποστηριχθεί από την Επιτροπή.
Κύριε Πρόεδρε, όπως γνωρίζετε, η παραποίηση/απομίμηση και η πειρατεία κατά τα παρελθόντα 10 έτη αποτέλεσαν ένα ευρέως διαδεδομένο φαινόμενο με παγκόσμιο αντίκτυπο και αυτό υποστηρίχθηκε και από διαφόρους ομιλητές σήμερα το πρωί.
Παρόμοιες δραστηριότητες θίγουν το αναγνωρισμένο εμπόριο και παρεμποδίζουν τον ανταγωνισμό, κυρίως όταν εκμεταλλεύονται τις διαφορές που υπάρχουν μεταξύ των ρυθμίσεων προστασίας των κρατών μελών.
Όλο και συχνότερα φαίνεται ότι παράνομες οργανώσεις είναι αναμεμιγμένες με το εμπόριο παραποιήσεων/απομιμήσεων και προϊόντων προερχόμενων από πειρατεία και εξαιτίας αυτού οι επιχειρήσεις χάνουν την αξιοπιστία στην εσωτερική αγορά και υποχωρούν οι επενδύσεις.
Εάν επιδιώκεται η επιτυχία της εσωτερικής αγοράς, τότε είναι ζωτικής σημασίας οι εφευρέτες, τα ερευνητικά ιδρύματα, οι καλλιτέχνες και οι μεγάλες και μικρές επιχειρήσεις να έχουν εμπιστοσύνη στη δυνατότητα της Κοινότητας να διασφαλίζει ουσιαστικά τα συμφέροντά τους.
Η αντιμετώπιση των παραποιήσεων/απομιμήσεων και της πειρατείας είναι σημαντική για την καινοτομία, για την απασχόληση και για την ανταγωνιστικότητα στην Ευρώπη, και αυτό επισημάνθηκε από βουλευτές, κύριε Πρόεδρε, καθώς και από την κυρία Fourtou στην έκθεσή της.
Είναι, επίσης, μεγάλης σημασίας για τη δημόσια υγεία και για τη δημόσια ασφάλεια.
Οι παραποιήσεις/απομιμήσεις μπορούν να έχουν σοβαρές αρνητικές συνέπειες όταν πρόκειται για φάρμακα, παιχνίδια ή ανταλλακτικά αυτοκινήτων και για το λόγο αυτό η Επιτροπή αποφάσισε να αντιμετωπίσει το πρόβλημα και να προτείνει μία σειρά λύσεων για τη βελτίωση της υφιστάμενης κατάστασης.
Η διαδικασία διαβουλεύσεων, η οποία εγκαθιδρύθηκε βάσει του Πράσινου Βιβλίου, ήταν επιτυχής.
Οι ενδιαφερόμενοι επιβεβαίωσαν ομόφωνα ότι πρόκειται για ένα σημαντικό θέμα.
Οι επιχειρήσεις υποστηρίζουν τις προτάσεις του Πράσινου Βιβλίου και ζητούν την ανάληψη πρωτοβουλίας εκ μέρους της Ευρωπαϊκής Ένωσης για την αντιμετώπιση του προβλήματος.
Η Οικονομική και Κοινωνική Επιτροπή, η οποία επ' αυτού διαδραματίζει φυσικά κάποιο ρόλο, εξέδωσε θετική γνωμοδότηση το Φεβρουάριο του 1999 για το Πράσινο Βιβλίο και διάφορες προτάσεις του Πράσινου Βιβλίου συμπεριλήφθηκαν στη γνωμοδότηση αυτή.
Οι συστάσεις του Κοινοβουλίου, οι οποίες συμπεριλήφθηκαν στην έκθεση της κυρίας Fourtou, είναι εξαιρετικά σημαντικές.
Φυσικά, πρόκειται να εξεταστούν από τις υπηρεσίες της Επιτροπής και μπορώ να ανακοινώσω ότι η Επιτροπή θα ανταποκριθεί θετικά στις περισσότερες από αυτές τις προτάσεις.
Στη συνέχεια, έχω την πρόθεση, επ' ευκαιρία του Πράσινου Βιβλίου, να συντάξω μία ανακοίνωση, η οποία θα εγκριθεί σύντομα από την Επιτροπή.
Σε αυτή την ανακοίνωση θα πραγματοποιείται μία καταγραφή της διαδικασίας διαβουλεύσεων και θα προτείνεται ένα σχέδιο δράσης.
Όσον αφορά αυτό το σχέδιο δράσης, θα ήθελα να πω τα παρακάτω στην κυρία Fourtou, κυρίως επειδή με ρώτησε επίμονα σχετικά με αυτά.
Το πρόγραμμα δράσης που προβλέπει η Επιτροπή θα περιλαμβάνει μια σειρά μέτρων που αποσκοπούν στη βελτίωση και την ενίσχυση της καταπολέμησης της παραποίησης/απομίμησης και της πειρατείας.
Θα λαμβάνει στο έπακρο υπόψη τις ανάγκες που εκφράζουν οι επαγγελματικοί κύκλοι καθώς και τη γνωμοδότηση του Ευρωπαϊκού Κοινοβουλίου.
Αυτό το πρόγραμμα δράσης θα περιλαμβάνει νομοθετικά μέτρα, καθώς και άλλες μορφές δράσης, όπως είναι οι εκστρατείες ενημέρωσης σχετικά με τους κινδύνους της παραποίησης/απομίμησης ή δράσεις επιμόρφωσης.
Βεβαίως, η Επιτροπή θα αναλάβει πρωτοβουλίες, με σεβασμό προς τις αρχές της επικουρικότητας και της αναλογικότητας.
Αυτό το Κοινοβούλιο θα κληθεί να παίξει έναν σημαντικό ρόλο στο πλαίσιο των νομοθετικών μέτρων που θα προταθούν.
(NL) Kύριε Πρόεδρε, δεν θα πρέπει να εξεταστούν κατ' ανάγκη μόνο μέτρα νομοθετικής φύσεως.
Αυτού του είδους τα μέτρα παραμένουν, ωστόσο, σημαντικά.
Ο κύριος Manders και ο κύριος De Clercq, όπως και ο κύριος Ιnglewood, αναφέρθηκαν στην ανάγκη εναρμόνισης των υφιστάμενων μέτρων νομοθετικής φύσεως, και αυτό είναι φυσικά σημαντικό.
Επομένως, η τροπολογία αριθ.
8, η οποία είναι σχετική, γίνεται αποδεκτή από την Επιτροπή.
Αλλά, όπως αναφέρθηκε, δεν θα πρέπει να εξετάζουμε μόνο μέτρα νομοθετικής φύσεως.
Υποθέτω ότι το σχέδιο δράσης στο οποίο μόλις αναφέρθηκα, θα ζητεί την υποστήριξη, όπως αναφέρθηκε, για εκστρατείες ενημέρωσης και ευαισθητοποίησης σχετικά με τις συνέπειες των προϊόντων παραποίησης/απομίμησης και πειρατείας.
Κύριε Πρόεδρε, προτού τελειώσω τη σύνοψή μου για την έκθεση και για τη θέση της Επιτροπής, θα ήθελα, επίσης, να πω κάτι προς τον κύριο Whitehead, ο οποίος αναφέρθηκε ειδικά στις παράλληλες εισαγωγές.
(ΕΝ) Οι παράλληλες εισαγωγές αποτελούν διαφορετικό ζήτημα από το θέμα που συζητούμε σήμερα το πρωί.
Οι παράλληλες εισαγωγές αφορούν προϊόντα που τίθενται για πρώτη φορά σε εμπορία σε μια τρίτη χώρα από τον κάτοχο του δικαιώματος ή με τη συναίνεσή του.
Η παραποίηση/απομίμηση από την άλλη, αφορά προϊόντα που παράγονται με αθέμιτο τρόπο και που τίθενται σε εμπορία χωρίς τη συναίνεση του κατόχου του δικαιώματος.
Υπάρχει μεγάλη ανησυχία από τη βιομηχανία μήπως υπάρξει σύγχυση μεταξύ των προϊόντων παραποίησης/απομίμησης και των παράλληλων εισαγωγών.
Σήμερα, το ζήτημα των παράλληλων εισαγωγών και ιδιαίτερα το ζήτημα της ανάλωσης του δικαιώματος που παρέχει το εμπορικό σήμα βρίσκεται υπό συζήτηση ως ξεχωριστό θέμα στο Συμβούλιο και στο Κοινοβούλιο.
Πρόσφατα, η Επιτροπή απέστειλε ένα εσωτερικό έγγραφο γι' αυτό το ζήτημα στο Κοινοβούλιο προς ενημέρωσή του.
Ελπίζω ότι το ζήτημα των παράλληλων εισαγωγών ή, εάν προτιμάτε, της ανάλωσης του δικαιώματος του εμπορικού σήματος, που είναι το ίδιο θέμα, θα συζητηθεί στο Συμβούλιο Εσωτερικής Αγοράς που πρόκειται να πραγματοποιηθεί προς το τέλος του τρέχοντος μηνός.
Προφανώς, το Κοινοβούλιο θα ενημερωθεί εν συνεχεία όσο το δυνατόν συντομότερα για το αποτέλεσμα αυτών των συζητήσεων.
(NL) Επίσης, θα ήθελα να πω κάτι και προς τον κύριο De Clercq, ο οποίος αναφέρθηκε στον Παγκόσμιο Οργανισμό Εμπορίου, τον ΠΟΕ, και δήλωσε: μέχρι ποιο βαθμό μπορεί να αντιμετωπιστεί το πρόβλημα στο πλαίσιο του ΠΟΕ;
Φυσικά, υπάρχουν συμφωνίες για την πνευματική ιδιοκτησία και τα σχετικά με αυτή δικαιώματα και αυτό φυσικά σε σχέση με το διεθνές εμπόριο, καθώς αυτού του είδους οι συμφωνίες συνήφθησαν στο πλαίσιο του ΠΟΕ.
Αυτές οι συμφωνίες περιλαμβάνουν, επίσης, σημαντικά μέτρα σχετικά με τον τρόπο με τον οποίο είναι δυνατό να εφαρμοστούν στην πράξη τα δικαιώματα για την πνευματική ιδιοκτησία.
Προτού προχωρήσουμε στην εξέταση της ενίσχυσης αυτών των μέτρων, η Επιτροπή πιστεύει ότι είναι σημαντικό να εξετάσουμε τον τρόπο με τον οποίο είναι δυνατό να εφαρμοσθούν αποτελεσματικά στην πράξη και, κυρίως, στις αναπτυσσόμενες χώρες.
Επομένως, αρχικά, θα πρέπει να δούμε τον τρόπο με τον οποίο τα μέτρα αυτά που περιλαμβάνονται στις συμφωνίες εφαρμόζονται στην πράξη, εκτός Ευρώπης, και ιδιαίτερα στις αναπτυσσόμενες χώρες.
Στη συνέχεια και υπό το φως των εμπειριών μας, ας εξετάσουμε σε ποιο βαθμό αυτά τα μέτρα θα μπορούσαν να ενισχυθούν και να ενδυναμωθούν.
Κύριε Πρόεδρε, αυτά θα ήθελα να πω σε απάντηση των παρατηρήσεων που εξέφρασαν ορισμένοι βουλευτές και των ερωτήσεων που υπέβαλαν άλλοι.
Τέλος, θα επιθυμούσα να πω ότι η Επιτροπή προσβλέπει στην καρποφόρα συνεργασία με το Κοινοβούλιο σχετικά με το θέμα αυτό και ότι η καλή συνεργασία που υπήρξε μέχρι σήμερα θα μπορέσει να συνεχιστεί.
Σας ευχαριστώ, κύριε Επίτροπε.
Η συζήτηση έληξε.
Η ψηφοφορία θα διεξαχθεί στις 11.00.
Προσωρινή πολιτική διοίκηση / Ειρηνευτικές συμφωνίες
Η ημερήσια διάταξη προβλέπει τη συζήτηση της έκθεσης του κυρίου Laschet (A5-0111/2000), εξ ονόματος της Επιτροπής Προϋπολογισμών, σχετικά με την πρόταση κανονισμού του Συμβουλίου που αφορά την υποστήριξη ορισμένων οντοτήτων που συστάθηκαν από τη διεθνή κοινότητα μετά τις συγκρούσεις για την εξασφάλιση τόσο της προσωρινής πολιτικής διοίκησης ορισμένων περιοχών, όσο και της εφαρμογής των ειρηνευτικών συμφωνιών.
Κύριε Πρόεδρε, αγαπητοί συνάδελφοι, θα ήθελα να αρχίσω με μερικές παρατηρήσεις πολιτικού χαρακτήρα, προκειμένου να καταστήσω σαφές ποιό είναι το ζητούμενο ως προς την απόφαση που θα λάβουμε σήμερα.
Μετά τις συγκρούσεις στην πρώην Γιουγκοσλαβία, στη Βοσνία-Ερζεγοβίνη και στο Κοσσυφοπέδιο, η διεθνής κοινότητα συνέστησε εκεί οντότητες επιφορτισμένες με την εφαρμογή των πολιτικών πτυχών αυτών των ειρηνευτικών συμφωνιών.
Το ίδιο έκαναν η Ευρωπαϊκή Ένωση με τον Ανώτατο Εκπρόσωπο για τη Βοσνία-Ερζεγοβίνη, καθώς και ο ΟΗΕ με μια προσωρινή πολιτική διοίκηση στο Κοσσυφοπέδιο, που τώρα συντονίζει και διευθύνει όλες τις μη στρατιωτικές δραστηριότητες, όλες τις επί τόπου εργασίες.
Όλα αυτά συνέβαιναν μέχρι τώρα στο πλαίσιο της ΚΕΠΠΑ υπό την ευθύνη του Συμβουλίου, το οποίο έδωσε επανειλημμένα παρατάσεις και αποφάσισε τη διατήρηση των οντοτήτων αυτών προσφέροντας έτσι μία νομική βάση σε όλα αυτά.
Στον προϋπολογισμό του 2000 διατέθηκαν για τις δράσεις αυτές συνολικά 28 εκατομμύρια ευρώ στη Βοσνία-Ερζεγοβίνη και 12,5 εκατομμύρια ευρώ για την UNMIC, δηλαδή την προσωρινή διοίκηση του ΟΗΕ στο Κοσσυφοπέδιο.
Γι' αυτό, από την σκοπιά της Επιτροπής Προϋπολογισμών πρέπει να επικροτηθεί το γεγονός ότι σήμερα δημιουργείται πλέον μια νέα νομική βάση για τα τεράστια αυτά ποσά που διαθέτει η Ευρωπαϊκή Ένωση για τη Βοσνία-Ερζεγοβίνη.
Μελλοντικά η δημοσιονομική πολιτική δεν θα ασκείται πια μόνο στο πλαίσιο της ΚΕΠΠΑ με ευθύνη του Συμβουλίου, παρά με συμμετοχή της Επιτροπής και με ευθύνη της, καθώς και με ευθύνη του Ευρωπαϊκού Κοινοβουλίου, με το δικαίωμά του να ελέγχει την εκτέλεση του προϋπολογισμού.
Όλα αυτά έχουν μια αρκετά μακρά προϊστορία.
Στο Mostar για παράδειγμα το Κοινοβούλιο διαπίστωσε ότι ο μέχρι τότε τρόπος χρηματοδότησης της ΚΕΠΠΑ ήταν ανεπαρκής και ότι το Κοινοβούλιο δεν είχε στη συγκεκριμένη περίπτωση τα δικαιώματα ελέγχου που απαιτούνται για να ελέγχει αποτελεσματικά τι γίνονται τα χρήματα των ευρωπαίων φορολογουμένων.
Ως εκ τούτου είναι θετικό που η Επιτροπή εγκαταλείπει τώρα τον ρόλο του ταμία και του λογιστή και μπορεί πλέον να αναλάβει εδώ υπεύθυνη δράση.
Το Κοινοβούλιο υποστηρίζει με έμφαση το γεγονός αυτό.
Είναι καλό που τώρα μεταβιβάζουμε αυτό το τμήμα της προσωρινής πολιτικής διοίκησης στο πλαίσιο της ΚΕΠΠΑ στον πρώτο πυλώνα, και που με τον τρόπο αυτό ενισχύεται η συμμετοχή του Ευρωπαϊκού Κοινοβουλίου στην ΚΕΠΠΑ.
Είδαμε πόσο άλλαξε η κοινή εξωτερική πολιτική μετά τις Συνόδους Κορυφής του Ελσίνκι και της Κολωνίας, πόση δυναμική και ορμή ενυπάρχει και σε αυτή τη διαδικασία, και από τη δική μας σκοπιά είναι πολύ σημαντική η ευρεία συμμετοχή της Επιτροπής και του Κοινοβουλίου ως ευρωπαϊκών θεσμικών οργάνων.
Αυτό είναι το τεχνικό πλαίσιο του ζητήματος, για το οποίο θα λάβουμε σήμερα απόφαση.
Έχουμε τη δυνατότητα ως Κοινοβούλιο να εγγράψουμε πιστώσεις στο αποθεματικό για τον συγκεκριμένο τομέα της πολιτικής, προκειμένου να ασκήσουμε κι εμείς πίεση για να υλοποιηθούν ορισμένες δράσεις.
Έχουμε επίσης τη δυνατότητα να διαπιστώσουμε την ευθύνη της Επιτροπής με τη διαδικασία χορήγησης απαλλαγής για τον προϋπολογισμό και να εκτελέσουμε μελλοντικά καλύτερα ορισμένα πράγματα που ίσως είχαν πάει στραβά στη Βοσνία-Ερζεγοβίνη.
Κατά συνέπεια, αυτό που κάνουμε σήμερα είναι μεν από άποψη ευρωπαϊκού δικαίου έργο ειδικών, όμως έχει μεγάλη πολιτική σημασία, επειδή ενισχύει ταυτόχρονα τη σημασία του ρόλου του Κοινοβουλίου σε αυτό το σημαντικό πολιτικό πεδίο.
Επιτρέψτε μου να κάνω ορισμένες παρατηρήσεις για τις τροπολογίες που αποφάσισε και προτείνει σήμερα στην Ολομέλεια η Επιτροπή Προϋπολογισμών.
Το Συμβούλιο είχε συστήσει σε μια πρώτη πρότασή του να δημιουργηθεί ένα παράρτημα που θα μπορούσε εν συνεχεία να συμπληρώνεται με πρόσθεση περαιτέρω πολιτικών οντοτήτων.
Προτείναμε σχετικά ως Επιτροπή Προϋπολογισμών - και παρακαλούμε το Κοινοβούλιο να συμφωνήσει σε αυτό κατά την ψηφοφορία - να καταστεί υποχρεωτική η λήψη νέας κοινοβουλευτικής απόφασης για κάθε νέα κοινοτική δράση που καθορίζεται.
Δεν είναι δυνατόν να γίνονται και στο μέλλον απλά διαρκώς νέες προσθήκες από το Συμβούλιο - στο κάτω-κάτω αυτά έχουν σημασία και από δημοσιονομική άποψη - παρά πρέπει σε κάθε περίπτωση να λαμβάνεται εδώ μία απόφαση.
Βάσει όσων ακούω από πλευράς Συμβουλίου, από την Πορτογαλική Προεδρία, τόσο εκείνη όσο και η Επιτροπή συμφωνούν να βρεθεί ένας συμβιβασμός και να παραχωρήσουν το δικαίωμα αυτό.
Πέραν τούτου, το Κοινοβούλιο θεωρεί σημαντικό να λαμβάνει και αυτό μελλοντικά μια έκθεση σχετικά με όσα συμβαίνουν στις πολιτικές προσωρινές διοικήσεις, να γίνεται δημόσια απολογισμός για όσα γίνονται εδώ με πόρους της Ευρωπαϊκής Ένωσης, και θεωρώ ότι και αυτό συνιστά αύξηση της διαφάνειας.
Η νέα Επιτροπή άρχισε να θέτει στο επίκεντρο την αύξηση της διαφάνειας.
Η διαφάνεια είναι ιδιαίτερα σημαντική και σε αυτόν τον σημαντικό τομέα, όπου υπάρχει κίνδυνος να πάνε κάποια πράγματα στραβά, πράγμα που γνωρίζουμε από το παρελθόν.
Τα ζητήματα της πολιτικής προσωρινής διοίκησης, των ειρηνευτικών συμφωνιών, της ειρήνης στην Ευρώπη και στα Βαλκάνια απασχολούν πολύ τους πολίτες μας και αν υπήρχαν σχετικές εκθέσεις που δείχνουν ότι δεν γίνεται προσεκτική χρήση των χρημάτων, τούτο θα μπορούσε να οδηγήσει και σε δημιουργία δυσπιστίας σε ολόκληρη την Ένωση.
Για τον λόγο αυτόν, αυτό που συμβαίνει σήμερα είναι ένα σημαντικό βήμα για τη σαφέστερη και πιο ξεκάθαρη μελλοντική λογοδοσία σχετικά με όσα προσφέρει η Ένωση στον συγκεκριμένο τομέα.
Συνεπώς νομίζω ότι αν το Κοινοβούλιο προβεί σήμερα στη συγκεκριμένη περίπτωση σε μεταφορά στον πρώτο πυλώνα, δίνει ταυτόχρονα ένα μήνυμα για τη συνέχιση της ΚΕΠΠΑ.
Υπάρχουν και άλλοι τομείς που θα χρειάζονται δημοκρατικό έλεγχο από ένα κοινοβούλιο, αν τα εθνικά κράτη τούς μεταβιβάσουν στο ευρωπαϊκό επίπεδο.
Όταν τα εθνικά κοινοβούλια δεν θα είναι πλέον αρμόδια επειδή επεμβαίνει η Ευρώπη, θα είναι κι εκεί απαραίτητος ο δημοκρατικός έλεγχος, και στον τομέα της ΚΕΠΠΑ.
Ως εκ τούτου θεωρώ ότι η αρχή που κάνουμε σήμερα είναι σημαντική.
Κύριε Πρόεδρε, συνάδελφοι, ευχαριστώ θερμά για την επισήμανση αυτή και θα ήθελα να κάνω μερικές συμπληρωματικές παρατηρήσεις σχετικά με την έκθεση του συναδέλφου Laschet, με τον οποίο συμφωνώ απόλυτα ως εκπρόσωπος της Επιτροπής Εξωτερικών Υποθέσεων.
Φαινομενικά πρόκειται για μία μεμονωμένη περίπτωση που δεν είναι και τόσο σημαντική.
Όπως όμως μας είπε ο εισηγητής τελειώνοντας τις παρατηρήσεις του, τελικά πρόκειται για τη χάραξη σημαντικών δρόμων και για σημαντικά μηνύματα.
Για τον λόγο αυτό έχει εξαιρετική σημασία να διασφαλιστούν οι δυνατότητες ελέγχου και συμμετοχής του Ευρωπαϊκού Κοινοβουλίου.
Αισθάνομαι ευγνώμων που η Επιτροπή Προϋπολογισμών υπέβαλε προτάσεις οι οποίες ανταποκρίνονται στις προθέσεις της Επιτροπής Εξωτερικών Υποθέσεων σχετικά με το θέμα αυτό.
Θεωρώ απαραίτητο να έχει και το Κοινοβούλιο δικαίωμα λόγου π.χ. σε κάθε μεμονωμένη περίπτωση αποστολής ειδικών απεσταλμένων.
Θεωρώ εξαιρετικά σημαντικό να κατανοήσει και η Επιτροπή ότι εδώ πρόκειται για τη χάραξη της μελλοντικής πορείας της ΚΕΠΠΑ, η οποία έχει αποφασιστική σημασία.
Κατά την αντίληψή μας, μέχρι τώρα σχεδόν όλα τα χρηματοδοτικά μέσα για τον τομέα της πολιτικής διαχείρισης κρίσεων βρίσκονται στη διάθεση του προϋπολογισμού της Επιτροπής.
Θεωρώ ότι πρέπει να αξιοποιηθεί το μέσον αυτό και δεν πρέπει να αποδυναμωθεί με την προοδευτική υπαγωγή και αυτού του τομέα στη διαδικασία του διακυβερνητικού ελέγχου.
Στους κόλπους του Συμβουλίου υφίστανται επιδιώξεις που θα τις χαρακτηρίσω ιδιαίτερα επικίνδυνες.
Θεωρείται δηλαδή ότι μπορούν να λαμβάνονται αποφάσεις αποκλειστικά και μόνο μεταξύ των κκ.
Υπουργών Εξωτερικών για τομείς που αποτελούν κλασικές αρμοδιότητες της Κοινότητας και του πρώτου πυλώνα.
Αν συναινούσαμε σε αυτό, θα χάναμε, στο πλαίσιο του συνδυασμού πολιτικής και στρατιωτικής διαχείρισης κρίσεων, κάθε δυνατότητα να υπογραμμίσουμε από τη μια την ιδιαίτερη σημασία του πολιτικού παράγοντα και από την άλλη να κοινοτικοποιήσουμε μόνιμα την ΚΕΠΠΑ στο σύνολό της, επειδή τότε θα παγιώνονταν ορισμένα εντελώς αντίθετα με αυτή τη γραμμή πράγματα, όπως έχει γίνει τόσο πολύ του συρμού να συμβαίνει στις μέρες μας σε μερικές πρωτεύουσες εθνικών κρατών.
Για τον λόγο αυτόν, θέλω να παρακαλέσω και εσάς και την Επιτροπή να συμβάλετε ανάλογα, και όχι μόνο προς το συμφέρον του Κοινοβουλίου, ώστε να μπορεί να συμμετέχει όπως πρέπει.
Διότι αντίθετα, εδώ πρόκειται για τη μελλοντική θέση της Επιτροπής στο πλαίσιο της ΚΕΠΠΑ.
Το τελευταίο ίσως μάλιστα να είναι πολύ πιο σημαντικό από όσα θέλουμε να συμπεριληφθούν εδώ ως συμφέροντα του Κοινοβουλίου.
Γι ' αυτό σας ευχαριστώ που μου διαθέσατε 50% επιπλέον χρόνο ομιλίας!
Θα πρέπει να εκμεταλλευθούμε την ευκαιρία να καταστήσουμε σαφείς τις εν λόγω θέσεις του Κοινοβουλίου και να εγκαινιάσουμε στενή συνεργασία μεταξύ του Κοινοβουλίου και της Επιτροπής, επειδή, μολονότι τα σημεία αυτά φαίνονται ασήμαντα, στην πραγματικότητα αφορούν τη μελλοντική κατεύθυνση της γενικότερης εξέλιξης της Ευρωπαϊκής Ένωσης!
Κύριε Πρόεδρε, όταν σας είδα στην έδρα σκέφτηκα ότι θα πρέπει να διαγράψω ορισμένα σημεία του κειμένου μου, αλλά είμαι ικανοποιημένος από τη στάση σας.
Μπορώ, αγαπητοί συνάδελφοι, κυρία Επίτροπε, εξ ονόματος της Επιτροπής Ελέγχου του Προϋπολογισμού να δηλώσω την πλήρη υποστήριξή μας στο συνάδελφο κύριο Laschet.
Είμαι ιδιαίτερα ευτυχής, επειδή αυτή τη φορά συμπίπτει απόλυτα η θέση της Επιτροπής Προϋπολογισμών, της Επιτροπής Εξωτερικών Υποθέσεων και της Επιτροπής Ελέγχου του Προϋπολογισμού.
Η πρόταση, την οποία συζητούμε σήμερα, έχει ως στόχο να αποτελέσει μία κοινή νομική βάση για τη χρηματοδότηση της αποστολής των Ηνωμένων Εθνών για την προσωρινή διοίκηση του Κοσσυφοπεδίου και του Γραφείου του Ανώτατου Εκπροσώπου για τη Βοσνία και την Ερζεγοβίνη.
Όπως τόνισε πολύ σαφώς ο συνάδελφος κύριος Laschet, μέχρι τώρα το μερίδιο της ΕΕ στη χρηματοδότηση ενέπιπτε στο πλαίσιο της κοινής εξωτερικής πολιτικής και πολιτικής ασφάλειας.
Πρόκειται για σημαντικά ποσά, 28 εκατ. ευρώ για το Γραφείο του Ανώτατου Εκπροσώπου, εκ των οποίων ποσοστό 53% για λογαριασμό της Ευρωπαϊκής Ένωσης, και 12 εκατ. ευρώ για την UNMIK (Αποστολή των Ηνωμένων Εθνών για την Προσωρινή Διοίκηση του Κοσσυφοπεδίου).
Το πλεονέκτημα αυτής της νέας ρύθμισης είναι ότι οι συνεισφορές αποδεσμεύονται πράγματι από τον πυλώνα της κοινής εξωτερικής πολιτικής και πολιτικής ασφάλειας.
Τι διαπιστώσαμε στο παρελθόν;
Διαπιστώσαμε ότι η Ευρωπαϊκή Επιτροπή, η οποία σύμφωνα με τις Συνθήκες είναι αρμόδια για την εκτέλεση του προϋπολογισμού, βάσει της ισχύουσας ρύθμισης δεν έχει κανένα έλεγχο επί των συμβάντων και αυτό το επισήμανε συχνά η Επιτροπή Ελέγχου του Προϋπολογισμού.
Στην πράξη, αυτό είχε ως αποτέλεσμα η Επιτροπή να ασκεί μόνο το ρόλο του ταμία, το ρόλο του λογιστή, και αυτό οδηγούσε σε μία χαλαρή πολιτική και μία χαλαρή αντιμετώπιση, καθώς και στην ανεπαρκή εκπλήρωση των δεσμεύσεων.
Το πού μπορεί να οδηγήσει αυτό, φαίνεται από μία πρόσφατη ειδική έκθεση του Ελεγκτικού Συνεδρίου.
Έτσι γνωρίζουμε, για παράδειγμα, ότι ο δημοσιονομικός ελεγκτής στη Βοσνία-Ερζεγοβίνη τιμολογούσε τις υπηρεσίες του στο Γραφείο του Ανώτατου Εκπροσώπου, βάσει μιας σύμβασης η οποία είχε συναφθεί με μία εταιρεία, της οποίας ο ίδιος ήταν διευθυντής.
Αυτό ονομάζεται, διαπλοκή συμφερόντων.
Η Επιτροπή Ελέγχου του Προϋπολογισμού θα αναφερθεί και στη συνέχεια σε αυτή την ειδική έκθεση.
Έτσι, η εξεταζόμενη πρόταση κανονισμού θα συμβάλει στον μεγαλύτερο έλεγχο από πλευράς του Κοινοβουλίου στη χρηματοδότηση αυτών των ειρηνευτικών συμφωνιών και, κατά αυτόν τον τρόπο, εμείς, για παράδειγμα, θα μπορούμε να θέτουμε στο αποθεματικό πόρους, εάν θέλουμε να αποσπάσουμε καλύτερη διαχείριση των πιστώσεων.
Η αρμοδιότητα για την εκτέλεση των πιστώσεων δεν θα μοιράζεται πλέον μεταξύ Επιτροπής και Συμβουλίου, αλλά θα χρεώνεται απευθείας στην Επιτροπή.
Κατά τη γνώμη μου, αυτό αποτελεί θετική εξέλιξη, επειδή σημαίνει ότι εμείς στο μέλλον θα μπορούμε να χρησιμοποιούμε τη διαδικασία απαλλαγής ως μέσο ελέγχου.
Συνάδελφοι, η εξεταζόμενη πρόταση κανονισμού εμπίπτει πλήρως στο πλαίσιο μιας πολιτικής, η οποία έχει ως στόχο την καλή διαχείριση, με ιδιαίτερη προσοχή στη διάθεση των χρημάτων του φορολογούμενου.
Νομίζω ότι θα πρέπει να υποστηρίξουμε πλήρως και ομόφωνα την έκθεση του συνάδελφου Laschet.
SV) Κύριε Πρόεδρε, αυτή η συγκεκριμένη πρόταση αφορά την οικονομική ενίσχυση των οντοτήτων εκείνων τις οποίες η διεθνής κοινότητα πρέπει, δυστυχώς, να συστήσει περιστασιακά για να λειτουργήσει μια προσωρινή πολιτική διοίκηση σε μια περιοχή που πλήττεται από συγκρούσεις, ή για να υλοποιήσει συμφωνηθείσες ειρηνευτικές συμφωνίες.
Φυσικά, ως Ένωση πρέπει να αναλάβουμε μακροπρόθεσμη ευθύνη για τέτοιου είδους καθήκοντα στην Ευρώπη.
Έχουμε ήδη εμπλακεί σε δύο περιπτώσεις, στη μία μέσω του Ανώτατου Εκπροσώπου στη Βοσνία-Ερζεγοβίνη και στην άλλη μέσω της συμμετοχής της ΕΕ στην αποστολή του ΟΗΕ για την προσωρινή διοίκηση στο Κοσσυφοπέδιο.
Το βασικότερο σκέλος των δράσεων της ΕΕ, π.χ. στο Κοσσυφοπέδιο, θα πρέπει φυσικά να αφορά την καθαυτό ανοικοδόμηση, ωστόσο, η ΕΕ πρέπει βέβαια να αναλάβει και την ευθύνη για τα όργανα εκείνα τα οποία απαιτούνται για την επάνοδο σε μια κοινωνία με μια αποτελεσματική πολιτική διοίκηση που θα μπορέσει, μακροπρόθεσμα, να εξελιχθεί σε μια δημοκρατική κοινωνία, η οποία θα συνεργάζεται στενά τόσο με την ΕΕ όσο και με τις υπόλοιπες βαλκανικές χώρες.
Εξίσου αυτονόητο είναι ότι η ανάληψη ευθύνης πρέπει να κατανεμηθεί δίκαια μεταξύ των διαφόρων διεθνών παικτών, καθώς και ότι πρέπει να υπάρχει ένα σωστό και σαφές κανονιστικό πλαίσιο σε ό,τι αφορά τη ρύθμιση αυτού του θέματος.
Σε σχέση μ' αυτό, όμως, αισθάνομαι κάποια ανησυχία.
Λαμβάνουμε ολοένα και περισσότερες πληροφορίες ότι, ένα πολύ μικρό τμήμα της κοινοτικής οικονομικής βοήθειας διατίθεται πραγματικά για την καθαυτό ανοικοδόμηση στο Κοσσυφοπέδιο και ότι ένα πολύ μεγάλο τμήμα των πόρων που έχουμε διαθέσει για το έτος 2000 χρησιμοποιούνται για άλλα καθήκοντα.
Ένα τέτοιο καθήκον είναι η διαχείριση του Γραφείου Ανοικοδόμησης, το οποίο είναι ένα επίσης σημαντικό μέτρο, ωστόσο, αφορά και άλλα, όπως, π.χ. η δημοσιονομική στήριξη και οι εισαγωγές ενέργειας κ.ά.
Δεν αμφισβητούμε τη σημασία αυτών των μέτρων, όμως, το γεγονός ότι οι δαπάνες για τις παρεμβάσεις, οι οποίες αποτελούν το βασικό καθήκον της ΕΕ, είναι στην πραγματικότητα πολύ μικρότερες από τα 360 εκατομμύρια που έχουν διατεθεί, είναι λίγο ανησυχητικό.
Σ' αυτόν τον τομέα απαιτείται περισσότερη πληροφόρηση.
Το Συμβούλιο έχει επιλέξει μέχρι τώρα, για να μπορούν να υλοποιούνται ταχέως οι δράσεις, καθώς επίσης και λόγω της απουσίας νομικής βάσης, να λαμβάνει τις αποφάσεις που αφορούν τη λήψη μέτρων στο πλαίσιο της ΚΕΠΠΑ.
Σύμφωνα με την παρούσα πρόταση, τα μέτρα αυτού του είδους θα πρέπει τώρα να μεταφερθούν στον πρώτο πυλώνα.
Εν τοιαύτη περιπτώσει, απαιτούμε να ρυθμιστεί αφενός το θέμα της νομικής βάσης σχετικά με την κοινοτική οικονομική ενίσχυση, και αφετέρου το θέμα σχετικά με τον τρόπο που θα χειριστούμε, πραγματικά, τους πόρους, οι οποίοι διατίθενται παραδοσιακά εντός του πλαισίου του τομέα της εξωτερικής πολιτικής, αλλά που η θέση τους είναι όμως κατά βάσιν στον πρώτο πυλώνα και στην κατηγορία 4.
Σ' αυτόν τον τομέα φαίνεται ότι υπάρχουν κάποια κενά.
Αν υιοθετήσουμε την πρόταση της Επιτροπής, καθώς και την επιθυμία του Συμβουλίου, περί σύστασης ενός νέου ταμείου του προϋπολογισμού, όπως επίσης και να χρηματοδοτηθεί αυτό το ταμείο με επιπρόσθετους πόρους, τότε, είναι αναγκαίο να υπάρξουν διαβουλεύσεις με το Κοινοβούλιο, καθώς και να υπάρξει μια ουσιαστική διαδικασία προϋπολογισμού.
Σ' αυτό το σημείο, θέλω να είμαι σαφής: δεν πρόκειται για θέμα γοήτρου, ότι, δηλαδή, το Κοινοβούλιο θα εκφράσει τη γνώμη του γι' αυτά τα θέματα, αλλά, για το ότι πρέπει τώρα να συνειδητοποιήσουμε ότι αυτά τα καθήκοντα δεν είναι προσωρινά, αλλά, θα χαρακτηρίζονται από μεγαλύτερη μονιμότητα.
Πρέπει να έχουμε μια μεθοδολογία σε ό,τι αφορά τις δράσεις, η οποία θα διέπεται τόσο από την ταχύτητα, όσο και από νομική διαφάνεια και ορθότητα και, συνεπώς, η διαδικασία κατάρτισης του προϋπολογισμού πρέπει να είναι περισσότερο τακτική.
Ο βαθμός ετοιμότητας για να συνεχιστούν οι δράσεις αυτού του είδους πρέπει να είναι υψηλός, συνεπώς, πρέπει να ρυθμιστούν τα θέματα της διαδικασίας κατάρτισης του προϋπολογισμού, καθώς και αυτό της νομικής βάσης, ώστε οι διενέξεις σχετικά με αυτά να μην αποτελέσουν εμπόδιο για μια εποικοδομητική αντιμετώπιση.
Γενικά, πιστεύω ότι ο έλεγχος και η διαφάνεια αποτελούν σημαντικά στοιχεία των μέτρων που πρέπει να λαμβάνονται εφεξής, τα οποία, όμως, πρέπει να συνδυαστούν με την αποτελεσματικότητα και την ταχύτητα.
Σε μια περιοχή όπως το Κοσσυφοπέδιο, οι αποφάσεις σχετικά με τις υλοποιούμενες δράσεις δεν μπορούν να λαμβάνονται με μεγάλη καθυστέρηση, διότι η κατάσταση μπορεί τότε να έχει ήδη αλλάξει.
Πρέπει να καθορίσουμε τις προϋποθέσεις σχετικά με τον τρόπο χρησιμοποίησης των πόρων, αλλά, δεν πρέπει να δημιουργήσουμε τόσο περίπλοκες διαδικασίες ώστε να κατηγορηθεί η ΕΕ για αναποτελεσματικότητα ή ότι καθυστερεί την υλοποίηση σημαντικών προσπαθειών ανοικοδόμησης.
Ως εκ τούτου, είναι σημαντικό η οικονομική ενίσχυση τέτοιων οντοτήτων σαν αυτές στις οποίες αναφερόμαστε τώρα, να ακολουθείται από ειδικές συμφωνίες σχετικά με τον τρόπο χρησιμοποίησης των κονδυλίων και να υπάρχει μια ικανοποιητική παρακολούθηση της ποιότητας των δράσεων.
Πέραν τούτου, πρέπει να συντάσσονται και να μας αποστέλλονται από εκεί ακριβείς εκθέσεις όσον αφορά π.χ. το πώς λειτουργεί η προσωρινή πολιτική διοίκηση.
Υπάρχουν θετικές ενδείξεις που μπορούμε να αναφέρουμε.
Ακόμη κι αν ασκείται κάποιες φορές κριτική στην ΕΕ, αξίζει, ωστόσο, να αναφερθεί ότι η επιχειρησιακή ομάδα της ΕΕ έχει λάβει πολλούς επαίνους για την αποτελεσματικότητά της.
Τώρα, ας ελπίσουμε ότι αυτή η αποτελεσματικότητα μπορεί, πραγματικά, να μεταφερθεί επίσης στο περισσότερο μόνιμο έργο του Γραφείου Ανοικοδόμησης, όπως και στις δράσεις της ΕΕ στα πλαίσια της UNMIK.
Θέλω να τονίσω ότι είναι απαραίτητο να υπάρχει ένας σημαντικός βαθμός ελευθερίας κινήσεων σε τοπικό επίπεδο, όμως, πρέπει, βέβαια, να μπορούμε να ελέγχουμε ότι οι πόροι χρησιμοποιούνται με ορθό τρόπο.
Στην παρούσα πρόταση υπάρχει επίσης ένα ταμείο του προϋπολογισμού, το οποίο προσδιορίζεται στα 27 εκατομμύρια ευρώ, που θα υπαχθεί στην κατηγορία 4, κάτι που κατ' επέκτασιν καθιστά, βέβαια, επίκαιρη τη χθεσινή πρόταση της Επιτροπής περί αναθεώρησης των δημοσιονομικών προοπτικών, προκειμένου να δημιουργηθούν περιθώρια για την περισσότερο μακροπρόθεσμη οικονομική στήριξη της διαδικασίας εκδημοκρατισμού και ανοικοδόμησης στα Βαλκάνια.
Η Επιτροπή Προϋπολογισμών έχει πολλές ερωτήσεις όσον αφορά αυτά τα νούμερα.
Από πλευράς Κοινοβουλίου υπάρχει η κατηγορηματική βούληση να συναινέσει στην αναγκαία οικονομική στήριξη και γνωρίζουμε ότι οι ανάγκες είναι πολύ μεγάλες.
Στο επίκεντρο πρέπει να βρίσκονται επίσης οι ανάγκες των λαών των Βαλκανίων, πέραν τούτου, όμως, η εξεύρεση των τεχνικών λύσεων για τις ανάγκες χρηματοδότησης είναι υπόθεση του Κοινοβουλίου και των υπολοίπων υπηρεσιών που είναι αρμόδιες για τον προϋπολογισμό.
Θεωρώ ότι τα 27 εκατομμύρια ευρώ στα οποία αναφερόμαστε εδώ υπογραμμίζουν την ανάγκη να αναθεωρηθούν όντως οι δημοσιονομικές προοπτικές.
Πιστεύω ότι εξαιρουμένου, πιθανώς, του Συμβουλίου, οι περισσότεροι αναλυτές θα θεωρούσαν ότι είναι αδύνατον να χρησιμοποιηθεί ολόκληρη αυτή η οικονομική ενίσχυση στην τωρινή κατηγορία 4 στα πλαίσια του προϋπολογισμού.
Δεν είναι λογικό τα προβλήματα στα Βαλκάνια να αποβαίνουν εις βάρος της οικονομικής ενίσχυσης άλλων φτωχών περιοχών του πλανήτη.
Συνολικά, θεωρώ ότι τώρα πρέπει να σκεφτούμε περισσότερο όσον αφορά την ποιότητα των δράσεων.
Είναι σημαντικό την παρούσα στιγμή, που η Επιτροπή παρουσιάζει αφενός το χρηματοδοτικό πλαίσιο και αφετέρου αυτόν τον νέον τρόπο χειρισμού της οικονομικής ενίσχυσης για την ανάπτυξη του τμήματος που έχει αναλάβει η ΕΕ σε ό,τι αφορά την προσωρινή πολιτική διοίκηση, να μην εστιασθούμε μόνο στα γενικότερα νούμερα, ή στις τυπικές διαδικασίες λήψης αποφάσεων, αλλά, εξίσου σημαντική είναι επίσης η αξιολόγηση των δράσεων, καθώς και η ταχύτητα υλοποίησής τους και η αποτελεσματικότητά τους.
Σε γενικές γραμμές, διατυπώνεται σήμερα η άποψη ότι, στο Κοσσυφοπέδιο η υλοποίηση είναι αποτελεσματικότερη από ό,τι στη Βοσνία, όμως, εξακολουθούν να υπάρχουν αρκετά νέα ερωτηματικά που πρέπει να αποσαφηνιστούν.
Όλη αυτή η επιχειρηματολογία δείχνει πόσο στενά συνδεδεμένη είναι η κοινή εξωτερική πολιτική και πολιτική ασφάλειας με τον ρόλο του Κοινοβουλίου π.χ. στη διαδικασία κατάρτισης του προϋπολογισμού.
Τώρα, πρέπει να αναπτύξουμε μια μεθοδολογία για τη διασφάλιση της διαφάνειας και ορθότητας σε ό,τι αφορά τη διαμόρφωση της οικονομικής ενίσχυσης, σύμφωνα με τα κανονιστικά μας πλαίσια, ώστε να μπορεί επίσης, όπως επεσήμανε και ο κ. Staes, να ελέγχεται και να αναθεωρείται.
Όμως, κάτι τέτοιο δεν πρέπει εντούτοις να έχει ως αποτέλεσμα να κολλήσει η περάτωση της οικονομικής ενίσχυσης σε ασαφείς δομές λήψης αποφάσεων.
Με βάση τα ανωτέρω, στηρίζουμε την έκθεση Lachet.
Αξιότιμε κύριε Πρόεδρε, ο κύριος Laschet εκπόνησε μια εξαίρετη έκθεση για ένα αρκετά τεχνικό θέμα και το εξέτασε πολύ καλά, ενώ ανακάλυψε και αυτά τα ιδιαίτερα χαρακτηριστικά τα οποία προβάλλονται στην παρούσα συζήτηση.
Για τον λόγο αυτό, θέλω να συγχαρώ τον κ. Laschet για την εξαίρετη εργασία του.
Το Κοινοβούλιο εξετάζει τώρα την πρόταση του Συμβουλίου για τον κανονισμό που αφορά τη χρηματοδοτική βάση, με την οποία θα μπορεί να χρηματοδοτηθεί η αποστολή των Ηνωμένων Εθνών για την προσωρινή διοίκηση του Κοσσυφοπεδίου, η UNMIK, καθώς και οι δαπάνες του Ανώτατου Εκπροσώπου για τη Βοσνία-Ερζεγοβίνη.
Η πρόθεση είναι να μεταφερθούν αυτές οι πιστώσεις από τα πλαίσια της κοινής εξωτερικής πολιτικής και πολιτικής ασφάλειας του δευτέρου πυλώνα στον πρώτο πυλώνα, ώστε να χρηματοδοτούνται από τον προϋπολογισμό της Επιτροπής.
Μολονότι φαινομενικά πρόκειται για ένα καθαρά τεχνικό μέτρο, υπάρχουν ορισμένα προβλήματα που συνδέονται με αυτό.
Το πρώτο σχετίζεται με την κατηγορία 4.
Η κατηγορία 4 είναι ήδη τώρα υπερβολικά επιβαρυμένη.
Για τον λόγο αυτό, η Επιτροπή παρουσίασε χθες μια αναθεώρηση των δημοσιονομικών προοπτικών και τη χρησιμοποίηση σημαντικού μέρους των γεωργικών πιστώσεων για τις εξωτερικές δράσεις.
Αυτή η μεταφορά επιφέρει σημαντικές ανάγκες πρόσθετης χρηματοδότησης της προκειμένης κατηγορίας 4.
Το δεύτερο πρόβλημα αφορά τη δικαιοδοσία.
Εάν η πρόταση κανονισμού εγκριθεί ως έχει, θα δημιουργόταν ένα παραθυράκι, με τη βοήθεια του οποίου η χρηματοδότηση θα μπορούσε να μεταφερθεί, χωρίς τη διαβούλευση του Κοινοβουλίου, από τον δεύτερο πυλώνα στην κατηγορία 4 του πρώτου πυλώνα.
Για τον λόγο αυτό, ο κανονισμός πρέπει να τροποποιηθεί κατά τέτοιο τρόπο, ώστε το Κοινοβούλιο να διατηρήσει την επιρροή του.
Αυτό το παραθυράκι θα πρέπει να αποκλεισθεί, προκειμένου να διαγραφεί το παράρτημα του κανονισμού και να πραγματοποιηθούν οι τροποποιήσεις όπως τις παρουσίασε η Επιτροπή Προϋπολογισμών.
Ως εκ τούτου, ο κανονισμός πρέπει όντως να περιορισθεί στην παρούσα φάση μόνο στις εξής δύο περιπτώσεις: τη χρηματοδότηση της αποστολής των Ηνωμένων Εθνών για την προσωρινή διοίκηση του Κοσσυφοπεδίου και τη χρηματοδότηση των δαπανών του Ανώτατου Εκπροσώπου για τη Βοσνία-Ερζεγοβίνη.
Τρίτον, εάν η χρηματοδότηση των ειδικών απεσταλμένων μεταφερθεί μελλοντικά στον διοικητικό προϋπολογισμό του Συμβουλίου, όπως εικάζεται, αυτό σημαίνει ότι στη συνέχεια πρέπει να επανεξετασθεί η συμφωνία κυρίων μεταξύ του Κοινοβουλίου και του Συμβουλίου.
Σύμφωνα με αυτή τη συμφωνία, το Συμβούλιο και το Κοινοβούλιο δεν αναμειγνύεται καθένα τους στο περιεχόμενο του προϋπολογισμού του άλλου θεσμικού οργάνου.
Εάν όμως μεταφερθούν στον προϋπολογισμό του Συμβουλίου πιστώσεις που προορίζονται ξεκάθαρα για δράση, όπως η χρηματοδότηση που αφορά τη δραστηριότητα των ειδικών απεσταλμένων, το ζήτημα δεν αφορά πλέον τις αμιγώς διοικητικές δαπάνες του Συμβουλίου, αλλά την κοινή χρηματοδότηση της δράσης της Ευρωπαϊκής Ένωσης.
Για τον λόγο αυτό, οι συγκεκριμένοι πόροι δεν μπορούν να ανήκουν πλέον στα πλαίσια της συμφωνίας κυρίων, αλλά το Ευρωπαϊκό Κοινοβούλιο θα πρέπει να έχει το δικαίωμα να εκφράζει τη γνώμη του και να παρεμβαίνει σε αυτές τις πιστώσεις, με τις οποίες ρυθμίζεται η χρηματοδότηση των ειδικών απεσταλμένων, ακόμη και αν αυτές εντάσσονται στον διοικητικό προϋπολογισμό του Συμβουλίου.
Η πρόταση κανονισμού μπορεί, κατά τη γνώμη μου, να εγκριθεί μόνο εάν η Επιτροπή, καθώς και το Συμβούλιο, εγκρίνουν τις τροπολογίες του Κοινοβουλίου, διότι διαφορετικά η πρόταση δεν συνάδει με την παρούσα διοργανική συμφωνία.
Κύριε Πρόεδρε, κυρίες και κύριοι, θέλω κι εγώ να εκφράσω τη συναίνεση της Ομάδας μας στην έκθεση του εισηγητή.
Θέλουμε να ενισχύσουμε ξεκάθαρα τα δικαιώματα της Επιτροπής και του Κοινοβουλίου στον τομέα της ενίσχυσης της Βοσνίας, γιατί στο παρελθόν φάνηκε ότι υπάρχουν πολλά σχετικά προβλήματα.
Υπάρχει αφ' ενός η έκθεση του Ελεγκτικού Συνεδρίου, υπάρχουν όμως και οι εμπειρίες των βουλευτών από την τελευταία κοινοβουλευτική περίοδο, πρώτα-πρώτα της Edith Mόller, που επανειλημμένα διερεύνησε όσα συνέβαιναν στη Βοσνία-Ερζεγοβίνη, επειδή είχε γίνει σαφές ότι υπήρχε πλημμελής συναίσθηση ευθύνης στον τρόπο χρησιμοποίησης των κονδυλίων, στις δαπάνες, στην παρακολούθησή τους και στη διαδικασία απαλλαγής.
Τώρα, με τη μεταφορά στον πρώτο πυλώνα, ενισχύεται η δυνατότητα της Επιτροπής και του Κοινοβουλίου να ασκήσουν πολύ μεγαλύτερη επιρροή κατά την κατανομή των πόρων, να αναλάβουν την ευθύνη τους και επίσης να μπορούμε να ελέγξουμε με τη διαδικασία χορήγησης απαλλαγής τι έγιναν οι συγκεκριμένοι πόροι.
Αυτό σημαίνει από τη μια ότι καθίσταται έτσι σαφές στους ευρωπαίους φορολογούμενους πως ενισχύεται η συναίσθηση της ευθύνης των ευρωπαϊκών θεσμικών οργάνων αναφορικά με τη διάθεση των χρημάτων τους.
Από την άλλη όμως γίνεται επίσης και μια σημαντική χάραξη πορείας - πράγμα που βρίσκω τουλάχιστον εξ ίσου σημαντικό - και στο σημείο αυτό θα συμφωνήσω απόλυτα με τον κ. Brok.
Θεωρώ εξαιρετικά απαραίτητο να καταστήσουμε σαφές, ενόψει της αυξανόμενης σημασίας της ΚΕΠΠΑ για την Ευρώπη, ότι πρέπει να ενισχυθούν τα ευρωπαϊκά θεσμικά όργανα, ότι το Συμβούλιο δεν είναι ο μοναδικός φορέας ευθύνης.
Με την ενίσχυση της ευθύνης της Επιτροπής και του Κοινοβουλίου καθίσταται σαφές ότι θέλουμε να αναλάβουμε την ευθύνη για την εξωτερική πολιτική και θέλουμε επίσης να συμμετέχουμε στη διαμόρφωση της πολιτικής στον συγκεκριμένο τομέα!
Κύριε Πρόεδρε, η πρόταση κανονισμού αποσκοπεί στο να παράσχει μια νομική βάση για να μεταφερθεί η χρηματοδοτική συνεισφορά από το πλαίσιο της ΚΕΠΠΑ στον προϋπολογισμό του πρώτου πυλώνα.
Αυτό είναι κατά τη γνώμη μας θετικό, γιατί αυτή η απουσία ελέγχου από το Κοινοβούλιο στην ίδια την ΚΕΠΠΑ είναι παράλογη.
Το σχέδιο ψηφίσματος καθώς και οι τροπολογίες επιμένουν συνεπώς δικαίως στην ανάγκη να ενισχυθεί αυτός ο έλεγχος σε όλες τις δράσεις χρηματοδότησης αυτών που ονομάζουμε κατ' ευφημισμόν υποστηριζόμενες οντότητες, για να μην πούμε τη λέξη προτεκτοράτο.
Γιατί αυτό έχουμε στη Βοσνία ή στο Κοσσυφοπέδιο.
Το ψήφισμα, πράγματι, δεν λέει τίποτα σχετικά με το ουσιαστικό πρόβλημα, δηλαδή το κατά πόσον είναι βάσιμη η πολιτική που ακολουθείται στην πρώην Γιουγκοσλαβία.
Ποια είναι η κατάσταση μετά από πέντε χρόνια στη Βοσνία-Ερζεγοβίνη;
Ποιος είναι ο απολογισμός από τον πόλεμο στο Κοσσυφοπέδιο;
Πόσο κόστισε η στρατιωτική επέμβαση;
Πόσο κόστισαν οι καταστροφές;
Μέσω μιας αύξησης κατά 80% του προϋπολογισμού για το 2001, ζητείται από τους λαούς της Ευρώπης να πληρώσουν τον λογαριασμό των καταστροφέων, οι οποίοι επιζητούν σήμερα την ανοικοδόμηση με στόχο το μεγαλύτερο κέρδος κάποιων βιομηχάνων.
Ποιον κοροϊδεύουμε, όμως, όταν οι ίδιοι οι ηγέτες των κρατών που πρωτοστάτησαν σε αυτόν τον πόλεμο επιβάλλουν παντού την ανασφάλεια και την υποβάθμιση των συνθηκών ζωής;
Επιπλέον, οι λύσεις που εξετάζονται για την ενίσχυση αυτών των προτεκτοράτων είναι προβληματικές και επιζήμιες.
Παραδείγματος χάρη, τα επίπεδα των μισθών στους διεθνείς οργανισμούς το μόνο που κάνουν είναι να ενισχύουν την υποβάθμιση αυτών των περιοχών.
Παραδείγματος χάρη, και αυτό το παράδειγμα είναι ακόμα πιο τραγικό, εξακολουθεί να μην γίνεται αποτελεσματικός έλεγχος στη διανομή της ενίσχυσης.
Ακόμα και η Επιτροπή Ελέγχου του Προϋπολογισμού επιμένει, παραθέτω, στις "σοβαρές αρνητικές εξελίξεις (·) για τις ενισχύσεις της Ευρωπαϊκής Ένωσης στη Βοσνία-Ερζεγοβίνη" .
Στο Κοσσυφοπέδιο επιβάλλουμε το μάρκο και κυριαρχεί ο νόμος της αγοράς.
Για μας, ο απολογισμός της στρατιωτικής επέμβασης είναι εύγλωττος.
Ο Milosevic εξακολουθεί να έχει την εξουσία.
Το Κοσσυφοπέδιο έχει ερειπωθεί.
Ο εθνικός διχασμός βρίσκεται εν εξελίξει, ενώ εγκαθιδρύεται ένα προτεκτοράτο που είναι αδύνατον να διοικηθεί και που αποσκοπεί στο να αρνηθεί την ανεξαρτησία στους Κοσοβάρους, χωρίς ωστόσο να είναι σε θέση να εφαρμόσει το υποκριτικό πλαίσιο του ψηφίσματος 1244 του ΟΗΕ.
Για όλα αυτά, και αντίθετα με όλους τους άλλους συναδέλφους που μίλησαν μέχρι τώρα, δεν θα μπορέσουμε να υπερψηφίσουμε την πρόταση ψηφίσματος, η οποία στην πραγματικότητα επιφέρει μόνον οριακή βελτίωση σε μια καταστροφική πολιτική.
Κύριε Πρόεδρε, αξιότιμοι βουλευτές, δεν θέλω να εξαντλήσω τον χρόνο που απομένει μέχρι τις ψηφοφορίες στις 11.00.
Η παρούσα πρόταση κανονισμού αποτελεί μια δράση σχετική με την πολιτική διαχείριση κρίσεων και θεωρώ ότι ο εισηγητής κ. Laschet υπογράμμισε πραγματικά με μεγάλη έμφαση ότι δεν πρόκειται για μια τυχαία περιθωριακή δημοσιονομική απόφαση παρά για κάτι με αποφασιστική σημασία, συγκεκριμένα για το κατά πόσον περιλαμβάνεται στην ευθύνη του Κοινοβουλίου και η ευθύνη για πολιτική επέμβαση σε περιπτώσεις κρίσεων, δηλαδή για την διαχείριση κρίσεων στον τομέα της εξωτερικής πολιτικής.
Γιατί αυτό σημαίνει η συζήτηση για το αν το θέμα θα περιλαμβάνεται στον πρώτο ή στον τρίτο πυλώνα.
Το ζήτημα αφορά τις ειδικές μονάδες διαχείρισης των διεθνών κοινοτήτων, οι οποίες είναι επιφορτισμένες με την εκτέλεση των ειρηνευτικών συμφωνιών στις περιοχές όπου υπάρχουν κρίσεις και με τις περισσότερο πολιτικού χαρακτήρα προσωρινές διοικήσεις στις εν λόγω περιοχές και λυπάμαι, κυρία Vachetta, που δηλώσατε ότι αυτό το θεωρείτε μόνο μια οριακή επέμβαση.
Θεωρώ ότι πρόκειται για πολύ ουσιαστικές δυνατότητες παρέμβασης, προκειμένου να προωθηθεί η δημιουργία κοινωνιών των πολιτών σε περιοχές όπου υπάρχουν κρίσεις.
Δύο τέτοιες θέσεις χρηματοδοτούνται σήμερα από τον κοινοτικό προϋπολογισμό: εκείνη του Ανώτατου Εκπροσώπου για τη Βοσνία και η UNMIC στο Κοσσυφοπέδιο.
Στην αρχική της πρόταση κανονισμού η Επιτροπή είχε προτείνει τη δημιουργία μιας γενικής νομικής βάσης για τη συμμετοχή στη χρηματοδότηση τέτοιων μονάδων διαχείρισης των διεθνών κοινοτήτων από τον κοινοτικό προϋπολογισμό.
Το Κοινοβούλιο τάχθηκε υπέρ της δημιουργίας ειδικής νομικής βάσης για τις δύο υφιστάμενες μονάδες διαχείρισης OHR (Γραφείο του Ανωτάτου Εκπροσώπου για τη Βοσνία-Ερζεγοβίνη) και UNMIC (Αποστολή των Ηνωμένων Εθνών για την προσωρινή διοίκηση του Κοσσυφοπεδίου).
Θεωρώ ότι είναι πραγματικά αναγκαίο να γίνει αυτός ο συμβιβασμός προκειμένου να κάνουμε το συγκεκριμένο βήμα, άλλωστε παραθέσατε γι' αυτό μια αναλυτική αιτιολόγηση.
Επιτρέψτε μου να ευχαριστήσω θερμά εκ μέρους της Επιτροπής τον εισηγητή και τις επιτροπές που συμμετείχαν για την εργασία και τον ζήλο που επέδειξαν, τα οποία άλλωστε ήταν προφανή κατά τη συζήτηση.
Σχετικά με τις υπόλοιπες τροπολογίες μπορώ να σας διαβεβαιώσω ότι η Επιτροπή θα ενημερώνει φυσικά τακτικά την αρμοδία επί του προϋπολογισμού αρχή.
Η Επιτροπή θα προσπαθήσει επίσης να εκπληρώσει το νέο αυτό καθήκον χρησιμοποιώντας το υφιστάμενο προσωπικό.
Στο σημείο αυτό θέλω επίσης να αναφερθώ στην κριτική, που διατυπώθηκε ιδιαίτερα αναλυτικά και στην ομιλία του κ. Staes, που αφορά τη δημοσιονομική διαχείριση του Ανώτατου Εκπροσώπου για τη Βοσνία.
Το Ελεγκτικό Συνέδριο υπέβαλε μια έκθεση με πολλές επικρίσεις - μία ειδική έκθεση.
Η Επιτροπή δεν απορρίπτει ως αβάσιμες τις κατηγορίες του Ελεγκτικού Συνεδρίου, θα ήθελα όμως να υπενθυμίσω άλλη μια φορά πόσο δύσκολη είναι η κατάσταση για όσους είναι υποχρεωμένοι να εργάζονται εκεί και ότι αυτό φυσικά εξηγεί κάποια πράγματα, ακόμη κι αν δεν τα δικαιολογεί.
Σε συνάρτηση με αυτό θέλω όμως να υπογραμμίσω ότι το γραφείο του Ανώτατου Εκπροσώπου βρίσκεται υπό την αιγίδα του Συμβουλίου για την Εφαρμογή της Ειρηνευτικής Διαδικασίας και ότι εδώ ισχύουν ορισμένες φορές διαφορετικές ρυθμίσεις.
Αυτό φυσικά δυσχεραίνει την αυστηρή επιβολή των δημοσιονομικών ρυθμίσεων που έχει θεσπίσει η Επιτροπή.
Η Επιτροπή είναι της γνώμης ότι οι δημοσιονομικές και διαδικαστικές διατάξεις του Ανώτατου Εκπροσώπου βελτιώθηκαν κατά το 1999.
Αυτό αφορά κυρίως κανόνες πρόσληψης προσωπικού και διαχείρισης των επιμέρους υπηρεσιών, που μπόρεσαν να επιβληθούν.
Επιτρέψτε μου να πω κάτι ακόμη για την επιτροπολογία, καθώς υπάρχει και για το ζήτημα αυτό μία τροπολογία.
Η Προεδρία του Συμβουλίου έδωσε το μήνυμα ότι οι διατάξεις για την επιτροπολογία θα μπορούσαν να διαγραφούν και ότι η εκτέλεση μπορεί να ανατεθεί εξ ολοκλήρου στην Επιτροπή.
Αυτό φυσικά θα ήταν επίσης ένα βήμα για να καταστεί γι ' άλλη μια φορά σαφές πως πρόκειται για δράση πολιτικής διαχείρισης κρίσεων και πως για την εκτέλεσή του είναι υπεύθυνη η Επιτροπή.
Αναφορικά με την UNMIC και την κατάσταση που προέκυψε επειδή ψηφίζεται μεν νέα νομική βάση, αλλά δεν έγινε ακόμη το απαραίτητο δημοσιονομικό βήμα, επιτρέψτε μου να παραθέσω τι συμφωνήθηκε στον τριμερή διάλογο της 12ης Απριλίου: Προκειμένου να εξασφαλιστεί η συνέχεια στη χρηματοδότηση των δράσεων της UNMIC, το Συμβούλιο αποφάσισε να εξακολουθήσει η χρηματοδότηση για μία μεταβατική περίοδο στο πλαίσιο της ΚΕΠΠΑ.
Αμέσως μόλις ψηφιστεί ο συμπληρωματικός προϋπολογισμός που ελπίζουμε ότι θα ψηφίσει η Επιτροπή στις 10 Μαϊου - εγώ τουλάχιστον θα τον υποβάλω - μπορεί να γίνει σύμφωνα με τις επιθυμίες σας αυτή η αναδιάταξη της χρηματοδότησης.
Ελπίζω ότι το Συμβούλιο και το Κοινοβούλιο θα κάνουν γρήγορα τις διαβουλεύσεις τους για τον συμπληρωματικο προϋπολογισμό, ώστε να καταστεί δυνατόν να ρυθμιστεί με σαφήνεια και να διασφαλιστεί η χρηματοδότηση των δράσεων αυτών για τη δημιουργία μιας κοινωνίας των πολιτών στις περιοχές όπου υπήρχε στο παρελθόν ή υπάρχει σήμερα κρίση.
Η συζήτηση έληξε.
Η ψηφοφορία θα γίνει σήμερα στις 11.00.
(Η συνεδρίαση διακόπτεται από τις 10.35 μέχρι την ώρα των ψηφοφοριών στις 11.00.)
Καλωσσρισμα
Αγαπητοί συνάδελφοι, θα ήθελα να χαιρετίσω εξ ονόματός σας την παρουσία μεταξύ ημών μιας αντιπροσωπείας του κοινοβουλίου της Μάλτας, που πραγματοποιεί επίσκεψη στο θεσμικό μας όργανο.
(Χειροκροτήματα)
Αγαπητοί συνάδελφοι, σας καλωσορίζουμε στο θεσμικό μας όργανο και ελπίζουμε ότι, παρά το πρόγραμμά σας που γνωρίζουμε ότι είναι πολύ φορτωμένο, θα σας δοθεί η ευκαιρία να συναντηθείτε με πολλούς συναδέλφους μας και ότι η επίσκεψή σας θα είναι αποδοτική και θα συμβάλλει στην ανάπτυξη των σχέσεων μεταξύ της χώρας σας και της Ευρωπαϊκής Ένωσης.
ΨΗΦΟΦΟΡIΕΣ
Manders (ELDR), γραπτώς.
(NL) Εξαιτίας του επείγοντος χαρακτήρα και του ενδιαφέροντος που παρουσιάζει ένα κατάλληλο νομοθετικό πλαίσιο σε ένα ταχέως αναπτυσσόμενο τομέα, εγώ ως μέλος της αρμόδιας κοινοβουλευτικής Επιτροπής Νομοθετικών Θεμάτων και Εσωτερικής Αγοράς, αποφάσισα να μην υποβάλω καμία τροπολογία κατά τη δεύτερη ανάγνωση.
Η θέση του Συμβουλίου έρχεται, σε μεγάλο βαθμό, σε αντίθεση με τις τροποποιήσεις, τις οποίες πρότεινε το Κοινοβούλιο κατά την πρώτη ανάγνωση.
Αν και, κατά τη γνώμη μου, η προστασία των καταναλωτών σε ορισμένα σημεία θα έπρεπε να διευκρινιστεί καλύτερα, θα πρέπει να αποφευχθεί οποιαδήποτε καθυστέρηση.
Οι ταχείες εξελίξεις στον τομέα του ηλεκτρονικού εμπορίου θα απαιτήσουν σε σύντομο χρονικό διάστημα μία αξιολόγηση της οδηγίας.
Κατ' αυτόν τον τρόπο, είναι δυνατή η προσαρμογή της στις νέες συνθήκες.
.
(FR) Το Κοινοβούλιο ενέκρινε σήμερα ως έχει την κοινή θέση σχετικά με τις νομικές πτυχές του ηλεκτρονικού εμπορίου.
Όλοι αναγνωρίζουν πόσο σημαντική είναι μια σαφής νομοθεσία σε έναν τομέα ο οποίος εξελίσσεται διαρκώς και στον οποίο διακυβεύονται πολλά τόσο από οικονομική όσο και από νομική άποψη.
Δεν θα σταθώ άλλο σε πτυχές οι οποίες έχουν ήδη αναπτυχθεί εκτενώς.
Θα ήθελα στο σημείο αυτό να επανέλθω σε μία άλλη πτυχή, η οποία κατά τη γνώμη μου είναι πιο σημαντική.
Σήμερα θεσπίζουμε, και δικαίως, νομοθεσία η οποία διέπει τις αντιδικίες που μπορεί να προκύψουν από ηλεκτρονικές συναλλαγές οι οποίες είναι απρόσωπες και, επομένως, παρουσιάζουν κινδύνους από εμπορική άποψη.
Τώρα πρέπει απαραιτήτως να αναλογιστούμε με ποιο τρόπο μπορούμε να τις προλάβουμε.
Και, για τον σκοπό αυτό, πρέπει πρώτα απ' όλα να καταπολεμήσουμε το σκεπτικό σύμφωνα με το οποίο, σε έναν κόσμο που χάνει τα πιο ιερά σημεία αναφοράς του, το ηλεκτρονικό εμπόριο είναι μόνο μια επιπλέον φάση σε μια κοινωνία που δεν έχει κανόνες και η οποία, συνεπώς, όπως παρατηρούμε, αναγκαστικά αδικεί τους πλέον ευάλωτους.
Το ζητούμενο εδώ δεν είναι να απαγορεύσουμε ένα εξαιρετικό εργαλείο για τον πολιτισμό και για το άνοιγμα σε νέους ορίζοντες· το ζητούμενο είναι να είμαστε το ίδιο απαιτητικοί απέναντί του όπως είμαστε, δικαίως, με κάθε μορφή εμπορίου.
Και εδώ βρίσκεται η καρδιά του προβλήματος: το ηλεκτρονικό εμπόριο και γενικότερα το Διαδίκτυο αποτελούν την έκφραση μιας κοινωνίας χωρίς εδαφικά, νομικά, και σε τελική ανάλυση ανθρώπινα σύνορα.
Αυτό το τόσο πολύτιμο αγαθό της ελευθερίας διαστρεβλώνεται από εκείνους οι οποίοι, σκόπιμα ή όχι, ευνοούν την καταστροφή των σημείων αναφοράς που λειτουργούν προστατευτικά.
Πράγματι, σε οποιαδήποτε κοινωνία, δεν υπάρχει πραγματική ελευθερία παρά μόνον όταν ο καθένας έχει τη νομική δυνατότητα να δεχτεί ή να αρνηθεί αυτό που του προτείνεται, έχοντας πλήρη επίγνωση των συνεπειών, και όχι μόνον να επιδίδεται σε εκ των υστέρων δίκες οι οποίες, όπως είδαμε πολύ καλά σε αυτές τις συζητήσεις, παρουσιάζουν πολλά προβλήματα.
Η νομοθεσία πρέπει να αποτελεί την έκφραση μιας γενικής πολιτικής θεώρησης, ενός κοινωνικού σχεδίου.
Χωρίς αυτά το μόνο που κάνει είναι να ακολουθεί τις εξελίξεις τις οποίες δεν μπορεί να προλάβει και να ελέγξει.
Οι διεθνείς ή υπερεθνικές δομές δεν έχουν ποτέ αυτό το μικρό συμπλήρωμα ψυχής που δημιουργεί ιδέες, οι οποίες κινητοποιούν τον κόσμο και τον κάνουν να συμμετέχει μαζικά.
Η Ευρωπαϊκή Ένωση δεν αποτελεί εξαίρεση.
Σύσταση Carraro (A5-0118/2000)
Κυρία Πρόεδρε, ψήφισα υπέρ της πρότασης για απόφαση του Συμβουλίου όσον αφορά τη σύναψη συμφωνιών μεταξύ της Ευρωπαϊκής Ένωσης και της Ελβετικής Συνομοσπονδίας, όχι μόνο γιατί θεωρώ πολύ σημαντικό η Ελβετία - η οποία κανείς δεν μπορεί να αμφιβάλλει ότι πρέπει, σε ένα μέλλον το οποίο ευχόμαστε να είναι σύντομο, να αποτελέσει αναπόσπαστο μέρος της Ευρωπαϊκής Ένωσης - να έχει εν τω μεταξύ συμφωνίες που να τη συνδέουν με τα κράτη μέλη της Ένωσης, αλλά επίσης, και κυρίως, γιατί όταν φέρνω στο μυαλό μου την Ελβετία, αισθάνομαι ανακούφιση.
Ακόμα και σήμερα, πράγματι, σε όλες τις εφημερίδες της Ευρωπαϊκής Ένωσης γράφτηκε ότι έως και για την υποτίμηση του ενιαίου ευρωπαϊκού νομίσματος, του ευρώ, φταίνε οι συνταξιούχοι.
Με λίγα λόγια, για όλα φταίνε οι συνταξιούχοι!
Στην Ελβετία, αντίθετα, με την καταβολή του 10 τοις εκατό μονάχα των συνεισφορών, υπάρχουν συντάξεις πολύ πιο υψηλές απ' ότι στα δικά μας κράτη.
Για το λόγο αυτό, η Ελβετία έχει τη συμπάθεια του Κόμματος των Συνταξιούχων.
.
(FR) Η έκθεση για την οποία συζητούμε σήμερα αφορά τις σχέσεις μεταξύ της Ελβετίας και της Ευρωπαϊκής Ένωσης.
Ας υπενθυμίσουμε ότι η Ελβετία συμμετείχε στις διαπραγματεύσεις οι οποίες κατέληξαν στη σύναψη της συμφωνίας σχετικά με τον Ευρωπαϊκό Οικονομικό Χώρο.
Ωστόσο, σε δημοψήφισμα το οποίο διεξήχθη το 1992, ο ελβετικός λαός εξέφρασε την αντίθεσή του σε αυτή τη συμφωνία, με αποτέλεσμα η συμμετοχή της Ελβετίας στη συμφωνία για τον ΕΟΧ να καταστεί αδύνατη και να παγώσει η αίτηση προσχώρησής της στην Ευρωπαϊκή Ένωση, η οποία υποβλήθηκε τον Μάιο του 1992.
Χρειάστηκε επομένως να βρεθεί ένας τρόπος να διατηρηθούν οι δεσμοί μεταξύ Ελβετίας και Ευρωπαϊκής Ένωσης.
Έτσι καταλήξαμε στην υπογραφή διμερών συμφωνιών.
Πράγματι, από το 1993, η Ελβετία, υπέβαλε μια σειρά αιτήσεων για συμμετοχή στην εσωτερική αγορά σε συγκεκριμένους τομείς.
Κατόπιν αυτών των αιτήσεων, έγιναν διαπραγματεύσεις μεταξύ της Ελβετίας και της Ευρωπαϊκής Ένωσης, οι οποίες κατέληξαν σε μια δέσμη τομεακών συμφωνιών.
Η εν λόγω "δέσμη" αποτελείται από επτά συμφωνίες που αφορούν τις οδικές και εναέριες μεταφορές, την ελεύθερη κυκλοφορία των προσώπων, τις δημόσιες συμβάσεις, την έρευνα και ανάπτυξη, την αμοιβαία αναγνώριση της αξιολογήσεως της συμμόρφωσης και τη γεωργία.
Προκειμένου να αποφευχθεί ο αποκλεισμός οιασδήποτε συμφωνίας μέσω δημοψηφίσματος μετά την περάτωση των διαπραγματεύσεων, η Ευρωπαϊκή Ένωση αποφάσισε να συνδυάσει τις συμφωνίες αυτές, ενσωματώνοντας σε κάθε μία εξ αυτών κοινή ρήτρα, η οποία προβλέπει πως όλες οι συμφωνίες μπορούν να τεθούν σε ισχύ μόνο ταυτόχρονα και μπορούν να εφαρμοστούν μόνον αδιαίρετα.
Αυτό αποτελεί εχέγγυο για έναν ελάχιστο βαθμό συνοχής.
Η διαδικασία παρουσίασε κάποιες καθυστερήσεις σε επίπεδο Συμβουλίου, καθυστερήσεις οι οποίες οφείλονται κυρίως σε διαφορές απόψεων σχετικά με τη συμφωνία που αφορά την ελεύθερη κυκλοφορία των προσώπων.
Κάτω από την πίεση του Ευρωπαϊκού Κοινοβουλίου, το Συμβούλιο παρουσίασε, τον περασμένο Απρίλιο, το ενιαίο και συνολικό νομοθετικό μέσο, το οποίο αποσκοπεί στην έγκριση των επτά συμφωνιών μεταξύ της Κοινότητας και των κρατών μελών της, αφενός, και της Ελβετικής Συνομοσπονδίας, αφετέρου.
Αυτή η πρόταση απόφασης συγκεντρώνει σε ένα και μοναδικό νομικό μέσο τις επτά προτάσεις απόφασης που είχαν παρουσιαστεί παλαιότερα από την Επιτροπή και παράλληλα επιφέρει κάποιες τροποποιήσεις σε αυτές.
Εν συνεχεία, το Συμβούλιο υπέβαλε την πρόταση στο Ευρωπαϊκό Κοινοβούλιο.
Μόνον τότε ήμασταν σε θέση να αποφανθούμε και να αποφασίσουμε αν θα δίναμε ή όχι σύμφωνη γνώμη σε αυτό το πακέτο συμφωνιών.
Στη συγκεκριμένη περίπτωση, ο κ. εισηγητής μάς καλεί να δώσουμε σύμφωνη γνώμη και εγώ θα ακολουθήσω τη θέση του.
Αυτό είναι ιδιαίτερα σημαντικό από τη στιγμή που θα διεξαχθεί δημοψήφισμα στην Ελβετία, στις 21 Μαΐου, σχετικά με τη συμφωνία που αφορά την ελεύθερη κυκλοφορία των προσώπων.
Πρέπει επομένως να δώσουμε ένα θετικό πολιτικό σήμα παρέχοντας αυτή τη σύμφωνη γνώμη.
Παίρνω ωστόσο το θάρρος να εκφράσω κάποιες ελαφρώς διαφορετικές απόψεις.
Στην πραγματικότητα, η Ελβετία πρέπει να καταστήσει σαφή τη θέση της έναντι της Ευρωπαϊκής Ένωσης.
Δεν μπορεί να εξακολουθεί να διαλέγει μια Ευρώπη κατά παραγγελίαν!
.
(PT) Η διαπραγμάτευση αυτών των συμφωνιών, στηριζόμενη στις αρχές της συνολικής εξισορρόπησης των αμοιβαίων πλεονεκτημάτων και του παραλληλισμού, παρουσιάζει ενδιαφέρον για όλα τα συμβαλλόμενα μέρη.
Ιδιαίτερο ενδιαφέρον για την Πορτογαλία εμφανίζει η συμφωνία περί ελεύθερης κυκλοφορίας των προσώπων, δεδομένου ότι στην Ελβετία εργάζονται πάνω από εκατό χιλιάδες πορτογάλοι μετανάστες, μεταξύ των οποίων συγκαταλέγονται πολλές χιλιάδες εποχικοί εργαζόμενοι.
Είναι γεγονός ότι η Ελβετία εφαρμόζει πιο αυστηρούς κανόνες στην περίπτωση των υπηκόων τρίτων χωρών, και η έναρξη ισχύος της παρούσας συμφωνίας θα επιφέρει τη σταδιακή προσαρμογή του ελβετικού συστήματος στην αρχή της ελεύθερης κυκλοφορίας των προσώπων, με βάση το κοινοτικό κεκτημένο.
Επομένως, είναι σημαντική η ρήτρα που ορίζει ότι και οι επτά συμφωνίες πρέπει να τεθούν σε ισχύ ταυτοχρόνως και ότι δεν μπορούν να γίνουν αποδεκτές παρά μόνον ως ενιαία δέσμη.
Τη σήμερον ημέρα είναι εξαιρετικά σοβαρή η κατάσταση των εργαζομένων που θεωρούνται εποχικοί, οι οποίοι υποχρεούνται να εγκαταλείπουν το έδαφος της Ελβετίας επί τρεις μήνες το χρόνο.
Οι εργαζόμενοι αυτοί δεν απολαμβάνουν το δικαίωμα να αλλάξουν εργασία ούτε να μετακομίσουν σε άλλο καντόνι, ενώ δεν τους αναγνωρίζεται το δικαίωμα επανένωσης των οικογενειών.
Αλλά και οι εργαζόμενοι που εργάζονται ολόκληρο το χρόνο υφίστανται πολλούς περιορισμούς, εφόσον δεν έχουν συνήθως τη δυνατότητα να αλλάξουν εργασία, επάγγελμα ή καντόνι και δεν απολαμβάνουν το δικαίωμα επανένωσης των οικογενειών.
Χάρη στις συμφωνίες που εγκρίνουμε σήμερα, τα προαναφερόμενα προβλήματα θα διευθετηθούν σταδιακά, ενώ επίσης αναμένουμε πως, με την ανάληψη καθηκόντων της μικτής επιτροπής που πρόκειται να συσταθεί δυνάμει της συμφωνίας περί ελεύθερης κυκλοφορίας των προσώπων, θα μπορέσουν να γίνουν θετικά βήματα προς την επίλυση άλλων προβλημάτων που αφορούν την κοινωνική προστασία των μεταναστών και των μελών της οικογένειάς τους.
Εξ ου και η θετική μας ψήφος.
Έκθεση Schierhuber (A5-0105/2000)
Κυρία Πρόεδρε, το Κόμμα των Συνταξιούχων ψήφισε υπέρ της έκθεσης Schierhuber, σχετικά με τη Σύμβαση για την Επισιτιστική Βοήθεια της Ευρωπαϊκής Κοινότητας στον κόσμο.
Είμαστε όλοι σύμφωνοι όσον αφορά την πρωτοβουλία αυτή.
Εγώ είμαι ιδιαίτερα σύμφωνος, αλλά θα ήθελα να τονίσω πόσο σημαντικό είναι να αποφύγουμε μέσα στην Ευρωπαϊκή Ένωση, έπειτα από τους περιορισμούς στα γεωργικά προϊόντα - όπως συμβαίνει για παράδειγμα με τις ποσοστώσεις γάλατος, τις ποσοστώσεις δημητριακών και άλλων τροφίμων - το θλιβερό φαινόμενο αυτά τα προϊόντα να πετάγονται, να συνθλίβονται από τους οδοστρωτήρες που μετατρέπονται έτσι σε διαλυτήρες εσπεριδοειδών, σταφυλιών και ούτω καθ' εξής, ενώ θα μπορούσαν να συντηρηθούν και να δοθούν, όταν υπάρχει ανάγκη - και πάντοτε υπάρχει ανάγκη - στα κράτη που χρήζουν στον κόσμο επισιτιστικής βοήθειας.
Έκθεση Laschet (A5-0111/2000)
Κυρία Πρόεδρε, το κύριο μέλημα αυτής της έκθεσης είναι να δώσει μια επίφαση νομικής βάσης και ένα ψευδώς δημοκρατικό εχέγγυο στην κατάσταση που υφίσταται σήμερα στο Κοσσυφοπέδιο.
Το Κοινοβούλιο καλείται να επικυρώσει την ντε φάκτο κατάσταση που δημιουργήθηκε από τη στρατιωτική επίθεση εναντίον της Σερβίας και του Κοσσυφοπεδίου πριν από ένα χρόνο.
Τότε είχαμε εκφράσει την αντίθεσή μας τόσο απέναντι στην εθνοκάθαρση του Milosevic όσο και απέναντι στους βομβαρδισμούς από τη Δύση και σήμερα αρνούμαστε να εγκρίνουμε με οποιοδήποτε τρόπο την κατάσταση που δημιουργήθηκε με τους βομβαρδισμούς αυτούς.
Όσο για τις οικονομικές πτυχές, επαναλαμβάνουμε ότι εναπόκειται στις δυνάμεις εκείνες που ευθύνονται για τους βομβαρδισμούς να χρηματοδοτήσουν την αποκατάσταση των ζημιών που προκάλεσε ο πόλεμος και οι συνέπειές του, τόσο στο Κοσσυφοπέδιο όσο και στη Σερβία, αλλά και στις γειτονικές χώρες, αφαιρώντας τα απαραίτητα ποσά από τον στρατιωτικό τους προϋπολογισμό.
.
(FR) Το σχέδιο κανονισμού που μας έχει υποβληθεί σήμερα, αποσκοπεί στον ορισμό μιας κατάλληλης νομικής βάσης, η οποία θα επιτρέπει τη χρηματοδότηση, από την Ευρωπαϊκή Ένωση, ορισμένων οντοτήτων οι οποίες δημιουργήθηκαν από τη διεθνή κοινότητα μετά από συγκρούσεις και οι οποίες έχουν αναλάβει την εφαρμογή ορισμένων ειρηνευτικών συμφωνιών - όπως στη Βοσνία-Ερζεγοβίνη - ή που έχουν ως αποστολή να εξασφαλίσουν την προσωρινή πολιτική διοίκηση ορισμένων περιοχών, όπως, αυτή τη στιγμή, στο Κοσσυφοπέδιο.
Προορισμός αυτού του κειμένου θα ήταν επίσης να διασφαλιστεί η διαφάνεια των χρηματοδοτήσεων, που θα έχουν τη μορφή επιχορηγήσεων, αλλά και να δοθεί η δυνατότητα να επεκταθεί αυτός ο τύπος δράσης και σε άλλες οντότητες στο μέλλον.
Τέλος, με βάση το κείμενο αυτό, η Ευρωπαϊκή Επιτροπή θα λαμβάνει αποφάσεις χρηματοδότησης και, ενεργώντας εξ ονόματος της Ένωσης, θα συνάπτει στη συνέχεια, με τις διάφορες αυτές οντότητες, χρηματοδοτικές συμβάσεις.
Επομένως, η επιχειρηματολογία που παρουσιάζει αυτόν τον κανονισμό ως μια αναπόφευκτη αναγκαιότητα που απορρέει από πολιτικές αποφάσεις οι οποίες ελήφθησαν εδώ και πολύ καιρό, δεν υποκρύπτει τίποτα περισσότερο και τίποτα λιγότερο παρά τη συνειδητή βούληση να ενισχυθεί η κοινοτικοποίηση.
Ας μην γελιόμαστε!
Ο παρών κανονισμός - και αυτό αντιστοιχεί σε αίτημα του Συμβουλίου - συνίσταται στο να μεταφερθεί στον πρώτο πυλώνα - δηλαδή τον ευρύτατο τομέα των κοινοτικών πολιτικών τις οποίες διαχειρίζεται η Επιτροπή - η χρηματοδότηση κοινών δράσεων που αποφασίζονται στο πλαίσιο της ΚΕΠΠΑ και οι οποίες, μέχρι σήμερα, λάμβαναν χρηματοδότηση από τον προϋπολογισμό της κοινής εξωτερικής πολιτικής και πολιτικής ασφαλείας.
Παρατηρούμε, και εδώ, ότι με ανώδυνο τρόπο ενισχύονται σημαντικά οι εξουσίες του κατ' εξοχήν πιο συγκεντρωτικού, πιο φεντεραλιστικού οργάνου, της Ευρωπαϊκής Επιτροπής, με το ανομολόγητο κίνητρο του Συμβουλίου ότι θα έπρεπε να μονιμοποιηθούν ορισμένες διοικήσεις και να απελευθερωθούν πόροι για άλλες δράσεις.
Ας υπενθυμίσουμε ότι, αν αποφάσιζε η Ευρωπαϊκή Επιτροπή τη στήριξή τους, η χρηματοδότηση νέων οντοτήτων που θα μπορούσαν να δημιουργηθούν από τη διεθνή κοινότητα θα διασφαλιζόταν από ένα κονδύλι του προϋπολογισμού του πρώτου πυλώνα, ενώ δεν προβλέπεται διαβούλευση με το Ευρωπαϊκό Κοινοβούλιο.
Τέλος, από αυστηρά δημοσιονομική άποψη, η πρόταση κανονισμού ασκεί ακόμα περισσότερες πιέσεις στον τίτλο 4 των δημοσιονομικών προοπτικών - εξωτερικές δράσεις - από τον οποίο απαιτούνται ήδη πάρα πολλά κονδύλια για την ανοικοδόμηση στα δυτικά Βαλκάνια, γεγονός που συνεπάγεται, αν τεθεί σε ισχύ φέτος, έναν διορθωτικό και συμπληρωματικό προϋπολογισμό.
Για όλους αυτούς τους λόγους, η γαλλική αντιπροσωπεία της Ομάδας Ένωση για την Ευρώπη των Εθνών δεν μπορεί να προσυπογράψει την έκθεση του κ. Laschet.
Έκθεση Χατζηδάκη (A5-0076/2000)
Κυρία Πρόεδρε, το Κόμμα των Συνταξιούχων, ως τμήμα του Ευρωπαϊκού Λαϊκού Κόμματος, και εγώ προσωπικά ως αντιπρόσωπός τους, ψήφισα υπέρ της έκθεσης Χατζηδάκη σχετικά με την οικονομική συμβολή της Ευρωπαϊκής Ένωσης στα διευρωπαϊκά δίκτυα, και κυρίως γιατί οι επικοινωνίες στο εσωτερικό της Ένωσής μας αποτελούν τη σημαντικότερη πτυχή της υλοποίησης της Ευρώπης και τη σημαντικότερη πτυχή στην οποία συγκεκριμενοποιείται η αρχή της επικουρικότητας.
Τίποτε περισσότερο από τη οικοδόμηση των δικτύων σύνδεσης στο εσωτερικό της Ευρώπης δεν αποδεικνύει την ύπαρξη της Ευρώπης ως οντότητα, όχι μονάχα γεωγραφική, αλλά και πολιτική.
Εύχομαι να προχωρήσουμε προς αυτήν την κατεύθυνση και να δημιουργηθούν εθνικές υποδομές που να λαμβάνουν υπόψη τα ευρωπαϊκά προγράμματα.
Έκθεση Sterckx (A5-0075/2000)
Κυρία Πρόεδρε, αγαπητοί συνάδελφοι, καταψήφισα την έκθεση του κ. Sterckx η οποία παρουσιάζει, πιστεύω, σοβαρές απειλές για το μέλλον των αερομεταφορών.
Καταρχάς, στην έκθεση αυτή, η ανάλυση της ελευθέρωσης της εναέριας κυκλοφορίας δεν πραγματοποιείται με ακρίβεια.
Η έκθεση παραλείπει να αναφέρει τις τεράστιες συνέπειες της ελευθέρωσης αυτής για το περιβάλλον.
Παραλείπει να αναφέρει τις τεράστιες επιπτώσεις της ελευθέρωσης αυτής στην κυκλοφοριακή συμφόρηση των αιθέρων, λόγω του γεγονότος ότι ο μέσος αριθμός επιβατών ανά πτήση έχει μειωθεί σημαντικά λόγω του ανταγωνισμού.
Παραλείπει να αναφέρει, ή απλώς εξετάζει επιφανειακά, την τεράστια κοινωνική οπισθοδρόμηση που παρατηρείται σε αυτούς τους κλάδους δραστηριότητας και παραλείπει επίσης να αναφέρει τις αρνητικές επιπτώσεις στην χωροταξία, δεδομένου ότι, σήμερα, για να πάει κανείς σε μια απομακρυσμένη γωνιά της Ευρώπης, το κόστος είναι υψηλό, ενώ, την ίδια στιγμή, σε τομείς στους οποίους το επίπεδο των υπηρεσιών είναι ικανοποιητικό, το κόστος είναι μειωμένο.
Ο απολογισμός από αυτήν την ελευθέρωση είναι επομένως αρνητικός.
Ακόμα χειρότερα, η έκθεση του κ. Sterckx προτείνει ένα νέο στάδιο στο οποίο όχι μόνον εξετάζεται το ενδεχόμενο να έχουμε έναν ενιαίο ευρωπαϊκό εναέριο χώρο, πρόταση που αξίζει να εξεταστεί, αλλά η πρόταση αυτή συνδέεται αναπόδραστα με την ιδιωτικοποίηση του ελέγχου εναέριας κυκλοφορίας.
Ακόμα και οι Ηνωμένες Πολιτείες της Αμερικής δεν έχουν ιδιωτικοποιήσει την υπηρεσία διαχείρισης της εναέριας κυκλοφορίας.
Η υπηρεσία αυτή τελεί υπό την ομοσπονδιακή αρμοδιότητα του ομοσπονδιακού κράτους των Ηνωμένων Πολιτειών της Αμερικής.
Ακόμα και αυτή η χώρα, η χώρα της φιλελεύθερης ιδεολογίας, δεν έκανε αυτήν την επιλογή.
Θα πρέπει να μην έχει προσέξει κανείς τίποτα σχετικά με την υποβάθμιση του επιπέδου ασφαλείας στις βρετανικές μεταφορές, σχετικά με τα επανειλημμένα ατυχήματα που συνδέονται με την ιδιωτικοποίηση αυτού του μεταφορικού μέσου, για να μην καταλαβαίνει ότι, όταν πρόκειται για την ασφάλεια, τίποτα δεν είναι καλύτερο από τη δημόσια υπηρεσία.
Η επιλογή, όμως, που κάνει αυτή η έκθεση είναι εντελώς διαφορετική, είναι αντίθετη, έρχεται σε πλήρη αντίφαση.
Πιστεύω ότι η Ευρώπη θα χρειαζόταν σήμερα περισσότερο την εμπιστοσύνη των λαών της και ότι ένα νέο στάδιο ελευθέρωσης έρχεται σε αντίθεση με τις προσδοκίες των τελευταίων.
Αυτό το εκδηλώνουν τακτικά.
Κανείς δεν θα εκπλαγεί, στη συνέχεια, από την επιστροφή της φιλελεύθερης ιδεολογίας.
(PPE-DE).
(IT) Κυρία Πρόεδρε, ως αντιπρόσωπος του Κόμματος των Συνταξιούχων, που αποτελεί μέλος του Ευρωπαϊκού Λαϊκού Κόμματος, ψήφισα υπέρ της έκθεσης Sterckx σχετικά με την κανονιστική ρύθμιση της βιομηχανίας των ευρωπαϊκών αερομεταφορών.
Στον κανονισμό εκτιμώ ιδιαίτερα την υπόδειξη να δοθεί μια εξουσιοδότηση από τις εθνικές κυβερνήσεις στις δομές της Ευρωπαϊκής Ένωσης, για την παροχή κινήτρων στην τεχνική έρευνα.
Θα ήθελα επίσης να χρησιμοποιήσω αυτά τα λίγα πολύτιμα δευτερόλεπτα που έχω στη διάθεσή μου για να θυμίσω ότι θα ήταν χρήσιμο σε αυτούς τους κανονισμούς που ρυθμίζουν τις μεταφορές, και κυρίως τις αερομεταφορές στην Ευρώπη, να δοθεί ιδιαίτερη προσοχή στους νέους και στους ηλικιωμένους που τους αρέσει να ταξιδεύουν και θα ήταν καλό να τους παρέχονταν διευκολύνσεις όταν χρησιμοποιούν τις αεροπορικές γραμμές - σε ωράρια και ημέρες εκτός αιχμής - ενισχύοντας έτσι τις πολιτιστικές ανταλλαγές μεταξύ νέων και ηλικιωμένων από τα διάφορα κράτη της Ευρωπαϊκής Ένωσης.
.
(PT) Δεν μπορούμε παρά να συμφωνήσουμε με την υπό εξέταση έκθεση στο σημείο όπου επισημαίνει ότι ο αυξανόμενος ανταγωνισμός έχει οδηγήσει σε αρνητικές επιπτώσεις στις κοινωνικές συνθήκες και στους όρους ασφαλείας, ενώ ταυτόχρονα οδήγησε σε πολλαπλασιασμό των διαδρομών, με αποτέλεσμα τη συμφόρηση του εναερίου χώρου.
Συμφωνούμε επίσης με το σημείο όπου υπογραμμίζεται η σημασία που αποκτά, ως δημόσια υπηρεσία, η αεροπορική μεταφορά επιβατών προς περιφερειακές και νησιωτικές περιοχές, καθώς και με την απαίτηση για βελτίωση των όρων ασφαλείας των αερομεταφορών.
Υπό αυτή την έννοια, όμως, δεν μπορούμε παρά να εκφράσουμε τη διαφωνία μας στο ότι, παρ' όλη την ανωτέρω ανάλυση και κατά τρόπο αντιφατικό, συνεχίζεται να προκρίνεται η περαιτέρω προώθηση της ελευθέρωσης του τομέα, σε όλα τα σκέλη που τον συναποτελούν, όπως επίσης και η μεταβίβαση κυριαρχίας του εναερίου χώρου.
Αυτοί είναι ορισμένοι λόγοι που δεν μας επιτρέπουν να ψηφίσουμε υπέρ της παρούσας έκθεσης.
Έκθεση Fourtou (A5-0096/2000)
.
(NL) Η προστασία των δικαιωμάτων πνευματικής ιδιοκτησίας είναι μία σημαντική υπόθεση και επιδοκιμάζω την έκθεση της κυρίας Fourtou.
Είμαι, ωστόσο, της γνώμης ότι δεν είναι δυνατό να υπάρξει πραγματική και αποτελεσματική προστασία των δικαιωμάτων πνευματικής ιδιοκτησίας, εάν ο καταναλωτής μπορεί ατιμωρητί να αγοράζει προϊόντα παραποίησης/απομίμησης.
Η ζήτηση, η οποία αυξάνεται από την πλευρά του καταναλωτή πρόκειται να ενισχύσει την παραγωγή προϊόντων παραποίησης/απομίμησης.
Η θέσπιση κανόνων έχει νόημα μόνο εάν αυτοί οι κανόνες είναι εφαρμόσιμοι και έχουν συγκεκριμένο αποτέλεσμα.
Έχοντας υπόψη αυτόν τον στόχο, κατέθεσα μία τροπολογία, σύμφωνα με την οποία η κατοχή προϊόντων παραποίησης/απομίμησης ή πειρατείας - υπό ορισμένες προϋποθέσεις - θα είναι κολάσιμη για τον καταναλωτή.
Αυτός ο κανόνας θα έχει ένα προληπτικό αποτέλεσμα, επειδή θα μειώσει άμεσα τη ζήτηση προϊόντων παραποίησης/απομίμησης.
Μετά από λεπτομερείς διαβουλεύσεις η τροπολογία αριθ.
8 κατατίθεται εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, της Ομάδας του Ευρωπαϊκού Λαϊκού Κόμματος και της Ομάδας των Πρασίνων.
Από αυτή την άποψη, μπορεί να γίνει μία σαφής συσχέτιση με την αποδοχή κλοπιμαίων, σύμφωνα με το ποινικό δίκαιο.
Δεν απαγορεύεται μόνο η κλοπή αντικειμένων. αλλά και ο καταναλωτής, ο οποίος αγοράζει ένα κλεμμένο προϊόν, είναι υπεύθυνος.
Αυτό το βρίσκω σωστό.
Από μία παρόμοια ρύθμιση προκύπτει το επιθυμητό προληπτικό αποτέλεσμα, χωρίς τον κίνδυνο να απαιτείται για την εφαρμογή αυτού του κανόνα η εγκαθίδρυση ενός ξεχωριστού μηχανισμού ελέγχου.
.
(FR) Υποστήριξα το σχέδιο έκθεσης της κ. Fourtou σχετικά με το Πράσινο Βιβλίο της Επιτροπής που αφορά την καταπολέμηση της παραποίησης/απομίμησης και της πειρατείας, διότι βρισκόμαστε σε μια προπαρασκευαστική φάση και διότι θεωρώ ότι η εισηγήτριά μας παρουσίασε πολύ καλά τους σοβαρούς κινδύνους στους οποίους είμαστε εκτεθειμένοι εξ αιτίας της παραποίησης/απομίμησης και της πειρατείας.
Πράγματι, πέρα από τα σημαντικά οικονομικά ζητήματα και τη δράση του οργανωμένου εγκλήματος, οι καταναλωτές είναι εκτεθειμένοι σε σοβαρούς κινδύνους που απειλούν την ασφάλεια και την ανθρώπινη υγεία.
Συμμερίζομαι επίσης την κατεύθυνση της έκθεσης που δίνει έμφαση στα μέτρα ευαισθητοποίησης και πληροφόρησης του κοινού και κάνει έκκληση για ενίσχυση της καταστολής απέναντι στην επέκταση του φαινομένου της παραποίησης/απομίμησης και της πειρατείας.
Από την άλλη πλευρά, έχω κάποιες επιφυλάξεις όσον αφορά τον βαθμό εναρμόνισης που ζητείται, ιδιαίτερα στον τομέα του ποινικού δικαίου.
Με την ίδια λογική, δεν θα ήθελα η επίκληση των εθνικών κοινοβουλίων να συνοψίζεται σε μια προειδοποίηση η οποία θα υπονοεί ότι, χωρίς αποποίηση της νομοθετικής εξουσίας σε εθνικό επίπεδο, στον τομέα του αστικού και του ποινικού δικαίου, θα βρισκόμασταν σε αδιέξοδο.
Μια παρόμοια επιχειρηματολογία, η οποία υπάρχει εν σπέρματι στο Πράσινο Βιβλίο, θα ήταν μάλλον ανεπαρκής, δεν αμφιβάλλω όμως ότι η συνεργασία ανάμεσα στις αρμόδιες αρχές και η ανταλλαγή εμπειριών θα επιτρέψουν να επιτύχουμε ικανοποιητικά αποτελέσματα το συντομότερο δυνατόν, χωρίς να χρειαστεί να πέσουμε σε αυτή την παρέκκλιση.
Πρέπει να συνειδητοποιήσουμε ότι διαθέτουμε ήδη δοκιμασμένες πρακτικές σε εθνικό επίπεδο.
Πρέπει να τις συντονίσουμε καλύτερα και όχι να τις απορρίψουμε στο όνομα μιας ομοιομορφίας, η οποία θα καταλήξει να είναι αντιπαραγωγική.
Τέλος, θα ήθελα να χαιρετίσω την έκκληση που απευθύνει η εισηγήτριά μας στις ευρωπαϊκές και εθνικές αρχές, να επαγρυπνούν στο εσωτερικό τους και να επιβλέπουν τη χρησιμοποίηση προστατευόμενων έργων, όπως είναι τα λογισμικά εφαρμογών γραφείου.
Θα προχωρήσω ακόμα περισσότερο και πιστεύω, όπως είπε και ο συνάδελφός μας Yves Butel, ότι, στον τομέα αυτό, εκείνο που επιβάλλεται δεν είναι τόσο ένας κώδικας δεοντολογίας όσο η αυστηρή τήρηση των κανονισμών.
.
(FR) Πληροφορική, οπτικοακουστικά μέσα, παιχνίδια, αρώματα, φαρμακευτικά προϊόντα, ωρολόγια, αυτοκίνητα: όλα αντιγράφονται, όλα.
Η ζημία που υφίσταται η βιομηχανία ειδών πολυτελείας είναι μόνον η κορυφή του παγόβουνου, και αναμφίβολα η πιο ακίνδυνη πτυχή του ζητήματος.
Οι ζημίες για την οικονομία είναι πολύ πιο σημαντικές.
Μια Διάσκεψη της Unesco, η οποία διοργανώθηκε στο Παρίσι τον Ιούνιο του 1992, είχε διατυπώσει την εκτίμηση ότι τα παράνομα κέρδη από την παραποίηση/απομίμηση ανέρχονται περίπου σε 3.000 δισεκατομμύρια βελγικά φράγκα τον χρόνο.
Σύμφωνα με το Διεθνές Εμπορικό Επιμελητήριο, το κόστος των περιπτώσεων παραποίησης/απομίμησης κυμαίνεται περί το 5 έως 7% του παγκόσμιου εμπορίου.
Οι πωλήσεις παράνομων συμπαγών δίσκων αυξήθηκαν περίπου κατά 20% το 1996 και αντιπροσωπεύουν το 14% της αγοράς του κλάδου σε παγκόσμιο επίπεδο.
Σε επίπεδο λογισμικού, οι δείκτες πειρατείας ανέρχονται σε παγκόσμια κλίμακα στο 46%.
Ο αριθμός των θέσεων απασχόλησης που χάνονται για την Ευρωπαϊκή Ένωση κατά την τελευταία δεκαετία εκτιμάται περί τις 100.000.
Αυτοί οι αριθμοί σίγουρα αντιστοιχούν προς το παρόν σε πολύ συντηρητικές εκτιμήσεις και η παγκόσμια εξάπλωση του Δικτύου θα τους εκτινάξει σε ακόμα μεγαλύτερα ύψη.
Οι έρευνες που διεξάγονται αποδεικνύουν ικανοποιητικά ότι η πειρατεία και η παραποίηση/απομίμηση συνδέονται στενά με άλλες μορφές οργανωμένου εγκλήματος, όπως η διακίνηση ναρκωτικών και όπλων ή το ξέπλυμα χρημάτων.
Δηλαδή αυτά που διακυβεύονται εδώ είναι πάρα πολύ σημαντικά για την εσωτερική ασφάλεια των κρατών μελών μας.
Όπως επισημαίνει πολύ εύστοχα η εισηγήτρια, πιστεύω ότι μια ισορροπημένη πολιτική στον τομέα αυτόν πρέπει να συνδυάζει την πρόληψη και την καταστολή.
Η πρόληψη απαιτεί μεγαλύτερη ευαισθητοποίηση του κοινού, όχι μόνον όσον αφορά τις ζημίες που υφίστανται οι επιχειρήσεις μας, αλλά και όσον αφορά τους κινδύνους που διατρέχει όταν αγοράζει προϊόντα μέτριας ποιότητας που μπορούν, σε ορισμένες περιπτώσεις, να αποβούν επικίνδυνα για την υγεία ή την ασφάλειά του.
Αναφέρομαι, παραδείγματος χάρη, στα φαρμακευτικά προϊόντα ή στα ανταλλακτικά αυτοκινήτων.
Δεν συντάσσομαι με την άποψη η οποία εκφράζεται στην τροπολογία αριθ.
8, διότι πιστεύω ότι η κατάσχεση των παραποιημένων προϊόντων, έστω και αν πρόκειται μόνο για έναν απλό συμπαγή δίσκο, μπορεί να αποτελέσει παράδειγμα και να έχει εκπαιδευτική αξία, ιδιαίτερα όταν πρόκειται για νέους: οι τελευταίοι πρέπει να μάθουν ότι το παραποιημένο προϊόν αδικεί τον αγαπημένο τους καλλιτέχνη.
Σχετικά με την πτυχή που αφορά την καταστολή, πρέπει να κάνουμε τα κράτη μέλη μας να ακολουθήσουν μια πιο αποφασιστική πολιτική με γρήγορες και αποτελεσματικές δικαστικές αγωγές εναντίον των παραβατών.
Κατά τη γνώμη μου θα ήταν επίσης χρήσιμο οι δυνάμεις της τάξης να λαμβάνουν μια κατάλληλη επιμόρφωση έτσι, ώστε να εντοπίζουν καλύτερα τα προϊόντα παραποίησης/απομίμησης.
Η υιοθέτηση αυστηρότερων κυρώσεων θα μπορούσε επίσης να έχει αποτρεπτικό χαρακτήρα.
Η παραποίηση/απομίμηση και η πειρατεία συνιστούν απειλή για την καλή λειτουργία της εσωτερικής αγοράς.
Θέτουν σε κίνδυνο τη βιωσιμότητα ορισμένων επιχειρήσεών μας, ιδιαίτερα των μικρών και μεσαίων επιχειρήσεων, που κάνουν προσπάθειες στον τομέα της έρευνας.
Προκαλούν στρεβλώσεις του ανταγωνισμού.
Υπονομεύουν τα θεμέλια μιας υγιούς οικονομίας.
Αλλά επίσης, και κυρίως, παραπλανούν τον καταναλωτή, ενίοτε εις βάρος της ασφάλειάς του ή της υγείας του.
Ο καταναλωτής πρέπει να προστατεύεται, αυτό είναι αυτονόητο.
Με αυτή τη λογική υποστηρίζω την έκθεση της κ. Fourtou.
.
(FR) Η έκθεση της κ. Fourtou μάς έδωσε την ευκαιρία να συζητήσουμε εκ των προτέρων ποια μέτρα πρέπει να πάρουμε για την καταπολέμηση της παραποίησης/απομίμησης και της πειρατείας.
Η έκθεση αυτή καταγγέλλει, πολύ σωστά, τις ολέθριες συνέπειες που έχουν οι μέθοδοι αυτές για τις οικονομίες των χωρών μας, καθώς και τους κινδύνους που διατρέχουν εξαιτίας τους οι αγοραστές προϊόντων κατώτερης ποιότητας.
Έτσι, το Κοινοβούλιο ενέκρινε ορισμένα συμπεράσματα της Επιτροπής Βιομηχανίας, κυρίως όσον αφορά τα όσα διακυβεύονται σε αυτόν τον αγώνα καθώς και το πόσο σημαντικό είναι, για να διορθωθεί η κατάσταση, να εξαλειφθούν ορισμένες διαφορές που υπάρχουν στα καθεστώτα προστασίας της πνευματικής ιδιοκτησίας.
Κατά τη γνώμη μας, ήταν χρήσιμο να επαναφέρουμε, μέσω τροπολογιών, κάποια άλλα συμπεράσματα, τα οποία δεν ενσωμάτωσε στη θέση της η Επιτροπή Νομικών Θεμάτων, συμπεράσματα τα οποία αφορούν κυρίως την αναγκαιότητα μιας γρήγορης και αποτελεσματικής αστικής δικαστικής προστασίας των δικαιωμάτων πνευματικής ιδιοκτησίας ή την αναγκαιότητα μιας αποτελεσματικής, προσαρμοσμένης και ρεαλιστικής νομοθεσίας για τα διπλώματα ευρεσιτεχνίας.
Ομοίως, όσον αφορά τους ορισμούς του πεδίου εφαρμογής, θα ήταν καλό να προσθέσουμε στα στοιχεία της ηθελημένης και δόλιας ενέργειας και τον εμπορικό σκοπό που βρίσκεται πίσω από αυτές τις πράξεις.
Αν ξεχάσουμε την αναζήτηση του εύκολου και παράνομου κέρδους που χαρακτηρίζει αυτό το είδος δραστηριοτήτων, θα αφαιρέσουμε από αυτές μια από τις ουσιαστικές τους διαστάσεις, τη διάσταση εκείνη η οποία, στην πραγματικότητα, τις κάνει να μοιάζουν με μία από τις πολλές όψεις του οργανωμένου εγκλήματος.
Αντίθετα, χαίρομαι που η Ολομέλεια ενέκρινε την τροπολογία μας που αποσκοπεί στο να δώσει τον κατάλληλο ορισμό της καινοτομίας και της βελτίωσης της καινοτομίας, επειδή η συγγένεια μεταξύ αυτών των δύο τομέων επιτρέπει συχνά να παρουσιάζονται ως καινοτομίες πράγματα που είναι απλώς επιφανειακές μετατροπές, που θεωρείται ότι καλύπτουν πραγματικές παραποιήσεις.
Η πειρατεία και η παραποίηση/απομίμηση αντιπροσωπεύουν στην πραγματικότητα σημαντικές προκλήσεις για εκείνους που πέφτουν θύματά τους, από τη μια ή από την άλλη πλευρά, αλλά και για εκείνους που επωφελούνται από αυτές.
Το οργανωμένο έγκλημα, στον τομέα του οποίου εντάσσονται συχνά αυτές οι δραστηριότητες, απαιτεί να ορίσουμε με ακρίβεια τα νομικά εργαλεία που θέλουμε να δημιουργήσουμε για να το καταπολεμήσουμε.
Η αποτελεσματικότητα του δικαίου, ιδιαίτερα στον κοινοτικό τομέα, θα εξαρτηθεί από αυτήν την ακρίβεια και από την ικανότητα του δικαίου να δώσει πραγματικές απαντήσεις σε συγκεκριμένα προβλήματα.
Η ώρα των ψηφοφοριών έληξε.
Διακoπή της συvσδoυ
Κηρύσσω τη διακοπή της συνόδου του Ευρωπαϊκού Κοινοβουλίου.
(Η συνεδρίαση λήγει στις 11.45)