# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Ο ιρλανδικός παροχέας τηλεπικοινωνιακών υπηρεσιών, Eirecom, υποστηρίζει ότι θα έπρεπε να δοθεί μια εύλογη χρονική περίοδος για την υλοποίηση των αλλαγών και ότι η χρονική προθεσμία της 31ης Δεκεμβρίου είναι πρακτικά ανέφικτη.
Επίσης η χρέωση για την αδεσμοποίητη πρόσβαση στον τοπικό βρόχο θα έπρεπε να είναι δίκαια και επαρκής, προκειμένου να διασφαλίζεται η μακροπρόθεσμη ανάπτυξη και αναβάθμιση της υποδομής τοπικής πρόσβασης.
Αν η επένδυση στις λιγότερο πολυπληθείς και λιγότερο ανεπτυγμένες περιοχές δεν είναι οικονομικά βιώσιμη, είναι απίθανο για τις περιοχές αυτές να προσελκύσουν νέους φορείς εκμετάλλευσης.
Αν συνδυάσουμε το πιθανό αυτό σενάριο με άλλα μέτρα που θα επηρεάσουν δυσμενώς τις αγροτικές περιοχές, όπως για παράδειγμα η απελευθέρωση των ταχυδρομικών υπηρεσιών που απειλεί τα μικρά αγροτικά ταχυδρομικά γραφεία και το πρόσφατο κλείσιμο πολλών μικρών αγροτικών τραπεζών, τότε πώς θα επηρεάσει η πιθανή μείωση των επενδύσεων για μακροπρόθεσμη ανάπτυξη και αναβάθμιση της υποδομής τοπικής πρόσβασης τις ήδη μειονεκτούσες αγροτικές περιοχές;
Ελπίζω ειλικρινά ότι καμία από αυτές τις ανησυχίες δε θα γίνει πραγματικότητα και ότι στο μέλλον θα αποφύγουμε τον κίνδυνο να περιορίσουμε τη συζήτηση στο Κοινοβούλιο επισπεύδοντας διαδικασίες για θέματα που σε τελική ανάλυση θα επηρεάσουν περισσότερο τους πιο ευάλωτους.
Κύριε Επίτροπε, κυρία Πρόεδρε, αγαπητοί συνάδελφοι, πίσω από το σχετικά βάρβαρο τίτλο του σχεδίου κανονισμού που συζητούμε απόψε, την αδεσμοποίητη πρόσβαση στον τοπικό βρόχο, έκφραση εξάλλου ιδιαίτερα δυσνόητη για κάθε μέσο πολίτη, κρύβεται μια απλή και ταυτόχρονα βαρυσήμαντη απόφαση που αφορά την έκθεση στον ανταγωνισμό του τοπικού δικτύου της φωνητικής τηλεφωνίας και των υπηρεσιών μεταφοράς δεδομένων.
Για ορισμένους, εδώ και εκεί, κάτι που ακούστηκε απόψε, η κατάργηση του τελευταίου προπυργίου του δημόσιου μονοπωλίου θα μειώσει αυτομάτως τις τιμές των τοπικών επικοινωνιών γεγονός που κρίνεται επομένως θετικό για τους καταναλωτές.
Για άλλους, μεταξύ των οποίων και εγώ, η διαδικασία αυτή δεν είναι τόσο προφανής και κυρίως τόσο αυτόματη.
Εάν ο ελεύθερος ανταγωνισμός είχε ως αποτέλεσμα τη διαρκή μείωση των τιμών και ήταν πάντοτε επωφελής για τους καταναλωτές, παντού και για όλους, ετούτο θα ήταν γνωστό εδώ και πολύ καιρό.
Το παράδειγμα εξάλλου της κινητής τηλεφωνίας, που είναι πλήρως ανοιχτή στον ανταγωνισμό, μάς αποδεικνύει το αντίθετο.
Οι πραγματικές τιμές των υπηρεσιών κινητής τηλεφωνίας παραμένουν υψηλές και κυρίως δεν διασφαλίζεται καθόλου η διαφάνεια του κόστους και των τιμών.
Είναι τεράστιο το χάσμα μεταξύ των διαφημίσεων και της πραγματικότητας.
Πολλοί είναι οι πολίτες που πέφτουν καθημερινά θύματα και μην βρίσκοντας τρόπο να πληρώσουν το λογαριασμό τους δηλώνουν κλοπή του κινητού τους.
Είμαι λοιπόν υπέρ της αδεσμοποίητης πρόσβασης, πρέπει, όμως, και στον τομέα αυτό, να επεξεργαστούμε τάχιστα απλούς, σαφείς και δεσμευτικούς κανόνες που θα καθορίζουν την έκταση της εν λόγω πρόσβασης, θα ακολουθούν την εξέλιξη και θα προσδιορίζουν τη χρηματοδότηση της καθολικής υπηρεσίας.
Ο εισηγητής και συνάδελφος, Nicholas Clegg, εργάστηκε ασφαλώς πολύ και τον συγχαίρω για τούτο.
Τον ευχαριστώ ακόμη διότι έλαβε υπόψη του τις απόψεις των συναδέλφων του.
Είναι, όμως, πολύ φιλελεύθερος και επομένως ήταν φυσικό να αρνηθεί οτιδήποτε προσανατολιζόταν προς την κατεύθυνση μιας πραγματικά καθολικής υπηρεσίας.
Φοβάται περισσότερο τα δημόσια παρά τα ιδιωτικά μονοπώλια.
Ευελπιστώ λοιπόν ότι το σχέδιο της οδηγίας "Καθολική υπηρεσία" , για το οποίο ορίστηκα εισηγητής τον περασμένο Ιούλιο εξ ονόματος της Επιτροπής Βιομηχανίας, και το οποίο θα έπρεπε επί του παρόντος να αναλάβω εκ νέου παρά την προσπάθεια της επιτροπής νομικών θεμάτων, θα μάς επιτρέψει κάπως να επανορθώσουμε.
Ο κ. Clegg ορθώς προσδιόρισε, τεχνικά, - και μάλιστα με ιδιαίτερη σοβαρότητα - την πρόταση της Επιτροπής για την αδεσμοποίητη πρόσβαση.
Δυστυχώς, όμως, δεν απάντησε κατά τη γνώμη μου επαρκώς στον κίνδυνο που ελλοχεύει, για ένα ορισμένο διάστημα, για τους πιο αδύναμους και τους πιο ευάλωτους μέσα σε ένα απορυθμισμένο σύστημα, και στον κίνδυνο που κρύβουν τα ιδιωτικά μονοπώλια.
Επαναλαμβάνω απόψε για μια ακόμη φορά ότι προσωπικά θεωρώ ότι η δημόσια παροχή υπηρεσιών δεν πρέπει να θεωρείται ως αγαθό υπό εξαφάνιση στην αγορά.
Πρέπει να αποτελεί, μπορεί να αποτελεί αυτοτελή στόχο και για εμάς, τους Ευρωπαίους, αξία και πλεονέκτημα για μια ισορροπημένη και αειφόρο ανάπτυξη.
Συνεπώς, κυρία Πρόεδρε, καθώς τα τρία ευρωπαϊκά θεσμικά όργανα συμφωνούν ως προς την αδεσμοποίητη πρόσβαση, δεν θα είμαι βασιλικότερος του βασιλέως και θα ψηφίσω λοιπόν αύριο υπέρ.
Κυρία Πρόεδρε, αξιότιμε κύριε Επίτροπε, ενώπιον μου βλέπετε τα έγγραφα, τα οποία πρόκειται να ψηφίσουμε αυτή την εβδομάδα.
Θεωρώ ότι η σημαντικότερη έκθεση είναι η έκθεση Clegg.
Με αυτή καταδείχθηκε απλά ότι μπορούμε να αποφασίζουμε εύκολα και γρήγορα.
Νομίζω ότι αυτό είναι που θα έπρεπε να μας χρησιμεύσει ως πρότυπο στην ευρωπαϊκή νομοθεσία, δηλαδή η λήψη σωστών αποφάσεων για τις νέες εξελίξεις γρήγορα, απλά και χωρίς γραφειοκρατία.
Θα ήθελα να τον συγχαρώ, γιατί κατάφερε να μας εκφράσει όλους καθώς επίσης να συγχαρώ την Επιτροπή, διότι τήρησε με τόση αποτελεσματικότητα και συνέπεια την εντολή του Συμβουλίου να προχωρήσει με ταχείς ρυθμούς στο συγκεκριμένο τομέα.
Νομίζω ότι στην προκειμένη περίπτωση κάνουμε πραγματικά προοδευτικά βήματα προς όφελος του ευρωπαίου πολίτη.
Ο ευρωπαίος πολίτης θα αισθανθεί στην τσέπη του, στην ποιότητα των υπηρεσιών καθώς και στην αγορά εργασίας, ότι η Ευρώπη με τις ενέργειες αυτές καθίσταται διεθνώς πιο ανταγωνιστική.
Γνωρίζουμε ότι το UMTS είναι μια νέα επερχόμενη υπηρεσία.
Το περιβάλλον και ο τομέας των τηλεπικοινωνιών πρόκειται στο μέλλον να διαδραματίσουν έναν εντελώς ιδιαίτερο ρόλο για τη διεθνή ανταγωνιστικότητα.
Ως εκ τούτου, θεωρώ σημαντική τη δημιουργία ενός δίκαιου πλαισίου ανταγωνισμού.
Η οδηγία αυτή δείχνει ακριβώς, ότι η δίκαια μεταχείριση τηρήθηκε στο μέγιστο βαθμό καθώς και ότι αποτελεί μια υποδειγματική διαδικασία του πώς θα έπρεπε να νομοθετούμε, ήτοι με ανασκόπηση, με τακτικούς και ενδελεχείς ελέγχους, με διαβούλευση όλων των συμμετεχόντων και εν τέλει με μια σωστή, αποτελεσματική, γρήγορη και ακριβή διαδικασία στο Ευρωπαϊκό Κοινοβούλιο.
Θα ήθελα να σας ευχαριστήσω θερμότατα για ακόμα μία φορά!
Κυρία Πρόεδρε, έτυχε να είμαι εγώ αυτός που θα κρούσω τον κώδωνα του κινδύνου.
Δε συνηθίζω στο Σώμα αυτό να παίρνω θέσεις που να βασίζονται καθαρά σε εθνικά ζητήματα αλλά έχω την εντύπωση ότι προσπαθούμε να θέσουμε σε εφαρμογή έναν κανονισμό, ο οποίος δεν είναι ευέλικτος και δε λαμβάνει υπόψη του την κατάσταση της αγοράς στην Ιρλανδία.
Η παρούσα πρόταση θα υποχρεώσει την Eirecom, ιδιωτική ανώνυμη εταιρεία, πρώην κρατικό μονοπώλιο, να ανοίξει τον τοπικό της βρόχο σε εναλλακτικούς παροχείς χωρίς να υποχρεώσει τους εναλλακτικούς παροχείς που είναι ήδη στην αγορά, όπως για παράδειγμα οι φορείς εκμετάλλευσης καλωδιακής τηλεόρασης, δορυφόρων και ασύρματου τοπικού βρόχου να κάνουν το ίδιο πράγμα.
Εξαιρούνται από το πεδίο δράσης του παρόντος κανονισμού.
Οι εταιρείες καλωδιακής τηλεόρασης στην Ιρλανδία διαθέτουν ήδη δίκτυο και το προσαρμόζουν προκειμένου να παράσχουν τηλεφωνικές υπηρεσίες, υπηρεσίες Διαδικτύου και άλλες διαδραστικές υπηρεσίες.
Σε πολλές περιπτώσεις λειτουργούν με αποκλειστικά δικαιώματα σε μεγάλες περιοχές.
Στην περίπτωση της Ιρλανδίας, τα ποσοστά διείσδυσης των εταιρειών αυτών στις μεγαλύτερες πόλεις είναι της τάξεως του 90%, μέγεθος που ξεπερνάει κατά πολύ τα ποσοστά της Eirecom PLC.
Είναι ακατανόητο και εντελώς απαράδεκτο το ότι η πρόταση δεν συμπεριλαμβάνει αυτές τις εταιρείες καλωδιακής τηλεόρασης.
Επιπλέον οι φορείς εκμετάλλευσης του σταθερού δικτύου, όπως η Eirecom, δεν θα μπορέσουν να ανταγωνιστούν αυτές τις εταιρείες που παρέχουν στους πελάτες τους πακέτα υπηρεσιών, τα οποία συχνά περιλαμβάνουν πρόσβαση στο Διαδίκτυο και δωρεάν τοπικά τηλεφωνήματα ως μέρος του στάνταρ πακέτου των προσφορών υπηρεσιών.
Είναι σαφές ότι εκεί όπου ένα εναλλακτικό ανταγωνιστικό δίκτυο συνυπάρχει με ένα χάλκινο δίκτυο, ή όλοι θα έχουν αδεσμοποίητη πρόσβαση ή κανείς.
Αυτό θα είναι σύμφωνο με την αιτιολόγηση για την αδεσμοποίητη πρόσβαση που πρότεινε η Επιτροπή.
Ο κανονισμός για την αδεσμοποίητη πρόσβαση στον τοπικό βρόχο έχει από την ίδια του τη φύση πολλές ατέλειες.
Πιστεύω ότι ο χειρότερος των νόμων θεωρείται στις περισσότερες περιπτώσεις απλά κακός νόμος, και το ίδιο ισχύει και στη συγκεκριμένη περίπτωση για τον εν λόγω κανονισμό.
.
Οι νυχτερινές συνεδριάσεις δεν είναι πάντα ότι το καλύτερο στο Ευρωπαϊκό Κοινοβούλιο, όμως απόψε, οφείλω να ομολογήσω, είχαμε μια άκρως ευχάριστη και εποικοδομητική συζήτηση.
Συμμερίζομαι την άποψη όσων θεωρούν το θέμα αυτό ιστορικό.
Είναι ιστορικό κατά δύο τρόπους.
Καταρχήν, πρόκειται να ολοκληρώσουμε τώρα τη μακρά πορεία προς την κατεύθυνση της απελευθέρωσης των τηλεπικοινωνιών.
Το γεγονός αυτό είναι προς όφελος της καθολικής υπηρεσίας.
Η ενίσχυση του ανταγωνισμού στα τηλεπικοινωνιακά δίκτυα θα μειώσει τις τιμές, θα βελτιώσει την ποιότητα και θα κάνει τις υπηρεσίες πιο προσιτές.
Θα συμβάλλει επίσης στη δημιουργία μιας ολοκληρωμένης κοινωνίας της πληροφορίας
Κατά δεύτερο λόγο, είναι ιστορικό με την έννοια ότι απαντήσαμε σε μια ερώτηση που δεχόμασταν συχνά: Η Ευρώπη είναι πολύ αργή στην ανάληψη δράσης;
Είμαστε ικανοί να αδράξουμε την ευκαιρία της τεχνολογίας της πληροφορικής;
Μας βλέπουν με μεγάλη καχυποψία.
Θα μπορέσουν ποτέ να πετύχουν κάτι τα θεσμικά όργανα της Κοινότητας;
Αν το Κοινοβούλιο εγκρίνει αύριο την έκθεση Clegg θα δείξουμε πως ασφαλώς και μπορούμε.
Μπορούμε να δείξουμε ότι είμαστε σε θέση να λειτουργήσουμε με χρόνους Διαδικτύου.
Θα έχουμε μια απτή απόδειξη που θα αυξήσει σημαντικά την αξιοπιστία της Ευρωπαϊκής Ένωσης, ειδικά στα μάτια της νεότερης γενιάς που ζει στην εποχή του Διαδικτύου.
Τίποτα από αυτά δεν θα ήταν δυνατό χωρίς την εξαιρετική συνεργασία των θεσμικών οργάνων.
Θα ήθελα να ευχαριστήσω τον εισηγητή κ. Clegg για τη θαυμάσια εργασία του, καθώς επίσης και ολόκληρη την επιτροπή.
Δεν θα είχε καταστεί δυνατό χωρίς τη βαθιά γνώση του θέματος και τη μεγάλη προθυμία να διαπραγματευτεί με πολλούς εταίρους.
Ευχαριστώ επίσης την προεδρία του Συμβουλίου που υπήρξε πολύ σταθερή και αποφασιστική στην προώθηση αυτού του θέματος μέχρι τέλους.
Σε πολλά κράτη μέλη υπήρξε ένα ιδιαίτερα ευαίσθητο και περίπλοκο ζήτημα.
Οι κκ.
Gallagher και Haarder έθεσαν κάποια ζητήματα στα πλαίσια της συζήτησης.
Αποτελεί πράγματι στοιχείο κλειδί του προγράμματος δράσης e-Europe η απελευθέρωση της αγοράς των τηλεπικοινωνιών που θα μειώσει τις τιμές και θα βελτιώσει την ποιότητα των υπηρεσιών.
Όμως πρέπει να θυμόμαστε ότι αυτή είναι η μια όψη του νομίσματος.
Από την άλλη, χρειαζόμαστε άτομα με δεξιότητες και προσόντα που να μπορούν να χρησιμοποιήσουν αυτές τις υπηρεσίες.
Έτσι πρέπει να συνεχίσουμε να επενδύουμε στην εκπαίδευση όλων των ανθρώπων, τόσο των νέων όσο και των πιο ηλικιωμένων.
Όσον αφορά τώρα την εφαρμογή του εν λόγω κανονισμού, χθες, οι εθνικές κανονιστικές αρχές είχαν μια συνάντηση με αξιωματούχους της κυβέρνησης.
Συμφώνησαν να προσπαθήσουν να επιταχύνουν την εφαρμογή του κανονισμού με όσο το δυνατό πιο εναρμονισμένο τρόπο ώστε να έχουμε μια ισχυρή ευρωπαϊκή αγορά σε αυτόν τον τομέα.
Η Επιτροπή μπορεί πρακτικά να αποδεχτεί με ικανοποίηση όλα τα σημεία της έκθεσης.
Η έκθεση υποστηρίζει τους στόχους και τα σχέδια μέτρων που περιλαμβάνονται στην πρόταση της Επιτροπής.
Θα ήθελα απλώς να αναφέρω τρία από αυτά.
Πρώτον, στόχος είναι να υποχρεώσουμε τους φορείς εκμετάλλευσης οι οποίοι δεν έχουν χαρακτηρισθεί ως έχοντες σημαντική ισχύ στην αγορά παροχής σταθερών τηλεφωνικών δικτύων να παράσχουν από την 31η Δεκεμβρίου 2000 αδεσμοποίητη πρόσβαση στο μεταλλικό τοπικό βρόχο υπό διαφανείς, δίκαιους και ισότιμους όρους με βάση την αρχή του προσανατολισμού προς το κόστος.
Δεύτερον, προκειμένου να εξασφαλίσουμε τη διαφάνεια από τους άλλους φορείς εκμετάλλευσης, θα πρέπει να δημοσιεύουμε προσφορά αναφοράς για τους όρους πρόσβασης στον τοπικό βρόχο και στις συναφείς εγκαταστάσεις, όπως για τη συνεγκατάσταση και την τιμολόγηση, υπό την εποπτεία της εθνικής κανονιστικής αρχής έτσι ώστε να εξασφαλιστεί η διαφάνεια.
Στο σημείο αυτό, έχω τη χαρά να επισημάνω ότι οι εθνικές κανονιστικές αρχές θέλουν να συνεργαστούν για να ισχύσει αυτό παντού.
Τέλος, ο κανονισμός για την αποδεσμοποίηση του τοπικού βρόχου που θα επιτρέψει στους νεοεισερχόμενους όλους τους τύπους πρόσβασης με βάση την τεχνική σκοπιμότητα, δηλαδή πλήρως αδεσμοποίητη πρόσβαση ή κοινή (μεριζόμενη) πρόσβαση σε τοπικούς βρόχους και υπο-βρόχους.
Αυτό μεγιστοποιεί την τεχνολογική καινοτομία, την ένταση του ανταγωνισμού και τις επιλογές των χρηστών.
Η επιτροπή αποδέχεται συνολικά και τις 18 τροποποιήσεις στην έκθεση Clegg.
Βελτιώνουν την πρόταση της Επιτροπής, περιέχουν πιο πλήρεις τεχνικούς ορισμούς και πιο συγκεκριμένες προδιαγραφές σχετικά με τους εθνικούς παράγοντες και τις εθνικές κανονιστικές αρχές.
Οι τροπολογίες αυτές είναι εποικοδομητικές και θα διασφαλίσουν την πλήρη και αποτελεσματική εφαρμογή του κανονισμού.
Εγγυούνται δηλαδή ότι η αποδεσμοποίηση θα υλοποιηθεί γρήγορα και αποτελεσματικά από την 31η Δεκεμβρίου 2000.
Η Επιτροπή ευελπιστεί ότι το Συμβούλιο θα εγκρίνει το κείμενο όπως τροποποιήθηκε στην έκθεση και με τη μορφή που, ας ελπίσουμε, θα το εγκρίνει αύριο το Κοινοβούλιο.
Έτσι θα μπορέσει να ολοκληρωθεί η διαδικασία συναπόφασης με μία μόνο ανάγνωση.
Η συζήτηση έληξε.
Η ψηφοφορία θα διεξαχθεί αύριο στις 10.00.
(Η συνεδρίαση λήγει στις 23.40)