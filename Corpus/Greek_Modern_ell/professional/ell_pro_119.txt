# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου, που είχε διακοπεί την Παρασκευή 8 Σεπτεμβρίου 2000.
Έγκριση των συνοπτικών πρακτικών της προηγούμενης συνεδρίασης
Κυρία Πρόεδρε, συνέβη δυστυχώς εχθές στην Ιταλία ένα ακόμά επεισόδιο βίας: ένας καθηγητής χριστιανικής καταγωγής αλλά εβραϊκής προέλευσης έγινε αντικείμενο επίθεσης και ξυλοδαρμού από μια ομάδα ναζιστών naziskin στη Βερόνα.
Πιστεύω ότι τέτοιου είδους επεισόδια θα πρέπει να καταδικάζονται αμέσως, και από το Κοινοβούλιό μας, διότι είναι αδιανόητο να ανεχόμαστε την επανεμφάνιση του αντισημιτικού, του ρατσισμού και της ξενοφοβίας εντός της Ένωσής μας.
Πέρα λοιπόν από τα πολιτικά κόμματα, πιστεύω ότι το Ευρωπαϊκό Κοινοβούλιο οφείλει να στείλει ένα μήνυμα, μια ένδειξη αλληλεγγύης προς τον εν λόγω καθηγητή ο οποίος δέχτηκε επίθεση απλώς εξαιτίας της εβραϊκής καταγωγής του.
Ευχαριστώ εσάς, κυρία Πρόεδρε, καθώς και το Κοινοβούλιο για το μήνυμα αλληλεγγύης που θα στείλει.
(Χειροκροτήματα)
Ευχαριστώ, κύριε Tajani.
Θα προσπαθήσουμε να διαβιβάσουμε με τον καλύτερο δυνατό τρόπο την απολύτως δικαιολογημένη διαμαρτυρία σας.
Κυρία Πρόεδρε, ζήτησα το λόγο για να θέσω το ίδιο ζήτημα.
Θα σας παρακαλούσα να εκφράσετε την ανησυχία του Κοινοβουλίου μας, καθώς και την αυστηρή καταδίκη αυτής της πράξης και την αλληλεγγύη προς τον νεαρό καθολικό καθηγητή ο οποίος, εξαιτίας της εβραϊκής καταγωγής τους, έγινε αντικείμενο τέτοιου ανηλεούς ξυλοδαρμού.
Θα το κάνω πολύ ευχαρίστως, κυρία Paciotti.
Όπως ο συνάδελφος Tajani και όλοι οι άλλοι προλαλήσαντες θα ήθελα με τη σειρά μου να εκφράσω τη λύπη μου για τη ρατσιστική επίθεση που δέχθηκε ο χριστιανός καθηγητής εβραϊκής καταγωγής στη χώρα μου, για την ακρίβεια στη Βερόνα.
Πρόκειται για αδιανόητα επεισόδια, για τα οποία δεν θα πρέπει να εκφράζουμε απλώς τη λύπη μας, αλλά να εξασφαλίσουμε την αυστηρή τιμωρία τους.
Θα ήθελα να εκφράσω τη συμφωνία μου στη δήλωση του συναδέλφου Tajani, στην οποία έχουν εκφράσει την υποστήριξή τους πολλοί συνάδελφοι διαφόρων κομμάτων.
Εξ ονόματος της ομάδας μου, της εθνικής συμμαχίας, ενώνω τη φωνή μου λοιπόν στέλνοντας την αμέριστη συμπαράστασή μας και καταδικάζοντας αποφασιστικά επεισόδια τα οποία μας κάνουν να ντρεπόμαστε που είμαστε Ευρωπαίοι.
Πιστεύω ότι η ευαισθησία του Ευρωπαϊκού Κοινοβουλίου, όπως εκφράζεται ομόφωνα από τη δεξιά μέχρι την αριστερά, θα μπορέσει να συμβάλει στην καταπολέμηση και στην παντοτινή εξάλειψη τέτοιων απαράδεκτων φαινομένων.
Θα ήθελα να θέσω σαν διαδικαστικό το γεγονός ότι οι Κοσμήτορες έκαναν την πρόταση να δίδεται άδεια μιας ημέρας στους Βουλευτές του Ευρωπαϊκού Κοινοβουλίου κατά τις εβδομάδες επικοινωνίας με τους πολίτες εάν βρίσκονται στις Βρυξέλλες.
Θα ήθελα να σας παρακαλέσω ιδιαιτέρως, Κυρία Πρόεδρε και μέλη του Προεδρείου - φαντάζομαι ότι το θέμα αυτό πρόκειται να είναι στο πρόγραμμά σας πολύ σύντομα - να σκεφθείτε πολύ προσεκτικά προτού πάρετε αυτή την απόφαση γιατί οι εβδομάδες επικοινωνίας με τους πολίτες είναι μια πολύ καλή ιδέα.
Υπάρχει εξαιρετικά μεγάλη ανάγκη για τους Ευρωβουλευτές να επικοινωνούν με το εκλογικό σώμα με έναν πολύ πιο αποτελεσματικό τρόπο.
Το γεγονός ότι είχαμε τόσο μικρή προσέλευση στις ευρωεκλογές αποδεικνύει αυτή την ανάγκη και εάν επιτρέψουμε στους ανθρώπους αυτούς να βρίσκονται εδώ κατά τη διάρκεια των εβδομάδων επικοινωνίας με τους πολίτες, υπονομεύουμε την ουσία του ρόλου τους.
Δίνουμε τροφή στους ευρωσκεπτικιστές που πιστεύουν ότι διογκώνουμε οι ίδιοι τις δαπάνες μας και φαινόμαστε υποκριτές σε μια στιγμή όπου ζητάμε αλλαγές από την Επιτροπή.
Κυρία Πρόεδρε, προτρέπω τόσο εσάς όσο και τα μέλη του Προεδρείου να μελετήσετε πολύ προσεκτικά το θέμα και να απορρίψετε αυτό το αίτημα των Κοσμητόρων.
(Χειροκροτήματα)
Κυρία Morgan, δεν έχω ακόμη στα χέρια μου τη συγκεκριμένη πρόταση των κοσμητόρων.
Για το λόγο αυτό δεν έχει περιληφθεί στην ημερήσια διάταξη του Προεδρείου.
Το Προεδρείο θα την εξετάσει φυσικά με πολύ μεγάλη προσοχή, αμέσως μόλις τη λάβει.
Κυρία Πρόεδρε, θα ήθελα να επιστήσω την προσοχή των συναδέλφων μας και να τους καλέσω να βρίσκονται σε επιφυλακή σχετικά με τη διαδήλωση, που ξεκινάει σήμερα από τις Βρυξέλλες με προορισμό το Παρίσι.
Διοργανώνεται από τη σαϊεντολογία και παρουσιάζεται σαν ένας μαραθώνιος ενάντια στην θρησκευτική μισαλλοδοξία που επικρατεί στη Γαλλία.
Θεωρώ τη διαδήλωση αυτή εξαιρετικά επικίνδυνη, τη στιγμή που η χώρα μου έχει κάνει πολύ σημαντικά βήματα στον αγώνα ενάντια στις σέκτες και πιστεύω ότι η Ευρώπη πρέπει να εξακολουθήσει να εμπνέεται από τον αγώνα αυτόν, από τις αξίες δηλαδή του λαϊκού κράτους, της ανεκτικότητας, αλλά της αληθινής ανεκτικότητας και όχι αυτής που προβάλλουν οι σέκτες.
(Χειροκροτήματα)
Ευχαριστούμε, κυρία Berθs, για την πληροφόρηση και την ενημέρωση.
Εφόσον το θέμα τέθηκε για συζήτηση δημοσίως, θα ήθελα να γραφούν στα πρακτικά οι αιτίες για την πρόταση των Κοσμητόρων: Πιστεύω ότι ο όρος "εβδομάδες επικοινωνίας με τους πολίτες" ήταν ατυχής.
Πρόκειται για εβδομάδες χωρίς συναντήσεις κατά τη διάρκεια των οποίων όμως η Επιτροπή, το Συμβούλιο και όλοι οι υπόλοιποι παράγοντες αυτού του Κοινοβουλίου, συμπεριλαμβανομένων των πολιτικών ομάδων, εργάζονται εντατικά.
Δεδομένου ότι πηγαίνουμε στη Νίκαια για να ζητήσουμε περισσότερες εξουσίες για αυτό το Κοινοβούλιο αποτελεί μάλλον κακό προηγούμενο για εμάς να στέλνουμε ολόκληρο το Κοινοβούλιο σε άδεια για τέσσερις εβδομάδες, μακριά από τον τόπο όπου εκλέχθηκε για να κάνει το καθήκον του.
Συνεπώς, πιστεύουμε ότι τα Μέλη αυτά - και υπάρχουν πολλά τέτοια - που συντάσσουν εκθέσεις, προεδρεύουν σε επιτροπές, διευθύνουν ομάδες και έχουν νόμιμους λόγους να είναι εδώ θα πρέπει, επί τη βάσει των σκοπών αυτών, να μπορούν να έρθουν και να κάνουν την εργασία τους στον τόπο όπου εκλέχθηκαν να το κάνουν.
(Χειροκροτήματα)
Κύριε Balfe, δεν νομίζω ότι υπάρχει λόγος να συζητήσουμε το συγκεκριμένο θέμα.
Όπως απάντησα στην κυρία Morgan, μόλις λάβω επισήμως την πρόταση των κοσμητόρων, το Προεδρείο θα εξετάσει με τη μεγαλύτερη δυνατή προσοχή την πρόταση και όλες τις ενδεχόμενες συνέπειές της.
Κύριε Πρόεδρε, σε λίγο θα ακούσουμε ανακοίνωση της Επιτροπής για την πετρελαϊκή κρίση και χαίρομαι ιδιαιτέρως που η Επίτροπος παρευρίσκεται εδώ.
Γνωρίζουμε όλοι ότι δεν μπορεί να μείνει για πολύ και ότι σήμερα το βράδυ πρέπει να μεταβεί στο Λουξεμβούργο για το Συμβούλιο Μεταφορών.
Ωστόσο, αυτό δεν πρέπει να μας εμποδίσει να διεξαγάγουμε μια εμπεριστατωμένη συζήτηση της προβληματικής αυτής, δηλαδή μια συζήτηση που θα διαρκέσει περισσότερο από τη μια ώρα που προβλέπει γι' αυτό η ημερήσια διάταξη.
Πρόεδρε, εγώ προσωπικά αλλά και πολλοί άλλοι συνάδελφοι λυπόμαστε που είμαστε υποχρεωμένοι να ολοκληρώσουμε το θέμα αυτό σε τόσο σύντομο χρονικό διάστημα.
Πρόκειται για ένα πρόβλημα το οποίο τις τελευταίες ημέρες συντάραξε την Ευρώπη και ίσως να συνεχίσει να την απασχολεί και τις επόμενες ημέρες.
Όμως, ο χρόνος που αφιερώνουμε στο θέμα αυτό είναι πάρα πολύ λίγος και θα ήθελα συνεπώς να εκφράσω δημόσια τη δυσαρέσκειά μου και εξ ονόματος πολλών άλλων συναδέλφων.
Βεβαίως και συμμερίζομαι απολύτως τη λύπη σας, κυρία Thyssen.
Κυρία Πρόεδρε, θα ήθελα να επανέλθω για λίγο στην προβληματική των "λευκών εβδομάδων";.
Αυτό που με ενδιαφέρει δεν είναι οι πληρωμές αλλά κάτι το οποίο θεωρώ πάρα πολύ περίεργο και που αφορά τον ορισμό μιας λευκής εβδομάδας λίγο πριν τις διακοπές του Φεβρουαρίου που υπάρχουν σε ορισμένα κράτη μέλη, ή την εβδομάδα του καρναβαλιού κατά τη διάρκεια της οποίας υπάρχουν ορισμένα κράτη μέλη όπου οι εργαζόμενοι είναι ελεύθεροι την Δευτέρα και την Τρίτη.
Εάν γίνει επιλογή για μια λευκή εβδομάδα θα ήταν προτιμότερο να γίνει αυτό την εβδομάδα του καρναβαλιού και όχι την προηγούμενη.
Πρόεδρε, καλώ το Προεδρείο να επανεξετάσει το θέμα.
Πράσινοι/ALE).
(DE) Ένας συνάδελφος αναφέρθηκε μόλις σε ένα αντισημιτικό επεισόδιο.
Θα ήθελα με τη σειρά μου να σας αναφέρω σχετικά με την κατάσταση στη Γερμανία, όπου έλάβε χώρα το προηγούμενο καλοκαίρι μια ευρεία συζήτηση σχετικά με το ρατσισμό, τι σημαντικά επεισόδια έλαβαν χώρα από τις προηγούμενες κοινοβουλευτικές εκλογές μέχρι σήμερα, προκειμένου να είσαστε καλύτερα ενημερωμένοι για το φαινόμενο.
Τρία χαρακτηριστικά παραδείγματα: στις 2 Σεπτεμβρίου ένας 50χρονος σερβιτόρος από το Μόναχο, κινεζικής καταγωγής, έγινε αντικείμενο ξυλοδαρμού και εξύβρισης με λέξεις όπως "γουρούνι αλλοδαπέ!" .
Στις 13 Σεπτεμβρίου βρέθηκε ένας άστεγος νεκρός.
Δύο Skinheads ομολόγησαν ότι του επιτέθηκαν και τον χτύπησαν.
Ο άστεγος υπέκυψε στα τραύματα που του προξένησαν οι κλωτσιές και οι γροθιές τους.
Τρίτον: στις 4.9 ακροδεξιοί επιτέθηκαν και κτύπησαν έναν άνθρωπο του οποίου οι γονείς προέρχονται από την Τυνησία.
Το γεγονός αυτό συνέβη στο Kassel.
Συνηθίζουμε να πενθούμε τους νεκρούς μας.
Θα παρακαλούσα να το κάνουμε αυτό και για εκείνου τους ανθρώπους που μας είναι άγνωστοι και μάλιστα γι' αυτούς που έχασαν τη ζωή τους δολοφονημένοι για πολιτικούς, και συγκεκριμένα ρατσιστικούς λόγους.
Ήθελα να επιστήσω την προσοχή σας σ' αυτό το ζήτημα, καθώς διεξάγουμε στη Γερμανία μια συζήτηση σχετικά τη στιγμή αυτή.
(Χειροκροτήματα)
Σας ευχαριστώ, κυρία Schrφder.
Τα γεγονότα αυτά είναι πάρα πολύ λυπηρά και καταδικαστέα και είναι βέβαιο ότι οφείλουμε να είμαστε μονίμως σε εγρήγορση όσον αφορά τέτοια ζητήματα.
Ημερήσια διάταξη
Έχουν προταθεί οι ακόλουθες τροποποιήσεις της ημερήσιας διάταξης:
Όσον αφορά την Πέμπτη:
Η συνεδρίαση θα αρχίσει με τις δηλώσεις του Συμβουλίου και της Επιτροπής σχετικά με την τρομοκρατία στην Ισπανία.
Όσον αφορά την κοινή συζήτηση για το ρατσισμό, σας πληροφορώ ότι η Συνομοσπονδιακή Ομάδα της Ευρωπαϊκής Ενωτικής Αριστεράς /Αριστεράς των Πρασίνων των Βορείων Χωρών έχει καταθέσει επίσης προφορική ερώτηση στην Επιτροπή σχετικά με τις πράξεις βίας της γερμανικής Ακροδεξιάς.
Δεδομένου ότι έχει προστεθεί η συζήτηση για την τρομοκρατία, σας προτείνω να μετατεθεί η έκθεση του κ. Titley σχετικά με τον κώδικα συμπεριφοράς για τις εξαγωγές όπλων, που είχε προβλεφθεί ως τελευταίο θέμα, σε μια επόμενη περίοδο συνόδου.
Επειδή οι συζητήσεις της πρωινής συνεδρίασης είναι ιδιαιτέρως σημαντικές, η ώρα της ψηφοφορίας θα μετατεθεί - προσέξτε σας παρακαλώ - στις 11.30.
Η ψηφοφορία δεν θα διεξαχθεί στις 11.00 αλλά στις 11.30.
Τέλος, ως προς τις ψηφοφορίες, δύο συστάσεις για τη δεύτερη ανάγνωση, εξ ονόματος της Επιτροπής Περιφερειακής Πολιτικής, Μεταφορών και Τουρισμού, σχετικά με τις οδικές μεταφορές (A5-0234/2000 - κ. Koch) και τις σιδηροδρομικές μεταφορές επικίνδυνων εμπορευμάτων (A5-0229/2000 - κ. Χατζιδάκις) προστέθηκαν βάσει της διαδικασίας χωρίς συζήτηση.
Η προθεσμία κατάθεσης προτάσεων απόρριψης ή τροπολογίας λήγει σήμερα στις 4 το απόγευμα.
Η ψηφοφορία της έκθεσης της κυρίας Glase (A5-0220/2000), εξ ονόματος της Επιτροπής Απασχόλησης και Κοινωνικών Υποθέσεων, σχετικά με τη λαθραία εργασία, είχε μετατεθεί από την περίοδο συνόδου του Στρασβούργου.
Συνεπώς θα τεθεί σε ψηφοφορία αύριο.
Υπάρχουν αντιρρήσεις, παρατηρήσεις επί των διαφόρων προτάσεων;
Κυρία Πρόεδρε, είπατε ότι θα αρχίσουμε εντεκάμισι αύριο.
Αυτό είναι μια πολύ δυσάρεστη έκπληξη γιατί πολλοί από εμάς έχουμε αεροπλάνα που μόλις προλαβαίναμε με την προηγούμενη ώρα ψηφοφορίας, την σταθερή ώρα ψηφοφορίας που έχουμε.
Είναι μεγάλο πρόβλημα, είναι μεγάλη η δυσκολία να βρούμε θέσεις σε άλλα αεροπλάνα, βραδινά ή έστω και αυριανά.
Με την έννοια αυτή, εγώ θα ήθελα να σας παρακαλέσω, είτε την ώρα της ψηφοφορίας την κρατάμε σταθερή είτε, σε άλλη περίπτωση, να μας ενημερώνετε πιο έγκαιρα.
Θα ήθελα να παρακαλέσω να κρατήσουμε σταθερή την ώρα ψηφοφορίας, δηλαδή στις 11 η ώρα.
Μια εναλλακτική πρόταση είναι να ξεκινάμε μισή ώρα νωρίτερα, στις 8.30 και να έχουμε την ψηφοφορία στις 11.00.
Πολύ ωραία, εντάξει.
Αν είστε όλοι σύμφωνοι με την πρόταση αυτή, να αρχίσει δηλαδή η συνεδρίαση αύριο στις 8.30 και να παραμείνουν οι ψηφοφορίες στις 11.00, ίσως δεν χρειάζεται να ψηφίσουμε.
(Το Σώμα παρέχει σύμφωνη γνώμη)
Κυρία Πρόεδρε, καλέσατε όσους βουλευτές επιθυμούν να κάνουν τις παρατηρήσεις τους επί της ημερήσιας διάταξης.
Στο πλαίσιο αυτό λοιπόν, θα ήθελα να πω ότι δεν έχω καμία αντίρρηση να συζητηθούν στο Κοινοβούλιό μας τα εγκλήματα και αδικήματα που διαπράττουν οι αυτόχθονες Ευρωπαίοι κατά των ξένων.
Με βάση τα στοιχεία της αρμόδιας επιτροπής στη χώρα μου, τα κρούσματα ανέρχονται σε τριάντα περίπου ετησίως έναντι των τεσσάρων εκατομμυρίων εγκλημάτων και αδικημάτων, από τα οποία το ένα εκατομμύριο αφορά εγκλήματα και αδικήματα που ξένοι διέπραξαν κατά των αυτοχθόνων.
Προτείνω να εξετάσουμε εκ παραλλήλου τα δύο αυτά θέματα.
Έτσι θα τα αντιμετωπίσουμε σε ίση βάση.
Επειδή ο ρατσισμός είναι δυστυχώς ένα φαινόμενο που έχει εξαπλωθεί σε παγκόσμιο επίπεδο, καλό θα ήταν να εξετάσουμε επίσης και τη ρατσιστική εγκληματικότητα και παραβατικότητα που εκπορεύεται από τους ξένους με στόχο τους Ευρωπαίους.
Μάλιστα, νομίζω ότι αυτό θα ήταν το καλύτερο.
Κυρία Πρόεδρε, έχει πολύ μεγάλη σημασία νομίζω να μην υπάρξει καμία αλλαγή όσον αφορά την αυριανή συζήτηση για την πάλη ενάντια στο ρατσισμό.
Πολύ περισσότερο που πολλοί συνάδελφοί μας συνειδητοποιούν, σήμερα, ότι καμία ευρωπαϊκή χώρα δεν βρίσκεται στο απυρόβλητο, ότι παντού τα εκλογικά ποσοστά του ρατσισμού και του λαϊκισμού αυξάνονται.
Θα ήταν ευχής έργο, αγαπητοί συνάδελφοι, εάν, βάσει όσων ειπώθηκαν σήμερα από πολλούς συναδέλφους, καταλήγαμε στην αυριανή συζήτηση να συμφωνήσουμε στην εξής τροπολογία, ότι απαγορεύεται να εκφέρει κάποιος βουλευτής στο χώρο του Κοινοβουλίου ρατσιστικές απόψεις.
Αν το καταφέρουμε αυτό, να απαγορεύεται να εκφέρει κάποιος μέσα στο Κοινοβούλιο ρατσιστικές απόψεις, τότε τα λόγια και οι πράξεις μας θα αποκτήσουν μεγαλύτερη βαρύτητα προς τα έξω.
Αυτή νομίζω είναι η καλύτερη απάντηση που μπορούμε να δώσουμε στον κ. Gollnisch.
Μέτρα που πρέπει να ληφθούν λόγω της πετρελαϊκής κρίσης και της αύξησης των τιμών του πετρελαίου
Η ημερήσια διάταξη προβλέπει τη δήλωση της Επιτροπής για τα μέτρα που πρέπει να ληφθούν λόγω της πετρελαϊκής κρίσης και της αύξησης των τιμών του πετρελαίου.
.
Κυρία Πρόεδρε, κυρίες και κύριοι, σας ευχαριστώ για την ευκαιρία που μου δίνετε να παρέμβω στην Ολομέλεια αυτού του Σώματος αφού εχθές παρενέβη για δύο ώρες η Επιτροπή Ενέργειας.
Το θέμα που περισσότερο μας απασχολεί σήμερα είναι η αύξηση των τιμών του πετρελαίου τους τελευταίους 18 μήνες, ένα ζήτημα που έχει σοβαρές επιπτώσεις στους Ευρωπαίους πολίτες.
Είναι προφανές ότι η εν λόγω αύξηση των τιμών του πετρελαίου θα έχει μεγαλύτερες επιπτώσεις στις περισσότερο αναξιοπαθούσες κοινωνικές ομάδες καθώς και σε κάποιους συγκεκριμένους τομείς.
Αν στις αρχές του 1999 η τιμή ανά βαρέλι αργού πετρελαίου ήταν 10 δολάρια, σήμερα φτάνει τα 33 με 35 δολάρια.
Πρόκειται για τιμή ρεκόρ από τον πόλεμο του Κόλπου, τιμή που οι εμπειρογνώμονες στην πλειοψηφία τους δεν πίστευαν ότι θα υφίστατο παρά μόνο σε περιπτώσεις γεωπολιτικής κρίσης.
Η αιτία αυτής της αύξησης της τιμής του πετρελαίου είναι πολύ σαφής: περιορισμός της παραγωγής εκ μέρους των χωρών του ΟΠΕΚ που συμπίπτει με μια παγκόσμια οικονομική ανόρθωση, και κατά συνέπεια υπάρχει αύξηση της ζήτησης.
Οι επιπτώσεις της εν λόγω αύξησης της τιμής του πετρελαίου είναι ιδιαίτερα σημαντικές στην Ευρωπαϊκή Ένωση και ακόμη περισσότερο στη ζώνη του Ευρώ λόγω της ισοτιμίας δολαρίου - Ευρώ.
Δεν μπορούμε να αγνοήσουμε τις συνέπειες της συγκεκριμένης αύξησης στην ευρωπαϊκή οικονομική ανάπτυξη.
Συγκεκριμένα, εκτιμούμε ότι αυτή την στιγμή η αύξηση αυτή οδηγεί σε πληθωρισμό της τάξης του 1% και μείωση της ανάπτυξής μας περίπου 0,3%, κάποιοι δε επαγγελματικοί κλάδοι όπως αγρότες, αλιείς και μεταφορείς κάποιες φορές ειλικρινά αντιμετωπίζουν δυσκολίες.
Ωστόσο, τόσο οι πετρελαιοπαραγωγές χώρες όσο και εκείνες που αποτελούν την καταναλωτική αγορά έχουμε το ίδιο κοινό συμφέρον, τη σταθερότητα και την προβλεψιμότητα των τιμών.
Αυτό που είναι προς συμφέρον όλων μας είναι ο καθορισμός των τιμών σε μια αγορά ελεύθερου ανταγωνισμού και όχι σε μια ελάχιστα διαφανή μονοπωλιακή αγορά όπως συμβαίνει σήμερα.
Από την άλλη, η εξάρτηση της Ευρωπαϊκής Ένωσης αυτή την στιγμή βρίσκεται περίπου στο 50%.
Ωστόσο, εάν δεν ληφθούν νέα μέτρα το 2020 θα φτάσουμε περίπου στο 70%.
Στην προκείμενη περίπτωση του πετρελαίου η εξάρτησή μας από πηγές εκτός της Ένωσης κυμαίνεται μεταξύ του 85 % και 90 %.
Αυτό θα πρέπει να οδηγήσει προφανώς σε μια συζήτηση για την αύξηση της ενεργειακής μας εξάρτησης από πηγές εκτός της Ένωσης και κατά συνέπεια για την σχετικά ευάλωτη θέση μας.
Θα πρέπει να πάρουμε στα χέρια μας τα ηνία της ευθύνης και της μοίρας μας.
Παρότι ο ανταγωνισμός στον τομέα της ενέργειας είναι περιορισμένος στην Ευρωπαϊκή Ένωση, δεν μπορούμε να μείνουμε με τα χέρια σταυρωμένα μπροστά σε μια τέτοια κατάσταση και να την αφήσουμε να εξελιχθεί, αλλά θα πρέπει να δράσουμε.
Για αυτόν τον λόγο η εξασφάλιση ενός επαρκούς επιπέδου ανεξαρτησίας, και κυρίως ασφάλειας όσον αφορά στον ενεργειακό ανεφοδιασμό της Ευρωπαϊκής Ένωσης θα πρέπει να αποτελεί πολιτική προτεραιότητας και μια κοινοτική πολιτική.
Πριν από λιγότερο από έναν χρόνο όταν είχα έρθει για πρώτη φορά σε επαφή με αυτό το Σώμα ως μελλοντική υπεύθυνη σε θέματα ενέργειας, είχα επισημάνει πολύ σαφώς ότι κατά την άποψη της Επιτροπής υπήρχαν δύο κρίσιμα στοιχεία τα οποία θα έπρεπε να ληφθούν υπόψη μέσα στα επόμενα χρόνια.
Αυτά είναι αφενός να ευνοηθεί κατά τρόπο στρατηγικό ο διάλογος σχετικά με την ενεργειακή πολιτική στα διεθνή φόρουμ και ιδιαίτερα με τις μεγάλες χώρες παραγωγής και κατανάλωσης πετρελαίου, και αφετέρου να προσαρμοστούν οι προτεραιότητές μας ούτως ώστε να μπορέσουμε να αντιμετωπίσουμε καλύτερα τις αντίξοες ενεργειακές συγκυρίες όπως είναι αυτή που αντιμετωπίζουμε σήμερα.
Η Επιτροπή σκοπεύει να τηρήσει αυτούς τους θεμελιώδεις στόχους και εδώ και πολλούς μήνες εργάζεται σχετικά με την επίτευξή τους.
Πρακτικά η Επιτροπή έχει ήδη τελειώσει την κατάρτιση μιας Πράσινης Βίβλου σχετικά με την ασφάλεια του ανεφοδιασμού και τις δεσμεύσεις του Κιότο, ήτοι τους όρους που αφορούν τις εκπομπές στον τομέα της ενέργειας.
Πρόκειται για μια Πράσινη Βίβλο που θα υιοθετηθεί στα τέλη του χρόνου.
Ελπίζω να αποτελέσει αφετηρία για έναν ευρύ διάλογο και μια ευρεία συζήτηση με τα ενδιαφερόμενα μέρη για την εξέταση του ρόλου και της θέσης κάθε μίας από τις πηγές ενέργειας για τα επόμενα είκοσι ή τριάντα χρόνια.
Επιπλέον, θα πρέπει να προωθήσουμε τον βραχυπρόθεσμο διάλογο σε διεθνές επίπεδο με τις πετρελαιοπαραγωγές χώρες προκειμένου να τις πείσουμε σχετικά με το κοινό συμφέρον της σταθερότητας των τιμών, κάτι που και αυτές οι ίδιες έχουν επισημάνει θέτοντας τον στόχο μιας ζώνης τιμών.
Από την άλλη, θα πρέπει να λάβουμε υπόψη το γεωπολιτικό πλαίσιο στο οποίο κινούμαστε, και ιδιαίτερα την ειρηνευτική διαδικασία στη Μέση Ανατολή και την περίπλοκη πολιτική κατάσταση στην εν λόγω περιοχή.
Η Ευρωπαϊκή Ένωση θα πρέπει να διαβιβάσει σαφές και αποφασιστικό μήνυμα σε όλες τις χώρες του ΟΠΕΚ και να τονίσει την ανάγκη λήψης των απαραίτητων μέτρων προκειμένου να τηρηθεί αυτό που οι ίδιες αυτές χώρες είχαν θέσει ως στόχο τους, ήτοι τη διακύμανση των τιμών του πετρελαίου εντός μιας κατάλληλης ζώνης τιμών.
Θα πρέπει να πούμε πως σε παγκόσμιο επίπεδο καταλαμβάνουμε την πρώτη θέση στην καθαρή εισαγωγή πετρελαίου και τη δεύτερη ως προς την κατανάλωση.
Συνεπώς, η Ευρωπαϊκή Ένωση διαθέτει τα μέσα και τους λόγους προκειμένου να εισακουστεί η γνώμη της, ωστόσο είναι πιθανό τα πολιτικά μέσα να μην επαρκούν.
Αλλά πέραν του διαλόγου με τον ΟΠΕΚ, δεν θα πρέπει να ξεχνάμε ότι πρέπει να διατηρούμε και να ενισχύουμε τις στρατηγικές σχέσεις μας με τη Ρωσία και καλό θα ήταν να αναλογιστούμε τα μέσα που απαιτούνται για τον εκσυγχρονισμό της παραγωγής και διανομής στη συγκεκριμένη χώρα που είναι η τρίτη πετρελαιοπαραγωγός χώρα στον κόσμο, κάτι που δεν πρέπει να ξεχνάμε, ενώ όσον αφορά στο φυσικό αέριο η θέση της είναι άκρως καθοριστική.
Η Ευρωπαϊκή Ένωση πρέπει να διατηρήσει ένα ενωμένο μέτωπο και να συντονίσει τις φωνές της.
Οι διάσπαρτες πρωτοβουλίες των κρατών μελών δεν θα πάψουν να είναι ατελείς και ελάχιστα αποδοτικές παρά μόνο αν μπορέσουμε να μιλήσουμε με μια φωνή.
Η φορολογική πτυχή του θέματος, είναι κάτι που έχει πολυσυζητηθεί τον τελευταίο καιρό, και η Επιτροπή αντιλαμβάνεται τις ανησυχίες των επαγγελματικών κλάδων που η αναπάντεχη αύξηση της τιμής του πετρελαίου πλήττει περισσότερο.
Από αυτήν την άποψη ενθαρρύνουμε τα κράτη μέλη να αρχίσουν και να διατηρήσουν έναν κοινωνικό διάλογο με όλα τα ενδιαφερόμενα μέρη προκειμένου να βρεθούν λύσεις κατάλληλες και σύμφωνες με το κοινοτικό δίκαιο.
Ένα από τα διδάγματα που μπορούμε να πάρουμε από τις δεσμεύσεις καυσίμων που παρέλυσαν τις οικονομικές δραστηριότητες σε διάφορα κράτη μέλη είναι η ανάγκη της αύξησης του επιπέδου συντονισμού μεταξύ των κρατών μελών και βέβαια με την υποστήριξη της Επιτροπής.
Από αυτήν την άποψη, κυρία Πρόεδρε, κυρίες και κύριοι, όπως έχει ήδη ανακοινωθεί, εντός λίγων λεπτών θα φύγω από τη συνεδρίαση για να μεταβώ στο Λουξεμβούργο όπου διεξάγεται ένα έκτακτο Συμβούλιο των Υπουργών Μεταφορών.
Για λόγους τόσο οικονομικούς όσο και περιβαλλοντικούς, τα κράτη μέλη δεν θα πρέπει να υποκύψουν στις πιέσεις που τους ασκούνται και να τροποποιήσουν την κοινή τους μεσοπρόθεσμη πετρελαϊκή πολιτική.
Μία παρατεταμένη μείωση της φορολογίας, ή μέσω ενισχύσεων, απλά θα ισοδυναμούσε με μια μεταφορά των φορολογικών εσόδων στις χώρες του ΟΠΕΚ και θα είχε απλά ως αποτέλεσμα τη μεταβίβαση σε αυτές τις χώρες ενός ανεπαρκούς μηνύματος.
Εν τούτοις, είναι πιθανό οι δύσκολες στιγμές που περνάμε σήμερα να απαιτήσουν τη βραχυπρόθεσμη λήψη μέτρων ενίσχυσης εκ μέρους των αρμόδιων δημόσιων αρχών.
Όντως, ήδη εξετάζονται κάποιες συμφωνίες.
Ωστόσο, θα ήθελα να επισημάνω πως τα εν λόγω μέτρα θα πρέπει να είναι μόνο μεταβατικά και σε κάθε περίπτωση θα πρέπει να είναι σύμφωνα με τους κανόνες του ανταγωνισμού και να μην αντιβαίνουν τους κανόνες της εσωτερικής αγοράς.
Θα πρέπει να αναζητηθεί μια σύγκλιση στην εστίαση για τη φορολόγηση των καυσίμων και να αποφευχθούν οι ασυμφωνίες όπως συμβαίνει με τις ενέργειες και δηλώσεις των διαφόρων κρατών μελών.
Για παράδειγμα, σε τι εξυπηρετεί να γίνεται λόγος για οικολογικούς φόρους σε ευρωπαϊκό επίπεδο αν δεν μπορεί να υπάρξει μια γρήγορη προσέγγιση των ειδών ειδικών φόρων και του ΦΠΑ εντός της Ένωσης;
Κυρίες και κύριοι, από αυτήν την άποψη θα πρέπει να πω πως μια μείωση των ειδικών φόρων υπέρ των οδικών μεταφορών μπορεί να ληφθεί υπόψη μόνο ως ένα πολύ βραχυπρόθεσμο μέτρο μόνο για κάποιους μήνες, και σε καμία περίπτωση δεν θα μπορεί να παραταθεί, εφόσον κάτι τέτοιο θα ήταν άμεσα ενάντιο στους στόχους προώθησης άλλων τύπων εναλλακτικών μεταφορών, όπως είναι για παράδειγμα οι σιδηροδρομικές μεταφορές, καθώς επίσης θα ήταν ενάντιο στους στόχους μας του Κιότο και θα μας οδηγούσε αναμφίβολα σε αντίφαση με τις κύριες γραμμές της μέχρι τώρα πολιτικής μεταφορών της Ευρωπαϊκής Ένωσης.
Η Επιτροπή ανησυχεί ιδιαίτερα για τις πάρα πολύ σοβαρές επιθέσεις κατά της ελεύθερης κυκλοφορίας που τον τελευταίο καιρό παρατηρήθηκαν συχνά.
Αντιλαμβανόμαστε, και θέλω να το επαναλάβω για ακόμη μια φορά, πως καμία κοινωνική ομάδα δεν μπορεί να πάρει την υπόλοιπη κοινωνία ως όμηρο.
Λοιπόν, μιλούσα για τις ενισχύσεις και θέλω να πω πως θα πρέπει να εξαρθρώσουμε και να πάψουμε τις πρακτικές που αντιβαίνουν τον ανταγωνισμό, καθώς επίσης και πως οι εν λόγω πρακτικές υφίστανται στον τομέα των καυσίμων.
Τι νόημα έχει να υπάρχει στην Ευρωπαϊκή Ένωση μια τόσο αισθητή διαφορά των τιμών προ φόρων των παραγώγων του πετρελαίου όπως συμβαίνει αυτή την στιγμή, και σε κάποιες περιπτώσεις σε χώρες γειτονικές;
Η Επιτροπή σκοπεύει να συνεχίσει τις επαφές που έχουν δημιουργηθεί με τα κράτη μέλη προκειμένου να εντοπίσει πρακτικές που αντιβαίνουν τον ανταγωνισμό.
Οποιαδήποτε συμφωνία μεταξύ επιχειρήσεων ή κατάχρηση της θέσης ισχύος θα πρέπει να τιμωρείται αυστηρότατα.
Επίσης θα πρέπει να εξεταστεί το ζήτημα του ανταγωνισμού μεταξύ συνδυασμένων τομέων προκειμένου να βρεθούν λύσεις σε πανευρωπαϊκό επίπεδο.
Αλλά, κυρίες και κύριοι, ας μην ξεγελιόμαστε, μιλάμε για βραχυπρόθεσμες δράσεις που μπορούν να ανακουφίσουν τη κρίση που ζούμε αυτήν την στιγμή αλλά που σε καμία περίπτωση δεν εξαλείφουν το αδιαμφισβήτητο γεγονός ότι η οικονομία μας είναι ευάλωτη όσον αφορά τις ενεργειακές διακυμάνσεις.
Βέβαια είναι λιγότερο ευάλωτη από ότι ήταν πριν από 25 χρόνια, αλλά δεν παύει να είναι ευάλωτη.
Η κατανάλωση πετρελαίου στην Ευρωπαϊκή Ένωση αντιπροσωπεύει 12 εκατομμύρια βαρέλια την ημέρα και το 2020 θα είναι κάτι παραπάνω από 13 εκατομμύρια βαρέλια.
Κάτω από κανονικές οικονομικές συνθήκες είναι πιθανό η τιμή ανά βαρέλι να μην πέσει κάτω από τα 20 δολάρια μακροπρόθεσμα, και σίγουρα δεν θα φτάσει στην τιμή που είχε πριν από 18 μήνες, δηλαδή 10 δολάρια.
Θα πρέπει να αντιμετωπίσουμε αυτήν την εξάρτηση και αυτήν την κατάσταση με δύο ουσιαστικούς άξονες δράσης, τη διαφοροποίηση των πηγών μας και την ενεργειακή αποταμίευση.
Όταν μιλάμε για διαφοροποίηση των πηγών μας επιβάλλεται μια μακροπρόθεσμη συζήτηση.
Η μελλοντική Πράσινη Βίβλος σχετικά με τον ανεφοδιασμό θα συμβάλλει σε αυτήν τη συζήτηση.
Θέλω να πω ξεκάθαρα πως όταν μιλάμε για διαφοροποίηση των πηγών ενέργειας, οι ανανεώσιμες πηγές ενέργειας συμβάλλουν αποφασιστικά και σαφώς στο μέλλον, αλλά αυτήν τη στιγμή δεν μπορούμε να αγνοήσουμε κανένα είδος ενέργειας.
Η διαχείριση της ζήτησης και η αποταμίευση ενέργειας είναι ο άλλος άξονας στον οποίο θα πρέπει να εστιάσουμε μακροπρόθεσμα.
Όσον αφορά στο πετρέλαιο, η αποτελεσματικότητά μας σήμερα είναι 50% υψηλότερη από ότι πριν από 25 χρόνια, ωστόσο θέλω να πω πως γνωρίζω ότι ο τομέας των μεταφορών θα πρέπει ακόμη να καταβάλλει ιδιαίτερες προσπάθειες από αυτήν την άποψη.
Περισσότερο από το 90% της αύξησης της κατανάλωσης πετρελαίου στην Ένωση από σήμερα έως και το 2020 θα απορροφάται κυρίως από τον τομέα των μεταφορών.
Γι' αυτόν τον λόγο είναι απαραίτητη μια Λευκή Βίβλος σχετικά με την πολιτική των μεταφορών που να αποσκοπεί στην αναπροσαρμογή των ειδών μεταφορών, στην ενδυνάμωση των διευρωπαϊκών δικτύων, στη μείωση των σημείων κυκλοφοριακής συμφόρησης, στην ώθηση στον τομέα των σιδηροδρομικών , των ποτάμιων , και των ακτοπλοϊκών μεταφορών, στην προώθηση αποτελεσματικών και λιγότερο ρυπογόνων αστικών μεταφορών, μέσω της ορθολογικής χρήσης των κλασικών αυτοκινήτων και της ενίσχυσης καινοτομικών έργων έρευνας καθαρών καυσίμων και της ευαισθητοποίησης και εκπαίδευσης των οδηγών.
Πρέπει επίσης να ληφθούν μέτρα στην κατασκευή και την αποταμίευση στον εν λόγω τομέα, έναν τομέα στον οποίο υπάρχει η μεγαλύτερη κατανάλωση ενέργειας, για να μην μιλήσουμε για την προώθηση του ανταγωνισμού στον τομέα του φυσικού αερίου και την εισαγωγή του ως αρμοδιότητα και εναλλακτική λύση για το πετρέλαιο.
Εν κατακλείδι, κυρία Πρόεδρε, κυρίες και κύριοι, είναι προφανές πως ο μόνος τρόπος για να βγούμε από την κρίση που αντιμετωπίζουμε σήμερα είναι μέσω συνεκτικών καλά συντονισμένων και πολυδύναμων στρατηγικών.
Δυστυχώς δεν αποτελεί πανάκεια για την βραχυπρόθεσμη επίλυση αυτής της κατάστασης, αλλά ευτυχώς η κρίση αυτή μας δίδαξε πως ο μόνος τρόπος για να βγούμε από αυτήν είναι η προώθηση του ανταγωνισμού στις αγορές μας, η δήλωση της κοινής παρουσίας μας σε διεθνές επίπεδο, ο συντονισμός των δράσεών μας, η θέση προτεραιοτήτων στους νέους στόχους σε θέματα ενέργειας και η κοινή δράση ως προς την φορολογία.
Μέσα σε αυτήν τη δύσκολη συγκυρία που ζούμε, οι πολίτες περιμένουν από εμάς να μετατρέψουμε αυτούς τους στόχους σε απτή πραγματικότητα όχι μόνο βραχυπρόθεσμα αλλά επίσης μεσοπρόθεσμα και μακροπρόθεσμα.
(Χειροκροτήματα)
Κυρία Πρόεδρε, κυρία Επίτροπε de Palacio, ευχαριστώ τα μέλη της Επιτροπής για αυτή τους τη θέση , η οποία αποτελεί απόδειξη ρεαλισμού.
Διερωτάται μόνο κανείς αν πρέπει πάντα να φθάνουμε πρώτα σε πλήρη κρίση, πριν αρχίσουμε να συζητάμε για ορθές νέες στρατηγικές.
Τίποτα δεν θα ήταν τώρα πιο εύκολο από το να απαιτηθεί από όλα τα κράτη μέλη της Ένωσης να μειώσουν σημαντικά τη φορολογία των πετρελαϊκών προϊόντων μέχρι να επανέλθει η τιμή του αργού πετρελαίου - ας ελπίσουμε - στα 22-25 δολάρια το βαρέλι.
Εξίσου εύκολο για τα κράτη μέλη και τους υπουργούς Εθνικής Οικονομίας τους θα ήταν να ανακοινώσουν πως δεν συντρέχει λόγος να αναθεωρήσουν τη φορολογία.
Οι λόγοι είναι η δυσκολία αντιστάθμισης των φορολογικών εσόδων βραχυπρόθεσμα και μακροπρόθεσμα η μείωση της κατανάλωσης, μέσω της οποίας προσπαθούμε να επηρεάσουμε τη μελλοντική κατάσταση του περιβάλλοντός μας.
Ωστόσο, κάτι πρέπει να κάνουμε.
Οι πολίτες δυσανασχετούν και διατρέχει σοβαρό κίνδυνο προπαντός, όπως είπε και η κυρία Επίτροπος, η άμεση επιβίωση ορισμένων επαγγελματικών ομάδων.
Σκέπτομαι, για παράδειγμα, τους αλιείς, τους γεωργούς και των επαγγελματίες οδηγούς.
Πιο μακροπρόθεσμα, η υψηλή τιμή της πετρελαϊκής ενέργειας επιταχύνει ακόμη περισσότερο τον πληθωρισμό και απειλεί όλη την επικράτεια της ΕΕ με οικονομική κρίση.
Τα κράτη μέλη της Ένωσης πρέπει να συμφωνήσουν τώρα επί ενός κοινού τρόπου δράσης, τόσο σε βραχυπρόθεσμο επίπεδο όσο και σε μακροπρόθεσμο.
Τα μέτρα που ελήφθησαν σε εθνικό επίπεδο υπό την πίεση των διαμαρτυριών δεν κάνουν τίποτα άλλο από το να δυσκολεύουν την κατάσταση και να στρεβλώνουν τις συνθήκες του ανταγωνισμού.
Η ευθύνη για την λήψη μέτρων ανήκει σαφώς στις εθνικές κυβερνήσεις.
Τα βραχυπρόθεσμα μέτρα είναι τα δυσκολότερα.
Είναι, φυσικά, σημαντικό να εντατικοποιηθούν οι διαβουλεύσεις με τις χώρες του ΟPEC, για να αυξηθεί - αν είναι δυνατό - η πετρελαιοπαραγωγή και να απλοποιηθεί έτσι η κατάσταση μέσω της προσφοράς.
Ενδέχεται, ωστόσο, να είναι δύσκολο να επιτευχθούν γρήγορα αποτελέσματα.
Στην περίπτωση αυτή, θα μπορούσαμε ίσως να προσφύγουμε σε συγκεκριμένα μέτρα, όπως για παράδειγμα στη φορολογία του ντήζελ και του πετρελαίου θέρμανσης, ιδίως αν τα μέτρα αυτά εφαρμοσθούν σε γενικό επίπεδο.
Οι αιτίες της κρίσης δεν βρίσκονται μόνο στην πλευρά της προσφοράς, αλλά ενδεχομένως και στη διάρθρωση της αλυσίδας διύλισης, στη φύση της αγοράς της πετρελαϊκής ενέργειας, στο όραμα του μέλλοντος, καθώς και στην αποθεματική πολιτική ορισμένων χωρών.
Υπάρχουν ισχυρισμοί ότι η αλυσίδα διύλισης έχει συγκεντρωθεί πλέον στα χέρια τόσο λίγων επιχειρήσεων ώστε να κοντεύει να δημιουργηθεί στην αγορά κατάσταση καρτέλ.
Δεν ισχυρίζομαι ότι πράγματι συμβαίνει αυτό, αλλά πρέπει πάντως να εξετάσουμε το ζήτημα.
Ένα ερώτημα που τίθεται είναι αν μπορεί η Ένωση να διαπραγματευθεί τη στρατηγική των απαραίτητων πετρελαϊκών αποθεμάτων, τόσο στη δική της επικράτεια όσο και με τις ΗΠΑ, αφού αυτό που αυξάνει πάντα την τιμή αγοράς του πετρελαίου είναι κατά πάσα πιθανότητα η μείωση και η σχετική σημερινή αδυναμία των αμερικανικών αποθεμάτων.
Η Επίτροπος αναφέρθηκε ήδη στην ομιλία της στην κατάρρευση της υποδομής της Ρωσίας, μεγάλης πετρελαιοπαραγωγού χώρας.
Μήπως είναι πλέον καιρός - η ερώτηση θα πρέπει φυσικά να απευθυνθεί κατ' αρχάς στη Ρωσία, αλλά και σε εμάς - να αναλάβουμε μέτρα για την προώθηση των επενδύσεων στην πετρελαϊκή παραγωγή της Ρωσίας;
Μακροπρόθεσμα, όπως εκτιμά και ο πρώην Υπουργός Πετρελαίου της Σαουδικής Αραβίας Σεΐχης Γιαμανί, η συνεχής αύξηση της τιμής του πετρελαίου θα οδηγήσει στην ανάπτυξη άλλων πηγών ενέργειας.
Με σκωπτική διάθεση πρόσθεσε ότι η λίθινη περίοδος δεν έληξε με την εξαφάνιση των λίθων.
Αυτό που προέχει σήμερα, ωστόσο, είναι η ικανότητα της Ένωσης να αντιδράσει άμεσα.
Είναι πραγματικά αδύνατο να μειωθεί, με σχετικά ομοιόμορφο τρόπο, η φορολογία των υγρών καυσίμων μέχρι τα μέσα του ερχόμενου χρόνου σε όλη την Ένωση;
(Χειροκροτήματα)
Κυρία Πρόεδρε, κυρίες και κύριοι, κυρία Αντιπρόεδρε της Επιτροπής, σε αυτό το κεφάλαιο υπάρχει ένα ευρωπαϊκό πρόβλημα: δεν υπάρχει κάποια σχετική ευρωπαϊκή πολιτική και η κυρία Αντιπρόεδρος το παραδέχτηκε.
Επιπλέον, πρόκειται για μια πολιτική που απαιτεί μεγάλη επιμονή καθώς και επενδύσεις και μέσα, γιατί όσον αφορά στο ενεργειακό πρόβλημα το θυμόμαστε μόνο όταν μας πονάει, ήτοι όταν όλα είναι κανονικά, όπως είπε η κυρία de Palacio, τείνουμε να αυξάνουμε την κατανάλωση και σε μια κοινωνία στην οποία τα αυτοκίνητα βασιλεύουν, αυτό συνεπάγεται μια τάση για μεγαλύτερη εξάρτηση.
Πιστεύω πως βραχυπρόθεσμα και μακροπρόθεσμα πρέπει να διατηρηθεί, να ακολουθηθεί και να ενισχυθεί ο κατάλογος που εξέθεσε η κυρία Επίτροπος βάσει των όσων είχε ήδη θέσει η Επιτροπή, επωφελούμενοι της ανάπτυξης των ανανεώσιμων πηγών ενέργειας, μειώνοντας την εξάρτησή μας από το πετρέλαιο, επιτυγχάνοντας, για παράδειγμα, την παύση του κατακερματισμού που υπάρχει σε κάποιες εθνικές αγορές, και μιλώ, για παράδειγμα, για την ανάπτυξη των σιδηροδρομικών μεταφορών ως συμπληρωματική και εναλλακτική της ανάπτυξης των οδικών μεταφορών.
Ωστόσο όλα αυτά δεν θα μας βγάλουν από την κατάσταση στην οποία βρισκόμαστε.
Δηλαδή, θα πρέπει να αναπτύξουμε μια χρηστή πολιτική, αλλά παράλληλα αυτήν τη στιγμή αντιμετωπίζουμε μια ιδιαίτερα περίπλοκη κατάσταση καθώς υπάρχει ένας αριθμός επαγγελματικών κλάδων που βρίσκεται σε πολύ δύσκολη θέση και η οποία κατάσταση έχει οδηγήσει σε εμπόδια, αταξία και διάσπαρτες αντιδράσεις εκ μέρους των κυβερνήσεών μας εφόσον στην Ευρώπη αναπτύσσονται μορφές διαμαρτυρίας σε κοινοτικό επίπεδο.
Θα ήθελα εν συντομία να επισημάνω ότι τον τελευταίο καιρό χάρη σε μια πιο αυστηρή δημοσιονομική διαχείριση γίνεται λόγος για την ανακούφιση του φορολογικού βάρους.
Όμως εξαιτίας αυτού ο κόσμος δεν καταλαβαίνει ότι αυτό δεν μπορεί να εφαρμοστεί και στα παράγωγα του πετρελαίου.
Είναι μια αντίδραση την οποία πρέπει να κατανοήσουμε και παράλληλα θα πρέπει να εξηγήσουμε στους πολίτες μας τους λόγους για τους οποίους κάνουμε τις συγκεκριμένες επιλογές.
Είναι βέβαιο ότι πρέπει να λάβουμε αντισταθμιστικά μέσα.
Έχει μεγάλη σημασία να επιτύχουμε τη βελτίωση της κατάστασης της διαφάνειας και των μέτρων κατά των μονοπωλίων, τα οποία όντως εμπίπτουν στη σφαίρα αρμοδιότητας της Επιτροπής, γιατί κάποιοι κερδίζουν: ο ΟΠΕΚ αύξησε την τιμή αλλά αυτή η αύξηση περιορίζεται σε 5 ή 6 δολάρια ανά βαρέλι.
Και κυρίως πρέπει να προσπαθήσουμε να επιτύχουμε την κοινή αντίδραση των κυβερνήσεών μας και να καταρτίσουμε επιτέλους μια ευρωπαϊκή πολιτική που να ανταποκρίνεται στον κοινό οικονομικό και κοινωνικό χώρο.
Κυρία Πρόεδρε, κυρία Επίτροπε, όπως είπατε σαφέστατα: παραμένουμε ευάλωτοι.
Η ενέργεια δεν είναι φθηνή.
Είναι ένα σπάνιο αγαθό.
Προφανώς, ξεχάσαμε ότι ένα βαρέλι πετρέλαιο κόστιζε κάποτε δέκα δολάρια.
Τότε δεν θέσαμε τις ερωτήσεις που θέτουμε σήμερα, κάτι που πιθανώς να είναι εντελώς αδικαιολόγητο.
Είπατε επίσης, κυρία Επίτροπε, ότι βλέπουμε τις τιμές να ανεβαίνουν εδώ και δεκαοκτώ μήνες και διερωτώμαι γιατί τα μορφωμένα και ισχυρά στελέχη της Ευρώπης δεν συνήλθαν ευθύς εξ αρχής, όταν οι τιμές άρχισαν να αυξάνονται, για να εξετάσουν τι έπρεπε και τι δεν έπρεπε να συμβεί στη συνέχεια, καθώς και τρόπους με τους οποίους θα μπορούσαμε να αποφύγουμε να περιέλθουμε στο σημείο στο οποίο βρισκόμαστε σήμερα.
Είπατε επίσης, κυρία Επίτροπε, ότι πρέπει να σχηματίσουμε ένα κοινό μέτωπο, βλέπουμε όμως ότι σήμερα κάθε χώρα έχει κολλήσει την "γαλλική γρίπη";.
Βλέπουμε να απουσιάζει παντελώς η εσωτερική συνοχή όσον αφορά στις αντιδράσεις στις διαμαρτυρίες, τις οποίες κατανοώ πλήρως, όσο και στην περίπτωση της υπεράσπισης του κοινού νομίσματος, καθώς και προς τα έξω, στη στάση μας έναντι του OPEC.
Πρέπει ωστόσο να πούμε ότι μία τιμή 10 δολαρίων το βαρέλι είναι εξίσου αφύσικη με μια τιμή 35 δολαρίων και, όπως γνωρίζουμε, η πρώτη τιμή των 10 δολαρίων ίσως να μας ικανοποιεί, αλλά δεν είναι δυνατόν να διατηρηθεί σε παγκόσμια κλίμακα.
Πρόκειται για διάφορα σημεία τα οποία προφανώς έχουμε σήμερα ξεχάσει.
Πιστεύω λοιπόν ότι δεν πρέπει να το ξανακάνουμε.
Στην ανακοίνωση που δημοσιεύσατε την πρώτη εβδομάδα του Σεπτεμβρίου, περιγράφετε τις γενικές κατευθύνσεις.
Πρόκειται για ικανοποιητικές κατευθύνσεις: πολιτική μεταφορών, ενέργειας, περιβάλλοντος.
Ελπίζω ότι σήμερα το βράδυ θα μπορέσετε λίγο έως πολύ να καθορίσετε μια κοινή πορεία, γιατί πρέπει να εξέλθουμε από την κρίση, πρέπει να φροντίσουμε ώστε η επόμενη κρίση να είναι λιγότερο βαθιά και να επέλθει λιγότερο σύντομα απ' ό,τι θα μπορούσαμε ενδεχομένως να περιμένουμε.
Σε κάθε περίπτωση πρέπει να υπάρξουν ευρωπαϊκές πρωτοβουλίες, να υπάρξει τουλάχιστον συνεργασία, όπως είπατε και εσείς, για να βοηθηθούν οι λιγότερο ευνοημένοι.
Γι' αυτό και είμαι της άποψης ότι η μείωση των γενικών φορολογικών επιβαρύνσεων, όπως προτείνει το κόμμα μου στο Βέλγιο είναι προτιμότερη από τις φορολογικές επιβαρύνσεις στα καύσιμα.
Σε καμία περίπτωση δεν επιτρέπεται να πούμε στους ανθρώπους ότι η ενέργεια μπορεί να φθηνύνει γιατί αυτό θα ήταν ένα εντελώς λανθασμένο μήνυμα.
Κύριε Πρόεδρε, δεν πρέπει να απορούμε που βρισκόμαστε για άλλη μία φορά εν μέσω πετρελαϊκής κρίσης.
Πρόκειται για την τρίτη πετρελαϊκή κρίση και από το 1979 και μετά συνεχώς παραμελούμε την ενεργειακή πολιτική.
Έχουν γίνει πολλές συζητήσεις για τη μετάβαση σε μια βιώσιμη ενεργειακή πολιτική, αλλά έχουν γίνει ελάχιστα προς αυτήν την κατεύθυνση.
Χαίρομαι για τις ιδέες που παρουσίασε σήμερα εδώ η κ. Επίτροπος.
Οι Υπουργοί Μεταφορών διαθέτουν μια πραγματική ευκαιρία να κάνουν πλήρη στροφή όσον αφορά την ενεργειακή πολιτική προς μια βιώσιμη ενεργειακή οικονομία.
Το ποσοστό των οδικών μεταφορών αυξήθηκε από 50% το 1980 σε 80% το 2000.
Αν μειώναμε τώρα τη φορολογία των καυσίμων, θα ήταν χονδρικά σαν να μειώναμε την τιμή της ηρωίνης στην αγορά των ναρκωτικών.
Το τελικό αποτέλεσμα θα ήταν πιθανότατα ένας όλο και μεγαλύτερος αριθμός ναρκομανών και μια όλο και βαθύτερη κρίση.
Δεν επιτρέπεται να κάνουμε τώρα τέτοια λάθη.
Εναλλακτική λύση στην κατάσταση αυτή δεν είναι ούτε η πυρηνική ενέργεια, αφού μόνο το 10% της ηλεκτρικής ενέργειας παράγεται με πετρέλαιο.
Εξάλλου, κάθε εργασία ανάπτυξης νέων οχημάτων, για παράδειγμα, ξεκινά από την αρχή ότι τα αυτοκίνητα του αύριο θα κινούνται ίσως με υδρογόνο, αλλά πάντως όχι με πυρηνική ενέργεια.
Η ομάδα μας παρουσίασε σήμερα αυτό το σφαιρικό πρόγραμμα ως νέο πρόγραμμα ενεργειακής πολιτικής της Ένωσης.
Θέλουμε να ξεκινήσει η εφαρμογή του από το στάδιο του προϋπολογισμού, γι' αυτό προτείνουμε μια νέα γραμμή του προϋπολογισμού με τίτλο "Νέες πηγές ενέργειας" .
Θέλουμε, μεταξύ των άλλων, να προωθήσουμε την εξοικονόμηση ενέργειας και τις καλύτερες τεχνικές κατασκευής σπιτιών.
Θέλουμε επίσης να έχει η Ευρωπαϊκή Ένωση αρμοδιότητες για να αναλάβει την ευθύνη της νέας ενεργειακής πολιτικής.
Ζητάμε να αποτελέσει η ενέργεια ιδιαίτερο κεφάλαιο της Συνθήκης και υπογραμμίζουμε τη σημασία της κατάργησης της απαίτησης ομοφωνίας για φορολογικά θέματα.
Εδώ και δέκα σχεδόν χρόνια, προσπαθούμε να δημιουργήσουμε έναν κοινό ενεργειακό φόρο για την Ευρωπαϊκή Ένωση.
Επίτροποι έρχονται και παρέρχονται, αλλά το πρόβλημα παραμένει άλυτο.
Βραχυπρόθεσμα, θα πρέπει να βοηθήσουμε τα άμεσα θύματα της παρούσας πετρελαϊκής κρίσης, αλλά θα πρέπει να το κάνουμε με σύνεση και με στοχοθέτηση των δικαιούχων.
Κύριε Πρόεδρε, κυρία Αντιπρόεδρε της Επιτροπής, έχω την εντύπωση ότι η λεγόμενη πετρελαϊκή κρίση αποκαλύπτει μια σειρά διαρθρωτικών προβλημάτων, τα οποία η Ένωση και οι Δεκαπέντε θα όφειλαν να εξετάσουν χωρίς παρωπίδες και ταμπού.
Το πρώτο πρόβλημα αφορά τη σχέση μας με το Νότο, εν προκειμένω με τις πετρελαιοπαραγωγές χώρες.
Η Ευρώπη νοιάστηκε άραγε, στην αρχή της περσινής χρονιάς, για τις καταστροφικές συνέπειες που είχε για την οικονομία και τους λαούς ορισμένων πετρελαιοπαραγωγών χωρών η πτώση της τιμής του πετρελαίου κάτω από 10 δολάρια το βαρέλι;
Τότε μας παρουσίαζαν την τιμή αυτή ως καλή είδηση, ενώ ήταν εξίσου ανησυχητική με την τιμή των 34 δολαρίων το βαρέλι.
Πρέπει να αναπτύξουμε με τις χώρες αυτές μια μακροπρόθεσμη σχέση συνεργασίας.
Και έπειτα, πρέπει να δούμε και όλα τα υπόλοιπα αίτια που οδήγησαν στη σημερινή κατάσταση, όπως η κερδοσκοπία, η ανεπάρκεια αποθεμάτων στις Ηνωμένες Πολιτείες και η υποτίμηση του ευρώ.
Το δεύτερο πρόβλημα που η κρίση αυτή αποκαλύπτει είναι, κατά τη γνώμη μου, η ανεπαρκής συνοχή των πολιτικών επιλογών μας στο πλαίσιο της Ένωσης.
Κάνουμε λόγο σήμερα για προτεραιότητα των σιδηροδρόμων έναντι των οδικών μεταφορών και θέλουμε να ρίξουμε βάρος στα τρένα.
Πρόκειται για μια θεμελιώδη επιλογή.
Είναι πραγματικά μια κοινωνική επιλογή, μια πράξη οικολογικής ευθύνης, με την κυριολεκτική έννοια του όρου.
Για πόσο καιρό άραγε δεν κάναμε όμως ακριβώς το αντίθετο, δεν δώσαμε τεράστια ώθηση στις οδικές μεταφορές σε βάρος των σιδηροδρομικών;
Η Ευρώπη είναι ελάχιστα προετοιμασμένη για την αλλαγή αυτή, αρκεί να σημειώσουμε ότι σήμερα ακόμα οι συρμοί Γαλλίας -Ιταλίας πρέπει να αντικατασταθούν διότι η τάση του ρεύματος στις δύο χώρες δεν είναι συμβατή.
Το τρίτο θεμελιακό πρόβλημα που αναδεικνύει η κρίση αυτή είναι η τεράστια δυσκολία πολλών ευρωπαίων ηγετών να σταθμίσουν το μέγεθος των απαιτήσεων που δημιουργούνται στις κοινωνίες μας.
Δεν αντιλαμβάνονται ή δεν θέλουν να αντιληφθούν τα σοβαρά προβλήματα που ανακύπτουν από την αύξηση της τιμής των καυσίμων για όσους είναι υποχρεωμένοι να χρησιμοποιούν το αυτοκίνητό τους ή χρειάζονται πετρέλαιο θέρμανσης.
Οι συμπολίτες μας δεν δέχονται να υποστούν την επιβάρυνση της συγκυριακής αυτής κρίσης και εξεγείρονται με την επιείκεια που τα κράτη μέλη δείχνουν απέναντι στις πετρελαϊκές εταιρείες, οι οποίες καταγράφουν προκλητικά κέρδη.
Θα υπάρξουν όλο και μεγαλύτερες πιέσεις για μείωση της φορολογίας των καυσίμων και φορολόγηση των εταιρειών ανάλογη με τα κέρδη τους.
Η πλειοψηφία της ομάδας μου θεωρεί ότι οι Δεκαπέντε θα πρέπει να λάβουν δραστικά μέτρα οικολογικού χαρακτήρα, προωθώντας αποτελεσματικά το σιδηρόδρομο, έτσι ώστε να ανταποκριθούν, στην παρούσα συγκυρία, στη θεμιτή κοινωνική αυτή απαίτηση.
Κατ' αυτόν τον τρόπο, κύριε Πρόεδρε, θα ενεργήσουν προς όφελος της Ευρώπης, η οποία επί του παρόντος αντιμετωπίζει νομίζω δυσχέρειες.
Κύριε Πρόεδρε, η τεράστια αύξηση της τιμής του πετρελαίου οφείλεται σε κάποια αίτια, τα οποία όμως φοβάμαι ότι η Ευρώπη δεν λαμβάνει υπόψη της, δεδομένου ότι φέρει μεγάλο μέρος της ευθύνης για αυτά.
Το πρώτο αίτιο είναι η αύξηση των τιμών παραγωγής, εξαιτίας του ολιγοπωλίου που έχουν μεθοδικά οργανώσει οι πετρελαιοπαραγωγές χώρες.
Η μείωση της προσφοράς επιδεινώνεται από το ιρακινό εμπάργκο, η συνέχιση του οποίου είναι ανήθικη και σύμφωνη ίσως με τα συμφέροντα των αμερικανικών πετρελαιοβιομηχανιών, αντίθετη όμως με τα συμφέροντα της Ευρώπης.
Το δεύτερο αίτιο είναι η υποτίμηση του ευρώ και συνεπώς όλων των ευρωπαϊκών νομισμάτων που περιλαμβάνει.
Η τιμή του ευρώ όταν δημιουργήθηκε ήταν στα 1,18 δολάρια.
Σήμερα έχει πέσει στα 0,85 δολάρια μόνο.
Είχαμε υποσχεθεί ένα ισχυρό νόμισμα.
Είπαμε ψέματα και ο λογαριασμός ανέβηκε αναλόγως.
Το τρίτο αίτιο είναι η υπερβολική, έξω από κάθε λογική, φορολογία των καυσίμων που επιβάλλουν τα κράτη μέλη και την ίδια αυτή σοσιαλίζουσα πολιτική τη συνεχίζουν ή και την εγκαινιάζουν ενίοτε και οι συντηρητικές κυβερνήσεις.
Η πολιτική αυτή συντηρείται υπό την πίεση των οικολογικών ομάδων, οι οποίες διάκεινται εχθρικά προς το αυτοκίνητο επειδή το αυτοκίνητο είναι σύμβολο ατομικής ελευθερίας.
Η φορολογία αυτή πολλαπλασιάζει επί 3, 4, ή 5 την αύξηση των τιμών παραγωγής πετρελαίου.
Ευθυγράμμιση της εξωτερικής μας πολιτικής με την πολιτική των Ηνωμένων Πολιτειών, νομισματική υποτίμηση του ευρώ, βαριά φορολογία υπό την πίεση των οικολογικών κινημάτων: σε αυτά τα τρία αίτια οφείλεται η αύξηση της τιμής των καυσίμων, για την οποία ναι μεν πολύ λυπούμαστε αλλά και για την οποία επίσης τα θεσμικά μας όργανα φέρουν τεράστια ευθύνη.
Κύριε Πρόεδρε, κυρία Επίτροπε, τις τελευταίες δεκαπέντε μέρες έγινε κυριολεκτικά "χαμός" στις ευρωπαϊκές μεταφορές: έλλειψη βενζίνης, αποκλεισμός οδικών αρτηριών, κοινωνικές διαμαρτυρίες, παράλυση των κυβερνήσεων.
Θα νόμιζε κανείς ότι βρισκόμαστε στο 1973, μετά την πρώτη πετρελαϊκή κρίση.
Χωρίς να υπολογίζουμε την εκρηκτική άνοδο της τιμής του αργού πετρελαίου ανά βαρέλι και την ελεύθερη πτώση του ευρώ, παρ' όλες τις εκτιμήσεις των υποτιθέμενων ευρωπαίων εμπειρογνωμόνων.
Η κρίση αυτή, η οποία ωστόσο ήταν σε μεγάλο βαθμό προβλέψιμη, οφείλεται τόσο στις πετρελαιοπαραγωγές χώρες όσο και στην κυβέρνηση.
Πολλές και διάφορες λύσεις έχουν προταθεί, δεδομένου ότι διαφορετικές συνθήκες, εκπορευόμενες από διαφορετικές αιτίες, επικρατούν στα διάφορα κράτη μέλη.
Οι λύσεις αυτές είναι συχνά προφανείς ή λογικές, ενίοτε ιδεολογικές, όπως ο περιορισμός των οχημάτων ή ο φόρος περιβάλλοντος για παράδειγμα, καμία από αυτές όμως δεν αποτελεί πανάκεια - όπως υπενθυμίσατε - και δεν μπορεί από μόνη της να λύσει το πρόβλημα.
Ας θυμηθούμε ότι, επί της ουσίας, το ζήτημα των καυσίμων έχει να κάνει κυρίως με το νόμισμα και τη φορολογία και παράλληλα απηχεί τις εκάστοτε χωροταξικές διευθετήσεις.
Διότι μπορεί η κρίση να είναι καταστροφική για τους επαγγελματίες, πλήττει όμως εξίσου και τους ιδιώτες, ειδικά στις αγροτικές περιοχές όπου το αυτοκίνητο παραμένει το κύριο και μοναδικό μέσο επικοινωνίας και μεταφορών.
Υπαίτιες για την κατάσταση αυτή είναι οι δημόσιες μεταφορικές υπηρεσίες, που σταδιακά αποσύρθηκαν από τις περιοχές αυτές και δεν αντικαταστάθηκαν βεβαίως από τις ιδιωτικές εταιρείες, οι οποίες είναι πολύ απασχολημένες με το κυνήγι της μέγιστης απόδοσης.
Η φορολογική, η νομισματική πολιτική και η πολιτική χωροταξίας οφείλει να εμπίπτει αποκλειστικά στην αρμοδιότητα του κάθε κράτους μέλους, βάσει της ευλογημένης αυτής αρχής της επικουρικότητας.
Συμπερασματικά, ευχόμαστε να μειωθεί η φορολογία των καυσίμων, διότι είναι καταστροφική για τους συμπολίτες μας, επαγγελματίες και ιδιώτες, αλλά στα κράτη μέλη μας ανοίγονται και άλλοι δρόμοι.
Η Ένωση θα πρέπει να αφήσει τα κράτη μέλη ελεύθερα να επιλέξουν, βάσει της αρχής της εθνικής κυριαρχίας, την κατάλληλη πολιτική.
Μπορούν για παράδειγμα να μειώσουν την κατανάλωση ενέργειας, να χρησιμοποιήσουν νέες, συμπληρωματικές και ανανεώσιμες πηγές ενέργειας, να επαναπροσανατολίσουν τις μεταφορές τους προς το σιδηρόδρομο και τα πλωτά μέσα, όπως επίσης και να αναπτύξουν τα δημόσια μέσα μαζικής μεταφοράς και να βοηθήσουν τις αγροτικές περιοχές να βγουν από την απομόνωσή τους.
Κύριε Πρόεδρε, αντιμετωπίζουμε όντως την τρίτη πετρελαϊκή κρίση.
Ωστόσο, αυτή έχει μια σημαντική διαφορά από τις δύο προηγούμενες, οι οποίες είχαν πολιτικά αίτια, ήταν δηλαδή τεχνητές, το 1973 και το 1979 με την ανατροπή του καθεστώτος του Σάχη.
Εδώ και 15 χρόνια υπάρχουν σαφείς ενδείξεις και μελέτες - π.χ. η Global 2000, η έκθεση προς τον Jimmy Carter -, οι οποίες αναφέρουν ότι θα σημειωθεί σημαντική έλλειψη πρώτων υλών κατά το τέλος της χιλιετίας.
Αυτό θα σήμαινε ότι η τρίτη πετρελαϊκή κρίση θα είναι μόνιμη.
Η κατάσταση δεν θα αλλάξει εάν ενδεχομένως οι τιμές πέσουν για λίγο, καθώς αναμένεται να αυξάνονται μόνιμα μακροπρόθεσμα.
Αλλά και η μελέτη του Colin J.
Campbell - όποιος τη θέλει μπορεί να μου τη ζητήσει - αναφέρει ότι κατά τα πρώτα έτη του 21ου αιώνα θα υπάρχει έλλειψη πρώτων υλών - πετρελαίου! - καθώς η καμπύλη παραγωγής θα έχει υπερβεί το ανώτατό της σημείο.
Για το λόγο αυτό πιστεύω ότι οι διαδηλώσεις δεν θα έχουν κανένα αποτέλεσμα, διότι δεν μπορεί κανείς να βγάλει περισσότερο χυμό από ένα λεμόνι απ' ό,τι αυτό περιέχει.
Πετρέλαιο θα έχουμε, όμως όχι φθηνό όπως έχουμε συνηθίσει, δηλαδή η τιμή του αναμένεται να ανέλθει στο μέλλον στα 40 έως 60 δολάρια.
Πολλές μελέτες συντείνουν σε αυτό το συμπέρασμα.
Ακόμη και αν οι μελέτες αυτές δεν ευσταθούν, θα πρέπει να προσέξουμε και να αναλύσουμε ενδελεχώς την κατάσταση.
Ακόμη και μια μείωση των φόρων δεν θα άλλαζε τίποτα στην κατάσταση, δηλαδή θα συνεχιζόταν η διαρκής άνοδος των τιμών του πετρελαίου.
Ούτε και ο ΟΠΕΚ ευθύνεται αποκλειστικά για την κρίση καθώς αυτός παράγει μόνο το 40% του πετρελαίου, το υπόλοιπο 60% προέρχεται από χώρες εκτός ΟΠΕΚ.
Εάν επρόκειτο για μία τεχνητή κρίση, οι εκτός ΟΠΕΚ πετρελαιοπαραγωγές χώρες θα μπορούσαν να είχαν αυξήσει την παραγωγή τους.
Κύριε Πρόεδρε, ας δούμε το θέμα αυτό με προοπτική.
Δεν πρόκειται για τόσο μεγάλη κρίση όσο αυτή γύρω της δεκαετίας του 1970.
Είναι μια κρίση τόσο σε επίπεδο φορολογούμενου όσο σε επίπεδο ενέργειας.
Είναι απαράδεκτο οι κυβερνήσεις να κατηγορούν τον OPEC, τις εταιρείες πετρελαίου, τους ειρηνικά διαμαρτυρόμενους, τα άλλα πολιτικά κόμματα, ή ακόμα και την Ευρωπαϊκή Ένωση για τις διαμαρτυρίες σχετικά με τα τόσο υψηλά επίπεδα φορολογίας.
Στο ΗΒ ο φόρος αποτελεί το 75% ή τα τρία τέταρτα της τιμής του ενός λίτρου πετρελαίου ή ντίζελ και αυτό είναι ευθύνη της κυβέρνησης, κανενός άλλου.
Η προσφορά ενέργειας είναι πιο ελαστική από τη ζήτηση.
Αυτό το μάθαμε στη δεκαετία του 1970, όταν οι υψηλότερες τιμές είχαν σαν αποτέλεσμα να μπουν στην παραγωγή περισσότερες πηγές πετρελαίου και εντούτοις η κατανάλωση στον τομέα των μεταφορών δε μειώθηκε.
Η υψηλή φορολογία αυξάνει το εισόδημα, δεν καταφέρνει όμως να περικόψει την κατανάλωση.
Ωστόσο, οι αυξήσεις των τιμών και οι διαμαρτυρίες για τη φορολογία έρχονται στη σωστή στιγμή για να μας θυμίσουν τόσο την εξάρτηση της Ευρώπης από τις εισαγωγές ενέργειας όσο και τις δυσκολίες που αντιμετωπίζουμε στην προσπάθειά μας να επιτύχουμε περιβαλλοντικούς στόχους, όπως είναι η μείωση των εκπομπών του CO2.
Εάν η φορολόγηση της ενέργειας πρόκειται να χρησιμοποιηθεί για να βοηθηθεί το περιβάλλον, τότε η πολιτική αυτή πρέπει να είναι διάφανη και συνεκτική ώστε να έχουμε την υποστήριξη της κοινής γνώμης.
Εκεί όπου οι πολιτικές θεωρούνται άδικες και ασυνάρτητες όπως στο ΗΒ, οι διαμαρτυρίες θα απολαμβάνουν ευρείας λαϊκής υποστήριξης.
Η αύξηση της φορολογίας των καυσίμων ώστε να κάνει τη βιομηχανία μη ανταγωνιστική σε συνδυασμό με τη μείωση της φορολογίας για την εγχώρια οικιακή κατανάλωση, είναι παράλογη πολιτική και κακή οικονομική διαχείριση.
Ας μην εξαπατάμε τους εαυτούς μας με συζητήσεις για εναρμόνιση της φορολογίας γιατί η εναρμόνιση της φορολογίας για τους σοσιαλιστές σημαίνει ένα μόνο πράγμα και τίποτε άλλο.
Δεν είναι αυτό που θέλουν οι ευρωπαίοι φορολογούμενοι και καταναλωτές.
Κύριε Πρόεδρε, η εκρηκτική άνοδος των τιμών των πετρελαϊκών προϊόντων αναδεικνύει την αναγκαιότητα να γίνει το ευρώ ένα πραγματικά διεθνές νόμισμα.
Οι Αμερικανοί υφίστανται εξίσου με εμάς τις συνέπειες από την έκρηξη αυτή των τιμών παραγωγής.
Δεδομένου ότι η τιμή του βαρελιού ορίζεται σε δολάρια, ο αντίκτυπος της ανόδου των τιμών είναι μεγαλύτερος για τις χώρες των οποίων το νόμισμα έχει χάσει έδαφος σε σχέση με το δολάριο.
Αυτό ισχύει για το ευρώ λόγου χάρη, τη δανική κορόνα, την αγγλική στερλίνα και άλλα νομίσματα.
Η κυρία de Palacio επεσήμανε ότι η Ευρώπη είναι πρώτη στον κόσμο στις εισαγωγές πετρελαίου.
Δεν είναι λογικό ο σημαντικότερος εισαγωγέας να συνεχίζει να πληρώνει τις εισαγωγές του σε δολάρια.
Οι σοσιαλιστές ζητούν από την Επιτροπή να παρακινήσει τους ευρωπαίους εισαγωγείς πετρελαίου να συνάψουν συμφωνίες με τιμές ευρώ.
Η πρωτοβουλία αυτή έχει πιθανότητες επιτυχίας.
Οι πετρελαιοπαραγωγές χώρες ξέρουν ότι αναπόφευκτα η τιμή του δολαρίου σε σχέση με το ευρώ θα μειωθεί.
Για τις χώρες αυτές, οι συμφωνίες σε ευρώ μπορούν να αποτελέσουν εγγύηση εν όψει της μοιραίας αναστροφής της συγκυρίας στις Ηνωμένες Πολιτείες.
Δυο λόγια για τη νομισματική πολιτική.
Η ΕΚΤ αιτιολόγησε τη μείωση των βασικών επιτοκίων της, ως αποτέλεσμα των πληθωριστικών πιέσεων που προκάλεσε η άνοδος των τιμών του πετρελαίου και των συναλλαγματικών ισοτιμιών.
Παραθέτω την τοποθέτηση της ΕΚΤ: "Η νομισματική πολιτική δεν μπορεί βραχυπρόθεσμα να λύσει το πρόβλημα" .
Ούτε η οικονομική πολιτική μπορεί να λύσει το πρόβλημα της υπερτίμησης του πετρελαίου και επιπλέον θα υποστεί αναγκαστικά την αύξηση της κόστους του χρήματος.
Σύμφωνα με την ΕΚΤ ο εισαγόμενος πληθωρισμός δεν παύει να είναι πληθωρισμός και πρέπει να αντιμετωπιστεί.
Ολοκληρώνω, κύριε Πρόεδρε, λέγοντας ότι η αύξηση του κόστους των επενδύσεων ή η μείωση της αγοραστικής δύναμης των συμπολιτών μας δεν πρόκειται σε καμία περίπτωση να μειώσουν την τιμή του πετρελαίου.
Μήπως υπάρχει ο κίνδυνος, με τη θεραπεία της ΕΚΤ, αντί να αντιμετωπιστεί ο πυρετός του πληθωρισμού να αρρωστήσει η ευρωπαϊκή οικονομία;
Κύριε Πρόεδρε, οι σημερινές τιμές της βενζίνης και του ντίζελ δημιουργούν κινδύνους για την επιβίωση των επιχειρήσεων μεταφορών, και μάλιστα σημαντικούς κινδύνους!
Η κατάσταση είναι πλέον απαράδεκτη.
Πιστεύω ότι θα πρέπει να μειωθούν προσωρινά οι διάφορες φορολογικές επιβαρύνσεις σε ένα οικονομικά και κοινωνικά υποφερτό επίπεδο.
Ας μην λησμονούμε ότι δεν καθορίζουμε εμείς τους φόρους!
Εμείς καθορίσαμε ως Ευρωπαϊκή Ένωση τους ελάχιστους φορολογικούς συντελεστές για τα οχήματα και τα καύσιμα.
Τα κράτη μέλη καθορίζουν από κει και πέρα το ύψος των φόρων.
Έχουν εξαντλήσει κάθε περιθώριο αύξησης των φόρων αυτών.
Σήμερα, με την κρίση του πετρελαίου, τα κράτη μέλη οφείλουν να τους μειώσουν συντονισμένα.
Είναι απαράδεκτο να υποχωρεί, δικαιολογημένα ή όχι, μια κυβέρνηση, ενώ κάποια άλλη κυβέρνηση να τηρεί αδιάλλακτη στάση προξενώντας έτσι στρεβλώσεις του ανταγωνισμού υπέρ των επιχειρήσεων της πρώτης χώρας απέναντι σε αυτές της δεύτερης.
Στην ίδια αγορά οφείλουν να διαθέτουν το προϊόν τους με την ίδια τιμή, ενώ το κόστος τους θα είναι διαφορετικό!
Μια τέτοια κατάσταση είναι απαράδεκτη για τον τομέα των μεταφορών!
Κυρία Πρόεδρε, πηγαίνετε στο Λουξεμβούργο και πείτε στους υπουργούς μεταφορών, πρώτον ότι χρειαζόμαστε μια συντονισμένη προσέγγιση.
Δεύτερον, ότι θα πρέπει να μειωθεί το κόστος για τις εταιρείες μεταφορών.
Τρίτον, ότι φθάνουν πια τα μεγάλα λόγια και οι υποσχέσεις χωρίς αντίκρισμα των υπουργών Μεταφορών για κάποιες φορολογικές ελαφρύνσεις τις οποίες θα εξανεμίσουν σε 14 μέρες οι υπουργοί Οικονομικών.
Θα πρέπει να εφαρμοστεί αυτό που θα αποφασίσουν απόψε ή κατά τις επόμενες ημέρες τα 15 κράτη μέλη!
Πρέπει να περάσουμε από τα λόγια στις πράξεις.
Είναι απαράδεκτο να εκφράζουν τη λύπη τους για την κατάσταση κάποιοι υπουργοί μεταφορών και συγχρόνως άλλοι να αρνούνται να δώσουν φορολογικές ελαφρύνσεις!
(Χειροκροτήματα εκ δεξιών)
) Κύριε Πρόεδρε, υπνοβατούσαμε για δεκαετίες.
Οι Βρετανοί Συντηρητικοί ακόμα υπνοβατούν αλλά είναι ώρα να ξυπνήσουν.
Έχουμε δύο επιλογές.
Η μία είναι η κακή και αυτή είναι να υιοθετήσουμε μια βραχυπρόθεσμη λύση και να μειώσουμε τους φόρους, να παραιτηθούμε δηλαδή από τις κυβερνητικές μας ευθύνες.
Δεν μπορούμε να αποφύγουμε την άλλη επιλογή και το πραγματικό ερώτημα το οποίο είναι: πως χρησιμοποιούμε έναν πεπερασμένο πόρο όταν η ζήτηση αυξάνεται και ενώ το περιβάλλον προσφέρει άλλες προοπτικές;
Η σωστή επιλογή είναι να σταματήσουμε την ασυλλόγιστη χρήση πετρελαίου και ντίζελ και να αλλάξουμε τη συμπεριφορά του κοινού και αυτών που σχετίζονται με τις μεταφορές.
Ας μειώσουμε και ας αστυνομεύσουμε τα όρια ταχύτητας.
Πρέπει να μειώσουμε την εξάρτησή μας από τα εισαγόμενα προϊόντα πετρελαίου.
Επιβάλλεται να υιοθετήσουμε εναλλακτικά καύσιμα - βιοντήζελ, στοιχεία καυσίμου, αέριο και ηλεκτροκίνητα αυτοκίνητα.
Ας επαναπροσδιορίσουμε το πέμπτο πρόγραμμα-πλαίσιο στους μεσοπρόθεσμους στόχους του προσανατολίζοντάς το περισσότερο στην έρευνα και την ανάπτυξη αυτών των εναλλακτικών λύσεων.
Ας διαθέσουμε περισσότερα χρήματα στον προϋπολογισμό και ας προσπαθήσουμε να αλλάξουμε τις αποφάσεις σχετικά με προγράμματα όπως το SAVE και το Altener.
Δε χρειαζόμαστε νέο κεφάλαιο στον προϋπολογισμό.
Το κεφάλαιο αυτό υπάρχει.
Ας το ενισχύσουμε οικονομικά.
Ας διαπραγματευτούμε - σαν Ευρωπαϊκή Ένωση όμως - γιατί η σταθερότητα είναι συμφέρον όχι μόνο των χωρών που εισάγουν αλλά και των χωρών που εξάγουν πετρέλαιο.
Καλή τύχη, Επίτροπε, όταν θα πάτε στο Λουξεμβούργο.
Κύριε Πρόεδρε, ναι, έχετε δίκιο, κ. Palacio - Ναι, στο διάλογο.
Ναι, οφείλουμε να αυξήσουμε τα ποσά των ενισχύσεων, ναι, είμαστε κατά των καρτέλ και των μονοπωλίων.
Πολύ σωστά όλα αυτά!
Ωστόσο, η λύση του προβλήματος δεν είναι οι αστειότητες που άκουσα εξ αριστερών μου, δηλαδή η μείωση των φόρων και τέτοια παρόμοια.
Με τέτοιους τρόπους δεν θα καταλήξουμε πουθενά.
Ο ΟΠΕΚ και οι άλλες πετρελαιοπαραγωγές χώρες θα καλύψουν αμέσως το κενό που θα αφήσουμε.
Οι χώρες αυτές ασκούν πολιτική και οικονομική πίεση στην Ευρωπαϊκή Ένωση.
Εμείς τι έχουμε να αντιτείνουμε στις πιέσεις αυτές;
(Αντιδράσεις του κ. Herrn Jarzembowski) Μειώσαμε τα επίπεδα κατανάλωσής μας;
Όχι.
Ο κ. Jarzembowski φωνάζει αυτή τη στιγμή - μπορεί να φωνάζει όσο δυνατά θέλει, άμα θέλω μπορώ να βάλω και εγώ τις φωνές, μας λέει ότι θα πρέπει να αλλάξει το σύστημα μεταφορών.
Έχουμε περισσότερες οδικές μεταφορές σήμερα απ' ό,τι πριν από δέκα χρόνια.
Ας αλλάξει το σύστημα μεταφορών!
Ας ενισχύσουμε τις συνδυασμένες μεταφορές, δηλαδή τις σιδηροδρομικές και θαλάσσιες.
Ας απεξαρτηθούμε επιτέλους από τις οδικές μεταφορές.
Ας δημιουργήσουμε για παράδειγμα μια κοινή ενεργειακή πολιτική.
Εσείς, κ. Palacio, και εμείς θα πρέπει να απαιτήσουμε να περιληφθεί στη Συνθήκη μια κοινή ενεργειακή πολιτική.
Γνωρίζετε ότι μέχρι σήμερα τέτοια πολιτική δεν υπάρχει.
Τι μας εμπόδισε λοιπόν να τη δημιουργήσουμε μέχρι σήμερα;
Θα μπορούσαμε για παράδειγμα, κ. Palacio, να αποσυνδέσουμε τις τιμές του φυσικού αερίου από αυτές του πετρελαίου.
Η Επιτροπή μπορεί να επιτύχει κάτι τέτοιο.
Γιατί συνδέονται οι τιμές του φυσικού αερίου με αυτές του πετρελαίου;
Δεν υπάρχει κανένας λόγος για κάτι τέτοιο.
Εσείς είσαστε οι πρώτοι που μπορεί να επιτύχουν κάτι τέτοιο!
Θα πρέπει όλοι μας να καταβάλλουμε προσπάθειες προς αυτή την κατεύθυνση.
Μπορούμε να επιτύχουμε πολλά, μπορούμε να επιτύχουμε ότι δεν πέτυχαν μέχρι τώρα τα κράτη μέλη.
Οφείλουμε να χρησιμοποιήσουμε τις δυνατότητες που διαθέτουμε.
Διαπιστώνω δυστυχώς ότι μιλάω ταχύτατα και ο διερμηνέας δεν με προλαβαίνει.
Του ζητώ συγνώμη.
Τι το πρακτέο αυτή τη στιγμή;
Δεν θα πρέπει να διχαζόμαστε μεταξύ δεξιάς, αριστεράς, άνω ή κάτω.
Τα κράτη του ΟΠΕΚ παραμονεύουν, χαμογελούν όλο τρυφερότητα και ανεβάζουν τις τιμές.
(Διαμαρτυρίες του κ. Jarzembowski)
Πρέπει να έχουμε ομόνοια μεταξύ μας, το ίδιο να ισχύσει και στο Συμβούλιο Υπουργών Μεταφορών - και εσείς, κύριε Jarzembowski μη φωνασκείτε τόσο δυνατά και κάνετε κάτι επιτέλους στην Επιτροπή Μεταφορών σας.
.
Κύριε Πρόεδρε, θα ήθελα να ευχαριστήσω τις κυρίες και τους κυρίους που παρενέβησαν και συμμετείχαν στη συζήτηση και να επισημάνω πως υπάρχει μεγάλη συμφωνία ως προς την εστίαση στο συγκεκριμένο θέμα.
Η τιμή των 10 δολαρίων ανά βαρέλι πετρελαίου ήταν πάρα πολύ χαμηλή και επιπλέον είχε αρνητικές συνέπειες στις οικονομίες μας παρότι φαίνεται πολύ περίπλοκη η εξήγηση.
Από την άλλη, η τιμή των 35 δολαρίων ανά βαρέλι είναι μια τιμή που δεν μπορούμε να αντέξουμε.
Γι' αυτόν τον λόγο θα πρέπει να καταβληθούν άμεσες προσπάθειες ώστε ο ΟΠΕΚ να αυξήσει την παραγωγή προκειμένου να μειωθούν οι τιμές, ούτως ώστε να τηρηθεί πραγματικά αυτή η "ζώνη στόχος" και να επέλθει σταθερότητα στις αγορές.
Όπως είπε πριν από λίγο ο εκπρόσωπος της Ομάδας του Κόμματος των Ευρωπαίων Σοσιαλιστών, δεν θα πρέπει για ακόμη μια φορά να ξεχνάμε το πρόβλημα και να το θυμόμαστε μόνο όταν μας πονάει, αντίθετα θα πρέπει να αναλάβουμε μια διαρκή δράση.
Από τον Νοέμβριο εργαζόμαστε στη Γενική Διεύθυνση Ενέργειας για τη μεσοπρόθεσμη στρατηγική στον τομέα της ενέργειας, και για αυτόν τον λόγο ελπίζω ότι μέσα στις επόμενες εβδομάδες θα παρουσιάσουμε ένα ποιοτικό έγγραφο.
Αναζητούμε ένα μεσοπρόθεσμο όραμα που να συνδυάζεται με μια επανεξέταση της πολιτικής μεταφορών της Ένωσης, γιατί δεν χωράει αμφιβολία ότι η ενέργεια έχει μεγάλη σχέση με τις μεταφορές.
Σε μεγάλο βαθμό ένα μεγάλο μέρος της ενέργειας προορίζεται ακριβώς σε αυτόν τον συγκεκριμένο τομέα.
Αυτό απαιτεί τον συντονισμό της ενεργειακής μας πολιτικής.
Εγώ θα ήθελα να καταβάλουμε προσπάθειες να την κοινοτικοποιήσουμε, αλλά πρέπει να συντονίσουμε τις ενεργειακές πολιτικές των κρατών μελών της Ένωσης.
Χρειάζεται επίσης να συνεχίσουμε τις προόδους στις πολιτικές μεταφορών και πρέπει να αποφύγουμε εξαιτίας μιας κρίσης όπως αυτή που ζούμε τώρα, να αλλάξουμε απότομα την πολιτική μεταφορών μας και την ενεργειακή πολιτική μας που θεσπίστηκε τα τελευταία χρόνια.
Θα πρέπει να υπάρχει μια ελάχιστη συνοχή.
Για αυτόν τον λόγο δεν μπορούμε να χρησιμοποιήσουμε τη μέθοδο της μείωσης των φόρων ως λύση για αυτήν την περιστασιακή αύξηση της τιμής του πετρελαίου.
Ίσως κάποια χώρα σε πολύ περιορισμένο βαθμό να καταφύγει σε αυτήν τη μέθοδο, κυρίως γιατί ενδέχεται να υπάρξει κάποια εξαίρεση στην Οδηγία περί Υδρογονανθράκων.
Ίσως να μπορούμε να σκεφτούμε κάποιες προτάσεις όπως, για παράδειγμα, να αναβάλλουμε τους οικολογικούς φόρους, αλλά αυτό που δεν μπορούμε να κάνουμε είναι να θέτουμε δύο πράγματα αντίθετα μεταξύ τους.
Επιμένω, στις πολιτικές μας θα πρέπει να υπάρχει κάποια εσωτερική συνοχή.
Η πολιτική μεταφορών ή η ενεργειακή πολιτική είναι μεσομακροπρόθεσμες πολιτικές που δεν μπορούν να τροποποιηθούν κάτω από την πίεση πολύ συγκεκριμένων περιστάσεων, και είμαι σίγουρη ότι θα αλλάξουν μέσα σε ενάμισι με δύο χρόνια αλλά σίγουρα δεν θα επιστρέψουμε στην τιμή των 10 δολαρίων ανά βαρέλι πετρελαίου.
Θα αλλάξουν απλά για λόγους λειτουργίας της ίδιας της αγοράς ακόμη αν ο ΟΠΕΚ δεν κάνει τίποτα, που επιπλέον είναι διατεθειμένοι να αναλάβουν δράση και ελπίζω να το κάνουν και να το κάνουν καλά.
Ωστόσο, τα μακροπρόθεσμα αυτά μέτρα δεν μπορούν να μας απαλλάξουν από τις ευθύνες που αυτήν τη στιγμή έχουμε, ευθύνες όλων μας που αρχίζουν από την εξασφάλιση της ελεύθερης κυκλοφορίας έως την τήρηση των κοινοτικών κανόνων.
Ωστόσο, είναι επίσης ευθύνη των κυβερνήσεων να λάβουν μέτρα για τη μείωση των δυσχερειών και να προσφέρουν λύσεις σε εκείνους τους τομείς που πλήττονται περισσότερο.
Και μιλάμε συγκεκριμένα για τον τομέα των μεταφορών και ελπίζω τώρα στο Συμβούλιο των υπουργών Μεταφορών να επιτευχθούν κάποιες συμφωνίες.
Αλλά προβλήματα υπάρχουν επίσης και στους τομείς της γεωργίας και της αλιείας χωρίς να ξεχνάμε ότι υπάρχει ένας αριθμός τομέων που πλήττεται από αυτές τις δυσκολίες.
Πρέπει να εργαστούμε σχετικά με θέματα όπως είναι η αποταμίευση ενέργειας, οι ανανεώσιμες πηγές ενέργειας, η έρευνα σχετικά με τα βιοκαύσιμα ή τη χρήση της βιομάζας.
Και πριν από το τέλος του χρόνου θα θεσπίσουμε έναν κανόνα σχετικά με τα κτίρια με τον οποίο θα μπορεί να ασχοληθεί αυτό το Σώμα.
Κύριε Πρόεδρε, κυρίες και κύριοι, θα πρέπει να σας αφήσω γιατί θα αργήσω στο Συμβούλιο των υπουργών στο Λουξεμβούργο.
Ευχαριστώ πολύ, κυρία Επίτροπε.
Υπάρχουν και χειρότερα στη ζωή από το να αφήνετε να σας περιμένουν δυο-τρεις υπουργοί!
Ολοκληρώθηκαν οι παρεμβάσεις.
Η ψηφοφορία θα διεξαχθεί αύριο, στις 11.00.
Σύσταση Γραμματείας των κοινών ελεγκτικών αρχών προστασίας των δεδομένων
Σύμφωνα με την ημερήσια διάταξη, ακολουθεί η Έκθεση (A5-0225/2000) εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων για την πρωτοβουλία της Πορτογαλικής Δημοκρατίας σε σχέση με την υιοθέτηση απόφασης του Συμβουλίου [7381/2000 - C5-0230/2000 - 2000/0804(CNS)] για τη σύσταση γραμματείας των Κοινών Ελεγκτικών Αρχών Προστασίας των Δεδομένων οι οποίες δημιουργήθηκαν με τη σύμβαση για τη δημιουργία μιας ευρωπαϊκής αστυνομικής υπηρεσίας (σύμβαση Europol), τη σύμβαση για τη χρήση της πληροφορικής στον τομέα των τελωνείων και τη σύμβαση για την εφαρμογή της σύμβασης του Schengen σχετικά με τη σταδιακή κατάργηση των ελέγχων στα κοινοτικά σύνορα.
.
(ES) Κύριε Πρόεδρε, δεν έχω καμία αμφιβολία ότι στην εποχή των νέων επικοινωνιακών τεχνολογιών, στην εποχή του Internet στην οποία είμαστε βυθισμένοι από την αρχή του νέου αιώνα, εμείς οι νομοθέτες αντιμετωπίζουμε μια πολύ μεγάλη πρόκληση: την προστασία των ατόμων από την εισβολή και από τις απόπειρες κατά της προσωπικής τους ζωής, της αξιοπρέπειας ή της υπόληψής τους.
Σε πολλά νομοθετικά κείμενα καθολικού χαρακτήρα αναγνωρίζεται η προστασία αυτών των δικαιωμάτων, όπως είναι η Παγκόσμια Διακήρυξη των Δικαιωμάτων του Ανθρώπου, διεθνικού χαρακτήρα, όπως είναι η Ευρωπαϊκή Σύμβαση περί προστασίας των Δικαιωμάτων του Ανθρώπου και των Θεμελιωδών Ελευθεριών, ή εθνικά κείμενα όπως είναι τα συντάγματα των κρατών μελών, αλλά χρειάζεται εναρμόνιση των εθνικών νομοθεσιών και ενοποίηση των κριτηρίων σχετικά με το συγκεκριμένο θέμα.
Οι περισσότερες χώρες αρχίζουν μια νομοθετική διαδικασία για την πρόληψη των παραβιάσεων των θεμελιωδών ανθρωπίνων δικαιωμάτων, όπως είναι το δικαίωμα της προσωπικής ζωής, και το σχέδιο του Χάρτη των Θεμελιωδών Δικαιωμάτων αναφέρει ρητά αυτό το δικαίωμα στο όγδοο άρθρο του.
Αντιμετωπίζουμε λοιπόν μια αναμφίβολα σημαντική νομοθετική πρόκληση που θα πρέπει να ρυθμίζει τον σεβασμό αυτού του δικαιώματος και τις εξαιρέσεις που πρέπει να καθοριστούν σε μια δημοκρατική κοινωνία προκειμένου να εξασφαλιστεί η δημόσια ασφάλεια, η υπεράσπιση της δημόσιας τάξης ή η πρόληψη των αδικημάτων, όπως λέγεται στη Σύμβαση για τα Δικαιώματα του Ανθρώπου.
Η έκθεση που υποβάλλω σε αυτό το Σώμα έχει ως στόχο να αναλύσει μια από τις πολλές πτυχές αυτού του νομοθετικού έργου.
Τη σύσταση μιας ενιαίας Γραμματείας για τις τρεις ελεγκτικές αρχές προστασίας δεδομένων, Europol, Schengen και τελωνειακών πληροφοριών που είναι τοποθετημένες στο πλαίσιο του τρίτου πυλώνα και στο πλαίσιο της συνεργασίας των αστυνομικών και δικαστικών αρχών σε ποινικά θέματα του Τίτλου VI της Συνθήκης.
Η πρόταση απόφασης του Συμβουλίου είναι μια εύστοχη πρόταση, ωστόσο κατά τη δική μου άποψη είναι ελάχιστα τολμηρή και η διατύπωσή της είναι ελλιπής.
Σε αυτόν τον ευαίσθητο χώρο προστασίας των δεδομένων θα πρέπει να επιτύχουμε δύο θεμελιώδεις στόχους: τη διαφάνεια της θέσης του μελλοντικού Γραμματέα και την ανεξαρτησία των δράσεών του.
Πιστεύω πως ούτε το ένα ούτε το άλλο εξασφαλίζονται πλήρως με την πρόταση του Συμβουλίου, γι' αυτό και οι τροπολογίες που προτείνω έχουν αυτό το περιεχόμενο, οι οποίες έγιναν δεκτές σχεδόν ομόφωνα στην Επιτροπή Ελευθεριών.
Και αναρωτιέμαι, όσον αφορά σ' αυτήν τη διαφάνεια αν είναι θετική η ύπαρξη τριών κοινών ελεγκτικών αρχών προστασίας δεδομένων στον τρίτο πυλώνα;
Νομίζω πως όχι.
Γι' αυτόν τον λόγο πιστεύω πως ο τελικός στόχος πρέπει να είναι η σύσταση μια ενιαίας αρχής που να είναι υπόλογη σ' ένα ενιαίο νομικό πλαίσιο στον κόλπο της Ευρωπαϊκής Ένωσης που να διαθέτει τον δικό της προϋπολογισμό και το δικό της προσωπικό, ξεπερνώντας μάλιστα τη διανομή πυλώνων, και επωφελούμενη της δυνατότητας που προσφέρει το άρθρο 42 της Συνθήκης για την Ευρωπαϊκή Ένωση.
Αυτό το Κοινοβούλιο, κυρίες και κύριοι, τώρα εξετάζει και συζητά τις επιπτώσεις που είχε στις προσωπικές και οικονομικές σχέσεις της Ευρωπαϊκής Ένωσης η ανακάλυψη ενός πιθανού δικτύου κατασκοπίας που ονομάζεται σύστημα Echelon, καθώς επίσης μελετά έναν κανονισμό σχετικά με την προστασία των φυσικών προσώπων ως προς την επεξεργασία δεδομένων από τα θεσμικά όργανα της Κοινότητας.
Επιπλέον, τώρα εξετάζουμε αυτήν την πρόταση για τον τρίτο πυλώνα.
Όπως θα δούμε πρόκειται για διαφορετικές πτυχές του ίδιου προβλήματος.
Γι' αυτόν τον λόγο φρονώ ότι αυτό το Κοινοβούλιο θα πρέπει να προχωρήσει πέρα από την απόφαση του Συμβουλίου η οποία, όπως προείπα, παρουσιάζει ελλείψεις ως προς την εκλογή και τον διορισμό του Γραμματέα, την παύση του ή την εξασφάλιση του επαγγελματικού απόρρητου της θέσης του.
Η ανεξαρτησία είναι ένα άλλο βασικό στοιχείο το οποίο δεν εξασφαλίζει επαρκώς η πρόταση του Συμβουλίου.
Το θεσμικό όργανο που πρέπει να εξασφαλίσει την ανεξαρτησία του είναι το Κοινοβούλιο μέσω του δημοκρατικού ελέγχου που του αντιστοιχεί δια νόμου.
Γι' αυτόν τον λόγο στο μέλλον η ενιαία αρχή θα πρέπει να διορίζεται από το Κοινοβούλιο και η Γραμματεία των τριών αρχών θα έχει έτσι μεγαλύτερη ανεξαρτησία αν οι δαπάνες για το προσωπικό και εκείνες που απαιτούνται για τη χρηματοδότησή της συμπεριλαμβάνονται στο κονδύλιο 8 B του γενικού προϋπολογισμού της Ευρωπαϊκής Ένωσης, όπως προτείνω, και όχι στον προϋπολογισμό του Συμβουλίου.
Ας μην ξεγελιόμαστε η οικονομική ανεξαρτησία είναι βασική για την εξασφάλιση της ανεξάρτητης λειτουργίας.
Κυρίες και κύριοι, νομοθετούμε σχετικά με ένα θέμα που είναι βασικό για το μέλλον των διαπροσωπικών, οικονομικών και εμπορικών σχέσεών μας.
Η πρόκληση που αντιμετωπίζουμε είναι να ισορροπήσουμε και να καταστήσουμε συμβατό το δικαίωμα για προσωπική ζωή με το δικαίωμα της ελεύθερης ενημέρωσης.
Η εισαγωγή των νέων τεχνολογιών, των ηλεκτρονικών υπολογιστών και των τηλεπικοινωνιών έχει σπάσει τα φράγματα και έχει εξαλείψει τα σύνορα.
Μπορούμε πλέον να μιλάμε για μια πραγματική επανάσταση στις εμπορικές, κοινωνικές ή προσωπικές σχέσεις που υφίστανται στην καθημερινή ζωή των πολιτών: η υγεία, η διαφήμιση, οι τραπεζικές συναλλαγές, ή ακόμη και πτυχές που αφορούν στην ασφάλεια και την υπεράσπιση των πολιτών και των ίδιων των κρατών μελών μπορούν να βλαφτούν αν δεν υπάρχουν κανόνες που εξασφαλίζουν τη σωστή χρήση της μετάδοσης, κατάθεσης και αποθήκευσης δεδομένων που σήμερα κυκλοφορούν με πλήρη ελευθερία και που δεν είναι απαλλαγμένα από τον μεγάλο κίνδυνο της χρήσης τους αδιακρίτως.
Κύριε Πρόεδρε, κύριε Επίτροπε, αγαπητοί συνάδελφοι, θα ήθελα καταρχήν να συγχαρώ το συνάδελφό μου Hernαdez Mollar για την εξαίρετη έκθεση που μας παρουσίασε, την οποία υποστηρίζει το ΕΛΚ και η οποία έλαβε τη σχεδόν ομόφωνη υποστήριξη της Επιτροπής Δημοσίων Ελευθεριών.
Πρόκειται για ένα μικρό βήμα προς τα εμπρός το οποίο όμως αντανακλά την αρχή μίας στρατηγικής εναρμόνισης που, όπως ελπίζουμε, θα αναπτυχθεί στο πλαίσιο του τρίτου πυλώνα..
Αρχίζουμε έτσι μία πορεία προς την εναρμόνιση με τη δημιουργία μίας κοινής γραμματείας για τις διάφορες αρχές ελέγχου.
Ελπίζουμε ότι μεσοπρόθεσμα θα καταστεί δυνατή η έγκριση ενός συνόλου ρυθμίσεων με κοινούς κανόνες ελέγχου και με ένα ενιαίο όργανο ελέγχου.
Αυτό είναι πολύ σημαντικό ώστε να εγγυηθούμε το σεβασμό του βασικού δικαιώματος των πολιτών στην ιδιωτική ζωή, διασφαλίζοντας τη νομική αρχή της δίκαιης και ίσης μεταχείρισης όλων των πολιτών, με την εφαρμογή και ερμηνεία των κανόνων σύμφωνα με τα ίδια κριτήρια, επιτυγχάνοντας με τον τρόπο αυτό το ίδιο επίπεδο προστασίας των δεδομένων.
Πράγματι, δεν υπάρχει κανένας λόγος που να δικαιολογεί την ύπαρξη τριών διαφορετικών κοινών οργάνων ελέγχου.
Σήμερα, εκτός από τις εθνικές αρχές ελέγχου, υπάρχουν ακόμη αυτές οι τρεις κοινές αρχές ελέγχου, η κάθε μία με τη δική της γραμματεία.
Και τίθεται το ερώτημα: το σύστημα αυτό θα εγγυηθεί πράγματι μία αποτελεσματική προστασία;
Πιστεύω πως όχι.
Συνεπώς, είναι απαραίτητο σε πολύ σύντομο διάστημα τα όργανα αυτά να συγχωνευθούν σε ένα το οποίο θα διαθέτει νομική προσωπικότητα και δικό του προϋπολογισμό, γεγονός το οποίο θα διασφαλίσει την ακεραιότητα και την ανεξαρτησία του έναντι των άλλων θεσμικών οργάνων, όπως ορθά ανέφερε ο συνάδελφος Hernαndez Mollar.
Πρόκειται για την υπεράσπιση των συμφερόντων και των δικαιωμάτων των πολιτών.
Επιβάλλεται επίσης να δημιουργηθεί ένα ενιαίο νομικό πλαίσιο στο εσωτερικό της Ένωσης το οποίο θα προσφέρει στους πολίτες επαρκείς εγγυήσεις, αποτρέποντας τη διάδοση και την καταχρηστική χρήση προσωπικών δεδομένων και συμπληρώνοντας τα κενά που παρατηρούνται.
Τα ισχύοντα συντάγματα των διαφόρων κρατών μελών αναγνωρίζουν το δικαίωμα στην ιδιωτική ζωή και, αφετέρου, η Ένωση, στο σχέδιο του Χάρτη των Ανθρωπίνων Δικαιωμάτων, επίσης καθιερώνει ρητά, στο άρθρο 8, το δικαίωμα του πολίτη στην προστασία των προσωπικών δεδομένων που τον αφορούν.
Όμως η ύπαρξη διαφορετικών νομοθεσιών θέτει διάφορες δυσκολίες που θα μπορέσουν να ξεπεραστούν με την έγκριση ελάχιστων κανόνων οι οποίοι θα επιτρέψουν να προχωρήσουμε προς την εναρμόνιση τους, διασφαλίζοντας έτσι το σεβασμό των θεμελιωδών δικαιωμάτων των πολιτών και, κυρίως, του δικαιώματος στην ιδιωτική ζωή και του δικαιώματος έκφρασης και πληροφόρησης.
Κύριε Πρόεδρε, κύριε Επίτροπε, αγαπητοί συνάδελφοι, η αυξανόμενη περιπλοκότητα της κοινωνίας και της οικονομικής ζωής, που ενισχύεται από όλο και πιο ισχυρά τεχνολογικά μέσα, δημιουργεί νέες καταστάσεις έλλειψης προστασίας και απειλής των ιδιωτικών δικαιωμάτων των πολιτών που επιβάλλουν τη θέσπιση κατάλληλων μηχανισμών πρόληψης των ενδεχόμενων παραβιάσεων των δικαιωμάτων αυτών.
Το σύστημα που ισχύει σήμερα με στόχο την προστασία της ιδιωτικής ζωής των ατόμων, με την εγγύηση του αναπαλλοτρίωτου δικαιώματος όλων των πολιτών στην ιδιωτική ζωή σε σχέση με την αυτόματη επεξεργασία των δεδομένων προσωπικού χαρακτήρα, θεωρείται ανεπαρκές σε μεγάλο βαθμό επειδή υπάρχουν ακόμη, εκτός από τις αρχές ελέγχου της προστασίας δεδομένων σε εθνικό επίπεδο, τρεις κοινές αρχές ελέγχου στην Ευρωπαϊκή Ένωση, η κάθε μία με τη δική της ιδιαίτερη γραμματεία.
Σε αυτό τον πολλαπλασιασμό οργάνων στο επίπεδο της επιτήρησης, ο οποίος είναι αιτία αναποτελεσματικότητας, έρχεται η πρόταση απόφασης του Συμβουλίου, με πορτογαλική πρωτοβουλία, να αντιπροτείνει τη δημιουργία μίας ενιαίας γραμματείας για τις τρεις κοινές αρχές ελέγχου της προστασίας δεδομένων.
Στις παρούσες περιστάσεις, πρόκειται κατά γενική ομολογία για μία εφικτή λύση η οποία θα περιορίσει τα μειονεκτήματα που απορρέουν από την ύπαρξη τριών κοινών αρχών ελέγχου της προστασίας δεδομένων στο χώρο της Ένωσης.
Πρέπει ακόμη να χαιρετίσουμε την πρόταση του εισηγητή να δημιουργηθεί μία ενιαία αρχή ελέγχου της προστασίας δεδομένων, με μία μόνο γραμματεία, η οποία θα διαθέτει νομική προσωπικότητα και δικό της προϋπολογισμό.
Με τον τρόπο αυτό δημιουργηθούν οι ιδανικές συνθήκες για να επιτευχθούν οι επιδιωκόμενοι στόχοι προστασίας της ιδιωτικής ζωής και των ατομικών ελευθεριών των πολιτών, χωρίς αυτό να είναι εις βάρος, αφετέρου, της ελεύθερης κυκλοφορίας της πληροφορίας, καθοριστικό στοιχείο των σύγχρονων κοινωνιών.
Ο εισηγητής αναγνωρίζει ότι είναι αδύνατο να δημιουργηθεί βραχυπρόθεσμα αυτή η ενιαία αρχή στο πλαίσιο της Ευρωπαϊκής Ένωσης και αναφέρεται, στην έκθεσή του, στη μεσοπρόθεσμη υλοποίησή της στο πλαίσιο του τρίτου πυλώνα.
Συγχαίροντας τον εισηγητή για το έργο του, επιτρέψτε μου να επιστήσω την προσοχή στην κίνδυνο να αναβληθεί η δημιουργία αυτής της ενιαίας αρχής για πολλά χρόνια.
Ίσως να ήταν πιο φρόνιμο να τεθεί στην έκθεση μία συγκεκριμένη και εύλογη προθεσμία για τη θέσπιση αυτής της αρχής, γεγονός το οποίο θα ενδυνάμωνε την πρόταση του εισηγητή και του Ευρωπαϊκού Κοινοβουλίου.
Πράσινοι/ALE).
(DE) Αξιότιμε κύριε Πρόεδρε, αξιότιμε κύριε εισηγητή!
Χαιρετίζω κάθε πρωτοβουλία, η οποία αποσκοπεί στη βελτίωση της προστασίας δεδομένων των πολιτών της Ευρωπαϊκής Ένωσης.
Με τις συμβάσεις EUROPOL, Schengen και συνεργασίας στον τομέα των τελωνείων υπάρχουν βέβαια σημαντικά προβλήματα, ένα εκ των οποίων είναι η ελλιπής προστασία των δεδομένων τα οποία συγκεντρώνουν και επεξεργάζονται τα κοινοτικά όργανα.
Είναι αυτονόητο, να πιστεύω ότι η προτεινόμενη γραμματεία θα πρέπει να λειτουργεί ανεξάρτητα από τα όργανα τα οποία ελέγχει, θα πρέπει για παράδειγμα να διαθέτει το δικό της προϋπολογισμό.
Παρόλα αυτά δεν μπορώ να συμφωνήσω με την έκθεση του κ. Hernαndez Mollar.
Διερωτώμαι γιατί η συγκέντρωση των αρχών προστασίας δεδομένων σε μία γραμματεία με κοινό γενικό γραμματέα θα οδηγήσει στη βελτίωση της προστασίας δεδομένων, μόνο και μόνο επειδή θα είναι αναμφίβολα οικονομικότερη.
Με τη συγκέντρωση αυτή δεν μπορούμε να είμαστε σίγουροι ότι η προστασία των δεδομένων θα βελτιωθεί αυτομάτως.
Από πολιτικής άποψης ερμηνεύω την πρωτοβουλία της Πορτογαλίας καθώς και την έκθεση ως ένα περαιτέρω βήμα προς τον καλύτερο συντονισμό του Schengen και της EUROPOL.
Στα πλαίσια αυτά, τα προβλήματα τα οποία παρουσιάζονται στις προαναφερθείσες συμβάσεις υπερβαίνουν κατά πολύ το πρόβλημα της ελλιπούς προστασίας των δεδομένων.
Τόσο η EUROPOL όσο και το Schengen συνεισφέρουν τα μάλα στην απομόνωση του οχυρού Ευρώπη.
Παραβιάζονται στοιχειώδη ανθρώπινα δικαιώματα όπως το δικαίωμα στην ελεύθερη κυκλοφορία, στο άσυλο ή συχνά ακόμα και το στοιχειώδες δικαίωμα στην ανθρώπινη αξιοπρέπεια, και όλα αυτά με την υποστήριξη και τον έλεγχο αυτών των οργάνων.
Γι' αυτό δεν μπορώ να συμφωνήσω σε κάποια μικροβελτίωση, η οποία κατ' ουσία θα νομιμοποιεί τα όργανα αυτά.
Εξαιτίας της αντίθεσής μου προς την EUROPOL και το Schengen γενικά, και ειδικότερα καθώς δεν πιστεύω ότι μια Γενική Γραμματεία αντί για τρεις συνεπάγεται περισσότερη προστασία των δεδομένων, αποφάσισα να απόσχω της ψηφοφορίας.
Κύριε Πρόεδρε, η έκθεση αυτή αφορά ζητήματα, τα οποία είναι ιδιαίτερα σημαντικά για την προσωπική ακεραιότητα και την ασφάλεια των δεδομένων.
Τη στιγμή αυτή δημιουργούνται μέσα στην ΕΕ λεπτομερή αρχεία όπου καταχωρούνται εξαιρετικά ευαίσθητα προσωπικά δεδομένα.
Είναι συγχρόνως προφανές ότι η εποπτεία για την ασφάλεια αυτών των αρχείων είναι απολύτως ελλιπής.
Η Συνομοσπονδιακή Ομάδα της Ευρωπαϊκής Ενωτικής Αριστεράς /Αριστεράς των Πρασίνων των Βορείων Χωρών είναι φυσικά υπέρ του να βελτιωθεί η ασφάλεια και η εποπτεία αυτών των στοιχείων.
Για το λόγο αυτό συμφωνούμε με την πρόταση να συσταθεί μία ανεξάρτητη εποπτική αρχή με συγκεκριμένες αρμοδιότητες και προϋπολογισμό.
Για αυτό και υποστηρίζουμε τις βασικές ιδέες της έκθεσης, αν και θα θέλαμε να υπογραμμίσουμε τη σημασία του να στηριχτεί αυτή η εποπτική αρχή στις αρμοδιότητες που διαθέτουν σήμερα τα κράτη μέλη.
Η νέα εποπτική αρχή πρέπει να μπορεί να ελέγχει όλα τα σχετικά αρχεία, και αυτό της Euradac, η οποία διαδραματίζει ένα πρωταγωνιστικό ρόλο στα πλαίσια της κοινοτικής πολιτικής ασύλου.
Οι πρόσφυγες αποτελούν μία ομάδα με ιδιαίτερα προβλήματα και τα δεδομένα που περιέχονται σε τέτοια αρχεία μπορούν να χρησιμοποιηθούν για την απέλασή της, δηλαδή μπορούν να έχουν βαρύτατες συνέπειες για έναν αιτούντα ασύλου.
Για αυτό και είναι ιδιαίτερα σημαντικό να μπορούμε να μεριμνούμε ώστε τα αρχεία να περιλαμβάνουν τις κατάλληλες πληροφορίες, να ενημερώνονται οι αιτούντες για τα δικαιώματα τους και να τους παρέχεται η δυνατότητα προσφυγής κατά των διαφόρων αποφάσεων.
Περαιτέρω, το σύστημα Sirene στη Σύμβαση Schengen πρέπει να καλύπτεται από τη νέα εποπτική αρχή.
Σε αυτό, το σε μεγάλο βαθμό άγνωστο σύστημα Sirene, μπορούν να μεταφέρονται ταχύτατα οποιαδήποτε προσωπικά στοιχεία μεταξύ των κρατών μελών.
Εντός του συστήματος αυτού αναμιγνύονται επίσης κανονικές αστυνομικές υποθέσεις με υποθέσεις που αφορούν την κρατική ασφάλεια και την πολιτική περί ασύλου.
Ολόκληρο το σύστημα Sirene χαρακτηρίζεται από μία προφανή έλλειψη διαφάνειας και κοινοβουλευτικού ελέγχου.
Έχουμε ήδη σημαντικές εμπειρίες στον τομέα αυτό σχετικά με τη διαχείριση του SIS, της μεγάλης τράπεζας δεδομένων του Schengen.
Οι εμπειρίες αυτές είναι δυστυχώς ιδιαίτερα απογοητευτικές.
Η κοινή εποπτική αρχή (joint supervisory authority) είχε στη διάθεσή της απόλυτα ανεπαρκείς πόρους, και μάλιστα δεν είχε πρόσβαση σε σημαντικές πληροφορίες του SIS, όπως βλέπουμε στις πρώτες ετήσιες εκθέσεις της ΚΕΑ.
Παρά τις δύσκολες συνθήκες εργασίας, η ΚΕΑ έχει εντοπίσει σημαντικές ελλείψεις στο SIS, π.χ. ελλιπές στοιχεία στα αρχεία, χώρες μέλη οι οποίες αντιγράφουν στοιχεία παρανόμως και ελλειμματικές διαδικασίες πρόσβασης στα αρχεία.
Η κατάσταση αυτή είναι απολύτως απαράδεκτη.
Προκειμένου να επιτύχουμε ένα ικανοποιητικό επίπεδο ασφάλειας των δεδομένων απαιτείται κάτι περισσότερο από μία κανονική εποπτεία.
Απαιτούνται ριζικές αλλαγές στους κανόνες που αφορούν το αρχείο.
Απαιτείται μεταξύ άλλων να διαχωριστεί το αρχείο για τους εγκληματίες από το αρχείο για τους πρόσφυγες και την κρατική ασφάλεια.
Αυτοί οι τομείς δεν θα πρέπει να έχουν κοινές δομές και αρχεία.
Η διαφάνεια και ο κοινοβουλευτικός έλεγχος θα πρέπει να ενισχυθούν, ιδιαίτερα για το Sirene και το Schengen.
Εξάλλου θα πρέπει να τεθούν σαφή όρια στο τι θα μπορεί να περιλαμβάνουν τα αρχεία ερευνών της Europol, τα οποία δημιουργήθηκαν βάσει του άρθρου 10.1 της Σύμβασης Europol.
Σήμερα οι αρμοδιότητες του αρχείου υπερβαίνουν κατά πολύ το αναγκαίο.
Στοιχεία ατόμων που δεν είναι ύποπτα για κανένα αδίκημα μπορεί να περιληφθούν στο αρχείο, και μάλιστα ευαίσθητα προσωπικά δεδομένα, όπως οι πολιτικές απόψεις, το θρήσκευμα και οι σεξουαλικές προτιμήσεις.
Είναι απαράδεκτο κάτι τέτοιο.
Η ακεραιότητα του ατόμου και η νομική ασφάλεια πρέπει να αποτελούν το κέντρο της προσοχής μας.
Κύριε Πρόεδρε, ευχαριστώ τον κ. Hernαndez Mollaria για το πολύτιμο έργο του κατά τη σύνταξη της έκθεσης.
Όσον αφορά το θέμα της προστασίας των προσωπικών δεδομένων, πρέπει να βρεθεί ένας λεπτός συμβιβασμός μεταξύ της προστασίας της ιδιωτικής ζωής, της ασφάλειας των πολιτών και της σταθερής λειτουργίας της εσωτερικής αγοράς.
Σε μια Ευρώπη χωρίς εσωτερικά σύνορα, αναγκαία και ουσιώδης προϋπόθεση για την εύρυθμη λειτουργία των αγορών είναι η ταχεία και απρόσκοπτη μετάδοση των πληροφοριών.
Καθώς έχει καταργηθεί η ορατή εποπτεία που έλεγχε την κυκλοφορία των προϊόντων και των υπηρεσιών, εντείνεται, χρόνο με τον χρόνο, η σημασία της "αόρατης εποπτείας" .
Η ταχεία ανταλλαγή πληροφοριών μεταξύ των αρχών είναι η μοναδική δυνατότητα να εμποδιστεί η εκμετάλλευση της ελεύθερης κυκλοφορίας από τους εγκληματίες.
Το επίπεδο προστασίας των προσωπικών δεδομένων στη σημερινή ροή των bits δεν είναι ακόμη επαρκές για την Ευρωπαϊκή Ένωση.
Το δικαίωμα του απόρρητου της αλληλογραφίας, που αποτελεί τμήμα των θεμελιωδών ανθρωπίνων δικαιωμάτων, κινδυνεύει ιδίως από τις αιτήσεις πληροφοριών και από την εγκληματική δραστηριότητα που αναπτύσσεται στα συστήματα ηλεκτρονικού ταχυδρομείου.
Αυτό που δημιουργεί νέες απειλές για την προστασία των προσωπικών δεδομένων είναι προπαντός η ραγδαία ανάπτυξη του ηλεκτρονικού εμπορίου.
Παραδείγματος χάριν, η κλοπή των δεδομένων πιστωτικών καρτών ή η καταχρηστική εκμετάλλευση προσωπικών κωδικών γνωρίζουν έντονη αύξηση στα δίκτυα πληροφοριών.
Επιπλέον, οι βάσεις δεδομένων με σκοπό την εμπορία προϊόντων, οι οποίες συχνά περιέχουν αναλυτικές πληροφορίες για τον τρόπο ζωής και τις καταναλωτικές συνήθειες των ανθρώπων, έρχονται συχνά σε αντίθεση με τα θεμελιώδη δικαιώματα που προστατεύουν την ιδιωτική ζωή.
Είναι λογικό να υποθέσει κανείς ότι θα μπορούσε να επιταθεί το έργο των αρμόδιων για την προστασία των δεδομένων αρχών που υπάρχουν σήμερα στην ΕΕ.
Από την άποψη της δραστηριότητας της Ευρωπόλ, του τελωνειακού ελέγχου και των θεμελιωδών δικαιωμάτων των κοινών πολιτών της ΕΕ, η δημιουργία μια κοινής αρχής είναι θαυμάσια προοπτική.
Ταυτόχρονα, όμως, πρέπει να εξασφαλισθεί η επάρκεια των πόρων δράσης.
Ο όγκος εργασίας αυξάνεται αλματωδώς.
Θα πρέπει λοιπόν να εξετασθεί πώς μπορεί να εντατικοποιηθεί η συνεργασία σε θέματα προστασίας των προσωπικών δεδομένων μεταξύ της γραμματείας που θα συσταθεί και των εθνικών αρχών.
Η ανεξαρτησία των αρμόδιων για την προστασία των προσωπικών δεδομένων είναι η βάση για μια επιτυχημένη δράση.
Έλεγχος σημαίνει επίσης δύσκολες ερμηνείες, στις οποίες πολλοί φορείς επιθυμούν να παρέμβουν, αν μη τι άλλο μόνο και μόνο για τα οικονομικά συμφέροντα.
Για τον λόγο αυτό οι αρχές πρέπει να συνεργάζονται στενά με την ΕΕ και τα εθνικά δικαστήρια.
Το Ευρωπαϊκό Κοινοβούλιο πρέπει να ελέγχει με ιδιαίτερη επιμέλεια τις δράσεις και το αίσθημα ευθύνης της γραμματείας που θα δημιουργηθεί για τις αρχές, λαμβάνοντας ακριβώς υπόψη την ουδετερότητα..
.
Κύριε Πρόεδρε, κύριοι βουλευτές, καταρχήν η Επιτροπή θα ήθελε να ευχαριστήσει τον εισηγητή, τον κ. Hernαndez Mollar, για την εξαίρετη έκθεση που υπέβαλε και να αναγνωρίσει το γεγονός ότι η συμμετοχή μας στη συζήτηση αυτή διευκολύνεται διότι συμφωνούμε και προσυπογράφουμε, σε γενικές γραμμές, την προσέγγιση που υιοθέτησε ο κύριος Hernαndez Mollar .
Η Επιτροπή εκφράζει την ικανοποίησή της για την πρωτοβουλία που υιοθέτησε η κυβέρνηση της Πορτογαλίας, στο βαθμό που θεωρούμε ότι αποτελεί μία συμβολή ώστε να μπορέσουμε να ορθολογικοποιήσουμε κατά τρόπο αισθητό τη διοικητική υποστήριξη που παρέχεται στις αρχές οι οποίες έχουν την ευθύνη να ελέγχουν και να εγγυώνται την προστασία δεδομένων, αρχές που θεσπίσθηκαν με τη Σύμβαση EUROPOL, με το σύστημα τελωνειακής πληροφόρησης και με τη Σύμβαση του Σένγκεν.
Η Επιτροπή συμμερίζεται την άποψη του εισηγητή ότι είναι ανάγκη να δημιουργηθεί μία ενιαία αρχή ελέγχου για αυτά τα τρία όργανα παρέμβασης, διότι μία τέτοια ενιαία αρχή ελέγχου θα διασφαλίσει μεγαλύτερη συνοχή στην εφαρμογή των αρχών όσον αφορά την προστασία δεδομένων, τόσο στο πλαίσιο της Σύμβασης του Σένγκεν, όσο και στο πλαίσιο της Σύμβασης σχετικά με τελωνειακά θέματα, καθώς επίσης και στο πλαίσιο της Σύμβασης EUROPOL, και ακόμη ότι θα αποτρέψει την ανεπιθύμητη επικάλυψη των προσπαθειών.
Επίσης, η Επιτροπή συμφωνεί με την άποψη ότι είναι απαραίτητο να τελειοποιηθεί ένα σύνολο κοινών βασικών αρχών σχετικά με την προστασία δεδομένων που θα εφαρμόζονται με όσο το δυνατό πιο ομοιόμορφο τρόπο στο πλαίσιο όλου του τρίτου πυλώνα.
Στην πραγματικότητα, υπάρχει τη στιγμή αυτή ένα κενό στην κοινοτική νομική τάξη στο θέμα αυτό.
Εκφράζουμε την ικανοποίησή μας για το γεγονός ότι μία ειδική ομάδα στο Συμβούλιο άρχισε τη συζήτηση σχετικά με αυτές τις γενικές κοινές αρχές που θα εφαρμοστούν και εκφράζουμε επίσης την ικανοποίησή μας για το γεγονός ότι η γαλλική Προεδρία έχει ήδη καταστήσει σαφές ότι το θέμα αυτό αποτελεί μία από τις προτεραιότητές της.
Πρέπει να αναγνωρίσουμε ότι δεν πρόκειται για ένα εύκολο έργο, όχι μόνο λόγω του περίπλοκου χαρακτήρα της τεχνολογίας, αλλά επίσης διότι είναι ιδιαίτερα σημαντικό να εξευρεθεί μία ισόρροπη λύση μεταξύ της εγγύησης και της διασφάλισης των δικαιωμάτων και των ελευθεριών των πολιτών, αφενός, και, αφετέρου, των αναγκαίων μέσων για να διασφαλισθεί ο σεβασμός της δημοκρατικής νομιμότητας και η αποτελεσματικότητα στην καταπολέμηση της διεθνούς εγκληματικότητας και του οργανωμένου εγκλήματος.
Είμαι πεπεισμένος ότι θα χρειασθεί να αρχίσουμε με τον καθορισμό αυτών των κοινών αρχών, οι οποίες αργότερα θα πρέπει να συμπεριληφθούν στα διάφορα νομικά κείμενα που θα κληθούμε να εγκρίνουμε τα επόμενα χρόνια στο πλαίσιο του τρίτου πυλώνα.
Η πορεία αυτή, όπως υπογράμμισαν διάφοροι βουλευτές, διέρχεται επίσης από την εισαγωγή, τόσο στη Σύμβαση EUROPOL όσο και στην ανοικοδόμηση του δικαίου με βάση τη Σύμβαση του Σένγκεν, σαφών και διαφανών αρχών δημοκρατικού και δικαστικού ελέγχου που θα διασφαλίζουν τις θεμελιώδεις αξίες πάνω στις οποίες θα πρέπει να στηρίζεται μία Ένωση του δικαίου.
Όσον αφορά την έκθεση αυτή, ίσως το πιο δύσκολο ζήτημα που εγείρει συνίσταται στην απόφαση του κατά πόσο πρέπει να δημιουργηθεί ένα χωριστό κεφάλαιο του προϋπολογισμού για την κοινή γραμματεία.
Η Επιτροπή συμφωνεί με τον εισηγητή όταν δηλώνει ότι είναι πολύ σημαντικό να διασφαλιστεί η ανεξαρτησία αυτής της γραμματείας σε σχέση με το ίδιο το Συμβούλιο.
Και επομένως υποστηρίζουμε την άποψη, αν και ενδεχομένως το ζήτημα αυτό μόνο μακροπρόθεσμα μπορεί να αντιμετωπισθεί κατάλληλα, για τη δημιουργία ενός χωριστού κεφαλαίου του προϋπολογισμού.
Αλλά αντιλαμβανόμαστε ότι, για την ώρα, το Συμβούλιο ανησυχεί κυρίως μήπως η δημιουργία ενός νέου κεφαλαίου στον προϋπολογισμό οδηγήσει ενδεχομένως σε καθυστερήσεις όσον αφορά τη δημιουργία μίας κοινής γραμματείας.
Επομένως, πρακτικά, η Επιτροπή κατανοεί την επιθυμία του Συμβουλίου να ανατρέξει σε ήδη υπάρχουσες χρηματοδοτικές δομές, αλλά μόνο ως προσωρινό μέτρο.
Και εάν το Συμβούλιο αποφασίσει να διατηρήσει τη θέση αυτή, η Επιτροπή υποστηρίζει την πρόταση του κ. Hernandez Mollar, δηλαδή υιοθετεί τις αιτιολογικές σκέψεις που διατυπώνει ο εισηγητής ώστε να καταστεί σαφές ότι αυτές οι διατάξεις είναι απλώς προσωρινές οικονομικές ρυθμίσεις όσο διαρκεί η συζήτηση για τη δημιουργία μίας ενιαίας αρχής ελέγχου που θα είναι επιφορτισμένη με την προστασία δεδομένων σε σχέση με τις τρεις συμβάσεις.
Και, τέλος, εκφράζω την ικανοποίησή μου για το γεγονός ότι η έκθεση αυτή και οι αρχές που ενυπάρχουν σε αυτή συγκέντρωσαν τόσο ευρεία υποστήριξη του Ευρωπαϊκού Κοινοβουλίου.
Η συζήτηση έληξε.
Η ψηφοφορία θα διεξαχθεί αύριο, στις 11.00.
Σύστημα Eurodac
Στην ημερήσια διάταξη ακολουθεί η Έκθεση (A5-0219/2000) του κ. Pirker εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων σχετικά με την πρόταση κανονισμού του Συμβουλίου [8417/2000 - C5-0256/2000 - 1999/0116(CNS)] για τη δημιουργία της "Eurodac" με στόχο τη σύγκριση των δακτυλικών αποτυπωμάτων στα πλαίσια της αποτελεσματικής εφαρμογής της σύμβασης του Δουβλίνου (νέα διαβούλευση).
Κύριε Πρόεδρε, αγαπητοί συνάδελφοι!
Συμπληρώνονται σήμερα σχεδόν ακριβώς δέκα χρόνια από μια σημαντική ημερομηνία.
Πριν από δέκα ακριβώς χρόνια ξεκίνησε η συζήτηση σχετικά με το ποια χώρα είναι πραγματικά υπεύθυνη για την εξέταση μιας αίτησης ασύλου.
Καταλήξαμε στη σύμβαση του Δουβλίνου.
Μέχρι σήμερα δεν κατορθώσαμε βέβαια να καταστήσουμε πραγματικά εφαρμόσιμη τη σύμβαση αυτή, δηλαδή να δημιουργήσουμε ένα κατάλληλο ελεγκτικό όργανο.
Λέμε βέβαια εδώ και χρόνια ότι χρειαζόμαστε ένα τέτοιο όργανο, δεν κατορθώσαμε όμως μέχρι σήμερα να το πραγματοποιήσουμε.
Αύριο θα έχουμε τη μοναδική ευκαιρία να καταστήσουμε την Eurodac απολύτως λειτουργική.
Κάτι τέτοιο θα με χαροποιούσε ιδιαίτερα.
Θα χαροποιούσε επίσης και πολλούς προέδρους του Συμβουλίου, οι οποίοι έλαβαν εδώ το λόγο κατά τα τελευταία χρόνια υποσχόμενοι όλοι ότι θα δοθεί απόλυτη προτεραιότητα στις προσπάθειες δημιουργία της Eurodac.
Ολοκληρώνεται σήμερα μια μακρά περίοδος συζητήσεων που αφορούν ένα σημαντικό ζήτημα: γιατί χρειαζόμαστε την Eurodac;
Τι μπορεί να επιτύχει αυτή;
Η Eurodac αποτελεί ένα σύστημα το οποίο χρησιμοποιείται προς σύγκριση των δακτυλικών αποτυπωμάτων καθορίζοντας με τον κατάλληλο τρόπο ποια χώρα υπήρξε η πρώτη στην οποία υπέβαλε αίτηση ασύλου ένας πρόσφυγας και ποια χώρα είναι υπεύθυνη για την εξέταση της αίτησης αυτής, γεγονός που έχει ως αποτέλεσμα τη σωστή κατανομή των ευθυνών μεταξύ των ευρωπαϊκών κρατών.
Πρόκειται επίσης για ένα όργανο το οποίο μας βοηθά φυσικά να γνωρίζουμε εάν ένας πρόσφυγας έχει ήδη υποβάλει κατά το παρελθόν αίτηση ασύλου σε άλλη χώρα.
Πρόκειται δηλαδή επίσης για ένα όργανο που συμβάλλει στην καταπολέμηση των καταχρήσεων και των παρανόμων ενεργειών, ένα όργανο το οποίο χρειαζόμαστε και επιθυμούμε.
Έχουν περάσει - όπως είπα - πολλά χρόνια συζητήσεων.
Τελευταία φορά το ζήτημα συζητήθηκε στο Κοινοβούλιο πέρυσι το Δεκέμβριο.
Είχαμε συμφωνήσει σε μεγάλο βαθμό ότι, πρώτον, θα πρέπει να πραγματοποιηθεί η Eurodac και, δεύτερον, βάσει ποιων όρων θα πρέπει ν λειτουργήσει.
Στα πλαίσια αυτά συμφωνούμε με τον Επίτροπο Vitorino, τον οποίο θα ήθελα επί τη ευκαιρία να ευχαριστήσω, για τις έντονες προσπάθειες που κατέβαλε προκειμένου η Eurodac να αποτελέσει επιτέλους πραγματικότητα.
Διαπιστώσαμε στα πλαίσια αυτά ότι σύμφωνα με τις συνθήκες την αρμοδιότητα για την εφαρμογή των σχετικών αποφάσεων φέρει η Ευρωπαϊκή Επιτροπή.
Ωστόσο αμέσως μετά από την απόφασή μας, συνεδρίασε το Δεκέμβριο του Συμβούλιο και άλλαξε πλήρως, για λόγους που αδυνατώ να καταλάβω, τις προτάσεις της Επιτροπής και του Κοινοβουλίου και ανέλαβε αυτό τις αρμοδιότητες στους σημαντικότερους τομείς, γεγονός που είχε ως αποτέλεσμα - διότι πρόκειται για μια ουσιαστική τροποποίηση - μια νέα διαβούλευση με το Κοινοβούλιο, θα πρέπει δηλαδή να ασχοληθούμε ξανά με το ζήτημα, αν και μόνο με τα σχετικά σημεία, δηλαδή τα άρθρα 22 και 23 και τίποτε άλλο.
Γι' αυτό και στην Επιτροπή περιοριστήκαμε στα σημεία αυτά, με την εξαίρεση της κ. Boumediene-Thiery, η οποία άνοιξε μια νέα συζήτηση.
Δεν πιστεύω ότι είναι χρήσιμη η συζήτηση αυτή.
Το ζήτημα αφορούσε αποκλειστικά τα άρθρα 22 και 23.
Σύμφωνα με τη νέα πρόταση, στα άρθρα αυτά προβλέπεται ότι το Συμβούλιο θα διαθέτει την πλήρη ευθύνη στους σημαντικότερους τομείς των εφαρμοστικών διατάξεων: σχετικά με τη συλλογή, τη διαβίβαση και σύγκριση των δακτυλικών αποτυπωμάτων, καθώς και με τη φύλαξη των στοιχείων των αιτούντων ασύλου, αλλά και σχετικά με την επεξεργασία των στατιστικών στοιχείων σχετικά με τους αιτούντες ασύλου.
Στην επιτροπή συμφωνήσαμε ομόφωνα να ακολουθήσουμε την παλαιά μας πρόταση αρνούμενοι την πρόταση του Συμβουλίου.
Γιατί αυτό;
Για δύο εξαιρετικά σημαντικούς λόγους: ο πρώτος λόγος είναι ότι η πρόταση του Συμβουλίου είναι αντίθετη προς το άρθρο 202 της συνθήκης ΕΚ στην οποία αναφέρεται η αρχή ότι η εφαρμογή των διατάξεων που υιοθετεί το Συμβούλιο ανατίθεται στην Ευρωπαϊκή Επιτροπή.
Η αρχή αυτή είναι σημαντική σε αυτή ακριβώς την περίπτωση.
Η Επιτροπή μπορεί να λειτουργεί πολύ πιο ανεξάρτητα, δηλαδή ανεξάρτητα από τα διάφορα εθνικά συμφέροντα και αντικειμενικά κατά την εφαρμογή αυτής της ρύθμισης.
Γι' αυτό και το Κοινοβούλιο δεν δέχεται την πρόταση του Συμβουλίού.
Και για ένα δεύτερο λόγο επίσης: η πρόταση αυτή είναι κατά του Κοινοβουλίου, καθώς το αποκλείει, διότι δεν προβλέπει πλέον τη διαδικασία της επιτροπολογίας και δεν θα λαμβάνουμε πλέον τις αναγκαίες πληροφορίες.
Η πρόταση αυτή θα περιόριζε τα δικαιώματα του Κοινοβουλίου.
Γι' αυτούς τους δύο σημαντικότατους λόγος είμαστε υπέρ της πρότασης της Ευρωπαϊκής Επιτροπής και του Επιτρόπου Vitorino να ανατεθεί δηλαδή στην Επιτροπή η εφαρμογή του προγράμματος.
Σας παρακαλώ όλους σας να είσαστε παρόντες αύριο στην ψηφοφορία.
Θα πραγματοποιήσουμε έτσι ένα βήμα προκειμένου να έχουμε περισσότερη ασφάλεια στην Ευρώπη, ένα βήμα κατά των καταχρήσεων.
Χρησιμοποιείστε αυτή την ευκαιρία προκειμένου να πραγματοποιηθεί επιτέλους η Eurodac!
Θα ήθελα πάρα πολύ να υποστηρίξω αυτά που μόλις είπε ο κ. Pirker.
Ως πρώην Υπουργός Μετανάστευσης και Ασύλου του Ηνωμένου Βασιλείου, γνωρίζω πολύ καλά ότι η σύγχυση που επικρατεί ως προς το ποια χώρα θα πρέπει να ασχοληθεί με ποιες αιτήσεις ήταν πάντα ένα τεράστιο πρόβλημα που έχει δημιουργήσει αρκετά σοβαρές προστριβές μεταξύ των μελών της Ευρωπαϊκής Ένωσης.
Εάν δεν διευθετηθεί άμεσα, θα συνεχίσει να αποτελεί πεδίο προστριβών καθώς προχωράμε στη διαδικασία της διεύρυνσης.
Η Σύμβαση του Δουβλίνου αυτή καθεαυτή ήταν πάντα πολύ σημαντική, αλλά αυτό που προκάλεσε τα προβλήματα που μπορούσαν ακόμα και να απειλήσουν τα ανθρώπινα δικαιώματα κάποιων αιτούντων και ατόμων που εμπλέκονταν, ήταν τα κενά της Σύμβασης του Δουβλίνου και η αδυναμία μας να τη χειριστούμε σωστά.
Όλες οι χώρες που έχουν υπογράψει τη Σύμβαση των Ηνωμένων Εθνών του 1951 γνωρίζουν πολύ καλά τα κριτήρια που προσδιορίζουν εάν πρέπει να χορηγηθεί σε κάποιον το ανεκτίμητο και εξαιρετικά σημαντικό καθεστώς του πρόσφυγα και ελπίζω ότι τίποτα από αυτά που κάνουμε εδώ δε θα επηρεάσει ποτέ το δικαίωμα μιας αίτησης στα πλαίσια αυτών των κριτηρίων.
Ωστόσο - με τη νέα τεχνολογία, τις νέες ρυθμίσεις που αφορούν τις μετακινήσεις και με τα άτομα που στην πραγματικότητα θέλουν να καταχραστούν το σύστημα χρησιμοποιώντας τη νέα τεχνολογία - είναι όλο και πιο δύσκολο για τις αρμόδιες αρχές να αντιμετωπίζουν τους ανθρώπους με τον πιο κατάλληλο και δίκαιο τρόπο καθώς χειρίζονται τις υποθέσεις τους.
Το Eurodac πρέπει να συμβαδίσει με την αναμόρφωση της Συνθήκης του Δουβλίνου και με ανησυχεί λίγο η στάση που έχει υιοθετήσει το Συμβούλιο στο παρελθόν.
Ο κύριος Pirker μίλησε για τις καθυστερήσεις που έχουν γίνει και για τις αναρίθμητες φορές που αυτό το ζωτικής σημασίας θέμα έχει επανεξεταστεί.
Τα συναισθήματά μου είναι σαφή: εάν το Συμβούλιο επιθυμεί να κρατήσει τις εξουσίες για το ίδιο ενώ οι πληροφορίες του Eurodac θα πρέπει να είναι διαθέσιμες σε αυτό το δημοκρατικό σώμα, το Κοινοβούλιο, τότε αυτό είναι απαράδεκτο.
Αυτός είναι ο σοβαρότερος λόγος για τον οποίο θέλουμε να εξετάσουμε επειγόντως και να επιλύσουμε αυτό το θέμα και για τον οποίο το Κοινοβούλιο θα πρέπει να συνεχίζει να διαδραματίζει έναν ισχυρό ρόλο στο μέλλον όσον αφορά την εποπτεία και την παρακολούθηση κρίσιμων θεμάτων που σχετίζονται με τη χορήγηση του καθεστώτος του πρόσφυγα στους αιτούντες.
Υποστηρίζω πλήρως τον κ. Pirker και ελπίζω να κάνουμε ισχυρές κινήσεις τώρα ώστε να λύσουμε το θέμα προς συμφέρον όλων.
Κύριε Πρόεδρε, όπως έλεγε ο εισηγητής, κ. Pirker, αυτό το Κοινοβούλιο έχει εκφράσει τη γνώμη του σχετικά με την πρόταση του Συστήματος Eurodac πάνω από μία ή δύο φορές.
Την τελευταία φορά εξέφρασε τη γνώμη του σχετικά με την όλη πρόταση και πιστεύω πως η θέση που έλαβε αυτό το Κοινοβούλιο ήταν πολύ κοντά σε αυτήν που ήθελε η ομάδα του Ευρωπαϊκού Σοσιαλιστικού Κόμματος.
Εγώ θα ήθελα να υπερασπιστώ ως θέση του Κοινοβουλίου όσον αφορά στο Σύστημα Eurodac, αυτήν που αυτό το Σώμα ψήφισε πριν από κάποιους μήνες.
Συνεπώς, κατανοώ γιατί μας συμβουλεύονται τώρα σχετικά με μια τροποποίηση της συγκεκριμένης ανακοίνωσης που εισάγει το Συμβούλιο και που επηρεάζει την ανάθεση και την απόδοση αρμοδιοτήτων αυτής της πράξης από το Συμβούλιο.
Η Συνθήκη καθορίζει ότι η Επιτροπή πρέπει να αναλάβει τις εκτελεστικές αρμοδιότητες, και όπως αντιλαμβανόμαστε πρέπει επίσης να αναλάβει την ευθύνη εκτέλεσης του Eurodac, και τον τρόπο με τον οποίο το Κοινοβούλιο μπορεί να ελέγχει τα όσα κάνει η Επιτροπή.
Για εμάς όλα αυτά είναι ακόμη λίγα και ελπίζουμε τουλάχιστον ότι όσον αφορά στη νομοθεσία και στον έλεγχο, να μπορούμε να έχουμε περισσότερες αρμοδιότητες.
Γι' αυτόν τον λόγο αύριο η πολιτική μου ομάδα θα απέχει από την ψηφοφορία όλων των τροπολογιών που δεν αφορούν αυτήν την αλλαγή στην ανακοίνωση του Συμβουλίου.
Θα απέχουμε από την ψηφοφορία όλων εκείνων των τροπολογιών που κατά την γνώμη μας έχει ήδη εγκρίνει αυτό το Κοινοβούλιο και που έχουν ήδη συμπεριληφθεί στην προηγούμενη έκθεσή του.
Υποθέτω πως θα απέχουμε για λόγους πολύ διαφορετικούς από αυτούς που έχει ο κ. Pirker για να εκφράσει αρνητική ψήφο, αλλά θα απέχουμε για να μείνουμε στη θέση που ήδη έχει εκφράσει αυτό το Κοινοβούλιο.
Αντίθετα, θα ήθελα να εκφράσω, εξ ονόματος της πολιτικής μου ομάδας, την υποστήριξή μου ως προς τις τροπολογίες που προτείνει ο κ. Pirker, γιατί όπως έλεγα πιστεύω πως η προηγούμενη πρόταση ήταν καλύτερη, γιατί πιστεύω πως η Επιτροπή πρέπει να συνεχίσει αυτό το έργο.
Ελπίζω να το κάνει λαμβάνοντας υπόψη την απόφαση που είχε ήδη λάβει το Κοινοβούλιο και είναι, κατά τη γνώμη μου, σημαντικό η αυριανή ψηφοφορία να καταλήξει στην ένθερμη υποστήριξη της προηγούμενης αυτής πρότασης εκ μέρους αυτού του Κοινοβουλίου.
Κύριε Πρόεδρε, αναπτύσσουμε τον τρίτο πυλώνα έχοντας ως αφετηρία πολιτικές που ήταν διακυβερνητικές και που πρέπει να μετατραπούν σε κοινοτικές.
Πιστεύω πως είναι πολύ σημαντικό το Κοινοβούλιο να υποστηρίξει αυτές τις πρώτες ενέργειες που αναλάβαμε καθώς και να υποστηρίξει την Επιτροπή ώστε να μπορεί να ασκήσει τα καθήκοντα που της ανατίθενται σύμφωνα με τη Συνθήκη.
Η Ομάδα ΦΙΛ υποστηρίζει πλήρως τον κ. Pirker για την επιμονή του στο ότι πρέπει να ακολουθηθούν οι γενικοί κανόνες του Αρθρου 202 της Συνθήκης σύμφωνα με τους οποίους η εξουσία υλοποίησης αυτού του κανονισμού πρέπει να ανήκει στην Επιτροπή.
Έχει απόλυτο δίκιο όταν υποστηρίζει ότι η Επιτροπή είναι σε καλύτερη θέση για να έχει μια αμερόληπτη άποψη που δε προσαρμόζεται για να εξυπηρετεί συγκεκριμένα εθνικά συμφέροντα και συνεπώς δικαιολογημένα είναι η πιο ικανή να πάρει τα κατάλληλα μέτρα προφύλαξης για την προστασία των δεδομένων.
Δεύτερον, παρόλο που το Κοινοβούλιο έχει κατά καιρούς κάποιες προστριβές με την Επιτροπή, έχουμε πολύ περισσότερες πιθανότητες να ασκήσουμε δημοκρατική εποπτεία εάν έχει η Επιτροπή την εξουσία υλοποίησης παρά εάν την έχει το Συμβούλιο.
Αυτό συμβαίνει γιατί η διαδικασία της ρυθμιστικής επιτροπής, σε συνδυασμό με τη διοργανική συμφωνία, δίνει δικαίωμα στο Κοινοβούλιο να έχει τα προσχέδια των μέτρων υλοποίησης.
Συνεπώς όταν - και όχι εάν - επιτύχουμε την κοινή απόφαση σε αυτόν τον τομέα, αυτό θα δώσει στο Κοινοβούλιο το δικαίωμα να απαιτεί από την Επιτροπή να επανεξετάζει τα μέτρα εάν υπερβαίνονται κάποια όρια κατά την υλοποίησή τους.
Θα ήμασταν ανόητοι, ως Κοινοβούλιο, να βασιστούμε στην καλή θέληση του Συμβουλίου αντί να βασιστούμε στα δικαιώματα που κατέχουμε εάν η Επιτροπή έχει την εξουσία υλοποίησης.
Αυτός είναι ο λόγος για τον οποίο η ομάδα μου θα απέχει σε κάποιες ουσιώδεις τροπολογίες που θα αλλοίωναν τις ζωτικές λεπτομέρειες του κανονισμού του Eurodac.
Η ομάδα μου υποστήριξε αυτές τις τροπολογίες όταν το κέντρο του ενδιαφέροντος ήταν επί της ουσίας, όμως σε αυτό το στάδιο είναι καλύτερα να επικεντρωθούμε στο θέμα του ποιος κατέχει εξουσία υλοποίησης ανάμεσα στην Επιτροπή και το Συμβούλιο έτσι ώστε εμείς στο Κοινοβούλιο να υποστηρίξουμε ένθερμα και ομόφωνα ότι συμφέρον μας είναι να υποστηρίξουμε την Επιτροπή.
Αυτό είναι το μόνο θέμα με το οποίο πρέπει να ασχοληθούμε τώρα και αισθανόμαστε, ίσως με κάποιο συναίσθημα λύπης, ότι η θέση του Κοινοβουλίου πρέπει να περιοριστεί στις απόψεις του κ. Pirker περί 'επιτροπολογίας' .
Αγαπητοί συνάδελφοι, έχουμε να κάνουμε σήμερα με μια διαδικασία αρκετά ασυνήθιστη, στην οποία αξίζει να αναφερθούμε διεξοδικά, ώστε να ψηφίσουμε όλοι με πλήρη επίγνωση των σημαντικών ζητημάτων που θέτει το ζήτημα αυτό, τα οποία είναι άλλα περισσότερο και άλλα λιγότερο προφανή.
Τον παρελθόντα Νοέμβριο, η πλειοψηφία του Ευρωπαϊκού Κοινοβουλίου ενέκρινε μια έκθεση σχετικά με τη θέσπιση του συστήματος Eurodac.
Μετά την ψηφοφορία, το Συμβούλιο τροποποίησε την πρόταση κανονισμού, υποστηρίζοντας ότι το Συμβούλιο και όχι η Επιτροπή θα πρέπει να θεσπίσει και να διαχειριστεί το σύστημα Eurodac, για την αντιπαραβολή των δακτυλικών αποτυπωμάτων.
Η σημαντική αυτή τροποποίηση εξηγεί γιατί η Συνέλευσή μας εξετάζει εκ νέου την έκθεση αυτή.
Η Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων εκτίμησε ότι η μέριμνα για τη διαχείριση της νέας αυτής δομής, του Eurodac, εμπίπτει στην αρμοδιότητα της Επιτροπής και όχι του Συμβουλίου.
Πράγματι, η Επιτροπή υποστήριξε, και δικαίως, ότι η διαχείριση ενός κοινοτικού προγράμματος όπως το Eurodac εμπίπτει στη αρμοδιότητα της, δεδομένου ότι αποτελεί το μοναδικό κοινοτικό θεσμικό όργανο της Ένωσης και επ' ουδενί δεν εμπίπτει στην αρμοδιότητα του Συμβουλίου, το οποίο αποτελεί τη διακυβερνητική αρχή της Ένωσης.
Στο σημείο αυτό, στηρίζουμε απόλυτα την Επιτροπή.
Παρ' όλα αυτά, η νέα πρόταση που εξετάζουμε σήμερα δεν έχει συμπεριλάβει στο ελάχιστο τις τροποποιήσεις που ψήφισε το Κοινοβούλιό μας.
Την ηλικία δηλαδή των 18 ετών ως κατώτατο όριο προκειμένου να καταχωρηθεί κανείς στη βάση Eurodac, την απαλοιφή των δεδομένων από τη στιγμή που οι αιτούντες άσυλο έχουν νομίμως τακτοποιηθεί ή την έκφραση "υπήκοος (-οι) τρίτων χωρών" αντί για "ξένος (-οι)" : το Συμβούλιο δεν θεώρησε απαραίτητο να λάβει υπόψη του τη γνωμοδότηση του Κοινοβουλίου, με την υποστήριξη της Επιτροπής στη συγκεκριμένη περίπτωση, η οποία δεν έλαβε εξίσου υπόψη της τη γνωμοδότησή μας.
Επειδή έτσι έχουν τα πράγματα, ζητώ σήμερα από τη Συνέλευσή μας να ψηφίσει με την ίδια λογική που σωφρόνως ψήφισε και πέρσι.
Πρέπει συνεπώς να ψηφίσουμε το κείμενο που ενέκρινε η Επιτροπή Ελευθεριών και Δικαιωμάτων των Πολιτών και το οποίο περιλαμβάνει τις τροποποιήσεις σχετικά με το κατώτερο όριο ηλικίας των 18 ετών, την απαλοιφή των δεδομένων όλων των αιτούντων άσυλο από τη στιγμή που η κατάστασή τους έχει νομίμως τακτοποιηθεί και τη χρησιμοποίηση της έκφρασης "υπήκοος (-οι) τρίτων χωρών" αντί για "ξένος (-οι)" .
Θα πρέπει ως εκ τούτου να απορρίψουμε τις τροποποιήσεις της έκθεσης που προτείνει η ομάδα ΕΛΚ, στην οποία ανήκει ο κ. εισηγητής.
Κυριολεκτικά δεν το χωράει ο νους μου, πώς είναι δυνατόν να απέχουμε με τη σιωπή μας και να θεωρούμε νόμιμη την καταχώρηση δακτυλικών αποτυπωμάτων εφήβων ηλικίας 14 ετών, από τη στιγμή που κάτι τέτοιο αντίκειται προς όλες τις ισχύουσες διεθνείς συνθήκες και, κυρίως, παραβιάζει τα δικαιώματα του παιδιού.
Όσον αφορά την απαλοιφή των δεδομένων, πρόκειται για ένα φρόνιμο μέτρο.
Πράγματι, από τη στιγμή που η κατάσταση του αιτούντος άσυλο έχει νομίμως τακτοποιηθεί, είναι αδικαιολόγητη η διατήρηση των προσωπικών δεδομένων και των δακτυλικών αποτυπωμάτων ενός ατόμου που έχει νομιμοποιηθεί.
Θα είναι σα να τον θεωρούμε δυνάμει εγκληματία.
Η προστασία των θεμελιωδών δικαιωμάτων στα οποία αποδίδουμε τόσο μεγάλη σημασία, δεν διακυβεύεται αποκλειστικά στο πεδίο του μελλοντικού Χάρτη δικαιωμάτων, αλλά και σε όλα τα ευρωπαϊκά κείμενα και θα πρέπει να επαγρυπνούμε για να τη διαφυλάσσουμε.
Τίθεται ζήτημα αξιοπιστίας για τη Συνέλευσή μας έναντι όλων εκείνων που ήδη δυσκολεύονται να μας εμπιστευτούν.
Για τους συμπολίτες μας, είναι ακατανόητο ή τουλάχιστον άξιο θαυμασμού πώς το Ευρωπαϊκό Κοινοβούλιο γνωμοδοτεί τη μια μέρα υπέρ ενός κειμένου και λίγους μήνες αργότερα αναιρεί την απόφασή του και ψηφίζει μια εντελώς διαφορετική έκθεση.
Πώς μπορούν οι εκλογείς να εμπιστευτούν μια συνέλευση ανεμοδούρα, ανίκανη να προβάλλει αντίσταση στην Επιτροπή και το Συμβούλιο, όταν μάλιστα τα δυο αυτά όργανα δεν είναι καν εντολοδόχοι της λαϊκής βούλησης όπως εμείς;
Για το λόγο αυτό, αγαπητοί συνάδελφοι, σας ζητώ να επικυρώσετε σήμερα με την ψήφο σας την ετυμηγορία του παρελθόντος Νοεμβρίου και να εγκρίνετε την έκθεση υπό την μορφή με την οποία μας την προτείνει η επιτροπή.
Η Συνέλευσή μας θα μπορεί τότε να υπερηφανεύεται για τη συνοχή και τη συνέπεια των θέσεών της.
Κύριε Πρόεδρε, η σημερινή συζήτηση είναι παγιδευμένη, εφόσον μας ζητείται να τροποποιήσουμε ή να αρνηθούμε να τροποποιήσουμε ένα σύστημα, το σύστημα Eurodac, το οποίο η ομάδα μας απορρίπτει συνολικά.
Το σύστημα Eurodac εγγράφεται στο πλαίσιο μιας συνολικής διαδικασίας ποινικοποίησης και καταστολής των μεταναστών και των αιτούντων άσυλο στον πλανήτη.
Αποκαλύπτει το αληθινό πρόσωπο της φιλελεύθερης Ευρώπης, που οικοδομείται με όρους πολιορκημένου φρουρίου.
Είναι δυνατόν να πιστεύει κανείς ότι με κατασταλτικούς νόμους μπορούμε να εμποδίσουμε τους πεινασμένους της γης να έρθουν στην Ευρώπη, ακόμα και με κίνδυνο της ίδιας τους της ζωής, όπως έγινε προσφάτως στο Ντουβρ και στο Γιβραλτάρ;
Γνωρίζουμε όλοι, αντιθέτως, ότι ο κατασταλτικός αυτός μηχανισμός καταδικάζει στην παρανομία και την έλλειψη νομιμότητας εκατομμύρια αλλοδαπούς, οι οποίοι πέφτουν έτσι θύματα των λαθρέμπορων, των δουλεμπόρων ή των ανελέητων εργοδοτών που τους πίνουν το αίμα.
Μόνο νομιμοποιώντας μαζικά όλους όσους δεν έχουν άδεια παραμονής μπορούμε να σταματήσουμε αποτελεσματικά τους λαθρέμπορους της ανθρώπινης δυστυχίας.
Αυτός ο κατασταλτικός μηχανισμός θα πλήξει και τις ίδιες μας τις ελευθερίες, όπως αποδεικνύεται από το σχέδιο της γαλλικής Προεδρίας, για το οποίο καλούμαστε να γνωμοδοτήσουμε και που στόχο έχει να ποινικοποιήσει τη βοήθεια που ενδεχομένως παρέχουν οι πολίτες στους λαθρομετανάστες.
Χάρη στο μηχανισμό αυτό και στη διαδικασία αυτή, ένα αγόρι 4 ετών, σήμερα, στη Γαλλία, ένα αγόρι ινδικής καταγωγής, είναι φυλακισμένο μαζί με τη μητέρα του στο κρατητήριο του Αράνκ και περιμένει την απόφαση του Υπουργείου Εσωτερικών, περιμένει δηλαδή προφανώς την απέλασή του.
Η ηλεκτρονική καταχώρηση των δακτυλικών αποτυπωμάτων αποτελεί παραβίαση της ατομικής ελευθερίας.
Αντιμετωπίζει συστηματικά τους αιτούντες άσυλο ως υπόπτους.
Θέτει υπό αμφισβήτηση το απαραβίαστο των εγγράφων που κατέχουν οι υπηρεσίες που εξετάζουν την αίτησή τους.
Παραβιάζει τη νομική προστασία που δικαιούνται οι πρόσφυγες, όταν εφαρμόζεται ακόμα και σε νέους 14 ετών.
Παραβιάζει τη Διεθνή Διακήρυξη των Δικαιωμάτων του Παιδιού και ειδικά το άρθρο 10.
Το σχέδιο Eurodac ποινικοποιεί τους λαθρομετανάστες, οι οποίοι πολλές φορές δεν έχουν άδεια παραμονής μόνο και μόνο εξαιτίας των αποκλίσεων που παρατηρούνται στις νομοθεσίες των διαφόρων χωρών της Ευρώπης.
Κατά βάθος, παραβιάζει όλες τις διεθνείς συμβάσεις προστασίας των ανθρωπίνων δικαιωμάτων.
Με το σχέδιο αυτό, η Ευρώπη-φρούριο κρίνεται ένοχη για άρνηση παροχής βοήθειας σε πρόσφυγες εν κινδύνω.
Καθόλου περίεργο για τη φιλελεύθερη Ευρώπη, η οποία εφοδιάζει τη δικτατορία της Αγκυρας με ελικόπτερα και την ίδια ώρα αρνείται να δεχτεί τους κούρδους πρόσφυγες.
Αγαπητοί μου συνάδελφοι, την ώρα που στην ήπειρό μας απλώνεται ένα κύμα ρατσισμού και ξενοφοβίας και ενώ τίθεται το ζήτημα της κατάρτισης του Χάρτη θεμελιωδών ανθρωπίνων δικαιωμάτων, οφείλετε να απορρίψετε το Eurodac, με ή χωρίς τροποποιήσεις.
Για να προστατέψετε τις ελευθερίες μας.
Κύριε Πρόεδρε, αγαπητοί συνάδελφοι, εξαιτίας των ριζοσπαστών βουλευτών της Λίστας Bonino ζητώ το λόγο για να εκφράσω την ανησυχία μας και την κατηγορηματική μας αντίθεση σε μία Ευρώπη η οποία μέσω κυρίως της σταδιακής δημιουργίας του λεγομένου χώρου ελευθερίας, δικαιοσύνης και ασφάλειας, ακολουθεί τη διακυβερνητική οδό με καταπιεστικές και ανελεύθερες μεθόδους και παραβιάζοντας με τρόπο επικίνδυνο τα δικαιώματα των πολιτών της Ένωσης και τρίτων κρατών.
Η περίπτωση της EURODAC είναι χαρακτηριστική από αυτή την άποψη "χωρίς ούτε κατ' ελάχιστον να έχουν ορίσει μια ευρωπαϊκή πολιτική για το πολιτικό άσυλο, τα κράτη μέλη, μέσω του Συμβουλίου, δημιούργησαν τη Σύμβαση του Δουβλίνου, η οποία νομιμοποιεί την αυθαίρετη εξέταση τόσο των αιτούντων ασύλου όσο και της αίτησής τους για χορήγηση πολιτικού ασύλου στα κράτη μέλη της Ένωσης.
Σ' αυτά τα πλαίσια, προκειμένου να καταστεί λειτουργική η Σύμβαση, το Συμβούλιο προώθησε τη δημιουργία του συστήματος EURODAC, αναθέτοντάς το αρχικά στην Ευρωπαϊκή Επιτροπή.
Ωστόσο, το ξανασκέφθηκε αργότερα, και αποφάσισε να κάνει ένα βήμα ακόμα διευρύνοντας την υποχρέωση λήψης δακτυλικών αποτυπωμάτων για να καλύπτει και τους λαθρομετανάστες, αφαιρώντας τις σχετικές αρμοδιότητες από την Επιτροπή και αναλαμβάνοντάς τα το ίδιο.
Απέναντι σε αυτή την κατάσταση, πολύ σωστά έπραξε η Επιτροπή Ελευθεριών και Δικαιωμάτων των Πολιτών με την έκθεση του συνάδελφου Pirker, αναθέτοντας ξανά στην Ευρωπαϊκή Επιτροπή τις σχετικές αρμοδιότητες και πραγματοποιώντας άλλες ουσιαστικές τροποποιήσεις τις οποίες υποστηρίζουμε ανεπιφύλακτα.
Παρόλα αυτά δεν με βρίσκει σύμφωνο η γραφειοκρατική και κατ' ουσίαν καταπιεστική προσέγγιση που υποστηρίζει το Συμβούλιο με τη συνεργία της Επιτροπής, προσέγγιση η οποία βασίζεται στη Σύμβαση του Δουβλίνου και στο σύστημα EURODAC.
Θα ψηφίσουμε υπέρ των ουσιαστικών τροποποιήσεων που έκανε η Επιτροπή Ελευθεριών και Δικαιωμάτων των Πολιτών, αλλά κατά του νομοθετικού ψηφίσματος, το οποίο στην ουσία ανοίγει το δρόμο σε αυτό το παράλογο νομικό καθεστώς που επιβάλλει σε ευρωπαϊκό επίπεδο το συστηματικό φακέλωμα των προσφύγων και των λαθρομεταναστών: πρόκειται για ένα νομικό, πολιτικό και ανθρωπιστικό τέρας.
Κύριε Πρόεδρε, κύριοι βουλευτές, δεν θα τοποθετηθώ όσον αφορά τα ζητήματα ουσίας της πρότασης κανονισμού τα οποία εξετάστηκαν και συζητήθηκαν διεξοδικώς στην επιτροπή και στην Ολομέλεια, μία διαδικασία η οποία ολοκληρώθηκε με την ψήφιση της γνωμοδότησης του Κοινοβουλίου το Νοέμβριο του περασμένου έτους.
Αλλά πρέπει βεβαίως να εκφράσω, συμφωνώντας με τον εισηγητή κ. Pirker και με την ίδια την Επιτροπή, την αδυναμία μας να κατανοήσουμε το γεγονός ότι, στο νέο κείμενο, το Συμβούλιο επιφυλάσσει στον εαυτό του την αρμοδιότητα εκτέλεσης του κανονισμού Eurodac, απομακρυνόμενο από το καθεστώς που προβλεπόταν προηγουμένως και στο οποίο οι εξουσίες αυτές ανήκαν στην Επιτροπή.
Αφενός διότι, όπως ήδη αναφέρθηκε εδώ, το Κοινοβούλιο υφίσταται μία μείωση των δικαιωμάτων του, κυρίως του δικαιώματός του να ενημερώνεται.
Πράγματι, η Επιτροπή είναι γενικά υποχρεωμένη να ενημερώνει το Κοινοβούλιο για τις εργασίες των επιτροπών ή την υποβολή σημαντικών προτάσεων ή μέτρων που απευθύνονται προς το Συμβούλιο βάσει του άρθρου 7 της απόφασης σχετικά με την επιτροπολογία.
Με το νέο αυτό κείμενο, όπως είναι προφανές, το προνόμιο αυτό καταργείται.
Έπειτα, επειδή υπάρχει εδώ, όσον αφορά τις μεταβιβάσεις αρμοδιοτήτων, απουσία νομικής συνοχής και, κυρίως, απουσία νομικής θεμελίωσης.
Το άρθρο 1 της απόφασης σχετικά με την επιτροπολογία δεν τηρήθηκε και επομένως παραβιάζεται το άρθρο 202 της Συνθήκης, εφόσον δεν αναφέρεται τίποτα σχετικά με τους λόγους που θα δικαιολογούσαν την υιοθέτηση αυτής της διαδικασίας σε αυτή την ειδική περίπτωση.
Εμείς συνεχίζουμε να χρησιμοποιούμε τη γενική θεωρία σχετικά με τη φύση της Επιτροπής: θεματοφύλακας των Συνθηκών, σε ίση απόσταση από τα κράτη μέλη, αυτόνομη, ανεξάρτητη και υπερασπιστής του κοινού συμφέροντος, σε αυτήν ανήκει περισσότερο παρά στα κράτη μέλη, υπερβαίνοντας εμπόδια και εθνικές ιδιαιτερότητες, να επεξεργαστεί επαρκείς κανόνες προστασίας για τη μεταχείριση θεμάτων που συγκρούονται με θεμελιώδεις ελευθερίες.
Το Συμβούλιο της εξέφρασε τη δυσπιστία του.
Χωρίς να θέλω να είμαι διεστραμμένος, ίσως επιδιώκεται μία διένεξη σχετικά με το θέμα αυτό, εφόσον ανοίγει σχεδόν σίγουρα η πόρτα της προσφυγής στο Δικαστήριο των Κοινοτήτων προκειμένου να καθυστερήσει η συνολική εφαρμογή των νέων κοινοτικών κανόνων που δρομολογούνται σχετικά με το δικαίωμα ασύλου.
Ορισμένες φορές, στην πολιτική, ισχύει αυτό που φαίνεται!
Δυστυχώς, κύριε Επίτροπε, και όχι εξαιτίας σας, είναι ένα ζήτημα για το οποίο δεν μπορείτε να μας καθησυχάσετε.
Κύριε Πρόεδρε, είμαι ευγνώμων στον Επίτροπο Vitorino για τη δουλειά του.
Αναφέρομαι σε κάποια Μέλη από αυτήν την πλευρά του Σώματος όταν λέω ότι υπάρχουν ορισμένες ανησυχίες για αυτή την έκθεση.
Δεν είμαστε εκατό τοις εκατό ευχαριστημένοι.
Δε θα θέλαμε να βρισκόμαστε σε αυτό το σημείο σήμερα, το εξετάζω όμως από την άποψη - την οποία συμμερίζονται αρκετοί συνάδελφοι, του ότι δε θέλουμε αυτοί που ζητούν άσυλο να θεωρούνται εγκληματίες.
Δακτυλικά αποτυπώματα παίρνουμε από τους εγκληματίες και δεν πρέπει αυτόματα ή με οποιοδήποτε τρόπο να θεωρούμε δεδομένο ότι οι αιτούντες άσυλο πρέπει να μπουν σε αυτή την κατηγορία.
Πολλοί από αυτούς έχουν ξεφύγει από τρομοκρατία, βασανιστήρια ή άλλες εμπειρίες.
Θέλουμε να είμαστε βέβαιοι ότι στα σύνορά μας κανείς δε θα δοκιμάσει ξανά παρόμοιες εμπειρίες και πρακτικές.
Δέχομαι αυτό που είπε ο κ. Kirkhope λίγα λεπτά νωρίτερα, ότι υπάρχουν προστριβές και δυσκολίες στο σύστημα οι οποίες πρέπει να επιλυθούν.
Αλλοι συνάδελφοι αναφέρθηκαν στο θέμα λήψης δακτυλικών αποτυπωμάτων από παιδιά 14 ετών, ένα πολύ ευαίσθητο και συγκινητικό θέμα.
Εμείς σ' αυτήν την πλευρά του Σώματος είμαστε ρεαλιστές.
Για αυτό και επιζητούμε τα μέτρα ασφαλείας που περιλαμβάνονται στην έκθεση.
Αυτός είναι και ο λόγος που θα προτιμούσαμε να υπάρχει σχολαστική μελέτη από την πλευρά του Κοινοβουλίου στο θέμα Επιτροπή ή Συμβούλιο.
Πιστεύουμε ότι το Κοινοβούλιο είναι εδώ για να προστατεύει τους πολίτες και να διασφαλίζει ότι η πολιτική ασύλου διεξάγεται με τον κατά το δυνατό πιο δίκαιο τρόπο.
Με αυτές τις επιφυλάξεις και νομίζω ότι αντιπροσωπεύω αρκετούς από τους συναδέλφους - θα ακολουθήσω τη γραμμή της κυρίας Terrσn.
Ευχόμαστε στην Επιτροπή ό,τι καλύτερο για αυτή την εργασία.
Κύριε Πρόεδρε, κύριοι βουλευτές, καταρχήν η Επιτροπή θα ήθελε να ευχαριστήσει την Επιτροπή Δημοσίων Ελευθεριών και, κυρίως, τον κ. Hubert Pirker για την ταχύτητα με την οποία τοποθετήθηκε σε δεύτερη διαβούλευση όσον αφορά το σχέδιο Eurodac, καθώς επίσης και για την ποιότητα των προτάσεων που διατυπώθηκαν.
Θα ήθελα να αρχίσω υπενθυμίζοντας ότι το Ευρωπαϊκό Συμβούλιο του Τάμπερε ζήτησε να ολοκληρωθεί το σύστημα Eurodac το συντομότερο δυνατόν.
Και, από τότε, αυτό που μπορεί κανείς να συμπεράνει είναι ότι η Επιτροπή και το Ευρωπαϊκό Κοινοβούλιο εκτέλεσαν πάρα πολύ γρήγορα το έργο που τους αναλογούσε.
Αυτό που τίθεται σήμερα επί τάπητος είναι μόνο μία νέα διαβούλευση σχετικά με το ειδικό ζήτημα της επιτροπολογίας.
Δεν θα τοποθετηθώ εκ νέου σχετικά με τα ζητήματα ουσίας του συστήματος Eurodac, αλλά θα ήθελα να υπενθυμίσω, κυρίως στην κ. Boumedienne-Thiery, ότι μετά τη συζήτηση στο Ευρωπαϊκό Κοινοβούλιο η Επιτροπή υπέβαλε μία τροποποιημένη πρόταση.
Αν και είναι αλήθεια ότι η τροποποιημένη αυτή πρόταση δεν περιλάμβανε όλες τις τροπολογίες που ενέκρινε το Ευρωπαϊκό Κοινοβούλιο, πρέπει τουλάχιστον να αναγνωριστεί ότι πολλές από τις προτάσεις που εισηγήθηκε το Ευρωπαϊκό Κοινοβούλιο συμπεριλήφθηκαν από την Επιτροπή σε αυτή την τροποποιημένη πρόταση.
Επομένως, όσον αφορά το μοναδικό θέμα που βρίσκεται ακόμη υπό εξέταση, και που είναι το ζήτημα της επιτροπολογίας, η Επιτροπή επαναλαμβάνει ενώπιον του Κοινοβουλίου τη θέση που έλαβε ενώπιον του Συμβουλίου: διαφωνούμε με την απόφαση του Συμβουλίου να επιφυλάξει στον εαυτό του την εξουσία θέσπισης του μεγαλύτερου μέρους των κανόνων εκτέλεσης στο θέμα αυτό.
Και αυτό το στοιχείο ήταν βασικό όσον αφορά τις δεσμεύσεις που ανέλαβε η Επιτροπή ενώπιον των βουλευτών, ενώπιον του Ευρωπαϊκού Κοινοβουλίου, όσον αφορά τους λόγους για τους οποίους είμαστε διατεθειμένοι να συμμετάσχουμε στο σύστημα Eurodac.
Διότι ένα από τα βασικά στοιχεία είναι ότι, εάν η Επιτροπή είναι αρμόδια για τη διαχείριση και την εκτέλεσή του, υπάρχει η εγγύηση ενός αποτελεσματικού ελέγχου εκ μέρους του Ευρωπαϊκού Κοινοβουλίου.
Και ορισμένες αμφιβολίες που υπάρχουν σχετικά με την " αγνότητα " του συστήματος Eurodac, θα αίρονταν με τη συνένωση αυτών των δυο στοιχείων: διαχείριση και εκτέλεση με ευθύνη της Επιτροπής, δημοκρατικός έλεγχος εκ μέρους του Ευρωπαϊκού Κοινοβουλίου.
Δεύτερον, φρονούμε ότι η απόφαση του Συμβουλίου δεν είναι δεόντως θεμελιωμένη με βάση τις ίδιες τις αρχές και τα κριτήρια που διέπουν τους κανόνες της επιτροπολογίας.
Επομένως, θα επιμείνουμε εξηγώντας στο Συμβούλιο τη θέση μας ότι πιστεύουμε πως όλοι θα έβγαιναν κερδισμένοι εάν η λύση που θα υιοθετείτο ήταν η λύση για την οποία πάντοτε αγωνίστηκε η Επιτροπή.
Τέλος, θα ήθελα να διευκρινίσω για άλλη μια φορά στο Κοινοβούλιο ότι δεν μας σταμάτησε αυτή η αμφιβολία ή αυτή η ερμηνευτική διαμάχη σχετικά με το Eurodac: η Επιτροπή ήδη υπέβαλε ένα έγγραφο εργασίας, που απέστειλε άλλωστε στο Ευρωπαϊκό Κοινοβούλιο, για την αναθεώρηση της Σύμβασης του Δουβλίνου.
Και πιστεύουμε ότι η εξέταση των ανεπαρκειών και των λαθών στη λειτουργία της Σύμβασης του Δουβλίνου αποδεικνύει ακριβώς την ανάγκη να υπάρξει μία πολιτική ασύλου σε ευρωπαϊκό επίπεδο.
Βρίσκομαι στην ευχάριστη θέση να σας ανακοινώσω ότι, σήμερα κιόλας, η Επιτροπή υλοποίησε ένα πολύ σημαντικό τμήμα της εντολής του Τάμπερε σχετικά με το άσυλο, εγκρίνοντας μία πρόταση οδηγίας για τους ελάχιστους κανόνες κοινής διαδικασίας όσον αφορά τις αιτήσεις παροχής ασύλου.
Αυτό σημαίνει ότι δεν εργαζόμαστε αποσπασματικά αλλά οικοδομούμε ένα παζλ.
Και αυτό το παζλ συμπεριλαμβάνει και την αναθεώρηση της Σύμβασης του Δουβλίνου, συμπεριλαμβάνει και την απόφαση που λάβαμε σήμερα να προτείνουμε μία οδηγία σχετικά με τους ελάχιστους κανόνες κοινής διαδικασίας παροχής ασύλου και, επίσης, συμπεριλαμβάνει ακόμη και τις εργασίες τεχνικής προετοιμασίας του συστήματος Eurodac, που δεν έχουν σταματήσει, που συνεχίζονται και που φυσικά θα μπορέσουν να εφαρμοστούν στην πράξη μόνο όταν θα υπάρξει μία σαφής και ισχυρή νομική βάση για την ανάπτυξη του συστήματος Eurodac.
Για άλλη μία φορά θα ήθελα να σας ευχαριστήσω, ακόμη και εκείνους τους βουλευτές που υπήρξαν επικριτικοί απέναντι στην Επιτροπή, για την υποστήριξη που εκφράστηκε από διάφορα έδρανα προκειμένου να αναλάβει η Επιτροπή τη διαχείριση και την εκτέλεση του συστήματος Eurodac.
Είμαστε διατεθειμένοι να αντιμετωπίσουμε αυτή την πρόκληση μόλις εισακουσθούμε από το Συμβούλιο.
Επίτροπε, προτού φύγετε από την αίθουσα σας καλώ να έρθετε εδώ ώστε να μπορέσω να πάρω να δακτυλικά σας αποτυπώματα, ίσως μαζί με τον
κ. Pirker.
(Γέλια)
Η συζήτηση έληξε.
Η ψηφοφορία θα διεξαχθεί αύριο, στις 11.00.
Ελάχιστες απαιτήσεις υγείας και ασφάλειας για τη χρησιμοποίηση από τους εργαζόμενους προσωρινών εξοπλισμών εργασίας
Στην ημερήσια διάταξη ακολουθεί η Έκθεση (A5-0222/2000) του κ. Skinner εξ ονόματος της Επιτροπής Απασχόλησης και Κοινωνικών Υποθέσεων σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου [KOM(1998) 678 - C4-0707/1998 - 1998/0327(COD)] για τη δεύτερη τροποποίηση της 89/655/ΕΟΚ σχετικά με τις ελάχιστες απαιτήσεις υγείας και ασφάλειας για τη χρησιμοποίηση από τους εργαζόμενους προσωρινών εξοπλισμών εργασίας (δεύτερη οδηγία σύμφωνα με το άρθρο 16 της οδηγάς 89/391/ΕΟΚ) (Κείμενο που αφορά τον ΕΟΧ).
.
(EN) Κύριε Πρόεδρε, το πρώτο ερώτημα που πρέπει να τεθεί σχετικά με αυτή την έκθεση είναι το εξής: γιατί χρειαζόμαστε αυτή την οδηγία;
Είναι πολύ ενδιαφέρον να δείτε τις στατιστικές γιατί εκεί φαίνονται καθαρά οι ακριβείς λόγοι.
Σχεδόν το 10% του συνόλου των εργατικών ατυχημάτων αφορούν πτώση από ύψος.
Ένα στα δέκα έχει σαν αποτέλεσμα μόνιμη αναπηρία ή θάνατο.
Κάθε χρόνο, σε ολόκληρη την ΕΕ, ο αριθμός των ατυχημάτων λόγω πτώσης από ύψος στον χώρο εργασίας ανέρχεται σε 500 000 περίπου· από τα περιστατικά αυτά, τα 300 000 έχουν ως αποτέλεσμα απουσία από την εργασία διάρκειας άνω των τριών ημερών και 40 000 καταλήγουν σε σοβαρό τραυματισμό.
Δυστυχώς τα
1 000 είναι θανατηφόρα.
Πολλά από τα ατυχήματα αυτά - μεγάλο μέρος των οποίων μπορεί να αποφευχθεί - συμβαίνουν λόγω κακής χρήσης ικριωμάτων ή κλιμάκων.
Στο Ηνωμένο Βασίλειο, η Υπηρεσία Υγείας και Ασφαλείας, η ομάδα που ασχολείται με τα ατυχήματα στο χώρο εργασίας, έχει υπολογίσει ότι πάνω από το 30% των εκδιδομένων προειδοποιήσεων απαγόρευσης λειτουργίας εργοταξίων αφορούν ανασφαλή ικριώματα.
Στην πραγματικότητα, το 90% του συνόλου των ατυχημάτων σε κλίμακες συμβαίνουν λόγω κακής χρήσης τους.
Τα παραπάνω είναι στατιστικά στοιχεία που έχουν συλλέξει ομάδες της βιομηχανίας και άλλοι και όχι για λόγους αστοχίας εξοπλισμού.
Στοιχεία που δημοσιεύτηκαν πρόσφατα από τον Ευρωπαϊκό Οργανισμό για την Υγεία και την Ασφάλεια του Μπιλμπάο δείχνουν ότι υπάρχουν πολύ μεγάλες αποκλίσεις στο θέμα του ύψους μεταξύ των κρατών μελών όσον αφορά τις πτώσεις από ύψος.
Τέτοιου είδους αποκλίσεις φανερώνουν ότι τα επίπεδα υγείας και ασφάλειας δεν είναι τα ίδια για όλους τους εργαζόμενους στα πλαίσια της Ευρωπαϊκής Ένωσης.
Για το λόγο αυτό πρέπει να ορίσουμε κάποιες ελάχιστες απαιτήσεις με στόχο την προστασία των εργαζομένων από πτώσεις από ύψος.
Το τρέχον κόστος, τόσο σε όρους προσώπων, εργαζομένων που έπαθαν ατύχημα και των μελών των οικογενειών τους, όσο και σε όρους οικονομικής επιβάρυνσης της βιομηχανίας και των συστημάτων κοινωνικής προστασίας και προστασίας της υγείας κάνει αναγκαία τη σύνταξη νομοθεσίας σε αυτόν τον τομέα. δισεκατομμύρια λιρών δαπανώνται για τη φροντίδα εργαζομένων που έχουν τραυματιστεί ή έχουν αρρωστήσει.
Όλα αυτά μπορούν να αποφευχθούν σε μεγάλο βαθμό.
Το ιστορικό αυτής της πρότασης αποκαλύπτει επιπλέον λόγους για την ανάγκη παρόμοιας νομοθεσίας.
Πρόκειται για μια τροποποίηση σε μια υπάρχουσα οδηγία σχετικά με τις ελάχιστες γενικές απαιτήσεις για εξοπλισμό εργασίας στο χώρο εργασίας.
Μια πρόταση για τη συμπερίληψη των ικριωμάτων σε προηγούμενη τροποποίηση είχε απορριφθεί από το Κοινοβούλιο χάρη σε πολλούς από τους συναδέλφους μου της άλλης πλευράς του Σώματος.
Η οδηγία που τελικά υιοθετήθηκε κάλυπτε μόνο δύο συγκεκριμένους τύπους εξοπλισμού εργασίας: κινητό εξοπλισμό και εξοπλισμό ανύψωσης φορτίων που από μόνα τους αποτελούν πολύ σημαντικά στοιχεία.
Η οδηγία αυτή θα επανορθώσει τη σοβαρή αυτή παράλειψη.
Εάν δε συμπεριλάβουμε τις πτώσεις από ύψος, το μόνο βέβαιο είναι ότι θα υπάρξουν και άλλες και το ποσοστό τους θα αυξηθεί.
Εάν το Κοινοβούλιο απορρίψει αυτή την προσθήκη, τότε θα πρέπει να αναλάβει και την ευθύνη για τις συνέπειες.
Η αρχική πρόθεση της Επιτροπής ήταν να παρουσιάσει πρόταση για μια οδηγία σχετικά με ικριώματα.
Ωστόσο, δεδομένου ότι σοβαρές πτώσεις από ύψος δεν συμβαίνουν μόνο στα ικριώματα, το αντικείμενο διευρύνθηκε ώστε να συμπεριλάβει την προστασία των εργαζομένων από οποιουδήποτε είδους πτώσεις από ύψος.
Παρά το γεγονός ότι οι πτώσεις από ύψος συμβαίνουν σε περιπτώσεις όπου δεν υπάρχουν κλίμακες και ικριώματα, η πρόταση εστιάζεται κυρίως στα ικριώματα, τις κλίμακες και την πρόσβαση σε σχοινιά, όπως θα διαπιστώσετε διαβάζοντάς την.
Οι υπάρχοντες κανονισμοί σε πολλά από τα κράτη μέλη εφαρμόζονται μόνο στο χώρο των κατασκευών κτιρίων, συνεπώς ένας άλλος σημαντικός παράγοντας είναι η διεύρυνση του αντικειμένου και σε άλλους τομείς.
Είναι επίσης σημαντικό να τονιστεί, καθώς για μερικούς φαίνεται να υπάρχει κάποια σύγχυση σχετικά με το θέμα, ότι η πρόταση αυτή βασίζεται στο Αρθρο 138, προηγουμένως Αρθρο 118α, το οποίο όριζε τις ελάχιστες απαιτήσεις για τη διασφάλιση ενός καλύτερου επιπέδου προστασίας για την υγεία και την ασφάλεια των εργαζομένων.
Εδώ δεν ασχολούμαστε με την κατασκευή, την ιδέα, τη σχεδίαση ή τον εξοπλισμό εργασίας, αλλά με τους κινδύνους που ενέχει η χρήση του εξοπλισμού για την υγεία και την ασφάλεια των εργαζομένων.
Μου φαίνεται ότι κάποιοι σε αυτό το Σώμα δυσκολεύονται να συλλάβουν αυτή την ιδέα.
Η σημασία της εργασίας σε ύψος με την υποστήριξη αυτής της οδηγίας είναι επίσης σαφής.
Κάποιοι αμφισβήτησαν την εγκυρότητα αυτής της νομοθεσίας και είναι ελεύθεροι να το κάνουν.
Ωστόσο, αντίθετα με όσα ειπώθηκαν, η πρόταση αυτή δε συνιστά απλά και μόνο την εκπαίδευση για τη χρήση κλιμάκων, ούτε καθιστά παράνομη τη χρήση κλιμάκων.
Αυτό που κάνει είναι να προνοεί για την ασφαλή χρήση κλιμάκων και άλλου εξοπλισμού.
Αναρωτιέμαι εάν οι επικριτές αυτής της έκθεσης έχουν ποτέ εργαστεί σε εργοτάξια όπως πολλοί από εμάς.
Αναρωτιέμαι εάν θα δεχόντουσαν ότι υπάρχουν πολλοί άνθρωποι που γνωρίζουν ακριβώς ποια μπορεί να είναι τα αποτελέσματα αυτής της νομοθεσίας.
Τέλος, όσον αφορά τις τροπολογίες που έχουν κατατεθεί, τις οποίες είδα μόλις σήμερα, καλωσορίζω τις Τροπολογίες αριθ.
22 και 25: την Τροπολογία αριθ.
22 ως μια δεύτερη επιλογή σε περίπτωση απόρριψης της Τροπολογίας αριθ.
5 και την Τροπολογία αριθ.
25 ως προοίμιο καθώς εκφράζει πολύ καλά τις ιδέες της έκθεσής μου.
Ωστόσο, για λόγους συνέπειας και λαμβάνοντας υπόψη την Οδηγία Πλαίσιο που αποτελεί τη βάση όλης αυτής της νομοθετικής προσέγγισης, προς το παρόν δε μπορώ να δεχθώ τις άλλες.
Κύριε Πρόεδρε, νοιώθω πως είναι υποχρέωσή μου, και θα ήθελα να εκφράσω τα θερμά μου συγχαρητήρια προς τον εισηγητή, κ. Skinner, για την ευαισθησία του, για την εξαιρετική του έκθεση και για το ότι είναι διατεθειμένος να δεχτεί τις προτάσεις, που κατά τη γνώμη μου έχουν καταρτιστεί καλά, της πολιτικής ομάδας εξ ονόματος της οποίας έχω την τιμή να παρέμβω.
Έτσι βρισκόμαστε ενώπιον ενός κειμένου πλήρους συμφωνίας και όχι μόνο μεταξύ των δύο πλειοψηφικών πολιτικών ομάδων, αφού πρόκειται για μια ισχυρή συμφωνία στη συνεχή επικοινωνία που υπήρξε με τους κοινωνικούς παράγοντες, τους επιχειρηματίες και τους εργαζομένους μέσω των συνδικαλιστικών οργανώσεων.
Μια συμφωνία που, κατά τη γνώμη μου, είναι απαραίτητη σε ένα θέμα στο οποίο διακυβεύεται η ασφάλεια, η υγεία, η ακεραιότητα και η ίδια η ζωή των εργαζομένων.
Πριν από λίγες ημέρες έκανα ένα περίπατο στην πόλη μου, το Vigo, στη Γαλικία, στη βορειοδυτική Ισπανία, και είδα μια μεγάλη επιγραφή ενός έργου.
Ήταν ένα έργο αποκατάστασης μιας παλιάς πλατείας στο ιστορικό κέντρο της πόλης και η επιγραφή έλεγε: "Αυτή η εταιρία σέβεται τον νόμο.
Χρησιμοποιεί εξοπλισμό και συσκευές ασφαλείας.
Αν δεν τους γνωρίζετε, μην εισέρχεστε στον χώρο των εργασιών.
Ενημερώστε μας σχετικά με οποιαδήποτε περίπτωση κινδύνου.
Σας παρακαλούμε να μας βοηθήσετε να τηρήσουμε τον νόμο περί προστασίας της ασφάλειας και της υγείας των εργαζομένων " .
Χρησιμοποιώ το περιεχόμενο αυτής της επιγραφής και των συμβουλών και των διατάξεων ασφαλείας για τους μη έχοντες εργασία και εκείνους που ενδιαφέρονται για το έργο, ως απόδειξη γιατί κατά τη γνώμη μου αποτελεί μια σύνοψη κανόνων καλής πολιτικής για την υγεία στην εργασία.
Μια καλή πολιτική για την υγεία στην εργασία θα πρέπει να αρχίζει έχοντας προληπτικό χαρακτήρα και ακριβώς στην ιδέα της πρόληψης υπάρχει και πρέπει να υπάρχει συνείδηση όχι μόνο εκ μέρους των εργαζομένων και των επιχειρηματιών, αλλά της κοινωνίας στο σύνολό της.
Δυστυχώς κάθε μέρα ακούμε για εργατικά ατυχήματα.
Γνωρίζουμε καλά πως υπάρχει κίνδυνος, καθώς επίσης γνωρίζουμε ότι η κοινωνία δεν θα πρέπει να αποποιείται της δέσμευσής της να δυσχεραίνει και να εμποδίζει τη μετατροπή του κινδύνου σε ατύχημα.
Στην περίπτωση κάποιου ατυχήματος η ευθύνη ίσως είναι του επιχειρηματία, γιατί δεν έχει ακόμη πειστεί ότι οι δαπάνες για θέματα ασφαλείας είναι επένδυση, ή ίσως είναι του εργαζόμενου, που υποτίμησε τον κίνδυνο λόγω έλλειψης πρόβλεψης ή λήψης επαρκών μέτρων και προφυλάξεων κυρίως σε τομείς δραστηριότητας όπως είναι οι κατασκευές, στους οποίους ο εποχιακός χαρακτήρας των εργασιών ή των ίδιων των τομέων, ενός τομέα γέφυρα , μετάβασης από τις πρωτογενείς δραστηριότητες, κατά προτίμηση τη γεωργία, στους βιομηχανικούς τομείς ή τους τομείς των υπηρεσιών απαιτεί τη λήψη περισσότερων μέτρων προφύλαξης.
Ή ενδεχομένως η ευθύνη να είναι της ίδιας της κυβέρνησης που λόγω ελλείψεων, που μεταφράζονται σε έλλειψη αποτελεσματικότητας, των επιθεωρητών, των συμβούλων ή των ελεγκτών που είναι υπεύθυνοι για την ενημέρωση, την παροχή συμβουλών ή ανάλογα με την περίπτωση, για την επιβολή κυρώσεων σε περιπτώσεις παράβασης της εργατικής νομοθεσίας.
Η υγεία και η ασφάλεια στην εργασία, και ιδιαίτερα εκεί όπου ο κίνδυνος είναι μεγαλύτερος, αποτελεί ευθύνη όλης της κοινωνίας και όλων των εμπλεκόμενων τομέων και κάθε κοινωνία θα πρέπει να αναλάβει το δικό της μερίδιο στην ευθύνη και τη δική της δέσμευση.
Οι επιχειρηματίες θα πρέπει να θεωρούν τις δαπάνες σχετικά με την υγεία στην εργασία ως επένδυση.
Οι εργαζόμενοι θα πρέπει να είναι πολύ προσεκτικοί, απαιτώντας και υπερασπίζοντας τη χρήση μηχανισμών προφύλαξης και προστασίας καθώς και τις χρηστές πρακτικές στις επιχειρήσεις.
Τα κράτη μέλη και οι κυβερνήσεις θα πρέπει να προσαρμόσουν τα μέτρα προώθησης των μέσων προφύλαξης, εποπτείας των μέσων για την αποφυγή των ατυχημάτων, καθώς επίσης και την αντικατάσταση των διοικητικών και πολιτικών μεθόδων για την καταπολέμηση των εργατικών ατυχημάτων.
Θα ήταν συμφέρουσα η αντικατάσταση του παλιού προτύπου κυρώσεων το οποίο έχει αποδειχθεί ανεπαρκές και αναποτελεσματικό με τη μέθοδο της παροχής κινήτρων και της προώθησης μέσω της εντατικοποίησης της δράσης σε όλες τις επιχειρήσεις ή τις δραστηριότητες με υψηλότερο δείκτη ατυχημάτων, καθώς επίσης μέσω παροχών και πλεονεκτημάτων προς τις επιχειρήσεις με τον χαμηλότερο δείκτη ατυχημάτων και με περισσότερες δαπάνες σε μέτρα προφύλαξης και περισσότερη συνείδηση.
Επίσης η Επιτροπή και το Συμβούλιο θα πρέπει να καθορίσουν ελάχιστες προϋποθέσεις που σε κάποιους ενδέχεται να φανούν αυστηρές, αλλά που επιτρέπουν τη βελτίωση των συνθηκών εργασίας και την προστασία της υγείας και της ασφάλειας των εργαζομένων, εναρμονίζοντας τη νομοθεσία σε μια αγορά ελεύθερης κυκλοφορίας των εργαζομένων.
Κατ' αυτόν τον τρόπο, οι Ευρωπαίοι πολίτες θα νοιώθουν την Ευρώπη πιο κοντά τους, να ασχολείται με τα προβλήματά τους, με τις ανησυχίες και τα ενδιαφέροντά τους.
Κύριε Πρόεδρε, θα ήθελα καταρχήν να συγχαρώ τον εισηγητή κ. Peter Skinner που κατέβαλε προσπάθειες μετριοπάθειας και συμφιλίωσης των διαφόρων συμφερόντων προκειμένου το Κοινοβούλιο να συμβάλει θετικά και συναινετικά για τη βελτίωση αυτής της εξαίρετης πρότασης της Επιτροπής.
Η αμέλεια για την οργάνωση της εργασίας, η έλλειψη κατάλληλου εξοπλισμού προσωπικής και συλλογικής ασφάλειας, η χαμηλή κατάρτιση και ο υψηλός αριθμός ανεξάρτητων εργαζομένων αποτελούν τις βασικές αιτίες του αυξημένου αριθμού ατυχημάτων και θανάτων στον τομέα.
Οι κίνδυνοι που εμπεριέχει η εργασία στον οικοδομικό κλάδο είναι ακόμη μεγαλύτεροι όταν συγκριθούν με άλλους παρόμοιους τομείς.
Σε αυτό το δεύτερο ήμισυ του αιώνα, η δραστηριότητα αυξήθηκε ιλιγγιωδώς και είναι σταθερή η προσφυγή σε μετανάστες εργαζόμενους, σε υπεργολάβους.
Εκτός από τις πτυχές που ήδη αναφέρθηκαν, επιδεινώνονται τα προβλήματα επικοινωνίας και οργάνωσης εφόσον υπάρχει η τάση να παραμελείται η συλλογική ασφάλεια του εργοταξίου και να μην αναλαμβάνει κανείς την ευθύνη.
Πρέπει και πάλι να επαναλάβουμε ότι όλες αυτές οι οδηγίες που σχετίζονται με την υγεία και την ασφάλεια των εργαζομένων και, κυρίως, ο ορισμός της ευθύνης που περιλαμβάνεται στην οδηγία 89655/EOK ισχύουν, και ανήκει στον εργοδότη, σε αυτόν που παρέχει εργασία, η ευθύνη για τα ατυχήματα που συμβαίνουν όπως επίσης και για την πρόληψή τους.
Ο υπεύθυνος ασφάλειας του έργου έχει την υποχρέωση να αξιολογήσει τον κίνδυνο και να βεβαιωθεί ότι πραγματοποιήθηκε ο έλεγχος του εξοπλισμού πρόληψης που χρησιμοποιείται από όλους όσοι έχουν πρόσβαση στο εργοτάξιο, ανεξάρτητα από τα καθήκοντά τους, την εργασιακή σχέση ή το χρόνο εργασίας.
Η αξιολόγηση των κινδύνων έχει γίνει στην Ευρωπαϊκή Ένωση με " ρυθμό χελώνας " , και για το λόγο αυτό η δεύτερη αυτή αναθεώρηση αποτελεί θετικό σημάδι το οποίο θέλουμε να υποστηρίξουμε ζωηρά και να προωθήσουμε.
Ακόμη και με μια οικονομική ανάλυση, είναι ανησυχητικό να διαπιστώνει κανείς ότι στην Ευρωπαϊκή Ένωση, το 1996, σε κάθε 100 χιλιάδες εργαζομένους, οι 4 229 ήταν με άδεια για πάνω από τρεις μέρες λόγω εργατικού ατυχήματος.
Εφέτος συνέβησαν τέσσερα εκατομμύρια επτακόσιες χιλιάδες ατυχήματα.
Τα θανατηφόρα ατυχήματα, αν και σημείωσαν μείωση της τάξης του 13% η οποία δεν είναι άσχετη με τη δράση της Κοινότητας μεταξύ 1994 και 1996, παρουσίασαν ακόμη 5 549 θανάτους το 1996.
Σύμφωνα με εκτιμήσεις, η ζημιά εκείνο το έτος για την ευρωπαϊκή οικονομία ήταν 146 εκατομμύρια χαμένες εργάσιμες ημέρες.
Είναι ιδιαίτερα σημαντικό για τη συζήτηση της οδηγίας που ήδη ανέφερα το γεγονός ότι ο οικοδομικός τομέας, ενώ δεν είναι ο τομέας στον οποίο καταγράφεται ο μεγαλύτερος αριθμός ατυχημάτων, κατέχει ωστόσο το μεγαλύτερο αριθμό θανατηφόρων ατυχημάτων, και ως προς αυτό συγκρίνεται μόνο με τον τομέα των χερσαίων μεταφορών.
Δεν είναι δυνατόν η Ευρώπη να αποτελεί το πιο προχωρημένο κοινωνικό πρότυπο στον κόσμο και να ανέχεται να αξίζει ελάχιστα ο άνθρωπος και η αξία της ζωή του να περιορίζεται σε έναν αριθμό.
Οι άντρες, και κυρίως οι νέοι μέχρι 25 ετών, είναι τα κύρια θύματα εργατικών ατυχημάτων, αλλά η πιθανότητα θανάτου αυξάνει με την ηλικία και είναι υψηλότερη για τα άτομα ηλικίας μεταξύ 55 και 64 ετών, υψηλότερη στις επιχειρήσεις μικρού μεγέθους (μέχρι 50 εργαζόμενοι) και στους αυτοαπασχολούμενους εργαζόμενους, όπου διαπιστώνεται ποσοστό ατυχημάτων που αντιπροσωπεύει το 73,1% του συνόλου.
Αυτό μας φέρνει αντιμέτωπους με την ανάγκη λήψης μέτρων για τα επαγγέλματα ταχείας φθοράς, λαμβάνοντας υπόψη την εξειδίκευση των νέων, τις πολυτομεακές λύσεις που σχετίζονται με τη κατάρτιση και την απόκτηση προσόντων, καθώς επίσης και την ποιότητα των ΜΜΕ που υπάρχουν σε ορισμένους τομείς.
Από την περίφημη έρευνα που πραγματοποιήθηκε το 1907 στις Ηνωμένες Πολιτείες, η ταυτότητα, το υποχρεωτικό μητρώο, η αιτία θανάτου, η ηλικία του εργοδότη, η ηλικία του εργαζόμενου, ο εργοδότης, το όνομα, η περίσταση, το ατύχημα, μελετώνται προκειμένου να καθοριστεί το κόστος και οι υποχρεώσεις που θα επιτρέψουν την καλύτερη προστασία των εργαζομένων·
(Ο Πρόεδρος διακόπτει την ομιλήτρια)
Κύριε Πρόεδρε, όπως ήδη ανέφεραν πολλοί ομιλητές, οι πτώσεις από ψηλά αποτελούν μία από τις πλέον σοβαρές κατηγορίες εργατικών ατυχημάτων.
Με την παρούσα έκθεση, η οποία αποτελεί τμήμα της θέσπισης οδηγίας για τις ελάχιστες απαιτήσεις υγείας και ασφάλειας για τη χρησιμοποίηση από τους εργαζομένους εξοπλισμών εργασίας ασχολούμαστε πλέον ενεργά με το πρόβλημα.
Εξ ονόματος της Ομάδας ΦΙΛ θα ήθελα να πω ότι σε γενικές γραμμές φρονούμε πως το αποτέλεσμα είναι θετικό.
Οι κανόνες που στοχεύουμε να θεσπίσουμε είναι ως επί το πλείστον σαφείς και σέβονται την ανάγκη να μπορούν οι επιχειρήσεις να τους εφαρμόσουν στην πράξη και στην καθημερινή ζωή.
Διότι πρέπει να ενθυμούμαστε ότι παρ' ότι ο σκοπός της παρούσας πρότασης είναι καλός και άξιος, δεν είναι σίγουρο ότι οι συνέπειες θα είναι αυτές που ελπίζουμε.
Για τον λόγο αυτό πρέπει λοιπόν συνεχής στόχος μας να είναι η διατύπωση των κανόνων με όσο το δυνατόν περισσότερη απλότητα και σαφήνεια ώστε να υπάρχει δυνατότητα για ευελιξία, η οποία είναι απαραίτητο στοιχείο στην αγορά εργασίας.
Την εν λόγω ισορροπία ανάμεσα στην επιθυμία για σαφείς κανόνες και την ανάγκη για ευελιξία και διαφοροποίηση θεωρώ πως ο εισηγητής μας, κύριος Peter Skinner, αγωνίστηκε να την πετύχει και για αυτό πρέπει να τον ευχαριστήσουμε, όπως εξάλλου πρέπει να τον ευχαριστήσουμε εν γένει για τον συναινετικό τρόπο με τον οποίο εργάστηκε.
Επίσης θεωρώ ότι στο μέλλον θα είναι εξίσου σημαντικό να εργαστούμε με στόχο να μειωθούν οι κίνδυνοι ατυχημάτων μέσω της διερεύνησης του τρόπου που συμβαίνουν τα ατυχήματα.
Για πόσα ατυχήματα μιλάμε;
Πότε συμβαίνουν;
Πώς συμβαίνουν;
Τι μπορούμε να κάνουμε για να τα προλάβουμε;
Πιστεύω ότι το έργο που δρομολογήθηκε από τον Ευρωπαϊκό Οργανισμό για την Ασφάλεια και την Υγεία στην Εργασία που εδρεύει στο Μπιλμπάο θα συμβάλει θετικά στη μείωση του αριθμού ατυχημάτων μέσω της εξεύρεσης απαντήσεων στις παραπάνω ερωτήσεις και της χρήσης των απαντήσεων κατά τρόπο εποικοδομητικό.
Βρισκόμαστε στον σωστό δρόμο: οι αρχές θα συνεργαστούν με όλους τους ενδιαφερομένους της αγοράς εργασίας.
Κύριε Πρόεδρε, κυρία Επίτροπε, έχουμε εδώ μια έκθεση για την οποία όλοι ανάφεραν ότι είναι πάρα πολύ χρήσιμη και απαραίτητη.
Το θέμα είναι βεβαίως η ασφάλεια της χρήσης σκαλών, σκαλωσιών και σχοινιών, της εργασίας σε ύψος, που καμιά φορά σημαίνει όμως ότι δίπλα σου υπάρχει και ένα επικίνδυνο βάθος.
Το ιστορικό της έκθεσης σχετίζεται βεβαίως με τα πολλά ατυχήματα που έχουν συμβεί και με την μέχρι τώρα ανεπαρκή κάλυψη από τις οδηγίες που έχουν εκδοθεί.
Γι' αυτό και η έκθεση αυτή είναι χρήσιμη και απαραίτητη, παρόλο που χρειάστηκε να περάσει αρκετό διάστημα μέχρι να υποβληθεί, θα ήθελα όμως εν τέλει να συγχαρώ τον κ. Skinner που τα κατάφερε.
Παρόλα αυτά, η έκθεση είναι κατά κάποιο τρόπο προβληματική, όχι γιατί κάτι συμβαίνει, αλλά επειδή ο τομέας στον οποίο αναφερόμαστε είναι πάρα πολύ ποικιλόμορφος.
Έχουμε να κάνουμε με ανθρώπους που δουλεύουν στον κλάδο των υπηρεσιών, στον κλάδο της συντήρησης, με ελαιοχρωματιστές, με καθαριστές γυάλινων παραθύρων.
Η εργασία σε ύψος δεν είναι πάντοτε μακροχρόνια αλλά συχνά προσωρινή.
Αυτό σημαίνει ότι ορισμοί που χρησιμοποιούμε δεν πρέπει να είναι ασαφείς αλλά πολύ συγκεκριμένοι.
Οι συμφωνίες που κάνουμε πρέπει να μπορούν να εφαρμόζονται, πράγμα το οποίο δεν συμβαίνει πάντα.
Είπα ήδη ότι ορισμένες περιγραφές είναι ασαφείς.
Όταν το λέω αυτό έχω υπόψη μου τις έννοιες "περιορισμένο χρόνο"; και "περιορισμένοι κίνδυνοι";.
Εάν το θέμα αυτό, για παράδειγμα, την αξιολόγηση των κινδύνων, υπάρχει ήδη ένας υπερβολικός αριθμός ρυθμίσεων, ακόμα και αν πρόκειται για δύο άτομα.
Ένα μέρος μπορέσαμε να το συζητήσουμε στην κοινοβουλευτική επιτροπή με αποτέλεσμα τα τμήματα αυτά να αφαιρεθούν από την έκθεση η οποία έτσι βελτιώθηκε.
Χαίρομαι γι' αυτό και νομίζω ότι θα έπρεπε να συνεχίσουμε.
Ας έρθουμε τώρα σε μερικά πράγματα όπως για παράδειγμα η βάση μιας σκαλωσιάς, η οποία πρέπει βεβαίως να στηριχθεί.
Δεν μπορεί μεν να είναι ακίνητη, αλλά δεν πρέπει να γλιστρά.
Πρέπει να προληφθεί το ενδεχόμενο να κινούνται οι κυλιόμενες σκαλωσιές, αυτό όμως δεν μπορεί πάντα να καθοριστεί επαρκώς.
Δεν μπορούμε να βάλουμε παντού φωτοσήμανση.
Οι φορητές σκάλες πρέπει να είναι στηριγμένες και ασφαλείς, παράλληλα όμως πρέπει να μπορεί κανείς να δουλέψει μ' αυτές.
Γι' αυτό και προτείναμε να ζητηθεί χωριστή πληροφορία για ορισμένες τροπολογίες, έτσι ώστε να έχουν όλοι τη δυνατότητα να προτείνουν τροποποιήσεις σε σχέση με τα πιο ευάλωτα τμήματα της οδηγίας.
Κύριε Πρόεδρε, αγανακτώ όταν βλέπω ότι το πρόβλημα των ατυχημάτων που οφείλονται σε πτώση από ύψος εν ώρα εργασίας προκαλεί τόσες αντιδράσεις και δεν μπορεί να διευθετηθεί με πιο γοργούς ρυθμούς.
Ο ίδιος ο εισηγητής σημειώνει ωστόσο πόσο επείγον είναι το ζήτημα, αφού αναφέρει 500 000 ατυχήματα ετησίως σε ένα και μόνο κλάδο, εκ των οποίων τα 40 000 τουλάχιστον κατέληξαν σε σοβαρό τραυματισμό και τα χίλια περίπου ήταν θανατηφόρα.
Ο εισηγητής επισημαίνει επίσης ότι οι οικοδομικές εταιρείες αντιτίθενται σε κάθε είδους υποχρεωτικά μέτρα, και μετά, ξαφνικά, η εισήγηση αποφεύγει επιμελώς να αναφερθεί στην ευθύνη των εταιρειών.
Τα εργατικά ατυχήματα ωστόσο οφείλονται στην πραγματικότητα σε τεχνικά ελαττώματα των ικριωμάτων και των λοιπών εξοπλισμών, κυρίως όμως στις συνθήκες εργασίας, στους ρυθμούς και τα ωράρια.
Η έκθεση ζητά να λάβουν οι εργοδότες κάποια μέτρα προκειμένου να περιοριστεί τουλάχιστον, αν δεν λάβει τέλος, η ανθρωποθυσία αυτή.
Αν επρόκειτο να ληφθούν επείγοντα μέτρα υποχρεωτικά για τους εργοδότες, θα συνυπέγραφα αμέσως την έκθεση πολύ φοβάμαι όμως ότι αυτό δεν γίνεται, διότι το Κοινοβούλιο υπολογίζει υπερβολικά τα συμφέροντα της εργοδοσίας.
Και την ίδια ώρα, δεκάδες χιλιάδες εργαζόμενοι συνεχίζουν να πληρώνουν βαρύ φόρο στην καπιταλιστική εκμετάλλευση, χάνουν την υγεία τους, πολλές φορές και την ίδια τους τη ζωή.
Κύριε Πρόεδρε, εκτιμούμε και υποστηρίζουμε το έργο που πραγματοποίησε ο συνάδελφος Skinner, παρόλο που πιστεύουμε ότι, δεδομένης της όλης προβληματικής σχετικά με το συγκεκριμένο ζήτημα, θα έπρεπε η έκθεση Skinner να ήταν κάπως πιο αποφασιστική, λαμβανομένων μάλιστα υπόψη των έντεκα ολόκληρων χρόνων που πέρασαν από την πρώτη οδηγία σχετικά, καθώς και των ελλείψεων που παρουσιάζει η οδηγία που υιοθετήθηκε πριν από πέντε χρόνια στην οποία αναφέρεται η έκθεση.
Συνειδητοποιούμε φυσικά τις περισσότερο ή λιγότερο ευαίσθητες θέσεις απέναντι σε τέτοια ζητήματα, θέσεις που επικρατούν ακόμα και στο ίδιο το Κοινοβούλιο, συνειδητοποιούμε το πόσο δύσκολο θα ήταν να καταλήξουμε σε ρυθμίσεις αυστηρότερες ή πιο δαπανηρές για τις επιχειρήσεις.
Όπως όμως είπε και ο εισηγητής, θα πρέπει να αναρωτηθούμε πόσο κοστίζει η ζωή ενός εργαζομένου και πόσο κοστίζει η αναπηρία του.
Πράγματι, τα ατυχήματα στο χώρο εργασίας εξακολουθούν να αποτελούν μια πληγή για τους εργαζόμενους σε όλα τα κράτη της Ένωσης, αν και σε διαφορετική έκταση στους διάφορους κλάδους.
Το γεγονός αυτό οφείλεται αναμφίβολα σε μια πληθώρα παραγόντων οι οποίοι συμβάλλουν στη μείωση ή την αύξηση του φαινομένου, ωστόσο σήμερα, αντιμετωπίζουμε ένα αναντίρρητο γεγονός, το οποίο εμφανίζεται σε όλα ανεξαιρέτως τα κράτη μέλη: πρόκειται για ένα θλιβερό απολογισμό, για ένα ποσοστό 10% των πτώσεων από σκαλωσιές στο σύνολο του συνόλου των ατυχημάτων.
Ας υπογραμμίσουμε ότι στη σχετική της γνωμοδότηση, η Οικονομική και Κοινωνική Επιτροπή παρουσίασε με τον καταλληλότερο και σαφέστερο τρόπο, όχι μόνο το πρόβλημα συνολικά, αλλά επίσης, και κυρίως, κατευθύνσεις προς την αντιμετώπισή του: ένα σύστημα, που σίγουρα θα εκτιμά το συνάδελφος Skinner, που ξεκινά από την ανάγκη καθορισμού σαφούς ορολογίας σχετικά με το ζήτημα, συνεχίζει με τις παρεμβάσεις της στην οργάνωση της εργασίας, και καταλήγει στην παροχή κατάρτισης και συγκεκριμένης πληροφόρησης στους εργαζομένους.
Θα πρέπει να υπογραμμίσουμε ωστόσο, ότι το πρόβλημα μπορεί να αντιμετωπιστεί μόνο μέσω της επεξεργασίας και δημοσίευσης πιο λεπτομερών και πιο δεσμευτικών κατευθυντηρίων γραμμών εκ μέρους της Ευρωπαϊκής Επιτροπής σχετικά με την πρόληψη, κατευθυντήριες γραμμές οι οποίες να επιτρέπουν μεταξύ άλλων την υπέρβαση της κατάτμησης των αρμοδιοτήτων για τα εργατικά ατυχήματα και συγχρόνως να προβλέπουν, πέρα από τους υποχρεωτικούς ελέγχους, ένα σύστημα κινήτρων, κυρίως για τις μικρομεσαίες επιχειρήσεις, προκειμένου να καταστεί αποτελεσματική η εφαρμογή των προδιαγραφών ασφαλείας στο χώρο εργασίας.
Θα ήθελα καταρχήν να ευχαριστήσω τον κ. Skinner για την καλή έκθεσή του σχετικά με αυτό το περίπλοκο ζήτημα που αφορά την ασφάλεια και τη υγεία για τη χρησιμοποίηση από τους εργαζόμενους προσωρινών εξοπλισμών εργασίας, καθώς επίσης και για την προθυμία του να λάβει υπόψη ορισμένες σημαντικές προτάσεις του ΕΛΚ.
Ο κ. Perez Alvarez το είπε ήδη.
Δεν μου αρέσουν όλα τα σημεία της έκθεσης.
Για τη δεύτερη ανάγνωση θα πρέπει να γίνουν ορισμένες διορθώσεις, συνολικά ωστόσο, το ΕΛΚ θα την κάνει δεκτή.
Στην τωρινή της μορφή λαμβάνει ήδη υπόψη τις αντιρρήσεις που έχουν εκφράσει οι μικρομεσαίες επιχειρήσεις και ζητά τη γνώμη εμπειρογνωμόνων μόνον εφόσον χρησιμοποιούνται κλίμακες και σκαλωσιές ως χώροι εργασίας.
Υπάρχουν βέβαια, όπως και σε όλα τα νομικά κείμενα σε εθνικό και περιφερειακό επίπεδο, διατυπώσεις που προκαλούν το γέλιο, παρόλο που δεν πρόκειται για αστείο ζήτημα.
Όμως μου κόπηκε το γέλιο όταν διάβασα τις ευρωπαϊκές στατιστικές για τα εργατικά ατυχήματα.
Δεν θέλω να αναφερθώ σε λεπτομέρειες.
Αναφέρθηκαν πολλές ήδη.
Ωστόσο, θα ήθελα να πω κάτι ουσιαστικό: δεν είναι δαπανηρά μόνο τα μέτρα προστασίας.
Η καταβολή συντάξεων αναπηρίας ή ασθένειας, οι συντάξεις προς τις χήρες και τα ορφανά των θυμάτων είναι ιδιαίτερα δαπανηρές για τις επιχειρήσεις και την εθνική οικονομία.
Βλέπουμε εδώ τη χρησιμότητα μιας μετριοπαθούς κοινωνικής πολιτικής.
Η πρόληψη, ας μη λησμονούμε, είναι καλύτερη, φθηνότερη και πιο ανθρώπινη από την εκ των υστέρων κοινωνική πολιτική.
Ας μην αναλαμβάνουμε δράση μόνον όταν το παιδί πέσει στο πηγάδι, αλλά ας εμποδίσουμε να γίνει το κακό!
Πολλοί κάνουν βέβαια λόγο για την επικουρικότητα.
Η αρχή αυτή δεν σημαίνει ότι η Ευρώπη θα πρέπει να κάθεται με σταυρωμένα τα χέρια!
Προτιμώ τον ορισμό στο Quadragesimo anno: επικουρικότητα σημαίνει σε περίπτωση αμφιβολίας να δίνεται προτεραιότητα στη μικρότερη ομάδα και στη λύση που προτείνουν οι κοινωνικοί εταίροι απέναντι στη λύση που προτείνει το κράτος, ή ας συμπληρώσω, η κοινοτική νομοθεσία.
Όταν ωστόσο, η μικρότερη μονάδα δεν μπορεί να αντεπεξέλθει στις περιστάσεις εξασφαλίζοντας το γενικό όφελος, θα πρέπει να αναλαμβάνει την ευθύνη η μεγαλύτερη μονάδα.
Γι' αυτόν ακριβώς το λόγο καθορίστηκαν στη δεκαετία του ' 80 ελάχιστες προδιαγραφές σε ευρωπαϊκό επίπεδο στις συνθήκες της ΕΕ, όταν στην Ευρώπη κυβερνούσαν κυρίως χριστιανοδημοκράτες και συντηρητικοί· Πρόκειται λοιπόν για ένα ζήτημα που ενδιαφέρει ιδιαίτερα τους χριστιανοδημοκράτες.
Η προστασία των εργαζομένων οργανώνεται διεθνώς ήδη από τη βιομηχανική επανάσταση το 19ο αιώνα.
Ο μεγάλος συντηρητικός βρετανός πολιτικός Benjamin Disraeli ήταν ένας από τους πατέρες της προστασίας των εργαζομένων.
Η ηπειρωτική Ευρώπη πήρε αυτούς τους νόμους από την Αγγλία και τους μετέτρεψε σε διεθνείς συνθήκες, και μάλιστα ευθύς εξ αρχής.
Τον 21ο αιώνα είναι ιδιαίτερα αναγκαία η ευρωπαϊκή κοινωνική διάσταση δεδομένης μάλιστα της παγκοσμιοποίησης και της δημιουργίας της ενιαίας Ευρώπης.
Θέλουμε μια ενιαία Ευρώπη της οικονομίας.
Έχουμε τη νομισματική ένωση.
Μια καθαρή περιθωριοποίηση, ακόμα και επαρχιοποίηση της κοινωνικής πολιτικής δεν μπορεί να είναι η λύση.
Οι ελάχιστες προδιαγραφές σημαίνουν επικουρικότητα.
Κάθε χώρα μπορεί να διαμορφώνει η ίδια το σύστημα προστασίας της, εφόσον τηρεί τις ελάχιστες ευρωπαϊκές προδιαγραφές.
Η ομάδα το ΕΛΚ είναι κατά των ανώτατων ευρωπαϊκών προδιαγραφών.
Τη σχετική πολιτική καθορίζουν στη Γερμανία νομοθετικές πράξεις που πραγματοποιούνται με συμφωνία των κοινωνικών εταίρων.
Έτσι έχουμε γερμανικές προδιαγραφές για την προστασία των εργαζομένων στο χώρο εργασίας.
Υπάρχουν ακόμα κανονισμοί που περιλαμβάνουν τα νόμιμα δικαιώματα των επαγγελματικών οργανώσεων.
Διαθέτουμε επίσης νόμο σχετικά με την πρόληψη των ατυχημάτων.
Όποιος θέλει μπορεί βέβαια να ασκεί κριτική για τις λεπτομέρειες των επιμέρους προδιαγραφών, τη διατύπωσή τους και ό,τι άλλο θέλει.
Θα ήθελα ωστόσο να πω ότι ένα χιλιοστό τέτοιων πρακτικών ρυθμίσεων είναι σημαντικότερο για τους πολίτες και τους εργαζόμενους των κρατών μελών από χίλια χιλιόμετρα από μεγάλα λόγια και ιδεολογίες!
Κύριε Πρόεδρε, όπως επισημαίνεται στην καλή έκθεση του εισηγητή, τα αριθμητικά στοιχεία που δημοσιεύτηκαν προσφάτως από τον Ευρωπαϊκό Οργανισμό για την Υγεία και την Ασφάλεια στην Εργασία, με έδρα στο Μπιλμπάο, περιλαμβάνουν πολύ διαφορετικά αποτελέσματα σχετικά με τα εργατικά ατυχήματα στα διάφορα κράτη μέλη λόγω του ότι τα τελευταία δεν χρησιμοποιούν ομογενή στατιστικά κριτήρια.
Συνεπώς, επείγει να καθοριστούν εναρμονισμένοι κανόνες σε κοινοτικό επίπεδο ούτως ώστε να είναι δυνατή η διάθεση συγκρίσιμων δεδομένων και η αξιολόγηση των προληπτικών πολιτικών σε κάθε κράτος μέλος, σε κάθε ευρωπαϊκή κοινότητα ή περιφέρεια προκειμένου να μην υπάρχουν εργαζόμενοι πρώτης, δεύτερης ή άλλης κατηγορίας, αλλά όλοι οι εργαζόμενοι να προστατεύονται από κανόνες και απαιτήσεις ασφαλείας της ίδιας ποιότητας.
Είναι, επίσης, βέβαιο ότι απαιτούνται περισσότεροι επιθεωρητές εργασίας ούτως ώστε οι επιχειρήσεις να σέβονται δεόντως τους κανόνες, καθώς επίσης πρέπει οι δημόσιες επιχειρήσεις και οργανισμοί να αρχίσουν να αποτελούν το παράδειγμα όλων αυτών, και ωστόσο, ακόμα και σήμερα πολλές δραστηριότητες και κέντρα εργασίας των δημοσίων φορέων δεν διαθέτουν τα απαραίτητα σχέδια πρόληψης εργατικών κινδύνων που προβλέπονται από τις κοινοτικές οδηγίες.
Γι' αυτόν τον λόγο θα ήθελα να κάνω έκκληση σε όλους του ευρωπαϊκούς δημόσιους φορείς να καταβάλλουν προσπάθειες να είναι οι πρώτοι που θα τηρήσουν τους σχετικούς κανόνες, ούτως ώστε οι ιδιωτικοί φορείς να μην έχουν τη δικαιολογία της θεσμικής οκνηρίας.
Η Επιτροπή έχει προτείνει μια τροποποιημένη οδηγία σχετικά με την υγεία και την ασφάλεια στην εργασία.
Η έκθεση αυτή προτείνει τη διεύρυνση και τον εμπλουτισμό της οδηγίας με λεπτομέρειες.
Το κόμμα των Συντηρητικών του ΗΒ πιστεύει ότι πρέπει να ψηφίσουμε κατά της έκθεσης αυτής για αυτόν ακριβώς το λόγο.
Δεν τίθεται θέμα για το εάν η υγεία και η ασφάλεια στους χώρους εργασίας είναι σημαντικά θέματα.
Ασφαλώς και είναι.
Ακόμα, δεν τίθεται θέμα για το εάν οι συστάσεις αυτής της έκθεσης έχουν κάποια βάση.
Πολλές από αυτές πράγματι έχουν και ο Peter Skinner εργάστηκε πολύ για αυτό το θέμα.
Το πρόβλημα είναι ο τρόπος με τον οποίο το Ευρωπαϊκό Κοινοβούλιο δαπανά το χρόνο του και ο τρόπος με τον οποίο φαίνεται ότι δαπανά το χρόνο του.
Είναι θέμα του τι πρέπει να θεωρεί το Κοινοβούλιο ως προτεραιότητά του.
Είναι θέμα του εάν πρέπει η Επιτροπή και το Ευρωπαϊκό Κοινοβούλιο να καθορίζουν με τόση λεπτομέρεια τον τρόπο εργασίας και ζωής των ανθρώπων.
Υπάρχει ένα πρόβλημα στο ΗΒ, που ωστόσο δεν περιορίζεται στο ΗΒ.
Η ΕΕ φαίνεται ότι παρεμβαίνει.
Συχνά φαίνεται ότι το Ευρωπαϊκό Κοινοβούλιο παρεμβαίνει ακόμα περισσότερο.
Δε δίνει την εντύπωση ότι εστιάζεται στα σοβαρά θέματα.
Οι εκλογείς μας ρωτούν γιατί πρέπει να ψηφίζουν τον οποιονδήποτε στις ευρωεκλογές.
Το ερώτημά τους είναι: τι κάνετε για εμάς;
Τι πρέπει να απαντήσουμε;
Έχουμε την ευκαιρία να πούμε στους πολίτες μας ότι μας ενδιαφέρουν τα μεγάλα θέματα που τους ενδιαφέρουν και εκείνους, ότι μπορούμε να συμβάλλουμε για να εξασφαλιστούν καλύτερες συνθήκες για την ειρήνη, την ασφάλεια, την ευημερία, το περιβάλλον και την ποιότητα ζωής - θέματα που μπορούν πραγματικά να προσεγγιστούν καλύτερα στο ευρωπαϊκό επίπεδο.
Ή, εναλλακτικά, μπορούμε να απαντήσουμε ότι η Ευρωπαϊκή Ένωση, μέσω της Επιτροπής και του Κοινοβουλίου, ασχολείται με το να αποφασίσει εάν είναι νόμιμο να στέκεται κάποιος στο κάτω μέρος μιας σκάλας και να την κρατάει ενώ κάποιος άλλος ανεβαίνει σε αυτή.
Αυτό είναι το θέμα που συζητάμε σήμερα.
Ας εκφράσουμε την αποδοκιμασία μας για αυτό το τελευταίο παράδειγμα καθαρής γραφειοκρατίας.
Κάποια στιγμή το Κοινοβούλιο πρέπει να δώσει μια σαφή εικόνα ως προς τον πραγματικό του σκοπό, τις πραγματικές του προτεραιότητες.
Εγώ θα έλεγα: ας είναι τώρα αυτή η στιγμή.
Είμαι ιδιαίτερα ικανοποιημένη από το γεγονός ότι ο λόγος μου ακολουθεί αυτόν του συναδέλφου μου Philip Bushill-Matthews καθώς συμμερίζομαι πολλές από τις ανησυχίες που εξέφρασε.
Νομίζω ότι η πρόταση αυτή δεν προσδίδει ιδιαίτερο κύρος στην Ευρωπαϊκή Ένωση ή σε αυτό το Σώμα.
Πιστεύω ότι εάν η Ευρωπαϊκή Ένωση - αλλά και το Ευρωπαϊκό Κοινοβούλιο - επιθυμούν πραγματικά να ληφθούν σοβαρά υπόψη από τους ευρωπαίους πολίτες τότε αυτό είναι ακριβώς το είδος νομοθεσίας που πρέπει να πάψει να εφαρμόζεται δεδομένου ότι όλοι γνωρίζουμε ότι η υγεία και η ασφάλεια καθώς και η ασφάλεια των εργαζομένων αποτελεί προτεραιότητα για όλα τα κράτη μέλη και έτσι θα έπρεπε να είναι.
Δεν υπάρχει όμως αιτιολογία για την ύπαρξη ενός ενιαίου πανευρωπαϊκού προτύπου για αυτό το θέμα.
Δεν υπάρχει κανένας λόγος για τον οποίο τα κράτη μέλη, ενεργώντας με ομοιόμορφο τρόπο, αναγκαστικά θα ήταν σε θέση να χειριστούν το πρόβλημα αυτό πιο αποτελεσματικά από όσο θα μπορούσαν να κάνουν το καθένα ξεχωριστά και πάνω από όλα, δεν υπάρχει λόγος να προσεγγίσουμε τόσο πολύ καθημερινά θέματα της ζωής και των συνθηκών εργασίας των ανθρώπων.
Δεν έχει νόημα να νομοθετήσουμε πάνω στον τρόπο με τον οποίο θα επιτρέπεται στους ευρωπαίους να ανεβαίνουν σε σκάλες.
Αυτό δε θα έπρεπε να αποτελεί προτεραιότητα γι' αυτό το Σώμα.
Είναι πολύ προχωρημένη λεπτομέρεια για να ασχοληθεί το Σώμα και αυτό θα έχει ασφαλώς ως αποτέλεσμα τη γελοιοποίηση της Ευρωπαϊκής Ένωσης γιατί αυτό ακριβώς το είδος παρέμβασης είναι πραγματικά αντιλαϊκό για πολλούς πολίτες σε ολόκληρη την Ευρωπαϊκή Ένωση.
Αντί να ασχολούμαστε με παρεμβάσεις αυτού του είδους, θα πρέπει να προσεγγίζουμε τα θέματα εκείνα όπου η συνεργασία των κρατών μελών και η ανάπτυξη κάποιων κοινών προτύπων θα ήταν εποικοδομητική.
Ένα κοινό, ενιαίο και κεντρικό πρότυπο για το πώς να ανεβαίνει κανείς σε μια σκάλα δεν είναι αναγκαίο και αποτελεί ανεπιθύμητη παρέμβαση στον τρόπο με τον οποίο συμπεριφέρονται οι άνθρωποι καθημερινά στο περιβάλλον εργασίας τους.
Μπορούμε να εμπιστευθούμε τους ευρωπαίους στο να αποφασίζουν από μόνοι τους πως θα ανεβαίνουν σε σκάλες.
Πιστεύω ότι δεν είναι απαραίτητο να κάνουμε αξιολόγηση κινδύνου κάθε φορά που πρόκειται να χρησιμοποιήσουμε μια σκάλα.
Όπως ο καθένας που κάνει κάποιες εργασίες στο σπίτι θα μπορούσε να μας πει, οι σκάλες χρησιμοποιούνται πολύ συχνά και ασφαλώς υπάρχουν ατυχήματα αλλά δεν πιστεύω ότι αυτό το είδος οδηγίας θα περιορίσει ποτέ τα ατυχήματα αυτά.
Το μόνο που θα κάνει θα είναι να προσθέσει μια ακόμα διαδικασία στην ευρωπαϊκή γραφειοκρατία που θα πρέπει να χειριστεί η επιχειρηματική κοινότητα η οποία ήδη ασφυκτιά κάτω από το βάρος παρόμοιων γραφειοκρατικών διαδικασιών.
Όπως είπε ο συνάδελφός μου, είναι ώρα για αλλαγές.
Είναι ώρα να αρχίσει το Κοινοβούλιο να προσεγγίζει τα θέματα που ανησυχούν τους ευρωπαίους πολίτες και να σταματήσει να ασχολείται με λεπτομέρειες με τις οποίες δε μπορεί να βοηθήσει πραγματικά στη διασφάλιση της προστασίας των εργαζομένων.
Στην πραγματικότητα, το μόνο που μπορεί να καταφέρει είναι να μειώσει το κύρος του και αυτό της Ευρωπαϊκής Ένωσης καθώς και να επιβαρύνει τις ευρωπαϊκές επιχειρήσεις με επιπλέον κόστος και γραφειοκρατία στα οποία δύσκολα θα ανταποκριθούν.
Οφείλω να εκφράσω την έκπληξή μου για τους δύο λόγους που μόλις ακούστηκαν, του κ. Bushill-Matthews και της κ. Villiers.
Φαίνονται να ασχολούνται με αυτοαποδεικνυόμενες προφητείες.
Καταδικάζουν το γεγονός ότι το Ευρωπαϊκό Κοινοβούλιο φαίνεται να εμπλέκεται σε καθημερινά θέματα και ότι δημιουργεί γραφειοκρατία και εντούτοις σπαταλούν το χρόνο τους στη σύνταξη δελτίων τύπου όπου πολύ σημαντικά τμήματα της νομοθεσίας για την υγεία και την ασφάλεια χαρακτηρίζονται ως καθημερινότητες και γραφειοκρατία.
Δε μας προκαλεί ιδιαίτερη έκπληξη το γεγονός ότι τα βρετανικά μέσα προβάλλουν αυτό το είδος της εικόνας που περιγράφουν.
Η παρούσα αποτελεί ένα πολύ σημαντικό μέρος της νομοθεσίας σχετικά με την υγεία και την ασφάλεια, βασιζόμενο στο είδος της νομοθεσίας που έχουμε υιοθετήσει σε ευρωπαϊκό επίπεδο τα τελευταία είκοσι χρόνια.
Δεν είναι καθημερινότητες για τις οικογένειες των 500 000 ανθρώπων που πέφτουν από ύψος στη δουλειά τους κάθε χρόνο.
300 000 από αυτά τα ατυχήματα είναι αρκετά σοβαρά ώστε να έχουν ως αποτέλεσμα την απουσία των υπαλλήλων από την εργασία τους για περισσότερο από τρεις ημέρες.
40 000 από αυτές τις πτώσεις είναι πολύ σοβαρές και 1 000 οδηγούν στο θάνατο.
Προσπαθήστε να εξηγήσετε στις οικογένειες που εμπλέκονται ότι αυτό είναι ένα θέμα καθημερινότητας.
Δεν είναι.
Πρόκειται για ένα πολύ σημαντικό θέμα και οι στατιστικές έρευνες, η μια μετά την άλλη, συμπεριλαμβανομένων αυτών του Ευρωβαρομέτρου και αυτών που διεξήγαγαν οι μικρομεσαίες επιχειρήσεις συμπεριλαμβανομένης της έρευνας της τελευταίας βρετανικής κυβέρνησης, έχουν δείξει ότι οι ίδιες οι ΜΜΕ αναγνωρίζουν τη σπουδαιότητα της νομοθεσίας για την καλή υγεία και την ασφάλεια.
Λυπούμαι πραγματικά για το γεγονός ότι η ομοφωνία που είχαμε σε αυτό το σημαντικό τομέα πολιτικών διασπάστηκε κατ' αυτό τον τρόπο από μια μικρή μειοψηφία στο ΕΛΚ.
Είναι πραγματικά λυπηρό και πρέπει όλοι μας - σε ολόκληρο το πολιτικό φάσμα - να κάνουμε σαφές ότι δεν πρόκειται να ανεχθούμε αυτό το είδος συμπεριφοράς από αυτή τη μειοψηφία.
Η οδηγία χαρακτηρίζεται ως γραφειοκρατική.
Διαβάστε όμως την ίδια την οδηγία, διαβάστε την πρόταση.
Είναι επίπονη;
Επιβαρύνει κανέναν;
Απαιτεί άραγε λεπτομερείς και εκτενείς αξιολογήσεις κινδύνου προτού να πραγματοποιηθεί μια εργασία σε ύψος;
Όχι, δεν απαιτεί τίποτε από όλα αυτά, είναι μια οδηγία που μπορεί πολύ εύκολα να κατανοηθεί, να αναγνωσθεί και να υλοποιηθεί και ως τέτοια θα έπρεπε να αναφέρεται.
Θα έπρεπε να χαρακτηρίζεται ως μια οδηγία της οποίας η συμβολή στην πρόληψη τραυματισμών και θανάτων στα πλαίσια της Ευρωπαϊκής Ένωσης είναι πολύτιμη.
Παρακαλούμε μην έρχεστε εδώ να εκφράσετε δήθεν την έκπληξή σας για το ότι αυτός ο θεσμός γελοιοποιείται ενώ αναλώνεστε σε αυτά τα ασήμαντα θέματα.
Εσείς είστε αυτοί που το προκαλείτε αυτό.
Σταματήστε το τώρα, σας παρακαλώ.
Κύριε Πρόεδρε, Θα ήθελα καταρχήν να πω ότι η ομάδα μου δεν θα αρνηθεί τη θετική ψήφο στην έκθεση Skinner για τη δεύτερη τροποποίηση της οδηγίας περί ελαχίστων απαιτήσεων υγείας και ασφάλειας για τη χρησιμοποίηση από τους εργαζόμενους προσωρινών εξοπλισμών εργασίας.
Ενδιαφερόμαστε όλοι μας για την προστασία της υγείας των εργαζομένων, γιατί περί αυτής πρόκειται.
Κανείς δεν θέλει να κατηγορηθεί για αντικοινωνική πολιτική.
Οι ελάχιστες προδιαγραφές της Ευρωπαϊκής Ένωσης είναι αναμφίβολα αναγκαίες.
Τις απαιτεί εξάλλου και η συνθήκη ΕΕ, για αυτό εκφράζουμε τον δέοντα σεβασμό στο έργο του εισηγητή.
Δεν καταλαβαίνουμε ωστόσο γιατί το Κοινοβούλιο επιτρέπει να το θέτουν διαρκώς προ του διλήμματος είτε να κατηγορηθεί για αντικοινωνική στάση είτε να γελοιοποιηθεί.
Είναι ιδιαίτερα ευτράπελο να υπαγορεύουμε σε έναν ενήλικο πολίτη πώς θα πρέπει να ανέβει σε μία κλίμακα ή να κατέβει από αυτή, να κάνει υπολογισμό του κινδύνου πριν χρησιμοποιήσει την κλίμακα, να μην ανεβαίνουν δύο άτομα συγχρόνως σε αυτή ή να περιορίζεται η παραμονή επάνω της σε τριάντα λεπτά είτε (τι λεπτότης!) στο 25% του συνολικού χρόνου εργασίας.
Η έκθεση Skinner θα μείνει στην ιστορία του Κοινοβουλίου ως η "κλιμακωτή" και οι πολίτες της Ευρωπαϊκής Ένωσης θα διερωτώνται και με το δίκιο τους εάν δεν έχουμε άλλη δουλειά να κάνουμε από το να καθόμαστε και να λέμε αυταπόδεικτα πράγματα, να υπαγορεύουμε ζητήματα κοινής λογικής, ζητήματα που δεν έχουν δουλειά σε μια οδηγία της ΕΕ ούτε στη σχετική έκθεση του Κοινοβουλίου που συναποφασίζει!
Γιατί δεν είναι η πρώτη φορά που εκθέσεις κοινωνικού περιεχομένου περιλαμβάνουν τέτοια ευτράπελα.
Όταν βλέπουμε να σπαζοκεφαλιάζει το Κοινοβούλιο για τη σωματική διάπλαση που έχουν οι Ευρωπαίοι προκειμένου να καθοριστούν προδιαγραφές για το μέγεθος των καθισμάτων των γεωργικών ελκυστήρων ή όταν συζητά το Κοινοβούλιο για τους όρους υπό τους οποίους θα διατίθενται στην αγορά τα ντοματάκια, δίνουμε χαλεπή εντύπωση για το επάγγελμα του βουλευτή του Ευρωπαϊκού Κοινοβουλίου και δημιουργούμε ερωτηματικά για τη χρησιμότητα των ευρωπαϊκών οργάνων, για να μην αναφέρω ότι αυτή η μανία να τα ρυθμίζουμε όλα και αυτές οι σχολαστικές διατάξεις είναι ιδιαίτερα αντιπαραγωγικές.
Το ίδιο και ισχύει βέβαια και για τις εθνικές διατάξεις για την προστασία των εργαζομένων.
Παρά τα χρηματικά κίνητρα, τέτοιες διατάξεις έχουν συχνά ως αποτέλεσμα να μην προσλαμβάνονται μαθητευόμενοι εργαζόμενοι συμβάλλοντας έτσι στην αύξηση της ανεργίας των νέων, αντί να την καταπολεμούν.
Εξάλλου, τίθεται το ερώτημα σχετικά με την έκθεση Skinner τι θα πρέπει να κάνει η Ευρώπη και τι όχι, δηλαδή είναι ένα ζήτημα αρμοδιοτήτων και μιας λογικής επικουρικότητας.
Θα πρέπει να συζητήσουμε αυτό το ζήτημα.
Δεν σχετίζεται μόνο με τη διακυβερνητική διάσκεψη και την οργανωτική μορφή της Ευρωπαϊκής Ένωσης υπό το φως της διεύρυνσης, αλλά επίσης και με την αποδοχή της Ένωσης από τους πολίτες που τόσο συχνά αναφέρουμε.
Χρειαζόμαστε περισσότερη Ευρώπη στην εσωτερική και εξωτερική ασφάλεια, περισσότερη Ευρώπη στην αντιπροσώπευση των συμφερόντων μας στα πλαίσια του παγκόσμιου ανταγωνισμού, στη νομισματική πολιτική, στην ολοκλήρωση της εσωτερικής αγοράς.
Δεν χρειαζόμαστε ωστόσο μια Ευρώπη η οποία να αποθαρρύνει την ανάληψη ευθυνών από τις κυβερνήσεις, την τοπική αυτοδιοίκηση και τους πολίτες.
Γι' αυτό και ζητώ με αφορμή την έκθεση αυτή να πραγματοποιηθεί μια συζήτηση των αρμοδιοτήτων στην Ένωση μετά από την ολοκλήρωση της διακυβερνητικής διάσκεψης.
Κύριε πρόεδρε, αναμφίβολα δεν υπάρχει μεταξύ μας κανείς που να μην επιδιώκει το γενικό καλό.
Αναμφίβολα επίσης δεν υπάρχει μεταξύ μας κανείς που να επιδιώκει κάτι διαφορετικό από τη μείωση του αριθμού των ατυχημάτων, και μάλιστα των θανατηφόρων, σε όλους τους χώρους εργασίας στην ωραία μας την Ευρώπη και τα κράτη μέλη.
Δεν υπάρχει ωστόσο αμφιβολία - αναφέρομαι σε ορισμένους από τους προλαλήσαντες - ότι υπάρχουν διαφορετικές απαντήσεις στο ερώτημα σχετικά με το κατάλληλο πολιτικό επίπεδο για να ληφθούν αυτές οι σημαντικές αποφάσεις.
Πιστεύω ακράδαντα, έχοντας ακούσει την παρέμβαση Hughes, ότι η βρετανική κυβέρνηση των εργατικών, αλλά και άλλοι φορείς στην Αγγλία, ενδιαφέρονται ιδιαίτερα για το ζήτημα.
Μετά από όσα είπε ο Menrad είμαι απόλυτα πεπεισμένος ότι το γερμανικό χριστιανοδημοκρατικό κόμμα ενδιαφέρεται επίσης ιδιαίτερα για το ζήτημα.
Σας διαβεβαιώνω ότι και τα επτά κοινοβουλευτικά κόμματα στη Σουηδία, ιδιαίτερα μάλιστα το δικό μου, το χριστιανοδημοκρατικό, ενδιαφέρονται για το ζήτημα.
Σας διαβεβαιώνω περαιτέρω ότι και τα συνδικάτα και η κοινή γνώμη ενδιαφέρονται και ζητούν την ψήφιση νόμων με στόχο τη δραματική μείωση των θανατηφόρων ατυχημάτων στο χώρο εργασίας.
Γιατί λοιπόν, κύριε Πρόεδρε, πιστεύουμε εμείς ότι οι σχετικές αποφάσεις οφείλουν να ληφθούν σε επίπεδο Ευρωπαϊκού Κοινοβουλίου, από κοινού με τα 15 εθνικά κοινοβούλια, Να διευκρινίσω καταρχήν ότι τρέφω αμφιβολίες για το εάν τα ζήτημα προσφέρεται προς συζήτηση από το Ευρωπαϊκό Κοινοβούλιο αποκλειστικά, σύμφωνα με την αρχή της επικουρικότητας.
Πριν απαντήσω στο ερώτημα αυτό, θα ήθελα να παραθέσω δίκην παραδείγματος την τροπολογία 14, σημείο 4.2.2: "Η ολίσθηση της βάσης των φορητών κλιμάκων εμποδίζεται πριν από την έναρξη χρησιμοποίησής τους είτε με στερέωση του ανωτέρω ή κατωτέρου σημείου των ορθοστατών είτε με αντιολισθητική διάταξη ή με άλλον τρόπο ισοδύναμου αποτελέσματος.
Πρώτα από όλα, η κλίμακα στερεώνεται σταθερά χρησιμοποιουμένων όλων των δυνατών μεθόδων για στερέωσή της.
Οι κλίμακες που χρησιμοποιούνται για πρόσβαση στο χώρο εργασίας πρέπει να έχουν επαρκές μήκος, ούτως ώστε οι ορθοστάτες τους να προεξέχουν αρκετά από την εξέδρα πρόσβασης.
Οι κλίμακες με πολλαπλά επίπεδα χρησιμοποιούνται κατά τρόπο ώστε να εξασφαλίζεται η στερέωσής τους.
Η υποστήριξη της κλίμακας από άλλο άτομο ως μέτρο ασφαλείας δεν επιτρέπεται."
Κύριε Πρόεδρε, πρόκειται για ένα σοβαρό κείμενο που έχει γραφτεί με καλές προθέσεις.
Σας εγγυώμαι ότι στη Mora της Dalarna, εκεί που έζησα, και στο σουηδικό κοινοβούλιο, όπως σε όλα τα άλλα εθνικά κοινοβούλια, ασχολούμεθα με τα θέματα αυτά.
Εάν ληφθεί υπόψη η αρχή της επικουρικότητας, στις συνθήκες του Μάαστριχτ και του Αμστερνταμ, είναι φυσιολογικό να νομοθετεί τόσο λεπτομερώς το Ευρωπαϊκό Κοινοβούλιο;
Πρέπει μάλλον να επιδιώξουμε την έκδοση οδηγίας-πλαίσιο.
Κατ'αυτόν τον τρόπο, θα αφήσουμε τα ίδια τα κράτη μέλη, τους πολίτες τους και τους εκλεγμένους εκπροσώπους αυτών στο κοινοβούλιο και την εθνική κυβέρνηση να αναλάβουν την ευθύνη της ύπαρξης κανόνων οι οποίοι μεριμνούν για την αποφυγή άσκοπων κινδύνων στην εργασία.
Ας αφήσουμε αυτούς να αποφασίσουν πως πρέπει να έχουν οι κανόνες, ώστε να ανταποκρίνονται με τον καλύτερο τρόπο στις απαιτήσεις της οδηγίας.
Εμείς νομοθετούμε και υπάρχουν ήδη εθνικοί νόμοι στον τομέα αυτό.
Ακόμη και οι κοινωνικοί εταίροι είναι ιδιαίτερα δραστήριοι.
Οι σουηδοί Χριστιανοδημοκράτες θα καταψηφίσουν την έκθεση στο όνομα της επικουρικότητας.
.
Θα ήθελα να συγχαρώ τον κ. Skinner για τον επιδέξιο τρόπο με τον οποίο διαμόρφωσε μια σειρά συμβιβαστικών λύσεων που επιτυγχάνουν μια καλή ισορροπία μεταξύ των διαφόρων συμφερόντων που εμπλέκονται.
Αυτό είχε ως αποτέλεσμα ένα έγγραφο που σαφώς κέρδισε ευρεία επιδοκιμασία και που αποτελεί επιτυχία σε αυτό το πολύ σημαντικό πολιτικό θέμα.
Το κείμενο είναι μια καλή απάντηση στους εκλογείς του κ. Bushill-Matthews και για το τι κάνει η Ευρώπη για αυτούς.
Είναι κάτι χειροπιαστό και αφορά τους ανθρώπους στην καθημερινή τους ζωή.
Χρησιμοποιώντας τη γλώσσα των επιχειρήσεων, θα ήθελα να πω ότι η οδηγία αυτή βασίζεται όχι μόνο στην κοινωνική αλληλεγγύη και την κοινωνική δικαιοσύνη, αλλά και σε θέματα ανταγωνισμού.
Αυτός είναι ο λόγος για τον οποίο προσπαθούμε να βοηθήσουμε τις υποψήφιες χώρες να αναπτύξουν και να υλοποιήσουν πολιτικές για την υγεία και την ασφάλεια.
Οι εν λόγω πολιτικές είναι η πρώτη προτεραιότητα της Επιτροπής στο κοινωνικό της πρόγραμμα.
Εκτός από την ανάληψη των συγκεκριμένων δεσμεύσεων που αναφέρονται σε αυτό το πρόγραμμα, αρχίζουμε την προετοιμασία μιας ανακοίνωσης σχετικά με την υγεία και την ασφάλεια καθώς και με τις μελλοντικές στρατηγικές σε αυτό το θέμα.
Το Ευρωπαϊκό Κοινοβούλιο έχει πολλές νέες ιδέες και περιμένουμε τη δική σας συμβολή σε αυτή την ανακοίνωση.
Για να επιστρέψουμε στο τρέχον κείμενο, πρόκειται για τη δεύτερη τροπολογία της Οδηγίας 89/655 ΕΟΚ αναφορικά με τις ελάχιστες απαιτήσεις ασφάλειας και υγείας για εξοπλισμό εργασίας.
Η πρόταση στοχεύει στην πρόληψη των πτώσεων από ύψος ορίζοντας ελάχιστες απαιτήσεις για τη χρήση του σχετικού εξοπλισμού εργασίας όπως κλίμακες και ικριώματα.
Οι πτώσεις από ύψος αποτελούν περισσότερο από το 10% των εργατικών ατυχημάτων και μια στις δέκα έχουν ως αποτέλεσμα μόνιμη αναπηρία ή θάνατο.
Αυτό είναι ένα ιδιαίτερα σοβαρό πρόβλημα, με μεγάλο κόστος για τις επιχειρήσεις και την κοινωνία και το οποίο, ακόμα πιο σημαντικό, προκαλεί πόνο και ανθρώπινη τραγωδία για τους ανθρώπους που εμπλέκονται άμεσα και με τις οικογένειές τους.
Η παρούσα πρόταση αποτελεί ένα πολύ σημαντικό βήμα για να επιτευχθεί κάτι χειροπιαστό στο θέμα αυτό.
Χαιρετίζω την ευρεία υποστήριξή σας.
Είναι προφανές ότι πρόκειται για κάτι παραπάνω από απλή γραφειοκρατία.
Καθώς η απάντησή μου πρέπει να αφορά τεχνικές λεπτομέρειες με βάση τους κανόνες αυτής της διαδικασίας, οφείλω να παραμείνω στο γραπτό κείμενο.
Σχετικά με τις τροπολογίες σας και τις ιδέες που εκφράζουν, αποδεχόμαστε ευχαρίστως τις Τροπολογίες αριθ.
2, 3, 4, 9, 11, 15, 20 και 22 ως έχουν.
Όσον αφορά το κείμενο των Τροπολογιών αριθ.
10, 13, 14, 18, η Επιτροπή συμφωνεί με τις αρχές που εκφράζουν οι προτεινόμενες αλλαγές και με το μεγαλύτερο μέρος των κειμένων.
Ωστόσο, προτείνουμε κάποιες αλλαγές ή προσθήκες, κυρίως για να είμαστε βέβαιοι ότι λαμβάνουμε υπόψη όλες τις δυνατές περιπτώσεις και ότι δε δημιουργούμε παρά τη θέλησή μας οποιαδήποτε κενά στο δίχτυ της ασφάλειας που σκοπεύουμε να δημιουργήσουμε με αυτή την πρωτοβουλία.
Όσον αφορά την Τροπολογία αριθ.
10, είμαστε σύμφωνοι με τη συμπερίληψη μιας αναφοράς σε προηγούμενη αξιολόγηση κινδύνων, θα προτιμούσαμε όμως μια διαφορετική διατύπωση ώστε να εξειδικεύονται οι συνθήκες χρήσης κλιμάκων.
Σχετικά με την Τροπολογία αριθ.13, επιθυμούμε ομοίως να διασφαλιστεί ότι δεν υπονοείται υποχρέωση χρήσης κινητών πλατφορμών, πιστεύουμε όμως ότι αυτό επιτυγχάνεται καλύτερα με την προσθήκη στην αρχική διατύπωση της φράσης "επαρκών διαστάσεων" .
Επίσης, η Τροπολογία αριθ.14 θα βελτιώσει την οδηγία, προκειμένου όμως να αποφύγουμε τον κίνδυνο διαφορετικών ερμηνειών στο μέλλον, θα προτιμούσαμε να κάνουμε μια μικρή αλλαγή στη διατύπωση ώστε να διατηρηθεί η απαίτηση να προλαμβάνεται η σχετική κίνηση μεταξύ των τμημάτων μιας κλίμακας αποτελούμενης από πολλά τμήματα.
Αυτό το ζητούμε γιατί ακόμα και μικρές ξαφνικές κινήσεις που δεν απειλούν την ασφάλεια της κλίμακας μπορεί να έχουν ως αποτέλεσμα να χάσει ο εργαζόμενος την ισορροπία του και να πέσει.
Συμφωνούμε με τη βασική ιδέα της Τροπολογίας αριθ.
18 και τις αναφορές στη διασφάλιση των πλατφορμών καθώς και στην πρόληψη ακούσιας κίνησης.
Ωστόσο, πρέπει να διαφωνήσουμε με την αναφορά στις "επιφάνειες που φέρουν φορτίο" καθώς θα υπάρξει σύγχυση σχετικά με την έννοια του όρου "πλατφόρμα" .
Πρέπει επίσης να διαφωνήσουμε με την αναφορά στις σανίδες που αποτελούν το δάπεδο του ικριώματος καθώς αυτό θα υπονοούσε ότι δεν καλύπτονται τα συστήματα ικριωμάτων που χρησιμοποιούν προκατασκευασμένες σανίδες.
Ομοίως, οι τροπολογίες αριθ.16 και 19 χρειάζονται κάποιες μικρές τροποποιήσεις ώστε να αποφευχθούν τυχόν δυσκολίες στην ερμηνεία τους στο μέλλον.
Τέλος, δε μπορούμε να δεχθούμε τις Τροπολογίες αριθ.1, 5, 6, 7, 8, 21, 23, 24, 25 και 26.
Δεν τίθεται θέμα πολιτικής διαφωνίας, απλώς οι Τροπολογίες αριθ.
6 και 7 αλλάζουν τυποποιημένα κείμενα που έχουν ήδη γίνει αποδεκτά ενώ οι υπόλοιπες επαναλαμβάνουν κάτι που αναφέρεται αλλού.
Πρέπει να καταβάλλουμε κάθε προσπάθεια ώστε η κοινοτική νομοθεσία στο σύνολό της να παραμένει όσο το δυνατό πιο στρωτή και να αποφεύγονται οι ασάφειες.
Αυτό είναι ιδιαίτερα σημαντικό στον τομέα της υγείας και της ασφάλειας όπου οι επιχειρήσεις έχουν συνήθως δυσκολίες στην υλοποίηση κανόνων λόγω της περιπλοκότητάς τους.
Σε ότι αφορά την Τροπολογία αριθ.1, το θέμα έχει ήδη καλυφθεί από το κείμενο.
Ομοίως, ο ορισμός "μέτρα συλλογικής προστασίας από πτώσεις" που αναφέρεται στην Τροπολογία αριθ.
8 δεν είναι αναγκαίος.
Έχει ήδη γίνει λόγος για τα μέτρα αυτά στη βασική οδηγία και δεν υπάρχει κίνδυνος σύγχυσης.
Η Τροπολογία αριθ.
21 δεν είναι απαραίτητη καθώς ο τομέας αυτός καλύπτεται από την Οδηγία 92/57/ΕΟΚ και αναφέρεται σε συγκεκριμένη παράγραφο.
Εάν επαναλάβουμε κάτι που έχει ήδη οριστεί, υπάρχει κάποια πιθανότητα αντικρουόμενων ερμηνειών.
Η Τροπολογία αριθ.
5 καλύπτεται από την Τροπολογία αριθ.
22, που είναι αποδεκτή ως έχει.
Η Τροπολογία αριθ.
6 περιλαμβάνει το θέμα της κατάρτισης το οποίο έχει ήδη ενσωματωθεί στην αιτιολογική σκέψη αριθ.
7 και της έρευνας, που είναι εκτός του πεδίου ενδιαφέροντος αυτής της οδηγίας.
Επιπλέον, η αιτιολογική σκέψη αριθ.
7 χρησιμοποιεί μια τυποποιημένη μορφή λέξεων.
Υπάρχουν συνεπώς αρκετοί λόγοι για να μην αποδεχθούμε την Τροπολογία αριθ.
6.
Η Τροπολογία αριθ.
7 υποστηρίζει μια αλλαγή στο Αρθρο 2(3).
Εδώ πρόκειται όμως για μια καθιερωμένη τυπική φρασεολογία και συνεπώς η Επιτροπή δεν αποδέχεται αλλαγή στο θέμα αυτό.
Η Τροπολογία αριθ.
23 δεν μπορεί να υποστηριχθεί από την Επιτροπή καθώς το θέμα των επιτροπών υγείας και ασφάλειας στις επιχειρήσεις έχει προσεγγισθεί κατάλληλα στην οδηγία πλαίσιο και σύμφωνα με αυτή, οι λεπτομερειακοί κανονισμοί είναι θέμα επικουρικότητας για όλα τα κράτη μέλη.
Οι Τροπολογίες αριθ.
24 και 25 πρέπει να απορριφθούν καθώς η κατάρτιση καλύπτεται ήδη επαρκώς, ιδιαίτερα στις Τροπολογίες αριθ.
16, 19 και 22.
Η Επιτροπή δε μπορεί να υποστηρίξει την Τροπολογία αριθ.
26 παρά την απλότητά της καθώς προτιμούμε να εξειδικεύουμε τις συνθήκες για τη χρήση κλιμάκων.
Τελειώνοντας, ήθελα να πω ότι είμαι ευτυχής με το γεγονός ότι συμφωνούμε στα βασικά θέματα και ότι οι διαφορές μας συνίστανται σε λίγα τεχνικά σημεία.
Θα ήθελα να εκφράσω και πάλι την επιδοκιμασία μου για την εκτεταμένη εργασία σας και να πω ότι θα βελτιώσει την προστασία των εργαζομένων σε αυτό τον τομέα.
Θα βελτιώσουμε την προστασία που σκοπεύουμε να παρέχουμε με αυτή την πρωτοβουλία.
(Χειροκροτήματα)
.
(EN) Κύριε Πρόεδρε, είμαι ευτυχής με το γεγονός ότι βλέπω ότι η παράδοση να μιλάμε στην Επίτροπο παραμένει ακόμα ζωντανή.
Είμαι ιδιαίτερα ικανοποιημένος από τα σχόλια που έκανε.
Ελπίζω οι τροπολογίες του Κοινοβουλίου θα ψηφιστούν αύριο και είμαι σίγουρος ότι θα ψηφιστούν, παρά το γεγονός ότι κάποιοι σε αυτό το Κοινοβούλιο φαίνεται να μη θέλουν να συμφωνήσουν καθώς επίσης ελπίζω να έχουμε μια ενδιαφέρουσα συζήτηση με το Συμβούλιο.
Αναρωτιέμαι εάν η Επίτροπος θα συμμεριζόταν τη λύπη μου για τον τρόπο με τον οποίο αντιμετωπίστηκε αυτή η έκθεση, με κάποια μέρη - κυρίως τα σχετικά με τις κλίμακες- να έχουν απομονωθεί και να έχουν χαρακτηρισθεί - από τον κύριο Bushill-Matthews για παράδειγμα -ως κάτι ανώφελο εάν όχι απλοϊκό.
Κυρία Επίτροπε, ελπίζω να συμφωνείτε με το γεγονός ότι η εξέταση του παρόντος θέματος από εμάς είναι υποχρέωση που απορρέει από τη Συνθήκη.
Η βάση είναι το Αρθρο 137, προηγουμένως το Αρθρο 118Α - και εάν δεν απατώμαι, πρέπει να εξετάσουμε το κόστος - διοικητικό και άλλα - για τις μικρές και τις μεσαίες επιχειρήσεις, όπως ήδη ορίζεται στη Συνθήκη.
Πρόκειται για μια νομοθεσία φιλική στις μικρομεσαίες επιχειρήσεις, κυρίως όμως είναι φιλική προς τους εργαζόμενους που πρέπει να χρησιμοποιήσουν αυτό τον εξοπλισμό.
Αυτός είναι ο λόγος ύπαρξης αυτής της νομοθεσίας η οποία πρόκειται να εφαρμοστεί σε ολόκληρη την Ευρωπαϊκή Ένωση.
Εάν ο κ. Bushill-Matthews ήταν εδώ όταν άρχισα, θα είχε ακούσει κάποια από τα σχόλια που θα ήθελα να διατυπώσω ενώπιον αυτού του Σώματος όσον αφορά το γιατί είναι σημαντικό να έχουμε κοινοτική νομοθεσία.
Υπάρχει μεγάλο πρόβλημα όταν δεν ακούει κανείς τα επιχειρήματα του άλλου και απλά έρχεται με τις δικές του έτοιμες σκέψεις.
Στην πραγματικότητα είναι ντροπή και ελπίζω η κ. Villiers να επιστρέψει κάποια στιγμή και ίσως να επισκεφθεί την επιτροπή μας ώστε να ακούσει κάποια συζήτηση σχετικά με την έκθεση - γιατί παρατήρησα ότι εξαφανίστηκε πολύ γρήγορα αφότου εξέφρασε την άποψή της - ίσως διαβάσουμε για αυτό και στις εφημερίδες.
Τέλος, θα ήθελα να πω στον κ. Bushill-Matthews, που είναι εδώ, ότι ο δημοσιογράφος της Daily Mail, στον οποίο στείλατε τα δελτία τύπου σας σχετικά με αυτή την έκθεση, μου τηλεφώνησε και με ρώτησε σχετικά με μια συγκεκριμένη τροπολογία που περιείχε δική σας φρασεολογία και δικά σας λόγια, για την οποία είπε ότι ήταν το μοναδικό μέρος που δεν είχε νόημα σε ολόκληρη την οδηγία.
Ίσως μπορείτε να διορθώσετε εκείνον αντί να διορθώνετε εμάς.
Η συζήτηση έληξε.
Η ψηφοφορία θα διεξαχθεί αύριο, στις 11.00.
Κανόνες ανταγωνισμού
Η ημερήσια διάταξη προβλέπει τη συζήτηση της έκθεσης (A5-0217/2000) του κ. Evans, εξ ονόματος της Επιτροπής Οικονομικής και Νομισματικής Πολιτικής σχετικά με την ανακοίνωση της Επιτροπής όσον αφορά στους κανόνες ανταγωνισμού σχετικά με οριζόντιες συμφωνίες συνεργασίας [C5-0304/2000 - 2000/ 2154(COS)].
) Κύριε Πρόεδρε, ίσως μπορώ να ξεκινήσω λέγοντας ότι η εισαγωγή του τίτλου της συζήτησής μας έκανε να τρέξουν τα σάλια πολλών δημοσιογράφων της Daily Mail, αλλά τα θέματα με τα οποία ασχολούμαστε είναι θεμελιώδη και υπεισέρχονται στον πυρήνα της Ευρωπαϊκής Ένωσης και της βαθύτερης σημασίας της, τουτέστιν την ανάπτυξη μιας αληθινής, ενιαίας αγοράς.
Διότι εάν πετύχουμε να δημιουργήσουμε μια αληθινή, ενιαία αγορά όχι μόνο θα έχουμε περισσότερη ομοφωνία σε αυτό το Σώμα, αλλά επίσης θα έχουμε κάνει τεράστια βήματα όσον αφορά την εξυπηρέτηση των εκλογέων μας μέσω της εξασφάλισης αληθινής οικονομικής προόδου στην Ευρώπη.
Συνεπώς, η συγκεκριμένη νομοθεσία αφορά αυτό ακριβώς το πλαίσιο.
Υπάρχουν διάφοροι τρόποι που η πολιτική ανταγωνισμού είναι σημαντική για την προώθηση αυτών των στόχων.
Ο Επίτροπος, και τον συγχαίρω για αυτό, άδραξε την πρωτοβουλία όσον αφορά την εφαρμογή της πολιτικής των κρατικών ενισχύσεων.
Θα συζητήσουμε επ' αυτού στη δεύτερη συνεδρίαση στο Στρασβούργο επί τη ευκαιρία μιας άλλης έκθεσης την οποία αυτόν τον καιρό υποβάλλω στην Επιτροπή Οικονομικής και Νομισματικής Πολιτικής.
Ο άλλος σημαντικός τομέας με τον οποίο έχει καταπιαστεί ενεργά ο Επίτροπος κύριος Monti είναι ο εκσυγχρονισμός της ίδιας της πολιτικής ανταγωνισμού.
Περιμένουμε τα πορίσματα της ανασκόπησης του Επιτρόπου για τις πάνω από 100 ανταποκρίσεις στη Λευκή Βίβλο του για τη μεταρρύθμιση των περιοριστικών εμπορικών πρακτικών και για τη κατάχρηση της ισχύος στην αγορά.
Νωρίτερα σήμερα άκουσα ότι ίσως λάβουμε τα αποτελέσματα πριν από το τέλος του μήνα.
Ίσως μάθουμε περισσότερα επ' αυτού από τον ίδιο τον Επίτροπο εν καιρώ.
Η μεταρρύθμιση που εξετάζουμε αυτή τη στιγμή αποτελεί, σύμφωνα με την ίδια την Επιτροπή, τμήμα των συνολικότερων στόχων για μεταρρύθμιση.
Σε αυτό το πλαίσιο θα ήθελα να πω στον Επίτροπο ότι ο επιχειρηματικός κόσμος αναζητεί κάποια πράγματα.
Σίγουρα αναζητεί τα πράγματα για τα οποία η Επιτροπή έψαχνε συμβούλους ώστε να εξακριβωθεί εάν οι τρέχοντες κανονισμοί έχουν καταστεί υπερβολικά νομικίστικοι ή υπερβολικά γραφειοκρατικοί και αν μπορούν να απλοποιηθούν.
Δεν έχω καμία αμφιβολία ότι οι προτάσεις του Επιτρόπου θα πετύχουν την εν λόγω απλοποίηση.
Ο επιχειρηματικός κόσμος αναζητεί την ανάπτυξη της εμπιστοσύνης σε ένα μεγάλο εύρος νέων μηχανισμών που ο Επίτροπος στοχεύει να εφαρμόσει ως τμήμα του ευρύτερου πακέτου μεταρρυθμίσεων.
Κατά συνέπεια, ρωτώ τον Επίτροπο πώς βλέπει αυτή τη συγκεκριμένη μεταρρύθμιση, η οποία δεν προκαλεί αμφισβητήσεις, στο πλαίσιο της ευρύτερης μεταρρύθμισης της πολιτικής ανταγωνισμού για την οποία, όπως πολύ καλά ξέρει, θα μπορούσαμε ευγενικά να πούμε πως προκαλεί κάπως περισσότερες αμφισβητήσεις.
Επιτρέψτε μου τώρα να αναφερθώ σε ορισμένους πιο λεπτομερείς τομείς των συγκεκριμένων προτάσεων, τις οποίες η Επιτροπή ζήτησε από το Κοινοβούλιο να σχολιάσει.
Κατ' αρχάς, εκφράζω την ικανοποίησή μου για τη διαδικασία.
Ο Επίτροπος προσκαλεί το Κοινοβούλιο να εκφράσει την άποψή του σχετικά με την ανακοίνωση που έγινε τον Απρίλιο εφέτος.
Κατ' ουσία υπάρχουν ορισμένοι τομείς στους οποίους συμφωνώ με την κατεύθυνση των μεταρρυθμίσεων που δρομολογούνται και πιστεύω ότι η Επιτροπή ίσως θα έπρεπε να εξετάσει περισσότερο αυτό το θέμα.
Κατ' αρχάς θα ήθελα να εξηγήσει ο Επίτροπος γιατί υπάρχει αντίθεση στον τρόπο που μεταχειριζόμαστε τους οριζόντιους περιορισμούς αφενός και τους κάθετους περιορισμούς αφετέρου.
Θα ήθελα να μας πει ο Επίτροπος εάν εν καιρώ προτίθεται να φροντίσει να συγκεκριμενοποιηθούν περισσότερες κατηγορίες εξαιρέσεων στη νομοθεσία.
Ανέφερα ήδη ότι ο επιχειρηματικός κόσμος υποστηρίζει ένθερμα όπως η διάρκεια της εξαίρεσης στην περίπτωση έρευνας και ανάπτυξης επεκταθεί στα δέκα χρόνια.
Δεδομένου ότι τα ίδια τα έγγραφα της Επιτροπής καθιστούν σαφές ότι οι οριζόντιες συμφωνίες συνεργασίας εν γένει δεν συνάπτονται προκειμένου να λειτουργήσουν κατά του συμφέροντος των καταναλωτών, θα ήμουν ευγνώμων στον Επίτροπο εάν εξέφραζε τη γνώμη του επί του συγκεκριμένου θέματος.
Θα ήμουν επίσης ευγνώμων εάν γινόταν μια διασαφήνιση της θέσης όσον αφορά τις συλλογικές παραδόσεις, ειδικά επειδή είναι ένα θέμα που ανησυχεί τον κύριο Berenguer Fuster.
Ξέρω ότι έχει υποβάλει τροπολογίες επ' αυτού.
Με ενδιαφέρει ιδιαίτερα να εξασφαλίσουμε ότι θα πάρουμε όλα τα απαραίτητα μέτρα προκειμένου να αποφευχθεί η επανεθνικοποίηση της κοινοτικής νομοθεσίας περί ανταγωνισμού και θα ήμουν ευγνώμων εάν άκουγα τι διαβεβαιώσεις μπορούμε να έχουμε από τον Επίτροπο σε αυτόν τον τομέα.
Τέλος, ο επιχειρηματικός κόσμος θα προτιμούσε μια μεγαλύτερη μεταβατική περίοδο.
Θα προτιμούσε επίσης η Επιτροπή να μην κοιτάξει μόνο το μερίδιο αγοράς στην εκτίμηση της ισχύος στην αγορά.
Για το σκοπό αυτό, οι προτάσεις που υποβάλλει η Επιτροπή ίσως είναι κατάλληλες, αλλά η εξακρίβωση της ισχύος στην αγορά μόνο βάσει της εκτίμησης του μεριδίου αγοράς είναι υπερβολικά ανακριβής μέθοδος.
Κύριε Πρόεδρε, κύριε Επίτροπε, κύριε εισηγητή, κυρίες και κύριοι, θα ήθελα καταρχήν να ευχαριστήσω θερμά τον εισηγητή κ. Evans για την έκθεση που συνέταξε και για την παρουσίαση που μας έκανε κατά την οποία μας έδειξε πώς εγγράφεται η έκθεση αυτή καθώς και η ανακοίνωση της Επιτροπής στα ευρύτερα πλαίσια των αναγκαίων μεταρρυθμίσεων στην πολιτική ανταγωνισμού.
Οι ρυθμοί των αλλαγών της παγκόσμιας οικονομίας είναι σε όλους μας γνωστοί όπως επίσης είναι γνωστοί και η όλο και μεγαλύτερη σημασία της έρευνας και ανάπτυξης, της συνεργασίας και της εξειδίκευσης των επιχειρήσεων και επομένως και των συμφωνιών εξειδίκευσης.
Ο ανταγωνισμός δεν αποτελεί για μας αυτοσκοπό, αλλά μέσο προς επίτευξη του στόχου της ανάπτυξης και της απασχόλησης.
Όποιος είναι όπως ο Επίτροπος και εμείς υπέρ μιας πραγματικής εσωτερικής αγοράς υπό την έννοια του μοντέλου της κοινωνικής οικονομίας της αγοράς, είναι κατά του αχαλίνωτου ανταγωνισμού και υπέρ ενός ανταγωνισμού στα πλαίσια των αναγκαίων πολιτικών αρχών, ενός ανταγωνισμού ο οποίος αναλαμβάνει τις ευθύνες του απέναντι στο μέλλον και στον Ανθρωπο.
Αναφέρθηκε ήδη σήμερα ότι η μεταρρύθμιση είναι ιδιαίτερα ευπρόσδεκτη και ότι η συνεργασία των επιχειρήσεων είναι ιδιαίτερα αναγκαία.
Αναφέρθηκε επίσης ότι η ανακοίνωση παρέχει στις επιχειρήσεις περισσότερη ελευθερία κατά τις συμφωνίες συνεργασίας που συνάπτουν και ότι οδηγεί σε απλοποίηση, ευκαμψία και φιλελευθεροποίηση.
Αυτά είναι τα θετικά.
Ασκήσαμε ωστόσο, επίσης, κριτική και εκφράσαμε διάφορες προτάσεις.
Ο εισηγητής αναφέρθηκε σε ορισμένες από αυτές· θα ήθελα με τη σειρά μου να κάνω και εγώ ορισμένα σχόλια σχετικά.
Πρώτον: κύριε Επίτροπε, πιστεύουμε ότι οι άνθρωποι καθώς αναλαμβάνουν όλο και περισσότερες προσωπικές ευθύνες έχουν ανάγκη από νομική ασφάλεια.
Διερωτώμαι γι' αυτό εάν η διαφορετική αντιμετώπιση των οριζόντιων και καθέτων περιορισμών οδηγεί πραγματικά σε αύξηση της νομικής ασφάλειας.
Διερωτώμαι επίσης μήπως θα ήταν καλύτερος ένας κανονισμός σχετικά με τις ομαδικές παρεκκλίσεις που να καλύπτει τόσο τους κάθετους όσο και τους οριζόντιους περιορισμούς.
Δεύτερον: Ζητούμε να μην περιορίζεται η αξιολόγηση των αποτελεσμάτων στα πέντε χρόνια αλλά να παραταθεί στα δέκα χρόνια.
Σας καλούμε να αναφέρετε σαφώς με μια προσθήκη στην κατευθυντήρια γραμμή ότι οι αμοιβαίες ή μονομερείς συμφωνίες παραδόσεων δεν θίγονται από την απαγόρευση του άρθρου 81 παράγραφος 2.
Θεωρούμε, όπως αναφέρεται και στην έκθεση της Επιτροπής Οικονομικής και Νομισματικής Πολιτικής, ότι θα πρέπει να ξανασκεφθείτε τον ορισμό του μεριδίου της αγοράς.
Ποια αγορά εννοούμε;
Την αγορά των πωλήσεων, των αγορών, την εθνική αγορά ή μήπως την περιφερειακή;
Γνωρίζουμε όλοι ότι η αγορά αλλάζει διαρκώς για τις διάφορες επιχειρήσεις.
Φοβόμαστε ότι οι κατευθυντήριες γραμμές 122 και 141 ορίζουν ένα αυθαίρετο όριο για το μερίδιο αγοράς στο 15%.
Πιστεύουμε ότι χρειάζεται να αυξηθεί το ποσοστό αυτό, όπως ακριβώς και οι μεταβατικές ρυθμίσεις θα πρέπει να παραταθούν στα δύο χρόνια τουλάχιστον προκειμένου να επιτευχθούν πλήρως οι στόχοι τους.
Κύριε Πρόεδρε, κυρίες και κύριοι, θέλω καταρχήν να συγχαρώ τον κ. Evans για την θαυμάσια έκθεσή του και να επισημάνω για άλλη μία φορά το μεγάλο βαθμό συμφωνίας που είχαμε οι δυο μας στην ανάλυση του συνόλου των μεταρρυθμίσεων του κοινοτικού Δικαίου του ανταγωνισμού, καθώς επίσης και των κοινωνικών συνεπειών του ανταγωνισμού.
Είναι αλήθεια ότι, ως αποτέλεσμα μίας κατάλληλης πολιτικής του ανταγωνισμού, οι μεγάλοι κερδισμένοι είναι οι καταναλωτές, το σύνολο των πολιτών.
Ας μην αντιμετωπίζουμε αυτούς τους κανόνες ως ένα θέμα που αφορά αποκλειστικά τις επιχειρήσεις.
Ενδιαφέρει όλους του πολίτες.
Συμφωνούμε, επίσης, με τη θετική αξιολόγηση των προθέσεων της Επιτροπής να εκσυγχρονίσει και να μεταρρυθμίσει το κοινοτικό Δίκαιο του ανταγωνισμού.
Πρέπει να συγχαρούμε τον κ. Monti και το σύνολο της Επιτροπής για το θάρρος και τη γενναιότητά τους να φέρουν εις πέρας μία μεταρρύθμιση η οποία άρχισε εδώ και χρόνια και για την οποία έχει δεσμευτεί η Επιτροπή.
Είχα ήδη την ευκαιρία να σχολιάσω σε άλλες παρεμβάσεις ότι, κατά τη γνώμη μου, όχι μόνο είναι αναγκαία αλλά επίσης στρέφεται προς την ορθή κατεύθυνση.
Η πορεία που επέλεξε η Επιτροπή είναι η ορθή.
Στα σχεδόν 40 χρόνια της εφαρμογής του, το κοινοτικό Δίκαιο του ανταγωνισμού άρχισε να δείχνει σημάδια αποδυνάμωσης.
Δεν υπάρχει καμία αμφιβολία ότι οι κανόνες του ανταγωνισμού που περιλαμβάνονται στη Συνθήκη και στο παράγωγο Δίκαιο συνέβαλαν αποφασιστικά στη διάδοση της νοοτροπίας του ανταγωνισμού, και ταυτόχρονα είχαν θεμελιώδη σημασία για την υλοποίηση της ενιαίας αγοράς.
Αφετέρου, οι αποφάσεις της Επιτροπής και η νομολογία του Δικαστηρίου διέθεταν ένα δικαιολογημένο γόητρο για την επίτευξη αυτού του στόχου.
Δεν πρέπει όμως να λησμονούμε ότι οι κανόνες αυτοί ήταν, στην αρχή, κανόνες ξένοι προς το ευρωπαϊκό Δίκαιο.
Η ευρωπαϊκή νομική παράδοση, κυρίως η ηπειρωτική, επικεντρώνονταν περισσότερο στις πτυχές του αθέμιτου ανταγωνισμού.
Οι πτυχές του ελεύθερου ανταγωνισμού εισήχθησαν από τις Ηνωμένες Πολιτείες.
Ένας ισπανός μερκαντιλιστής δάσκαλος - ο καθηγητής Garrigues - έλεγε με πολύ γραφικό τρόπο ότι οι αμερικανοί στρατιώτες που ήλθαν να πολεμήσουν στην Ευρώπη κατά το Δεύτερο Παγκόσμιο Πόλεμο μετέφεραν στα σακίδιά τους τη νομοθεσία " antitrust" .
Όμως αυτές οι θετικές πτυχές δεν μπορούσαν να αποκρύψουν ορισμένες ελλείψεις που παραδοσιακά είχαν επισημάνει οι ειδικοί.
Ίσως η πιο θεμελιωμένη κριτική να αναφερόταν στην ανελαστικότητα των κανόνων.
Είναι σίγουρο ότι στην αρχή ήταν ίσως απαραίτητο να εφαρμοστούν οι κανόνες με αυτή την ανελαστικότητα, διότι έπρεπε να εφαρμοστούν νέοι κανόνες, που εισήχθησαν από τις Ηνωμένες Πολιτείες, σύμφωνα με την ηπειρωτική νομική παράδοση.
Ανοίγω μία παρένθεση για να επισημάνω ότι δεν είναι παράξενο που η αξιολόγηση και οι ανησυχίες του κ. Evans δεν συμπίπτουν ακριβώς με αυτές του συντρόφου του στην κοινοβουλευτική Ομάδα, του κ. Καρά.
Ο κ. Evans ενεργεί περισσότερο ως αγγλοσάξονας νομικός ενώ ο κ. Καράς απέδειξε ότι έχει τις φυσιολογικές ανησυχίες των ηπειρωτικών νομικών.
Πιστεύω ότι η μεταρρύθμιση αυτή προσανατολίζεται περισσότερο προς την κατεύθυνση του αγγλοσαξονικού Δικαίου και εγώ, παρά το γεγονός ότι είμαι ένας ηπειρωτικός νομικός, συμφωνώ με αυτήν.
Δεν με ανησυχεί τόσο το θέμα της νομικής ασφάλειας όσο άλλους.
Πάντως είναι αλήθεια, , ότι εκείνο που ήταν αποδεκτό πριν είκοσι ή τριάντα χρόνια δεν οφείλει να είναι αποδεκτό και σήμερα.
Σήμερα, η εσωτερική αγορά είναι ήδη μία πραγματικότητα και η νοοτροπία του ανταγωνισμού έχει ήδη διαδοθεί επαρκώς.
Η αλλαγή επομένως ήταν απαραίτητη.
Διότι δεν είναι δυνατόν πλέον να εφαρμόζονται εκείνοι οι κανόνες του ανταγωνισμού οι οποίοι δεν λαμβάνουν υπόψη την οικονομική ανάλυση και την εκτίμηση της δύναμης της αγοράς.
Όσον αφορά στους κάθετους περιορισμούς, ήδη έχουν εγκριθεί οι νέοι κανονισμοί απαλλαγής ανά κατηγορία και οι κατευθυντήριες γραμμές της εφαρμογής τους.
Τώρα έφθασε η ώρα να εισαχθεί η μεταρρύθμιση σχετικά με τους οριζόντιους περιορισμούς.
Στο πεδίο αυτό, η Επιτροπή μας υποβάλλει τώρα δύο προτάσεις κανονισμού, ο ένας σχετικά με τις συμφωνίες έρευνας και ανάπτυξης και ο άλλος σχετικά με τη ρύθμιση των συμφωνιών εξειδίκευσης, που συνοδεύονται από ορισμένες κατευθυντήριες γραμμές.
Πρέπει να επισημάνουμε, όπως το πράττει και η έκθεση, ότι παρατηρείται τώρα μία διαφορά όσον αφορά στην επεξεργασία των κάθετων και των οριζόντιων περιορισμών επειδή, στην περίπτωση των κάθετων περιορισμών, υπήρχε ένας ενιαίος κανονισμός και κατευθυντήριες γραμμές που κάλυπταν το σύνολο των δυνατοτήτων τις οποίες ρύθμιζε ο κανονισμός αυτός.
Στους οριζόντιους περιορισμούς, ωστόσο, υπάρχουν κατευθυντήριες γραμμές που, σε μεγάλο βαθμό, είναι ευρύτερες από τις δύο συγκεκριμένες πτυχές που ρυθμίζονται από τις δύο προτάσεις κανονισμού.
Η Ομάδα του Κόμματος των Ευρωπαίων Σοσιαλιστών έχει καταθέσει ενώπιον αυτής της Ολομέλειας πέντε τροπολογίες που εκφράζουν ορισμένες από τις ανησυχίες μας.
Μεταξύ αυτών, εφιστώ την προσοχή στην ανησυχία μας για την έλλειψη αντιμετώπισης των καρτέλ κρίσης που περιλαμβάνονταν στις προηγούμενες ρυθμίσεις και που εδώ εξαφανίστηκαν χωρίς επαρκή αιτιολόγηση.
Ζητώ, επομένως να υπερψηφιστούν οι τροπολογίες αυτές.
Τέλος, κυρίες και κύριοι, ως συνέπεια της μεταρρύθμισης, η Επιτροπή θα μπορέσει να επικεντρωθεί στην καταδίωξη των συμπεριφορών εκείνων που έχουν εξουσία στην αγορά, διότι οι συμπεριφορές αυτές είναι πραγματικά κατά του ανταγωνισμού και επιζήμιες για την αγορά.
Προς την κατεύθυνση αυτή, επιμένω, είμαστε σύμφωνοι.
Τελικά, όπως φαίνεται, θα μπορέσουμε να αποχαιρετήσουμε την ανελαστικότητα και το φορμαλισμό και να καλωσορίσουμε την οικονομική ανάλυση στο ευρωπαϊκό Δίκαιο του ανταγωνισμού.
Κύριε Πρόεδρε, με τις προτάσεις που διατυπώνει ο εισηγητής μας κ. Evans στη συζητούμενη έκθεση ζητάει από την Επιτροπή να χαλαρώσει τους κανόνες ανταγωνισμού που προωθεί για τις οριζόντιες συμφωνίες συνεργασίας μεταξύ επιχειρήσεων που λειτουργούν στο ίδιο επίπεδο αγοράς.
Εμφανίζεται έτσι η Επιτροπή να διαπνέεται από ποιο αυστηρές αντιμονοπωλιακές διαθέσεις από το Ευρωπαϊκό Κοινοβούλιο, παρά το γεγονός ότι θα έπρεπε λογικά να συμβαίνει το αντίθετο.
Το Ευρωπαϊκό Κοινοβούλιο θα πρέπει να είναι περισσότερο ευαίσθητο στις κοινωνικές συνέπειες της πολιτικής ανταγωνισμού.
Πολύ περισσότερο που και αν ακόμα διαθέταμε την πιο αυστηρή αντιμονοπωλιακή νομοθεσία, αυτό που χαρακτηρίζει την πραγματικότητα που ζούμε είναι η κατάχρηση δεσπόζουσας θέσης στην αγορά από μεγάλες μονοπωλιακές επιχειρήσεις, είναι η καθημερινή προώθηση συγχωνεύσεων, ενοποιήσεων και εξαγορών γιγαντιαίων επιχειρήσεων και δημιουργία πλανητικού επιπέδου μονοπωλιακών συγκροτημάτων, που σχεδόν πάντα συνοδεύονται από χιλιάδες απολύσεις και τεράστιες συνέπειες στην απασχόληση, στην μονοπωλιακή εκμετάλλευση πλουτοπαραγωγικών πηγών, αγορών και καταναλωτών.
Αυτή ακριβώς η πραγματικότητα θα έπρεπε να μας κάνει πιο προσεκτικούς και πιο αυστηρούς προκειμένου να μην παρατηρηθεί το φαινόμενο οι οριζόντιες συμφωνίες συνεργασίας να έχουν την τύχη και τα αποτελέσματα του ελέγχου των συγχωνεύσεων και των κάθετων περιορισμών.
Κάτω από αυτές τις εκτιμήσεις, εμείς δεν μπορούμε να υπερψηφίσουμε τις προτάσεις που ζητούν χαλάρωση των περιορισμών της πολιτικής, που προτείνει η Επιτροπή.
.
Κύριε Πρόεδρε, θα ήθελα καταρχήν να συγχαρώ τον κ. Evans για την ποιότητα της σημαντικής έκθεσής του.
Θα ήθελα επιπλέον να εκφράσω την εκτίμηση της Ευρωπαϊκής Επιτροπής για την εποικοδομητική προσοχή που δίδει πάντοτε το Κοινοβούλιο στα ζητήματα του ανταγωνισμού, τον οποίο εμείς θεωρούμε ως ένα σημαντικό όργανο στα πλαίσια της κοινωνικής οικονομίας της αγοράς, στην οποία αναφέρθηκε ο κ. Karas, και ο απώτερος σκοπός του οποίου, όπως υπογράμμισε ο κ. Berenguer Fuster είναι η προστασία του καταναλωτή.
Ο κ. Berenguer πολύ σωστά κατάλαβε τις προθέσεις της Ευρωπαϊκής Επιτροπής, δηλαδή να δώσουμε περισσότερη προσοχή στην οικονομική ανάλυση της πολιτικής ανταγωνισμού.
Προσπαθούμε ωστόσο, να συγκεράσουμε αυτή την πτυχή, όπως ζήτησαν οι κ Karas, Evans και άλλοι, με όσο το δυνατόν περισσότερη νομική ασφάλεια για τις επιχειρήσεις.
Η σημερινή συζήτηση αφορά μια σημαντική πτυχή των προσπαθειών μας με στόχο να εκσυγχρονίσουμε την πολιτική ανταγωνισμού.
Η Επιτροπή πραγματοποίησε αφενός μια αναθεώρηση των κανονισμών για τις παρεκκλίσεις ανά κατηγορία στις συμφωνίες περί έρευνας και ανάπτυξης και στις συμφωνίες για την εξειδίκευση και αφετέρου εκπόνησε ένα σχέδιο κατευθυντήριων γραμμών σχετικά με τη δυνατότητα εφαρμογής του άρθρου 81 στις συμφωνίες οριζόντιας συνεργασίας.
Με τον τρόπο αυτό η Επιτροπή προσπάθησε να συγκεντρώσει τη νομολογία και τη νομική πρακτική για το ζήτημα αυτό, λαμβάνοντας υπόψη τις εξελίξεις στην αξιολόγηση επιμέρους περιπτώσεων κατά τα τελευταία χρόνια, χωρίς να επιφέρει στην προσπάθειά της αυτή μια ριζική αλλαγή στα κριτήρια αξιολόγησης των συμφωνιών οριζόντιας συνεργασίας σύμφωνα με το κοινοτικό δίκαιο.
Στόχος αυτών των προσπαθειών είναι επομένως να αποσαφηνιστούν τα κριτήρια που ακολουθούνται κατά την εφαρμογή της πολιτικής ανταγωνισμού στον τομέα αυτόν και όχι να τροποποιηθούν τα κριτήρια αυτά.
Θα ήθελα να υπογραμμίσω αυτή την πτυχή μετά από ορισμένες κριτικές που ακούσαμε στην πρόταση της Επιτροπής, σύμφωνα με τις οποίες επείγει μια ριζική αναθεώρηση της προσέγγισης που ακολουθούμε στις συμφωνίες οριζόντιας συνεργασίας.
Θεωρώ τα επιχειρήματα αυτά απολύτως αβάσιμα.
Όλοι συμφωνούν ότι οι συμφωνίες που συνάπτονται μεταξύ ανταγωνιστών μπορεί να συντείνουν στον περιορισμό του ανταγωνισμού πολύ περισσότερο από άλλες μορφές συμφωνιών.
Αυτό συμβαίνει αναμφίβολα με τις συμφωνίες μεταξύ ανταγωνιστών με στόχο τον καθορισμό των τιμών, τη διανομή της αγοράς ή τον περιορισμό της παραγωγής.
Φυσικά δεν προσπαθούμε να πείσουμε κανέναν ότι οι οριζόντιες συμφωνίες, οι οποίες έχουν έντονα αρνητικές συνέπειες στον ανταγωνισμό, θα αντιμετωπιστούν λιγότερο αυστηρά στο μέλλον.
Καθώς δεν υπάρχουν ουσιαστικοί περιορισμοί, χρειάζεται οι συμφωνίες αυτές να εξετάζονται στα ευρύτερα οικονομικά τους πλαίσια, προκειμένου να διαπιστώνεται εάν οι συνέπειές τους αποβαίνουν εις βάρος της αγοράς.
Θεωρούμε αναγκαίο τον εκσυγχρονισμό και την αποσαφήνιση των κανονισμών που ισχύουν για τις οριζόντιες συμφωνίες για δύο σημαντικούς λόγους: πρώτον, καθώς οι ισχύουσες ρυθμίσεις αντιπροσωπεύουν μία απάντηση στη σημερινή οικονομική πραγματικότητα, οι επιχειρήσεις οφείλουν να αντιδρούν στην αυξανόμενη συγκυριακή πίεση και να προσαρμόζονται σε μια αγορά που βρίσκεται σε διαρκή εξέλιξη.
Συχνά η συνεργασία μπορεί να αποτελεί μια μέθοδο προκειμένου να αντιμετωπίζονται από κοινού οι κίνδυνοι, να πραγματοποιούνται οικονομίες κλίμακος, να μοιράζεται η τεχνογνωσία και να εφαρμόζονται ταχύτερα καινοτομίες στην αγορά.
Κυρίως για τις μικρομεσαίες επιχειρήσεις η συνεργασία αποτελεί ένα σημαντικό όργανο.
Τέτοια οικονομικά πλεονεκτήματα μπορεί να αποβούν προς όφελος των καταναλωτών εφόσον διατηρηθεί ένας ουσιαστικός ανταγωνισμός στην αγορά.
Ο δεύτερος λόγος για τον οποίο αποφασίσαμε την αναθεώρηση των ισχυόντων κανονισμών στον τομέα αυτόν είναι το γεγονός ότι μια αποσαφήνισή τους είναι αποφασιστικής σημασίας προκειμένου να εκσυγχρονίσουμε την πολιτική ανταγωνισμού, όπως παρά πολύ σωστά υπογράμμισε ο εισηγητής κ. Evans.
Του είμαι ευγνώμων γι' αυτό, καθώς και για την αναφορά στις κρατικές ενισχύσεις, μια άλλη πτυχή, όχι λιγότερο σημαντική, της πολιτικής ανταγωνισμού.
Ακολουθήσαμε την ίδια προσέγγιση με αυτή που υιοθετήθηκε πρόσφατα για τις κάθετες συμφωνίες προκειμένου να ανταποκριθούμε σε δύο κυρίως στόχους: να μη χρειάζεται να εξετάζει η Γενική Διεύθυνση Ανταγωνισμού περιπτώσεις που δεν έχουν ιδιαίτερη σημασία για την πολιτική ανταγωνισμού και να επιτρέπεται στις ίδιες τις επιχειρήσεις να αποφασίζουν εάν μία συμφωνία συνεπάγεται ή όχι περισσότερους περιορισμούς στον ανταγωνισμό και εάν μπορεί να κάνει χρήση παρέκκλισης.
Η πρόταση ψηφίσματος αποδεικνύει ότι το Κοινοβούλιο συμμερίζεται τους στόχους αυτής της μεταρρύθμισης.
Οι ερωτήσεις που υποβάλλατε - εσείς καθώς και άλλοι φορείς - αποτελούν εξαιρετικά χρήσιμες προτάσεις.
Σήμερα κιόλας μπορώ να σας πληροφορήσω ότι σκοπεύω να κάνω δεκτό το μεγαλύτερο μέρος αυτών των προτάσεων.
Συγκεκριμένα θα συστήσω στο κολέγιο των Επιτρόπων να δεχθεί την άποψή σας για τρία σημαντικά ζητήματα, όσον αφορά τους κανονισμούς παρεκκλίσεων ανά κατηγορία: πρώτον, η ανώτατη διάρκεια των παρεκκλίσεων για τις συμφωνίες σχετικά με την έρευνα και ανάπτυξη θα πρέπει να παραταθεί πέραν των πέντε ετών που ισχύουν σήμερα.
Χρειάζεται επίσης να βρούμε μια συμβιβαστική λύση μεταξύ της επιθυμίας των επιχειρήσεων να ωφελούνται από τα αποτελέσματα της έρευνάς τους και του δημοσίου συμφέροντος να εξασφαλίζεται ο ανταγωνισμός στις νέες αγορές.
Για το λόγο αυτό θα προτείνω την παράταση των παρεκκλίσεων, όχι για δέκα αλλά για εφτά χρόνια.
Δεύτερον: οι περιορισμοί σχετικά με τη δυνατότητα που έχουν τα διάφορα μέρη να ωφελούνται από τα αποτελέσματα των σχεδίων έρευνας και ανάπτυξης που πραγματοποιήθηκαν από κοινού θα πρέπει να είναι όσο το δυνατόν πιο περιορισμένη, ούτως ώστε να ενισχύσουμε την κυκλοφορία της γνώσης, η οποία με τη σειρά της συμβάλλει στην τεχνική και οικονομική πρόοδο.
Μετά από τις παρατηρήσεις που κάνατε, θα προτείνω να εφαρμόζονται τέτοιοι περιορισμοί κατά κανόνα μόνο εφόσον αφορούν επιχειρήσεις οι οποίες δεν είναι άμεσα ανταγωνιστικές.
Τρίτον: η μεταβατική περίοδος θα πρέπει να παραταθεί.
Για το σκοπό αυτό μπορούμε να ακολουθήσουμε το παράδειγμα του κανονισμού περί παρεκκλίσεων ανά κατηγορία στις κάθετες συμφωνίες και να προτείνουμε μια περίοδο δεκαοκτώ μηνών.
Όσον αφορά τις κατευθυντήριες γραμμές, θα μπορέσουμε σίγουρα να ανταποκριθούμε στο αίτημά σας για μια σαφέστερη διάκριση μεταξύ των κατευθυντηρίων γραμμών για τις οριζόντιες και αυτών για τις κάθετες συμφωνίες και να επιφέρουμε περισσότερη σαφήνεια όσον αφορά την αντιμετώπιση των συμφωνιών για βιομηχανικές προμήθειες.
Η Ευρωπαϊκή Επιτροπή προτίθεται να εγκρίνει την οριστική εκδοχή των κανονισμών για τις παρεκκλίσεις ανά κατηγορία και για τις κατευθυντήριες γραμμές μέχρι το τέλος του 2000.
Με τον τρόπο αυτό πράγματι, δεν θα αποφεύγαμε μόνο ένα νομικό κενό, μετά την εκπνοή των ισχυόντων κανονισμών, αλλά θα συμβάλλαμε ουσιαστικά στην εξέλιξη της κοινοτικής πολιτικής για να ανταποκρίνεται αυτή στις νέες εξελίξεις.
Αναφέρθηκαν, κύριε Πρόεδρε, διάφορα άλλα σημαντικά και ενδιαφέροντα ζητήματα.
Δεν έχω δυστυχώς το χρόνο να σχολιάσω όλα αυτά τα ζητήματα, αν και θα ήθελα να κάνω δύο παρατηρήσεις αυτές.
Κύριε Θεωνά αναφερθήκατε στις συγκεντρώσεις.
Σίγουρα δεν θα διέλαθε της προσοχής σας η προσοχή με την οποία η Ευρωπαϊκή Επιτροπή ασκεί τα καθήκοντά της σε ζητήματα που αφορούν τον έλεγχο στις συγκεντρώσεις.
Εφαρμόζουμε με απόλυτη αυστηρότητα, όπως απαιτεί από εμάς ο κανονισμός, το κριτήριο της απαγόρευσης συγκεντρώσεων εφόσον αυτές καταλήγουν στη δημιουργία ή την ενίσχυση δεσπόζουσα θέσης.
Συχνά δεν συμβαίνει αυτό, δεν υπάρχει τέτοιος κίνδυνος, μεταξύ άλλων και διότι οι επιχειρήσεις, γνωρίζοντας αυτό το κριτήριο, προτείνουν οι ίδιες μέτρα που συχνά είναι πολύ, πάρα πολύ αποτελεσματικά.
Ο κύριος Evans έθεσε το θέμα των συλλογικών παραδόσεων.
Συμφωνώ ότι ο τρόπος μεταχείρισης των συμφωνιών βιομηχανικών παραδόσεων χρειάζεται να συγκεκριμενοποιηθεί στις κατευθυντήριες γραμμές, πράγμα που θα γίνει στο κεφάλαιο περί συμφωνιών παραγωγής.
Τα καρτέλ κρίσεων, κ. Berenguer, στοχεύουν άμεσα στη μείωση της παραγωγής και την αύξηση των τιμών.
Ως εκ τούτου, πάντοτε επιφέρουν περιοριστικές συνέπειες στον ανταγωνισμό.
Αυτό δεν αποκλείει την πιθανότητα να εξαιρεθούν τέτοια καρτέλ σύμφωνα με το Αρθρο 81 (3).
Ωστόσο κάτι τέτοιο θα ήταν εφικτό μόνο βάσει μεμονωμένης εξέτασης της κάθε περίπτωσης και βάσει των χαρακτηριστικών της συμφωνίας.
Αυτός είναι ο λόγος για τον οποίο δεν θα ήταν κατάλληλο να συμπεριληφθούν οι εν λόγω συμφωνίες στις κατευθυντήριες γραμμές.
Τέλος, πώς χωρούν όλα αυτά στην ευρύτερη προσπάθεια εκσυγχρονισμού;
Κατ' αρχάς είμαι σε θέση να επιβεβαιώσω στον κ. Evans ότι περιμένω ότι η Επιτροπή θα μπορέσει να υιοθετήσει μια πρόταση κανονισμού που θα μεταρρυθμίσει τον Κανονισμό 17 του 1962 πριν από το τέλος του τρέχοντος μήνα.
Η μεταρρύθμιση αυτή συμπεριλαμβάνει την κατάργηση του συστήματος κοινοποίησης.
Ωστόσο, κ. Karas, αυτό δεν θα πρέπει να μειώσει τη νομική βεβαιότητα για τις εταιρίες.
Προκειμένου να εξασφαλιστεί αυτό, η Επιτροπή διασαφηνίζει τους παρόντες ουσιαστικούς κανόνες της.
Το έχουμε ήδη πράξει όσον αφορά τη διανομή - κάθετες συμφωνίες - και τώρα το κάνουμε για τις οριζόντιες συμφωνίες.
Οι κανονισμοί και οι ειδοποιήσεις απαλλαγής κατά κατηγορία θα παράσχουν στις εταιρίες περισσότερη βεβαιότητα όσον αφορά το περιεχόμενο των κανόνων μας αλλά και την αξιολόγηση των συμφωνιών τους από τις ίδιες μέσα στο πνεύμα μιας ευρύτερης προσπάθειας μεταρρύθμισης.
Αυτό δεν μπορεί να θεωρηθεί εκ νέου εθνικοποίηση της πολιτικής ανταγωνισμού αλλά, σε μεγαλύτερο βαθμό από το παρελθόν, θα επωφεληθεί από τη συνεργασία με τις εθνικές αρχές ανταγωνισμού και τα εθνικά δικαστήρια στη γενική προσπάθεια εφαρμογής των κανόνων ανταγωνισμού της ΕΕ.
Η συζήτηση έληξε.
Η ψηφοφορία θα διεξαχθεί την Πέμπτη, στις 11.00.
Περιβαλλοντική διάσταση στην αναπτυξιακή διαδικασία των αναπτυσσομένων χωρών
Η ημερήσια διάταξη προβλέπει τη συζήτηση της έκθεσης (A5-0215/2000) του κ. Wijkman, εξ ονόματος της Αντιπροσωπείας του Ευρωπαϊκού Κοινοβουλίου στην επιτροπή συνδιαλλαγής, σχετικά με τη γνωμοδότηση της Επιτροπής για τις τροπολογίες του Ευρωπαϊκού Κοινοβουλίου στην κοινή θέση του Συμβουλίου για την πρόταση κανονισμού του Ευρωπαϊκού Κοινοβουλίου και του Συμβουλίου που αφορά τα μέτρα για την προώθηση της πλήρους ενσωμάτωσης της περιβαλλοντικής διάστασης στη διαδικασία ανάπτυξης των αναπτυσσόμενων χωρών (με την οποία τροποποιείται η πρόταση της Επιτροπής) [C5-0283/2000 - 1999/0020(COD)].
Κύριε Πρόεδρε, ο κανονισμός τον οποίο θα συζητήσουμε σήμερα αφορά τις προϋποθέσεις προκειμένου στα πλαίσια της πολιτικής ενίσχυσης της ΕΕ προς τρίτες χώρες να μεριμνήσουμε ούτως ώστε να ληφθεί καλύτερα υπόψη το περιβάλλον και οι φυσικοί πόροι στα πλαίσια διαφόρων αναπτυξιακών προγραμμάτων.
Πρόκειται για ένα σημαντικό ζήτημα.
Γνωρίζουμε ότι η οικονομική ανάπτυξη μπορεί συχνά να έχει αρνητικές επιπτώσεις στο περιβάλλον, είτε κατά την εκμετάλλευση των φυσικών πόρων, είτε κατά την ίδια τη βιομηχανική παραγωγή ή κατά τη χρήση των προϊόντων.
Οι ζημιές σας στο περιβάλλον έχουν αρνητικές επιπτώσεις στην υγεία και μπορούν να αποβούν εις βάρος της βιοποικιλότητας.
Μπορεί επίσης να αποδειχθούν επιβλαβείς για την παραγωγικότητα του φυσικού περιβάλλοντος μακροπρόθεσμα.
Εάν και εφόσον συμβεί κάτι τέτοιο, θα υπάρξουν άμεσες επιπτώσεις στην υγεία των οικονομιών μας.
Ακολουθώντας μια τακτική πρόληψης και επιλέγοντας μεθόδους και τεχνικές οι οποίες έχουν όσο το δυνατόν πιο περιορισμένες επιπτώσεις στο περιβάλλον, η ανάπτυξη μπορεί να συνδυαστεί με τη φροντίδα του περιβάλλοντος.
Αυτό είναι σημαντικό και για τις δικές μας χώρες, αν και έχουμε ακόμη ένα πολύ μακρύ δρόμο μπροστά μας στην Ευρωπαϊκή Ένωση.
Είναι βέβαια σημαντικό αυτό και για τις αναπτυσσόμενες χώρες, και μάλιστα στα πλαίσια της συνεργασίας για την ανάπτυξη των χωρών αυτών με την Ευρωπαϊκή Ένωση.
Προκειμένου να ενσωματωθεί η φροντίδα για το περιβάλλον στη συνολική μας πολιτική απαιτείται μεταξύ άλλων μία γενικότερη εργασία προκειμένου να αναπτυχθούν οι κατάλληλες μέθοδοι και σχέδια επιδείξεων (demonstrations projekt), καθώς επίσης και εκπαίδευση και κατάρτιση τόσο του προσωπικού της Ευρωπαϊκής Επιτροπής όσο και του αντιστοίχου προσωπικού στις αποδέκτριες χώρες.
Ο κανονισμός που συζητούμε ρυθμίζει λεπτομερώς τέτοια ζητήματα και προβλέπει τη διάθεση ενός επαρκούς ποσού για τη χρηματοδότησή τους.
Κύριε Πρόεδρε, το ζήτημα αυτό συζητήθηκε κατά το παρελθόν δύο φορές από το Κοινοβούλιο.
Κατά την τελευταία συζήτηση εντοπίστηκαν σημαντικές διαφορές μεταξύ των θέσεών μας και της πρότασης η οποία υιοθετήθηκε από το Συμβούλιο.
Ξεκίνησε η διαδικασία συνδιαλλαγής, της οποίας τα αποτελέσματα βλέπουμε σήμερα.
Θεωρώ ότι ως Κοινοβούλιο οφείλουμε να χαιρετίσουμε με μεγάλη ικανοποίηση το αποτέλεσμα αυτής της διαδικασίας συνδιαλλαγής.
Σε σημαντικά σημεία επιτύχαμε τους στόχους μας.
Επιτρέψτε μου να αναφέρω τρεις σημαντικούς τομείς:
Πρώτον: ο προϋπολογισμός διπλασιάστηκε σχεδόν σε σχέση με το αρχικό ποσό, από 50 εκατομμύρια σε 93 εκατομμύρια ευρώ.
Δεύτερον: ο βαθμός της παρέμβασης των κρατών μελών στις όλες διαδικασίες αποτέλεσε το κύριο ερώτημα.
Στο σημείο αυτή η αρχική θέση του Κοινοβουλίου ήταν να επιλέξουμε όσο το δυνατόν λιγότερη παρέμβαση, δηλαδή να αναθέσουμε στην Ευρωπαϊκή Επιτροπή την κύρια ευθύνη της όλης διαδικασίας και να την αξιολογήσουμε κατόπιν εκ των υστέρων.
Η συμβιβαστική λύση στην οποία καταλήξαμε δέχεται ότι μόνο για δραστηριότητες που υπερβαίνουν τα 2,5 εκατομμύρια ευρώ θα υπάρχει κοινή απόφαση, θα απαιτείται δηλαδή η δραστήρια συμμετοχή των κρατών μελών.
Θεωρώ καλή αυτή τη λύση.
Εάν αποσκοπούμε, όπως θα έπρεπε, στο να απλοποιήσουμε την αναπτυξιακή βοήθεια καθιστώντας τη λιγότερο γραφειοκρατική, μειώνοντας έτσι την απόσταση μεταξύ των δεσμεύσεων και των υποσχέσεων αφενός και των πραγματοποιούμενων έργων αφετέρου, η μείωση της παρέμβασης των κρατών μελών στο λειτουργικό τμήμα της συνεργασίας αποτελεί απαραίτητη προϋπόθεση.
Με τη συνδιαλλαγή στην οποία καταλήξαμε πραγματοποιήσαμε ένα σημαντικό βήμα προς αυτή την κατεύθυνση.
Τρίτον: κατά τη δεύτερη ανάγνωση απαιτήσαμε να μην είναι χρονικά περιορισμένος αυτός ο κανονισμός, δηλαδή, να γίνεται πολύ μακροπρόθεσμος σχεδιασμός τέτοιων δραστηριοτήτων.
Θεωρώ ότι θα πρέπει να μας ικανοποιεί το γεγονός ότι αποφασίστηκε πλέον να αξιολογηθούν αυτές οι δραστηριότητες μετά από τέσσερα χρόνια και να ληφθούν τότε οι αναγκαίες αποφάσεις για το μέλλον.
Μετά από αυτή την αξιολόγηση θα έχουμε κάθε ευκαιρία να καθορίσουμε κατευθυντήριε γραμμές και μάλιστα πιο λεπτομερείς από αυτές που διαθέτουμε σήμερα για τέτοιες σημαντικές δραστηριότητες.
Συνιστώ, κύριε Πρόεδρε, να υιοθετήσει το Κοινοβούλιο το αποτέλεσμα της συνδιαλλαγής.
Κύριε Πρόεδρε, αυτό το σχέδιο κανονισμού αφορά ένα από τους πρώτους κανονισμούς στον τομέα της αναπτυξιακής πολιτικής ο οποίος αποφασίζεται με τη διαδικασία της λήψεως αποφάσεων από κοινού.
Το Ευρωπαϊκό Κοινοβούλιο ανταποκρίνεται έτσι στα νέα αυξημένα καθήκοντά του.
Ανέφεραν πολλοί ότι ο κανονισμός αυτός θα πρέπει να ολοκληρωθεί το ταχύτερο δυνατό και ότι το Ευρωπαϊκό Κοινοβούλιο οφείλει για το σκοπό αυτό να αποσύρει πολλές από τις τροπολογίες τους.
Η μέθοδος που ακολουθήσαμε ήταν αναμφίβολα η σωστή.
Επιτύχαμε κάποιες βελτιώσεις σε αυτό το σχέδιο κανονισμού.
Μια από τις σημαντικότερες βελτιώσεις, όπως ανέφερε ήδη και ο εισηγητής, είναι η κατάλληλη χρηματοδότηση των δραστηριοτήτων που προβλέπει αυτός ο κανονισμός.
Η αύξηση των πόρων που επιτύχαμε από 50,4 σε 93 εκατομμύρια ευρώ, ο διπλασιασμός δηλαδή στην ουσία, αποτελεί μια θαυμάσια επιτυχία, παρόλο που γνωρίζουμε ότι δεδομένης της σημασίας του ζητήματος για το μέλλον όλων μας απαιτείται ένα πολύ υψηλότερο ποσό.
Βέβαια αυτό μας οδηγεί σε μια πολύ γενικότερη πολιτική συζήτηση η οποία υπερβαίνει τα πλαίσια αυτού του κανονισμού.
Με τις τροπολογίες μας μπορέσαμε να επιφέρουμε κάποιες αλλαγές στο άρθρο 3, το οποίο αφορά τη φύση των προς εφαρμογή μέτρων.
Λυπούμαι που δεν έγινε δεκτή η τροπολογία του Κοινοβουλίου με την οποία ζητούμε να μην απαιτούνται εάν υπάρξει ανάγκη τραπεζικές εγγυήσεις και ενέχυρα, προκειμένου να διευρύνουμε όσο το δυνατόν περισσότερο τους αιτούντες και τις ομάδες στόχους που μπορούν να ευεργετηθούν.
Παρόλα αυτά πιστεύω ότι το Κοινοβούλιο και ο εισηγητής σημείωσαν μια λαμπρή επιτυχία.
Κύριε Πρόεδρε, οχτώ χρόνια μετά τη Διάσκεψη του Ρίο, όπου τα Ηνωμένα Έθνη αναγνώρισαν ότι το περιβάλλον είναι άρρηκτα συνδεδεμένο με την ανάπτυξη, η Ευρωπαϊκή Ένωση εγκρίνει επιτέλους κανονισμούς για την ενσωμάτωση της περιβαλλοντικής διάστασης στην αναπτυξιακή διαδικασία των αναπτυσσομένων χωρών Έτσι μπορούμε να εκφράσουμε την ικανοποίησή μας για τη δημοσιονομική προσπάθεια που κατεβλήθη κατά τη συνδιαλλαγή - και θέλω να ευχαριστήσω, εξ ονόματος της ομάδας μου, τον εισηγητή -, αλλά ο προϋπολογισμός δεν παύει να είναι χαμηλός σε σχέση με τις μεγάλες ανάγκες και τις ακόμα μεγαλύτερες προσδοκίες των ενδιαφερομένων λαών.
Όταν δίνουμε μόλις κάτι παραπάνω από 15 εκατομμύρια ευρώ, σε διάστημα έξι ετών, στις αναπτυσσόμενες χώρες της Αφρικής, Καραϊβικής, Λατινικής Αμερικής, δεν είναι σαν να τα δίνουμε για να έχουμε ήσυχη τη συνείδησή μας και μόνο, αφού είναι γνωστή η οικονομική, οικολογική και κοινωνική κατάσταση των εξαθλιωμένων αυτών χωρών;
Η δημοσιονομική κατεύθυνση που έχει στόχο να προωθήσει την πλήρη ενσωμάτωση της περιβαλλοντικής διάστασης στην αναπτυξιακή διαδικασία, δεν θα πρέπει σε καμία περίπτωση να σημαίνει ότι σε όλα τα υπόλοιπα σχέδια η περιβαλλοντική διάσταση θα παραμελείται.
Θέλω να υπενθυμίσω ότι η αειφόρος ανάπτυξη, που ενσωματώνει πλήρως την περιβαλλοντική διάσταση, εξακολουθεί να είναι σήμερα περισσότερο από κάθε άλλη φορά το μοναδικό αναπτυξιακό μοντέλο που μπορεί να ανταποκριθεί στις απαιτήσεις τόσο των εξαθλιωμένων χωρών του Νότου όσο και των υποβαθμισμένων χωρών του Βορρά.
.
Εξ ονόματος της Επιτροπής θα ήθελα να συγχαρώ τον εισηγητή, τον κύριο Wijkman, και τα μέλη της αντιπροσωπείας συνδιαλλαγής που συνέθεσαν ένα συμβιβαστικό πακέτο που έχει ήδη υιοθετηθεί επισήμως από το Συμβούλιο.
Η Επιτροπή υποστηρίζει τον προταθέντα κανονισμό που έχετε ανά χείρας.
Τον θεωρεί σημαντικό μέσο για την εφαρμογή στρατηγικών και πιλοτικών δραστηριοτήτων στον τομέα του περιβάλλοντος.
Είναι φυσικά συμπληρωματικό μέσο που προστίθεται στα υπόλοιπα που ήδη έχει στη διάθεσή της η Επιτροπή.
Ευτυχώς, οι δραστηριότητές μας στον τομέα του περιβάλλοντος και της ανάπτυξης δεν περιορίζονται σε δράσεις που χρηματοδοτούνται από τον συγκεκριμένο κανονισμό.
Προβαίνουμε σε ενσωμάτωση του περιβάλλοντος σε όλα όσα κάνουμε.
Ως εκ τούτου, σκοπεύουμε να χρησιμοποιήσουμε το μέσο με στρατηγικό τρόπο επικεντρώνοντας τις προσπάθειές μας ειδικά στη στήριξη των διεθνών περιβαλλοντικών συμβάσεων.
Ήδη προωθούνται σχέδια για τη χρηματοδότηση έργων που θα εκπληρώσουν τους στόχους του κανονισμού.
Αφ' ης στιγμής υιοθετηθεί επισήμως και γίνουν διαθέσιμα τα κονδύλια, θα προχωρήσουμε στην ολοκλήρωση των συμφωνιών για την εφαρμογή τους.
Ωστόσο, ο χρόνος τρέχει εναντίον μας, αφού προχωρούμε ολοταχώς προς το τέλος του οικονομικού έτους.
Για άλλη μια φορά θέλω να ευχαριστήσω το Κοινοβούλιο για το έργο που επιτέλεσε ώστε να εγκριθεί αυτός ο κανονισμός αλλά και για το ενδιαφέρον που έδειξαν πολλοί βουλευτές.
Είμαι πεπεισμένος ότι ο κανονισμός θα μας προσφέρει ένα χρήσιμο εργαλείο που θα εξασφαλίσει ότι η περιβαλλοντική διάσταση θα ληφθεί πλήρως υπόψη στην αναπτυξιακή συνεργασία μας.
Διατήρηση και αειφόρος διαχείριση τροπικών και άλλων δασών στις αναπτυσσόμενες χώρες
H ημερήσια διάταξη προβλέπει την εξέταση της έκθεσης (A5­­0216/2000) του βουλευτή Fernαndez Martνn, εξ ονόματος της Αντιπροσωπείας του Κοινοβουλίου στην Επιτροπή Συνδιαλλαγής, σχετικά με το εγκριθέν από την Επιτροπή Συνδιαλλαγής κοινό σχέδιο κανονισμού του Ευρωπαϊκού Κοινοβουλίου και του Συμβουλίου που αφορά τα μέτρα για την προώθηση της διατήρησης και της αειφόρου διαχείρισης των τροπικών δασών και άλλων δασών στις αναπτυσσόμενες χώρες (C5­0284/2000 - 1999/0015(COS)).
Kύριε Πρόεδρε, με την έκθεση αυτή σχετικά με τον Κανονισμό για τη διατήρηση και την αειφόρο διαχείριση τροπικών και άλλων δασών στις αναπτυσσόμενες χώρες, όπως και με την προηγούμενη έκθεση που υπέβαλε ο κ. Wijkman, το Κοινοβούλιο ολοκληρώνει σήμερα, και αύριο με την αντίστοιχη ψηφοφορία, την άσκηση για πρώτη φορά των νέων του αρμοδιοτήτων απόφασης από κοινού σε θέματα συνεργασίας και ανάπτυξης.
Η διαδικασία ολοκληρώνεται μετά από μία μεγάλη χρονική περίοδο, αφού αφιερώσαμε σχεδόν τρία χρόνια για την πρώτη και δεύτερη ανάγνωση και για τη συζήτηση στην επιτροπή συνδιαλλαγής.
Ως εισηγητής θέλω να εκφράσω την ικανοποίησή μου διότι εκτιμώ ότι η μακρά αυτή περίοδος υπήρξε γόνιμη, καθώς επέτρεψε να επιτευχθεί συμφωνία σχετικά με το κείμενο του Κανονισμού το οποίο ζητώ σήμερα από την Ολομέλεια του Κοινοβουλίου να υπερψηφίσει.
Ξεκινήσαμε από πολύ διαφορετικές θέσεις.
Βασικά, οι διαφορές μεταξύ του Κοινοβουλίου και του Συμβουλίου αναφέρονταν στη χρηματοδότηση του προγράμματος από τον προϋπολογισμό, στο χρονοδιάγραμμα και στην επιτροπολογία.
Το Κοινοβούλιο είχε προτείνει, στις προηγούμενες διαδικασίες, πολλές τροπολογίες που το Συμβούλιο και η Επιτροπή είχαν υιοθετήσει και πρέπει να πω - είναι ορθό να το παραδεχτούμε - ότι η διαχείριση του προηγούμενου προγράμματος εκ μέρους της Επιτροπής, το υψηλό επίπεδο εκτέλεσής του και τα καλά αποτελέσματά του χρησίμευσαν προκειμένου ο εισηγητής, με την υποστήριξη της Επιτροπής Ανάπτυξης, να καταφέρει να πείσει το Συμβούλιο για την ανάγκη διατήρησης του προγράμματος με επαρκή χρηματοδότηση για να διασφαλιστεί η επιτυχία του.
Τα τροπικά δάση και οι διάφορες λειτουργίες τους και η χρησιμότητά τους για την ανθρωπότητα μπορούν να συμβάλουν σε μεγάλο βαθμό στην επίτευξη των στόχων της Ένωσης, όχι μόνο όσον αφορά στην ανάπτυξη και στο περιβάλλον, αλλά και στους στόχους καταπολέμησης της φτώχειας και στην αειφόρο οικονομική και κοινωνική ανάπτυξη.
Με τον Κανονισμό αυτό, η Ευρωπαϊκή Ένωση παρέχει κατάλληλη χρηματοδοτική και τεχνική βοήθεια προκειμένου να προωθήσει τη διατήρηση και την αειφόρο διαχείριση των τροπικών και άλλων δασών στις αναπτυσσόμενες χώρες, κατά τρόπο ώστε τα δάση να μπορούν να εκπληρώνουν τις λειτουργίες τους ως πηγές πλούτου και κοινωνικής ανάπτυξης με αειφόρα περιβαλλοντικά κριτήρια, όπως αναμένεται από αυτά σε τοπικό, εθνικό και παγκόσμιο επίπεδο.
Αναφέρεται στον Κανονισμό ότι η αειφόρος διαχείριση των δασών πρέπει να επιδιώκει τη βελτίωση των συνθηκών διαβίωσης και την ευημερία των πληθυσμών εντός των ορίων των δυνατοτήτων των οικοσυστημάτων, διατηρώντας τη φυσική κληρονομιά και τη βιοποικιλότητά τους.
Αυτό πρέπει να επιτευχθεί με την ενθάρρυνση της ενεργούς συμμετοχής των πληθυσμών που εξαρτώνται από τα δάση και των τοπικών κοινοτήτων στην κατάρτιση των εθνικών πολιτικών και στο σχεδιασμό για την ανάπτυξη.
Γι' αυτό πρέπει να βελτιωθεί ο συντονισμός και η ροή πληροφοριών μεταξύ των σχεδίων της Επιτροπής - αυτό που η Επιτροπή θα υποβάλλει κατά τα επόμενα χρόνια - και των σχεδίων των κρατών μελών, προκειμένου να επιτευχθούν πιο συνεκτικές δράσεις και επομένως καλύτερη εκμετάλλευση των πόρων.
Στο δημοσιονομικό πεδίο, πρέπει να εκφράσουμε την ικανοποίησή μας διότι, μετά τους περιορισμούς που, γενικά, επέβαλαν τα σχέδια για την ανοικοδόμηση του Κοσσυφοπεδίου, μπορούμε σήμερα να υπολογίζουμε σε ένα κονδύλι 249 εκατομμυρίων ευρώ ξεκινώντας, όπως έγινε, από μία αρχική πρόταση του Συμβουλίου του ύψους των 9 εκατομμυρίων ευρώ, για μία περίοδο 6 ετών, από σήμερα μέχρι το 2006.
Αυτό θα επιτρέψει την επαρκή χρηματοδότηση για να εκπληρωθούν οι στόχοι τουλάχιστον με την ίδια αποτελεσματικότητα με την οποία εκπληρώθηκαν κατά την περίοδο που ολοκληρώνεται τώρα.
Ωστόσο, στο θέμα της επιτροπολογίας είναι γνωστή η διαφορετική θέση που διατηρεί το Κοινοβούλιο, και ειδικά η Επιτροπή Ανάπτυξης, σε σχέση με τη θέση του Συμβουλίου.
Εμείς έχουμε μία θέση που τείνει πιο πολύ στο να δοθούν περισσότερες αρμοδιότητες στην Επιτροπή στο πεδίο αυτό.
Δεν μπορέσαμε να επιτύχουμε συμφωνία, διότι η συμφωνία αυτή αναμένεται από μία συνολική προσέγγιση σχετικά με το ζήτημα.
Όμως, τουλάχιστον, η Επιτροπή Ανάπτυξης μπορεί να αισθάνεται ικανοποιημένη διότι, στο θέμα αυτό της επιτροπολογίας, έχει επιτευχθεί μία συμφωνία που επιτρέπει να καταρτισθούν οι αναγκαίες δημοσιονομικές προβλέψεις και ένα συγκεκριμένο χρονοδιάγραμμα προκειμένου να διατηρηθεί μία ακριβής ενημέρωση σχετικά με τις στρατηγικές κατευθυντήριες γραμμές και τις προτεραιότητες εκτέλεσης των δράσεων για τα επόμενα έτη.
Τελικά, κύριε Πρόεδρε, είναι μία καλή συμφωνία για ένα καλό πρόγραμμα με στόχο τη διατήρηση των τροπικών δασών.
Κύριε Πρόεδρε, το παρόν σχέδιο κανονισμού για τη διατήρηση και την αειφόρο διαχείριση τροπικών και άλλων δασών στις αναπτυσσόμενες χώρες δεν συνδέεται μόνο θεματικά με τον προηγούμενο κανονισμό.
Οι πολιτικές πιέσεις και τα πολιτικά επιχειρήματα προκειμένου να "περάσει" όπως-όπως αυτός ο κανονισμός μας θυμίζουν πολύ το προηγούμενο σχέδιο κανονισμού που συζητήσαμε.
Και σε αυτή την περίπτωση αγνοήσαμε τις Κασσάνδρες και τους άλλους μάντεις κακών και αποφασίσαμε να παρέμβουμε έτσι ώστε να βελτιώσουμε σημαντικά, όπως πιστεύω, το περιεχόμενο του κανονισμού.
Η ενεργός συμμετοχή των τοπικών κοινοτήτων και των άμεσα ενεχομένων πληθυσμών στην ανάπτυξη της εθνικής πολιτικής για τα δάση και στην εκπόνηση των αναπτυξιακών σχεδίων αποτελεί έναν από τους στόχους του κανονισμού και ένα από τα θετικότερα, πιστεύω, στοιχεία του.
Το Ευρωπαϊκό Κοινοβούλιο κατόρθωσε να επιτύχει την κατάλληλη χρηματοδότηση.
Το Συμβούλιο είχε προτείνει στην πρότασή του ένα αστείο χρηματοδοτικό πλαίσιο 53 εκατομμυρίων ευρώ για την περίοδο 200/2006.
Το Κοινοβούλιο ζήτησε και εξασφάλισε 249 εκατομμύρια ευρώ για την ίδια περίοδο και διακήρυξε ότι είναι απαράδεκτο η ανοικοδόμηση των Βαλκανίων, όσο αναγκαία και αν είναι αυτή, να πραγματοποιηθεί εις βάρος της πολιτικής ανάπτυξης της Ένωσης.
Είναι σημαντικό να πληροφορεί η Επιτροπή το Κοινοβούλιο κάθε χρόνο σχετικά με τις κατευθυντήριες γραμμές και τις προτεραιότητες που καθόρισε.
Από κοινού με το άρθρο 11 του κανονισμού, το οποίο προβλέπει την υποχρέωση να υποβάλλεται ετήσια έκθεση σχετικά με τα χρηματοδοτικά προγράμματα και μέτρα, η ενημέρωση της Επιτροπής αποτελεί για μας μία βάση προκειμένου να εντοπίζουμε εγκαίρως λάθη και ελλείψεις.
Κύριε Πρόεδρε, θεωρώ ότι η διατήρηση των τροπικών δασών θα πρέπει να ενισχύεται μέσω συγκεκριμένων πόρων, εισφορών και ούτω καθεξής, αλλά κυρίως - αυτό είναι το στοιχείο που μου άρεσε σε αυτόν τον κανονισμό - μέσω της συμμετοχής των τοπικών πληθυσμών, οι οποίοι μπορούν να προτείνουν συγκεκριμένες ιδέες προκειμένου να εξασφαλισθεί ένα βιώσιμο μέλλον και μια πραγματικά αειφόρος διαχείριση των δασών.
Θα ήθελα να σας θυμίσω ότι στο περιοδικό Nature δημοσιεύθηκε πριν από λίγα χρόνια μια έρευνα για ένα δάσος στο Περού και για το πώς το δάσος αυτό μπορούσε να χρησιμοποιείται με τον καλύτερο τρόπο.
Το δάσος αυτό περιείχε μια απίθανη βιοποικιλότητα, όπως συμβαίνει πάντοτε σε τέτοια δάση: τουλάχιστον 270 είδη φυτών σε ένα και μόνο εκτάριο, ενώ στην Ευρώπη υπάρχουν μόλις έξι ή εφτά ανά εκτάριο δάσους.
Αυτή η πλούσια βιοποικιλότητα - που δεν αφορά μοναχά μόνο τα φυτά - έχει οικονομικές συνέπειες οι οποίες είναι πραγματικά εντυπωσιακές.
Εκφράζονται με διάφορους τρόπους: για παράδειγμα μπορούν να κοπούν όλα τα δένδρα και να πωληθεί η ξυλεία τους, η οποία αξίζει 5 000 γαλλικά φράγκα, συν 15 000 επιπλέον για τη δημιουργία βοσκοτόπων - η συχνότερη περίπτωση ή για καλλιέργεια.
Το έδαφος αυτό πολύ γρήγορα - καθώς στερείται του φυσικού λιπάσματος από τα δένδρα, μετατρέπεται σε έρημο.
Μια μέθοδος ωστόσο η οποία μπορεί να διαρκέσει πολλά χρόνια θα ήταν η εκμετάλλευση των αγαθών που προσφέρει το έδαφος αυτό, όπως οι καρποί και τα φυτικά προϊόντα που συλλέγονται κάτω από τα δένδρα· η ελεγχόμενη κοπή δένδρων θα παρείχε ετήσιο εισόδημα 2 000 φράγκων, εισόδημα το οποίο θα ήταν βέβαια διαρκές, ουσιαστικά αιώνιο.
Αυτό είναι ένα και μόνο παράδειγμα για να σας δείξω ότι πιστεύω στην αρχή της παροχής υπηρεσιών, τεχνικών πληροφοριών, προτάσεων για τον modus operandi προς αυτούς τους πληθυσμούς, προκειμένου να αναλάβουν οι ίδιοι τη διατήρηση των δασών τους, γνωρίζοντας ότι είναι προς το συμφέρον τους να φροντίζουν τα δάση αντί να τα καταστρέφουν όπως συμβαίνει συχνότατα σε τέτοιες δασικές περιοχές οι οποίες είναι τόσο πολύτιμες για την ατμόσφαιρα του πλανήτη μας.
Θα ήθελα καταλήγοντας να παραθέσω ένα ρητό από το κόκκινο βιβλιαράκι του Μάο - που κανείς δεν το διαβάζει πλέον, αν και κάποτε μπορεί να φανεί χρήσιμο -: "μη χαρίζετε ψάρια στον ψαρά· είναι καλύτερο να τον μάθετε να ψαρεύει";.
.
Εξ ονόματος της Επιτροπής επιθυμώ να συγχαρώ τον εισηγητή για το έργο του σχετικά με αυτόν τον κανονισμό.
Συγχαίρω τον κ. Fernαndez Martνn και τα άλλα μέλη της αντιπροσωπείας συνδιαλλαγής για τις προσπάθειές τους να επιτευχθεί μια ικανοποιητική λύση στον κανονισμό για τα τροπικά δάση.
Η Επιτροπή υποστηρίζει το προταθέν κείμενο που έχετε ανά χείρας.
Όπως και με το κεφάλαιο του προϋπολογισμού για το περιβάλλον, σκοπεύουμε να χρησιμοποιήσουμε το κεφάλαιο του προϋπολογισμού για τα τροπικά δάση στρατηγικά και σε συντονισμό με τις δράσεις που χρηματοδοτούνται από άλλα μέσα που έχει στη διάθεσή της η Επιτροπή.
Σε διεθνές επίπεδο οραματίζομαι ότι ο εν λόγω κανονισμός θα αποτελέσει σημαντικό εργαλείο για την Κοινότητα προκειμένου να προωθήσει τα συμπεράσματα του διακυβερνητικού φόρουμ του ΟΗΕ για τα δάση.
Ο συγκεκριμένος τομέας, όπως ξεκάθαρα εκφράστηκε στις παρεμβάσεις, είναι ζωτικής σημασίας για τη βιοποικιλότητα, για το κλίμα και για τη συνείδησή μας όσον αφορά την κληροδότηση στις μέλλουσες γενιές ενός πλανήτη που θα συνεχίσει να διαθέτει αυτά τα στοιχεία.
Όποιος έχει βιώσει τη συγκίνηση να βρεθεί σε ένα πραγματικό τροπικό δάσος ποτέ δε θα ξεχάσει αυτή την εμπειρία και ασφαλώς δεν πρέπει να στερήσουμε από τα παιδιά μας την ευκαιρία αυτή.
Για άλλη μια φορά συγχαίρω το Κοινοβούλιο γι' αυτή την επιτυχημένη κατάληξη και θέλω επίσης να εκφράσω την εκτίμησή μου για τη συμβολή του κατά την πρώτη και δεύτερη ανάγνωση του κανονισμού.
Ευχαριστώ πολύ, Επίτροπε κύριε Nielson.
Η συζήτηση έληξε.
Η ψηφοφορία θα διεξαχθεί αύριο, στις 11.00.
Συμπληρωματικότητα των πολιτικών της Κοινότητας και των κρατών μελών στον τομέα της συνεργασίας για την ανάπτυξη
Η ημερήσια διάταξη προβλέπει τη συζήτηση της έκθεσης (A5­0227/2000) της βουλευτού Ferrer, εξ ονόματος της Επιτροπής Ανάπτυξης και Συνεργασίας σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο που αφορά τη συμπληρωματικότητα των πολιτικών της Κοινότητας και των κρατών μελών στον τομέα της συνεργασίας για την ανάπτυξη [(COM(1999) 218 - C5­0179/1999 - 1999/2156(COS)].
Κύριε Πρόεδρε, κύριε Επίτροπε, κυρίες και κύριοι, η αύξηση της φτώχειας, παρόλη την αργή αύξηση του παγκόσμιου ακαθάριστου εγχώριου προϊόντος κατά τις τελευταίες δεκαετίες, η σημερινή τάση των κρατών μελών να μειώνουν τους πόρους που προορίζονται για την επίσημη αναπτυξιακή βοήθεια προς όφελος των άμεσων επενδύσεων, εκ των οποίων μόνο το 1% προορίζεται για τις λιγότερο αναπτυγμένες χώρες - γεγονός που αυξάνει το χάσμα που χωρίζει τις χώρες αυτές από τις πλούσιες ή τις αναπτυσσόμενες χώρες -, και η πεποίθηση ότι η διαδικασία παγκοσμιοποίησης μπορεί να αυξήσει τις δυσκολίες των φτωχών χωρών, είναι όλοι αυτοί οι παράγοντες που καθιστούν προφανή την επιτακτική ανάγκη να βελτιωθεί η αποτελεσματικότητα των πολιτικών αναπτυξιακής συνεργασίας.
Επίσης σε θέματα δημοκρατίας και σεβασμού των ανθρωπίνων δικαιωμάτων είμαστε πολύ μακριά από τις επιθυμητές παραμέτρους: πραξικοπήματα, βία, πόλεμοι και παραβιάσεις των ανθρωπίνων δικαιωμάτων συνεχίζουν να αποτελούν τμήμα της πραγματικότητας των λιγότερο ανεπτυγμένων χωρών και γι' αυτό πρέπει, να συμβάλουμε στη διόρθωσή της.
Στο πλαίσιο αυτό, καθίσταται απαραίτητο να ενισχύσουμε τη συμπληρωματικότητα των πολιτικών συνεργασίας για την ανάπτυξη που εφαρμόζουν η Επιτροπή και τα κράτη μέλη.
Πρώτον, επειδή η συμπληρωματικότητα επιτρέπει να επωφεληθούμε από τη σύμπραξη στην οποία οδηγεί μία συντονισμένη προσέγγιση των δράσεων που πρέπει να υλοποιηθούν, όχι μόνο από την Ευρωπαϊκή Ένωση αλλά και από όλους τους διεθνείς χορηγούς, γεγονός το οποίο θα βελτιώσει την επίπτωση των εν λόγω δράσεων.
Δεύτερον, επειδή επιτρέπει να εισάγουμε ένα στοιχείο προστιθέμενης αξίας στις παρεμβάσεις των κρατών μελών, γεγονός το οποίο θα βοηθήσει στη βελτιστοποίηση των πόρων που προορίζονται για την αναπτυξιακή βοήθεια και στην επίτευξη καλύτερων αποτελεσμάτων.
Τρίτον, διότι επιτρέπει να βελτιωθεί η ορατότητα της Ευρωπαϊκής Ένωσης και να καταστεί πιο αξιόπιστη η αναπτυξιακή πολιτική της , γεγονός το οποίο θα της χρησιμεύσει ώστε να μπορέσει να ασκήσει την πολιτική επιρροή που της αντιστοιχεί ως πρώτος χορηγός κεφαλαίων - ας θυμηθούμε ότι από το μισό μέχρι και τα δύο τρίτα της αναπτυξιακής βοήθειας προέρχεται από την Ευρωπαϊκή Ένωση -, επιρροή που τόσο οι μη κυβερνητικές οργανώσεις όσο και οι δικαιούχες χώρες επιθυμούν να είναι πιο έντονη, δεδομένης της μεγάλης ευαισθησίας της Ευρωπαϊκής Ένωσης σε θέματα κοινωνικής δικαιοσύνης και ανθρώπινης ανάπτυξης.
Τέλος, η ενίσχυση της συμπληρωματικότητας είναι σημαντική διότι η Συνθήκη της Ένωσης ορίζει ρητά ότι τα κράτη μέλη και η Κοινότητα πρέπει να συντονίζουν τις πολιτικές τους σε θέματα αναπτυξιακής συνεργασίας για την ανάπτυξη και να συντονίζουν τα προγράμματα βοήθειας που εφαρμόζουν.
Γι' αυτό, λοιπόν, πρέπει να αξιολογηθεί θετικά η υποβολή, εκ μέρους της Επιτροπής, της ανακοίνωσης σχετικά με τη συμπληρωματικότητα των πολιτικών της Κοινότητας και των κρατών μελών στο πεδίο της συνεργασίας για την ανάπτυξη, αφού τα μέτρα που προτείνονται σε αυτή μπορούν να συμβάλουν για την εξάλειψη των εμποδίων που παρακωλύουν σημαντικές προόδους στον τομέα αυτό.
Γενικά, μπορεί να πει κανείς ότι η Επιτροπή Ανάπτυξης, και εγώ προσωπικά, συμφωνούμε με τις γενικές γραμμές του εγγράφου και με τα μέτρα που προτείνονται σε αυτό.
Ωστόσο, θα ήθελα να κάνω ορισμένες διευκρινίσεις: πρώτον, θεωρώ ότι η Επιτροπή όφειλε να λάβει υπόψη της ότι η συμπληρωματικότητα δεν αποτελεί ένα μεμονωμένο στοιχείο, αλλά πρέπει να αντιμετωπίζεται στο πλαίσιο μίας συνολικής στρατηγικής η οποία περιλαμβάνει επίσης το θέμα του συντονισμού και της συνοχής, μιας και η συνοχή είναι αναπόσπαστη από το συντονισμό και τη συμπληρωματικότητα, και χωρίς συντονισμό δεν είναι εφικτή η συμπληρωματικότητα.
Επομένως φρονώ ότι, για να μειωθούν πραγματικά οι επιπτώσεις των ευρωπαϊκών πολιτικών ανάπτυξης και να διασφαλιστεί η αξιοπιστία της Ένωσης, θα ήταν πολύ πιο πρόσφορο και ξεκάθαρο οι πτυχές αυτές να αντιμετωπίζονται από κοινού στο πλαίσιο της ανακοίνωσης σχετικά με την πολιτική για την ανάπτυξη, αφού αυτό θα επέτρεπε να τονισθεί περισσότερο ο αναπόσπαστος και ουσιώδης χαρακτήρας των στοιχείων αυτών όσον αφορά στη διατύπωση μίας πολιτικής ανάπτυξης σύμφωνης με τους στόχους της Ένωσης.
Η δεύτερη διευκρίνιση αναφέρεται στην ίδια την έννοια της συμπληρωματικότητας, η οποία δεν πρέπει να νοείται ως μία αρχή προφύλαξης για να διαφυλαχθούν οι αρμοδιότητες των κρατών μελών στο πεδίο αυτό, αλλά ως εκδήλωση μίας πολιτικής βούλησης να συνενωθούν οι προσπάθειες για τη βελτίωση και την καλύτερη συμβολή στην υλοποίηση των στόχων της πολιτικής για την αναπτυξιακή συνεργασία.
Αλλωστε, η ανάγκη να υπάρχει μέριμνα για την ενότητα, τη συνοχή και την αποτελεσματικότητα της δράσης της Ένωσης στο πεδίο της εξωτερικής πολιτικής - που επίσης προβλέπεται στη Συνθήκη - πρέπει να επεκταθεί στις πολιτικές ανάπτυξης, στο μέτρο που αυτές αποτελούν αναπόσπαστο τμήμα της εξωτερικής δράσης της Ένωσης.
Επομένως, η Επιτροπή θα έπρεπε να αναλάβει την πρωτοβουλία και να πραγματοποιήσει ένα ποιοτικό άλμα προς την κατεύθυνση αυτή, προκειμένου να επιτρέψει στην Ευρωπαϊκή Ένωση να καταρτίσει τις στρατηγικές προτεραιότητες της Ευρωπαϊκής Ένωσης όσον αφορά στη βοήθεια για την ανάπτυξη.
Τρίτον, πρέπει να πω ότι τα μέτρα για την ενίσχυση της συμπληρωματικότητας δύσκολα θα παράγουν από μόνα τους τα αναμενόμενα αποτελέσματα.
Γι' αυτό απαιτείται, ως προϋπόθεση, η πολιτική βούληση του Συμβουλίου να προχωρήσει προς την κατεύθυνση μεγαλύτερης ένταξης στον τομέα της συνεργασίας, επειδή αυτό που αποτέλεσε εμπόδιο για την πρόοδο στο θέμα της συμπληρωματικότητας ήταν κυρίως το γεγονός ότι τα κράτη μέλη καθορίζουν τις πολιτικές τους για την αναπτυξιακή συνεργασία περισσότερο με βάση τα γεωστρατηγικά και οικονομικά συμφέροντά τους και το αποικιακό παρελθόν τους, παρά λαμβάνοντας υπόψη τους στόχους της Ένωσης στον τομέα της ανάπτυξης.
Τέλος, πρέπει να επιμείνουμε ότι, εκτός από τα επιχειρησιακά μέτρα για τη βελτίωση της διαχείρισης των προγραμμάτων, με τα οποία - όπως ήδη έχω αναφέρει - η Επιτροπή Ανάπτυξης είναι καταρχήν σύμφωνη, πιστεύουμε πως η Επιτροπή θα πρέπει να αναλάβει την ευθύνη για τη μελέτη και την υποβολή προτάσεων, απαραίτητη προϋπόθεση για να μπορέσει η Ένωση να προσανατολίσει τη βοήθεια όχι μόνο στην προώθηση της οικονομικής ανάπτυξης των δικαιούχων χωρών αλλά και για να αγγίξει η ανάπτυξη αυτή όλα τα στρώματα του πληθυσμού, εκπληρώνοντας έτσι τη δέσμευσή της για την ανάπτυξη των λαών και, κατά συνέπεια, τη δέσμευσή της για την ειρήνη, εφόσον χωρίς ανάπτυξη η ειρήνη θα είναι πάντα επισφαλές αγαθό.
Εν πάση περιπτώσει, και εν κατακλείδι, θα ήθελα να επιμείνω στον πρόσφορο χαρακτήρα της ανακοίνωσης αυτής - παρόλο που θα επιθυμούσαμε να αποτελέσει τμήμα μίας συνολικής δέσμης - , και να επισημάνω την ορθότητα των μέτρων τα οποία, μαζί με τα μέτρα που προτείνει η Επιτροπή Ανάπτυξης στην έκθεσή μου, ελπίζουμε ότι θα βοηθήσουν να προσανατολισθεί η δράση προς μία καλύτερη επιχειρησιακή διαχείριση.
Εν πάση περιπτώσει, πρέπει να τονίσουμε για άλλη μία φορά ότι το Συμβούλιο οφείλει να δώσει δείγματα πολιτικής βούλησης, χωρίς την οποία δύσκολα θα μπορέσουμε να κάνουμε πραγματικότητα την αρχή της συμπληρωματικότητας.
Κύριε Πρόεδρε, θα ήθελα να συγχαρώ τον κ. Ferrer για την ισορροπημένη έκθεσή του.
Είναι σημαντικό να αναγνωρίσουμε τον ρόλο της ΕΕ και την έκταση των δυνατοτήτων δράσης.
Αναμένουμε συνοχή και συντονισμό.
Θα ήθελα, επίσης, να εκφράσω την ικανοποίησή μου για την αναγνώριση της σημασίας του έργου των μη κυβερνητικών οργανώσεων και για τον συνυπολογισμό τους στην αναπτυξιακή συνεργασία, ιδίως προκειμένου να εδραιωθεί μέσω της συνεργασίας αυτής η κοινωνία των πολιτών.
Θεωρώ, επίσης, ορθό σημείο αφετηρίας τη σύσταση να υλοποιηθεί ο συντονισμός στο πλαίσιο στρατηγικών που έχουν επιλέξει οι ίδιες οι δικαιούχοι χώρες.
Όταν μιλάμε για αναπτυξιακή συνεργασία, είναι χρήσιμο να υπενθυμίζουμε παράλληλα ότι η συνεργασία αυτή δεν αποτελεί αυτοσκοπό.
Ο σκοπός είναι να μπορούν οι αναπτυσσόμενες χώρες να διευθετούν μόνες τους τα προβλήματά τους, να αναλάβουν την ευθύνη της ανάπτυξής τους και να λειτουργούν ως κοινωνίες και, στον βαθμό που παρεμποδίζουμε αυτές τις δυνατότητες, πρέπει να προσπαθούμε να τις αποκαταστήσουμε.
Στο επίπεδο της ΕΕ αυτό σημαίνει ιδίως να μην ενθαρρύνουμε ένα τρόπο ζωής που να στηρίζεται σε ένα μόνο προϊόν.
Μόνο οι χώρες με υγιή οικονομία μπορούν να έχουν όφελος από την παγκοσμιοποίηση.
Οι αναπτυσσόμενες χώρες που επιμένουν να ζουν εξαρτώμενες από ένα μόνο προϊόν αντιμετωπίζουν μια δύσκολη κατάσταση.
Εμείς, από την πλευρά μας, πρέπει επίσης να μεριμνήσουμε ώστε οι αξίες μας να αντικατοπτρίζονται και στην πολιτική μας σε θέματα αναπτυξιακής συνεργασίας.
Η υπό όρους χορήγηση της βοήθειας είναι αναγκαία.
Έτσι, δεν πρέπει να στηρίζουμε τις χώρες που δεν δείχνουν κανένα ενδιαφέρον για τα ανθρώπινα δικαιώματα των πολιτών τους και για τη δημοκρατία.
Στις άλλες περιπτώσεις, πρέπει να περιοριστούμε στην ανθρωπιστική βοήθεια.
Κατά τη γνώμη μου, θα ήταν επίσης απαραίτητο να διαθέτει η ΕΕ, εκτός από ένα νομικό διαμεσολαβητή, και ένα διαμεσολαβητή για τα θέματα των ανθρωπίνων δικαιωμάτων.
Η παρατήρηση της κατάστασης των ανθρωπίνων δικαιωμάτων στις αναπτυσσόμενες χώρες θα έπρεπε να ανήκει επίσης στις αρμοδιότητές της.
Στο επίπεδο της ΕΕ, πρέπει να έχουμε πραγματικά επίγνωση των πολιτικών επιπτώσεων της βοήθειας που παρέχουμε, διότι η πείρα μας έχει δείξει ότι η βοήθεια μπορεί να αποδειχθεί και επιζήμια.
Ο κίνδυνος είναι πράγματι σημαντικός.
Πρέπει να αναπτύξουμε μια βοήθεια ικανή να αποτρέπει τις διενέξεις αντί να τις ενθαρρύνει.
Η βοήθεια θα πρέπει να είναι στοχοθετημένη, ώστε να ωφελούνται οι πιο μειονεκτούσες ομάδες.
Πρέπει να μπορούμε να αποτρέπουμε τις κρίσεις που υποκινούνται από περιβαλλοντικά προβλήματα και να μην χορηγούμε βοήθεια που τροφοδοτεί τις συγκρούσεις για την εκμετάλλευση των φυσικών πόρων.
Πρέπει να μάθουμε να αναγνωρίζουμε τις κοινωνίες όπου οι κίνδυνοι έκρηξης βίας συνδέονται με την τρομοκρατία που ασκεί το κράτος.
Η διοχέτευση της βοήθειας πρέπει να γίνεται με τρόπο που να αποτρέπει την παγίωση αντιδημοκρατικών διαρθρώσεων εξουσίας.
Χάρη στους όρους χορήγησης της βοήθειας είναι δυνατό να αποτραπεί η καταπίεση συγκεκριμένων ομάδων και η διαφθορά.
Γνωρίζω ότι το ζήτημα δεν είναι απλό και ότι η επιβολή όρων είναι δύσκολη και κοπιαστική, αλλά με την "επιβολή θετικών όρων" είναι δυνατό να επιτευχθούν καλά αποτελέσματα, όπως έχει δείξει η πείρα.
Γι' αυτό η ΕΕ δεν πρέπει να εγκαταλείψει αυτή την ιδέα..
Kύριε Πρόεδρε, κύριε Επίτροπε, κυρίες και κύριοι, θα θέλαμε πριν από τη συζήτηση αυτή - και έτσι το επιχειρήσαμε, όμως δεν τo καταφέραμε - να απευθύνουμε μία ερώτηση προς το Συμβούλιο σχετικά με την πολιτική της συμπληρωματικότητας.
Δεν κατέστη δυνατό και λυπόμαστε γι' αυτό, διότι είναι αλήθεια, κύριε Επίτροπε, ότι στο θέμα αυτό δεν είσαστε μόνος, υπάρχουν και τα κράτη μέλη, υπάρχει και το Συμβούλιο.
Εν πάση περιπτώσει, πιστεύω ότι η έκθεση που μας παρουσίασε απόψε η κ. Ferrer είναι μία καλή έκθεση και, όπως είπε και η ίδια, θα θέλαμε να έχουμε ένα συνολικό έγγραφο.
Εξετάζουμε την αναπτυξιακή πολιτική αποσπασματικά και αυτό μας εμποδίζει ορισμένες φορές να έχουμε μία συνολική θεώρηση.
Όμως η έκθεσή της , εν πάση περιπτώσει, μπορεί να θεωρηθεί μία σημαντική συμβολή.
Η έκθεση αυτή έχει μία σημασία η οποία ξεπερνά το υλικό πλαίσιο στο οποίο αναφέρεται η πολιτική βοήθειας για την ανάπτυξη.
Η συμπληρωματικότητα μεταξύ της κοινοτικής πολιτικής για τη βοήθεια και της πολιτικής των κρατών μελών αποτελεί, εκτός από απαίτηση της Συνθήκης, ένα ανεκτίμητο μέσο προκειμένου η Ένωση και τα κράτη μέλη της να ακολουθήσουν μία κοινή πορεία σε αυτό το πεδίο της βοήθειας.
Εμείς, οι σοσιαλιστές πιστεύουμε ότι η πολιτική βοήθειας για την ανάπτυξη γενικά πρέπει να είναι το λάβαρο της κοινοτικής εξωτερικής δράσης και, ωστόσο, δεν υπάρχει αυτή η συμπληρωματικότητα πέρα από ορισμένα πιλοτικά σχέδια.
Δεν χρησιμοποιείται ένας μηχανισμός που θα επέτρεπε να μεγιστοποιήσουμε τόσο τους ολοένα και πιο περιορισμένους πόρους, οι οποίοι διατίθενται για τη βοήθεια, όσο και τα πολιτικά αποτελέσματα μίας κοινής προσπάθειας, αυτό παρά τα επαναλαμβανόμενα αιτήματα του Κοινοβουλίου και τα επαναλαμβανόμενα ψηφίσματα του ίδιου του Συμβουλίου που, στην ουσία, είναι ο τελικός υπεύθυνος στο θέμα αυτό.
Η συμπληρωματικότητα εκφράζεται σήμερα στον επιχειρησιακό συντονισμό επί του πεδίου και στη διαδικασία επιτροπολογίας στις Βρυξέλλες.
Όσον αφορά στον πρώτο, έχω αναφέρει ότι εφαρμόζεται μόνο σε ορισμένα πιλοτικά σχέδια.
Όσον αφορά στην επιτροπολογία, θα δώσω ένα παράδειγμα για να αποδείξω ότι ούτε αυτή λειτουργεί: η επιτροπή για τη Λατινική Αμερική έχει συνεδριάσει μόνο δύο φορές εφέτος, αντί να συνεδριάζει τακτικά κάθε μήνα όπως συνηθιζόταν και που θα ήταν απαραίτητο για τη λειτουργία της.
Ορισμένα από τα προγράμματα που εγκρίθηκαν από αυτή, όπως το περιφερειακό πρόγραμμα ανοικοδόμησης της Κεντρικής Αμερικής εξαιτίας του κυκλώνα Mitch, δεν έχουν ακόμη δρομολογηθεί.
Υπάρχει μία έκδηλη έλλειψη πολιτικής βούλησης για την εκτέλεση των μέτρων που αποφασίζουμε στο Κοινοβούλιο και αυτό μεταφράζεται σε αναποτελεσματικότητα όσον αφορά στην επίτευξη των πολιτικών μας στόχων, σε μία προοδευτική σκλήρυνση της λειτουργίας των ευρωπαϊκών θεσμών και σε μία κακή εικόνα που, όπως είπε η προηγούμενη ομιλήτρια, ορισμένες φορές αποκαλύπτεται δημόσια.
Η συμπληρωματικότητα με τα κράτη μέλη, η συνοχή μεταξύ κοινοτικών πολιτικών και ο συντονισμός μεταξύ των υπηρεσιών πρέπει να αποτελούν τη βάση της πολιτικής για την αναπτυξιακή βοήθεια ώστε η πολιτική αυτή να επιτύχει την ελάχιστη αποτελεσματικότητα που απαιτούμε στο Κοινοβούλιο αυτό.
Υπάρχουν προβλήματα λόγω της ανομοιογένειας των μέσων και των πολλών διαδικασιών, όμως η ουσία του θέματος είναι η απουσία πολιτικής βούλησης.
Τα κράτη πρέπει να ξεπεράσουν, όπως αναφέρθηκε προηγουμένως, τις ιδιαίτερες προτιμήσεις τους - που αντανακλούν σε πολλές περιπτώσεις τα ενδιαφέροντά τους για παλιά αποικιοκρατικά συστήματα ή για άλλους λόγους -, και να δεσμευτούν σε ένα κοινό ευρωπαϊκό σχέδιο.
Αν δεν ακολουθήσουμε την πολιτική αυτή, δεν θα είμαστε αποτελεσματικοί στη συνεργασία για την ανάπτυξη.
Η Επιτροπή έχει σήμερα την ευκαιρία να συμπεριλάβει τα στοιχεία αυτά στην μεταρρύθμισή της και το Συμβούλιο έχει την ιστορική ευθύνη να συμμετάσχει στον καθορισμό και την εκτέλεση των κοινοτικών πολιτικών.
Και τα δύο θεσμικά όργανα μπορούν να υπολογίζουν στη σταθερή υποστήριξη της Σοσιαλιστικής Ομάδας του Κοινοβουλίου όσον αφορά στην πολιτική αναπτυξιακής βοήθειας.
Η πολιτική συμπληρωματικότητας μεταξύ των εθνικών πολιτικών και της κοινοτικής πολιτικής έχει συνολικά 16 πρωταγωνιστές (15+1).
Η συνοχή μεταξύ των κοινοτικών πολιτικών και ο συντονισμός μεταξύ των υπηρεσιών της Επιτροπής επιδιώκουν να διαμορφώσουν αυτό που επιθυμούμε να είναι η πολιτική αναπτυξιακής συνεργασίας της Ένωσης, με στόχο να βελτιωθεί η αποτελεσματικότητα της ευρωπαϊκής βοήθειας, συμβάλλοντας στην βέλτιστη χρήση τόσο των ανθρώπινων όσο και των χρηματοοικονομικών πόρων, και επίσης να αποκτήσει ορατότητα η Ευρωπαϊκή Ένωση, συμβάλλοντας κατά τον τρόπο αυτό σε μία μεγαλύτερη αποτελεσματικότητα και στην εντονότερη παρουσία της στη διεθνή κοινότητα.
Ελπίζουμε ότι με τη μεταρρύθμιση θα εισαχθούν όλα αυτά τα στοιχεία και θα μπορούμε να μιλάμε για συνεκτικές, συμπληρωματικές και συντονισμένες πολιτικές με σκοπό την επίτευξη μεγαλύτερης αποτελεσματικότητας.
Κύριε Πρόεδρε, κύριε Επίτροπε, κυρίες και κύριοι συνάδελφοι, στην έκθεση της κ. Ferrer εξετάζεται η ανακοίνωση της Επιτροπής για την συμπληρωματικότητα των πολιτικών της Κοινότητας και των κρατών μελών στον τομέα της συνεργασίας για την ανάπτυξη.
Μαζί με την εισηγήτρια θα ήθελα και εγώ να εκφράσω τη λύπη μου για το γεγονός ότι εξετάζουμε μεμονωμένα το θέμα αυτό.
Στην ουσία θα έπρεπε να έχουμε μία σε βάθος συζήτηση με αντικείμενο μια γενική στρατηγική συνεργασίας με τις χώρες του Νότου και με αντικείμενο το τρίπτυχο: συμπληρωματικότητα, συντονισμός και συνοχή, τα τρία σίγμα όπου δυστυχώς εξακολουθούν να υπάρχουν ελλείψεις στην Ευρώπη - παρεμπιπτόντως τόσο σε εμάς όσο και στα κράτη μέλη - επειδή τα τελευταία δεν το θέλουν και προτιμούν να συνεχίσουν τη δική τους νεοαποικιακή πολιτική.
Η έλλειψη μιας αποτελεσματικής συνεργασίας για την ανάπτυξη στην Κοινότητα είναι ένα άλλοθι το οποίο χρησιμοποιούν τα κράτη μέλη για να παρεμποδίσουν τη συμπληρωματικότητα και οπωσδήποτε το συντονισμό και τη συνοχή.
Ορισμένα κράτη μέλη πιστεύουν απροκάλυπτα ότι η Ευρωπαϊκή Ένωση δεν πρέπει να ασκεί πολιτική για την ανάπτυξη και πρέπει να αφήσει το θέμα καθ' ολοκληρίαν σ' αυτά.
Διαφωνούμε παντελώς μ' αυτή την άποψη.
Όποιος ενδιαφέρεται πραγματικά για δίκαιες παγκόσμιες σχέσεις όσον αφορά την ανάπτυξη, είναι υποχρεωμένος να παραδεχθεί ότι αυτό που είναι καθοριστικό για την πολιτική των κρατών μελών δεν είναι πάντα η ανάπτυξη αλλά τα στρατηγικά και εμπορικά του συμφέροντα.
Στην καλύτερη περίπτωση προσπαθούν να απαλύνουν ή να επανορθώσουν τις επιπτώσεις της οικονομικής πολιτικής που ασκούν οι πλούσιες χώρες στα πλαίσια της παγκοσμιοποίησης, των αναγκών που έχουμε για πρώτες ύλες, ορυκτά, πετρέλαιο κλπ.
Είναι βέβαιο ότι θέλουμε να συμπεριληφθούν και οι φτωχές χώρες στις γενικές οικονομικές και πολιτιστικές εξελίξεις που συντελούνται στον κόσμο και μάλιστα προς όφελος των εκάστοτε πληθυσμών και όχι μόνο προς όφελος των βιομηχανικών χωρών.
Γι' αυτό και πρέπει να αποστασιοποιηθούμε από τις νεοαποικιακές σχέσεις και από τις σχέσεις που διαιωνίζουν την εξάρτηση και καταστρέφουν το περιβάλλον διαβίωσης.
Πρέπει να απαλλαγούμε από τη φτώχεια στον κόσμο.
Για το σκοπό αυτό χρειάζεται μια γενική πολυμερής στρατηγική.
Πρώτα απ' όλα χρειάζεται συντονισμός της πολιτικής για την ανάπτυξη που ακολουθούν τα κράτη μέλη και η Κοινότητα, σε κάθε χώρα, σε κάθε χώρα αποδέκτη και σε διεθνή κλίμακα.
Για εμάς αυτό είναι πιο σημαντικό από τη συμπληρωματικότητα.
Αναμφισβήτητα βεβαίως μία καλύτερα συντονισμένη πολιτική θα είχε πολύ μεγαλύτερο αντίκτυπο.
Είναι πραγματικά κραυγαλέα η διαφορά που υπάρχει μεταξύ των υψηλών ποσών που διαθέτει η Ευρώπη για βοήθεια, που είναι περισσότερο από το ήμισυ της συνολικής βοήθειας σε παγκόσμια κλίμακα, και του περιορισμένου πολιτικού αντίκτυπου που έχει, για παράδειγμα, για να πάψουν οι παραβιάσεις των ανθρωπίνων δικαιωμάτων, για να πάψουν οι ένοπλες συγκρούσεις.
Αν ο συντονισμός και η συμπληρωματικότητα θα πρέπει να είναι υπόθεση των χωρών αποδεκτών, οι χώρες χορηγοί προτιμούν να υψώσουν το εθνικό τους λάβαρο.
Είναι πραγματικά διατεθειμένο το Συμβούλιο να τροποποιήσει το σύστημα επιτροπολογίας;
Για μένα αυτό είναι όρος απαράβατος.
Μία σημαντική πρόκληση που αντιμετωπίζει η Επιτροπή είναι η ανάθεση αρμοδιοτήτων της Ευρωπαϊκής Ένωσης στις επιτόπου αντιπροσωπείες μας.
Εάν αυτό δεν πετύχει, μπορούμε να είμαστε σίγουροι ότι οι αντίπαλοι της κοινής πολιτικής για την ανάπτυξη θα ζητήσουν χωρίς άλλο την κατάργησή της.
Όσον αφορά το διεθνή συντονισμό, θέλουμε να υπάρξει μια ευρωπαϊκή στρατηγική η οποία θα διαφέρει από αυτήν του ΔΝΤ και της Παγκόσμιας Τράπεζας.
Δεν θέλουμε να είμαστε παράρτημα των οργάνων του Bretton Woods.
Θέλουμε να επηρεάσουμε αυτά που συμβαίνουν στον κόσμο.
Γι' αυτό και τα κράτη μέλη πρέπει να λένε στους ψηφοφόρους τους άλλα πράγματα απ' ό,τι στην Ευρώπη όλα πάνε στραβά.
Πρέπει να αναγνωρίσουν αμέσως τη δική τους συμμετοχή στις αποτυχίες.
Το ίδιο όμως πρέπει να κάνουμε και εμείς.
Κύριε Πρόεδρε, συμφωνούμε με την εισηγήτρια ότι, σύμφωνα με το άρθρο 177 της συνθήκης περί ιδρύσεως των Ευρωπαϊκών Κοινοτήτων, η Ευρωπαϊκή Ένωση ασκεί συμπληρωματικά καθήκοντα στον τομέα της ανάπτυξης και της συνεργασίας.
Από το άρθρο αυτό προκύπτει ότι δεν τίθεται θέμα της πολιτικής για την ανάπτυξη που ακολουθούν τα κράτη μέλη.
Η πολιτική παροχής βοήθειας που εφαρμόζει η Ευρωπαϊκή Ένωση καθορίζεται από τα 15 κράτη μέλη και χρηματοδοτείται με τις εισφορές που καταβάλλουν σύμφωνα με τη συνθήκη για την Ευρωπαϊκή Ένωση.
Θεωρητικά, πάνω σ' αυτή τη σταθερή βάση θα μπορούσε να αναπτυχθεί μια μαχητική και σαφής πολιτική στον εν λόγω τομέα, ενώ το ίδιο ισχύει και για την εκτέλεση.
Στην πράξη όμως βλέπουμε και τις δύο πτυχές να είναι ελλειμματικές.
Έτσι, για παράδειγμα, ένα πρόβλημα είναι οι πληρωμές.
Στους κόλπους του Συμβουλίου Ανάπτυξης και Συνεργασίας διακρίνονται εν γένει δύο τάσεις: αυτή των βόρειων κρατών μελών τα οποία θεωρούν ότι η ανάπτυξη και η συνεργασία αποτελεί έναν ολοκληρωμένο πολιτικό τομέα και πιστεύουν σε γενικές γραμμές ότι η πολιτική της Ευρωπαϊκής Ένωσης στο χώρο αυτό παρουσιάζει ποιοτικές ελλείψεις, και εκείνη των νότιων κρατών μελών, τα οποία θεωρούν ότι η ανάπτυξη και η συνεργασία αποτελεί στην καλύτερη περίπτωση μέσο της πολιτικής εξωτερικών και οικονομικών σχέσεων.
Στα πλαίσια της συμπληρωματικότητας και του συντονισμού εκ μέρους της ΕΕ, που προτείνονται από την εισηγήτρια και την Επιτροπή, οι διαφορές αυτές παραμερίζονται πολύ εύκολα.
Η αιτία της έλλειψης "πολιτικής βούλησης"; στο Συμβούλιο και τα κράτη μέλη, που εντοπίζεται από την εισηγήτρια και την Επιτροπή, έγκειται στη βασική διαφορά προσέγγισης του θέματος ανάπτυξης και συνεργασίας.
Έτσι, είναι αδύνατο να ασκηθεί σε επίπεδο Ευρωπαϊκής Ένωσης μια συνεκτική πολιτική στον τομέα αυτό.
Τέλος, η συνθήκη ορίζει ότι η πολιτική της Ευρωπαϊκής Ένωσης για την ανάπτυξη και τη συνεργασία συμπληρώνει τη βοήθεια των κρατών μελών.
Κατά τη γνώμη μας, αυτό σημαίνει ότι η Επιτροπή πρέπει να κάνει αυτές τις ενέργειες οι οποίες προσφέρουν μια πρόσθετη αξία έναντι των κρατών μελών, όπως είναι η παροχή άμεσης βοήθειας στην περίπτωση έκτακτης ανάγκης, όπως για παράδειγμα στην περίπτωση φυσικών καταστροφών και πολέμων.
Αντιθέτως, μακροπρόθεσμα προγράμματα μπορούν να εκτελεστούν με καλύτερο τρόπο στα πλαίσια διμερών και συχνά ιστορικών δεσμών που υφίστανται μεταξύ αναπτυσσόμενων χωρών και κρατών μελών.
Όπως και να έχουν τα πράγματα, η Επιτροπή δεν πρέπει να δρα ως 16ος χορηγός, κάτι που στην πράξη συμβαίνει.
Η Ευρωπαϊκή Ένωση μπορεί να βοηθήσει στο συντονισμό της βοήθειας των κρατών μελών και να επεμβαίνει σε περίπτωση που αυτά δεν αναλαμβάνουν δράση.
Συνεπώς, προσυπογράφουμε κατά κάποιο τρόπο την αναγκαιότητα του ευρωπαϊκού συντονισμού και της συμπληρωματικότητας, δε όμως με αυτά το συμπέρασμα ότι ο συντονισμός της πολιτικής ανάπτυξης και συνεργασίας εκ μέρους της Ευρωπαϊκής Ένωσης προσθέτει πραγματικά κάτι σ' αυτό που πρέπει να είναι ο στόχος που δεν είναι άλλος από το συντονισμό των δράσεων όλων των χορηγών, κατά προτίμηση υπό την ηγεσία της χώρας αποδέκτη, ή σε περίπτωση που αυτό δεν γίνεται υπό την ηγεσία των Ηνωμένων Εθνών ή της Παγκόσμιας Τράπεζας.
Αυτή είναι η θέση που πρόκειται να λάβουμε στα πλαίσια της συζήτησης για το συντονισμό και τη συμπληρωματικότητα.
Κύριε Πρόεδρε, η πολύ καλή έκθεση που μας υποβάλει σήμερα η συμπατριώτισσά μου κ. Ferrer ανταποκρίνεται σε ένα πρόβλημα που έχει τεθεί με ένταση σε πολλές περιστάσεις και, ταυτόχρονα, στην επείγουσα ανάγκη να επιλυθεί και να δημιουργηθούν νέες προοπτικές στις σχέσεις της ενωμένης Ευρώπης με τον Τρίτο Κόσμο.
Το πρόβλημα, στο οποίο αναφέρομαι, είναι η αξιοσημείωτη έλλειψη συμφωνίας και συντονισμού στην πολιτική και τη δράση η οποία παρατηρείται, όσον αφορά στην αναπτυξιακή συνεργασία, αφενός μεταξύ της Ευρωπαϊκής Ένωσης και των κρατών μελών της και, αφετέρου, μεταξύ των ιδίων των κρατών μελών.
Αυτό που ήδη έχει επισημανθεί και καταγγελθεί από πολλές έγκυρες πλευρές και, κυρίως, από οργανώσεις που αναπτύσσουν δράση στον τομέα αυτό - αλλά και από το ίδιο το Κοινοβούλιό μας -, είναι ότι για πολλά χρόνια τα διάφορα κράτη μέλη ενεργούσαν, στο πεδίο της συνεργασίας, το κάθε ένα για δικό του λογαριασμό, ανταποκρινόμενο συχνά σε δικές του εθνικές θεωρήσεις και συμφέροντα, που εκφραζόταν άλλοτε περισσότερο και άλλοτε λιγότερο ανοιχτά αλλά, εν πάση περιπτώσει, χωρίς να υπάρχει σημαντική προσπάθεια ούτε καν για αμοιβαία ενημέρωση και ακόμη λιγότερο για συντονισμό, συνοχή και κατανομή ρόλων.
Εν ολίγοις, απουσίαζε η προσπάθεια ορθολογισμού και αποτελεσματικότητας ώστε οι διαθέσιμοι πόροι, που ήταν πάντα περιορισμένοι, να μην σπαταλούνται αλλά να παράγουν το καλύτερο δυνατό αποτέλεσμα.
Μέχρι πολύ πρόσφατα, επιπλέον, δεν καταβλήθηκε η προσπάθεια που απαιτείτο προκειμένου να συντονιστεί επαρκώς η κοινοτική πολιτική στο πεδίο αυτό με την πολιτική που, από την πλευρά του, εφάρμοζε κάθε ένα από τα 15 κράτη μέλη, αν και βεβαίως το γεγονός αυτό δεν αφορά αποκλειστικά τον τομέα που μας απασχολεί εδώ.
Ήταν αρκετά θλιβερό να βλέπει κανείς πως, στο πλαίσιο αυτό, δρομολογούνταν κοινοτικές δράσεις που δεν ελάμβαναν καν υπόψη ορισμένες φορές τις δράσεις που ανέπτυσσε κάθε κράτος της Ένωσης για κάθε μία αντίστοιχη χώρα ή τομέα.
Το αποτέλεσμα ήταν, και σε μεγάλο βαθμό είναι μέχρι σήμερα, η διασπορά των δράσεων, η απόκρυψη πολλών από αυτές, ακόμη και η επικάλυψη ή και η αντίφαση μεταξύ των ενεργειών των μεν και των δε.
Επομένως επρόκειτο για παραλογισμό και για καταστροφή.
Η κατάσταση αυτή ήταν φυσικά αφόρητη και δημιούργησε ένα επιπλέον πρόβλημα προς επίλυση, όμως η ανάγκη αυτή έγινε ακόμη πιο έκδηλη και πιο επείγουσα όταν η ίδια η διαδικασία ευρωπαϊκής οικοδόμησης, οι μεταρρυθμίσεις και η πρόοδος της Ένωσης, κατέστησαν απαραίτητη την κοινή δράση στη διεθνή σκηνή, με μία μόνο φωνή και ως μία μόνο χώρα, όταν εμφανίστηκε ως αναπόφευκτη προτεραιότητα για τη βιωσιμότητα του ίδιου του σχεδίου μας η δρομολόγηση μίας κοινής εξωτερικής πολιτικής και πολιτικής ασφαλείας.
Κατά τη γνώμη μας, αυτό που μπορούμε να κάνουμε στην Ευρώπη όσον αφορά στη συνεργασία για την ανάπτυξη δεν είναι παρά ένα ουσιώδες τμήμα αυτής της κοινής εξωτερικής πολιτικής και πολιτικής ασφαλείας.
Αυτό επισημαίνει η κ. Ferrer, στην εισαγωγή της έκθεσής της, όπου τονίζει την κεντρική έννοια της συμπληρωματικότητας.
Φυσικά δεν είναι η πρώτη φορά που μιλάμε στο Κοινοβούλιο για το ζήτημα αυτό.
Οι δυσλειτουργίες που είχαμε διαπιστώσει ήταν υπερβολικά έκδηλες για να μην έχουν επισημανθεί ήδη σε προηγούμενες συζητήσεις.
Σήμερα, ωστόσο, προσαρμοζόμαστε σε μία πραγματικότητα που κατά τη γνώμη μου είναι ιδιαίτερα επείγουσα αλλά επίσης και ιδιαίτερα ευνοϊκή, κάνουμε σημαντικά βήματα προς τα εμπρός και το κάνουμε ακριβώς σε μία στιγμή όπου τόσο η Επιτροπή όσο και το Συμβούλιο δείχνουν πεπεισμένοι ότι πρέπει να υιοθετηθούν συγκεκριμένα μέτρα για να αφήσουμε πίσω την προηγούμενη κατάσταση και να κάνουμε πραγματικότητα τη συνοχή που θα επιτρέψει να καταστούν σημαντικότεροι, από ποιοτική και ποσοτική άποψη, οι πόροι που διαθέτει η Ευρώπη για την αναπτυξιακή συνεργασία.
Επιπλέον, με αυτό τον τρόπο θα καταφέρουμε να διαδραματίσει η Ευρώπη έναν αρκετά πιο αποφασιστικό ρόλο στην πρόκληση, που τόσο μας ενδιαφέρει, να οικοδομήσουμε έναν πιο δίκαιο, πιο ισόρροπο και επομένως πιο σταθερό κόσμο.
Κύριε Πρόεδρε, κυρίες και κύριοι, επαναλαμβάνω αυτά που ανέφεραν οι προλαλήσαντες, γιατί είναι δυστυχώς προφανές ότι το κύρος της ευρωπαϊκής συνεργασίας για την ανάπτυξη δεν έχει καμία σχέση με τα τεράστια ποσά που διαθέτει η Ένωση αλλά και τα κράτη μέλη ξεχωριστά υπέρ των χωρών του Νότου.
Παρόλο που η Ευρωπαϊκή Ένωση είναι αναμφίβολα ο μεγαλύτερος χρηματοδότης, η παρακολούθηση των έργων που χρηματοδοτεί υπολείπεται δυστυχώς κατά πολύ των μεγάλων διεθνών οργανισμών όπως ο ΟΗΕ και η Παγκόσμια Τράπεζα.
Το 60% όλων των ενισχύσεων προέρχονται από τον κοινοτικό κορβανά.
Η συμπληρωματικότητα, η συνέπεια και ο συντονισμός αποτελούν τα τρία Σ γύρω από τα οποία κινείται η συζήτηση για την Ευρωπαϊκή Συνεργασία για την ανάπτυξη.
Ιδιαίτερα οι λογαριασμοί της Επιτροπής, οι οποίοι κατέδειξαν ένα σημαντικό ποσό μη διατεθέντων πόρων, έδωσαν νέα ώθηση στη συζήτηση περί μεταρρυθμίσεων.
Βέβαια, η θεωρητικολογίες λίγο μας βοηθούν και ας μη λησμονούμε εξάλλου ότι υπάρχουν επιτυχίες τις οποίες δεν μπορεί να αγνοήσει κανείς.
Το σημαντικότερο που θα πρέπει να αλλάξει είναι η ακολουθούμενη πρακτική, στόχος για τον οποίο απαιτείται σημαντική πολιτική θέληση από όλους τους εμπλεκόμενους.
Ας δούμε το παράδειγμα της Μοζαμβίκης και τη συμβολή της ECHO.
Ευθύς μόλις άρχισαν οι καταστρεπτικές πλημμύρες, στις αρχές Φεβρουαρίου, Η ECHO διέθεσε 750.000 ευρώ υπέρ των πιο ευάλωτων θυμάτων.
Μέχρι σήμερα έχουν διατεθεί ακόμη 9,65 εκατομμύρια ευρώ ως έκτακτη ενίσχυση, ενώ αναμένεται να διατεθούν άλλα 21 εκατομμύρια ευρώ για τη μεσοπρόθεσμη χρηματοδότηση των προσπαθειών ανοικοδόμησης.
Αλλά και τα κράτη μέλη αντέδρασαν γρήγορα.
Η συνολική ενίσχυση που διέθεσε η Ευρωπαϊκή Ένωση και τα κράτη μέλη ανέρχεται σε 85 εκατομμύρια ευρώ, ενώ ο ΟΗΕ υπολογίζει την ενίσχυση που έχει διατεθεί συνολικά από τη διεθνή κοινότητα, περιλαμβανομένης της ΕΕ, σε μόλις 115 εκατομμύρια ευρώ.
Αυτό που λείπει είναι τα τρία Σ που ανέφερα παραπάνω.
Η συνέπεια μπορεί να επιτευχθεί μόνον εφόσον υπάρξει συντονισμός των στρατηγικών που ακολουθούνται και των μέτρων που λαμβάνονται.
Η συμπληρωματικότητα και ο συντονισμός αποτελούν σημαντικές προϋποθέσεις προκειμένου να επιτευχθεί η αναγκαία συνεργασία.
Η συνύπαρξη της πολυμερούς και διμερούς συνεργασίας για την ανάπτυξη, όπως είδαμε όχι μόνο στη Μοζαμβίκη, οδηγεί αντίθετα σε απολύτως περιττές απώλειες, όπως διαπίστωσα πριν από λίγες εβδομάδες σε επιτόπια επίσκεψή μου.
Η έκθεση της κ. Ferrer περιλαμβάνει μια πληθώρα προτάσεων οι οποίες μας βρίσκουν ανεπιφύλακτα σύμφωνους.
Τρία ζητήματα θα ήθελα να υπογραμμίσω ιδιαίτερα: συμπληρωματικότητα, συνέπεια και συντονισμός, είναι τρεις έννοιες οι οποίες θα πρέπει να συνδυαστούν σε μια ενιαία στρατηγική, καθώς αλληλεξαρτώνται.
Οι πολιτικοί και η κοινωνία των πολιτών των χωρών εταίρων όπως ακριβώς και οι αντιπροσωπείες της ΕΕ επιτόπου θα πρέπει να λάβουν περισσότερες αρμοδιότητες για τη λήψη αποφάσεων, όπως συμβαίνει ήδη κατά την εκπόνηση των εθνικών κατευθυντηρίων προγραμμάτων στη συνεργασία με τις χώρες ΑΚΕ.
Αυτό προϋποθέτει και καλύτερο συντονισμό μεταξύ των αντιπροσωπειών της Ευρωπαϊκής Ένωσης και των πρεσβειών των κρατών μελών, συντονισμό για τον οποίο θα πρέπει να μεριμνήσει το Συμβούλιο.
Χρειάζεται να ενταθούν οι προσπάθειες προκειμένου να βελτιωθεί ο συντονισμός όχι μόνο μεταξύ της ΕΕ και των κρατών μελών αλλά και με τους διεθνείς οργανισμούς.
Όποιος διαθέτει το μεγαλύτερο τμήμα των ενισχύσεων στη συνεργασία για την ανάπτυξη οφείλει να απαιτεί να λαμβάνεται ιδιαίτερα υπόψη η άποψή του για την πρακτική διαμόρφωση αυτής της συνεργασίας και για τους δημόσιους ελέγχους που θα πρέπει να συνοδεύουν.
Έχουν ήδη ξεκινήσει θετικές προσπάθειες προκειμένου να επιτευχθούν οι στόχοι αυτοί, ωστόσο θα πρέπει να τις αναπτύξουμε περαιτέρω και να τις περιλάβουμε σε ένα γενικότερο σχεδιασμό.
Στα πλαίσια αυτά θα πρέπει να ξεπεραστούν τα φαντάσματα της αποικιοκρατίας ή τα γεωστρατηγικά ενδιαφέροντα ορισμένων κρατών μελών.
Το μεγαλύτερο εμπόδιο στην ικανοποιητική εφαρμογή των τριών Σ αποτελεί ή έλλειψη πολιτικής βούλησης των κρατών μελών, τα οποία δεν επιδεικνύουν πραγματικό ενδιαφέρον για τη δημιουργία μίας πιο αποτελεσματικής και συντονισμένης συνεργασίας για την ανάπτυξη, πλήττοντας έτσι το κύρος της Ένωσης και τις προσπάθειες βελτίωσης της πολιτικής για την ανάπτυξη, κάτι που τελικά πλήττει και τα ίδια τα κράτη μέλη.
Οι ευρωπαϊκές πρωτεύουσες οφείλουν να καταλάβουν ότι ενισχύοντας το κύρος της Ένωσης ενισχύουν συγχρόνως και τη δική τους εικόνα.
.
Πιστεύω ότι η συμπληρωματικότητα και ο κοινοτικός συντονισμός είναι τα πιο σημαντικά εργαλεία μας για την αύξηση της αποδοτικότητας και των αποτελεσμάτων της κοινοτικής αναπτυξιακής συνεργασίας στην πράξη.
Ως εκ τούτου, καλωσορίζω την έκθεση της κ. Ferrer.
Το Κοινοβούλιο και η Επιτροπή συμμερίζονται τις ίδιες απόψεις και συμφωνούν ως προς την προσέγγιση.
Συμφωνούμε ότι τώρα χρειάζεται να δούμε αποτελέσματα.
Χρειάζεται να αυξήσουμε τον εσωτερικό συντονισμό στην ΕΕ μεταξύ χωρών και μεταξύ τομέων, βάσει των κατευθυντήριων γραμμών του 1998 για τον λειτουργικό συντονισμό.
Πρέπει να βοηθήσουμε τις χώρες εταίρους στις προσπάθειές τους και να ενισχύσουμε τον κοινοτικό συντονισμό όσον αφορά τον ευρύτερο παγκόσμιο συντονισμό μεταξύ των χορηγών, είτε πρόκειται για την Παγκόσμια Τράπεζα, τον ΟΗΕ, τις διμερείς κυβερνητικές οργανώσεις ή τις μη κυβερνητικές οργανώσεις.
Η Επιτροπή έχει ήδη κάνει το πρώτο βήμα.
Υιοθετήσαμε ένα εναρμονισμένο πλαίσιο για την εξέταση των στρατηγικών προγραμμάτων των χωρών.
Θα χρησιμοποιήσουμε αυτό το πλαίσιο σε μελλοντικές ασκήσεις προγραμματισμού.
Τα στρατηγικά προγράμματα των χωρών θα μας καθοδηγήσουν όταν αναθεωρούμε τα προγράμματα βοήθειας.
Θα μας καταδείξουν πώς η κοινοτική βοήθεια συνδυάζεται με τα όσα κάνουν οι άλλοι χορηγοί.
Τα στρατηγικά προγράμματα των χωρών είναι το πρώτο πρακτικό εργαλείο όχι μόνο για τη βελτίωση του συντονισμού και της συμπληρωματικότητας μεταξύ των χορηγών αλλά και για την ευρύτερη συνοχή της πολιτικής συνεργασίας στον τομέα της ανάπτυξης με τις άλλες πολιτικές της ΕΕ.
Τα στρατηγικά προγράμματα των χωρών θα μας οδηγήσουν επίσης προς τη σωστή κατεύθυνση όσον αφορά τον βέλτιστο καταμερισμό εργασίας μεταξύ της Επιτροπής και των κρατών μελών.
Συλλογικά, θα πρέπει να είμαστε σε θέση να ανταποκριθούμε στις περισσότερες ουσιαστικές ανάγκες των εταίρων στις αναπτυσσόμενες χώρες.
Η κίνηση προς προγράμματα που θα καλύπτουν συγκεκριμένο τομέα το καθένα θα διευκολύνει τα μέγιστα την εν λόγω διαδικασία.
Ελπίζω επίσης ότι θα επιφέρει καλύτερη σχέση κόστους /οφέλους.
Ωστόσο, εάν θέλουμε να τα πετύχουμε αυτά, τα κράτη μέλη μας πρέπει να ενώσουν τις δυνάμεις τους και να συμμετάσχουν σε αυτή την άσκηση.
Η ποσοτική πτυχή του πόσο κινητοποιείται και συμβάλλει σε αυτή την προσπάθεια το κάθε ένα κράτος μέλος αποτελεί και αυτή μέρος της συλλογικής μας επιτυχίας ή της συλλογικής μας αποτυχίας.
Επιτρέψτε μου να σχολιάσω ορισμένες λεπτομέρειες της έκθεσή σας.
Κατ' αρχάς, παρατηρώ ότι σε πολλά σημεία της προτάσεως ψηφίσματος, το θέμα της συμπληρωματικότητας τίθεται εντός ενός ευρύτερου πλαισίου που συνδέεται με την ανάγκη για μεγαλύτερη συνεκτικότητα μεταξύ των διάφορων πολιτικών της ΕΕ, γεγονός για το οποίο συμφωνώ.
Αυτός είναι ο λόγος που μιλάμε για την πολιτική των τριών σίγμα: συμπληρωματικότητα, συνοχή, συντονισμός.
Όσον αφορά τη συνοχή - για την οποία έχουμε συχνά συζητήσει - έχουμε τώρα καθιερώσει το σημείο εστίασης για τη συνοχή στη Γενική Διεύθυνση Ανάπτυξης.
Το σημείο αυτό βρίσκεται σε λειτουργία από τις αρχές του τρέχοντος μηνός και το χρησιμοποιούμε, όπως θα θέλαμε και άλλοι να το χρησιμοποιούν όποτε προκύπτει κάποιο πρόβλημα που αφορά τη συνοχή.
Θα ήθελα να αναφέρω ότι η σημερινή μέρα είναι σημαντική για τη συνοχή στην αναπτυξιακή μας πολιτική και την πολιτική εμπορίου.
Η Επιτροπή, ενώ μιλούσε για πρόσβαση χωρίς ποσοστώσεις και χωρίς δασμούς ουσιαστικά για όλα τα προϊόντα από τις λιγότερο αναπτυγμένες χώρες, αποφάσισε να απαλείψει τη λέξη 'ουσιαστικά' .
Από σήμερα η Επιτροπή έχει ξεκάθαρη πολιτική.
Τώρα η ευθύνη ανήκει στα κράτη μέλη.
Προσφέρουμε για όλα τα προϊόντα πρόσβαση χωρίς ποσοστώσεις και χωρίς δασμούς για τις λιγότερο αναπτυγμένες χώρες.
Πρόκειται για μια πολύ καλή απόφαση.
Δεύτερον, χαιρετώ την επιθυμία σας να ενισχυθεί ο συντονισμός ανάμεσα στην Επιτροπή και τα κράτη μέλη στα διεθνή φόρα και στα διεθνή συνέδρια.
Ως Επιτροπή συμμεριζόμαστε το ενδιαφέρον σας.
Είναι ύψιστης σημασίας να βελτιώσουμε την αποτελεσματικότητα και τη δημόσια εικόνα της ΕΕ σε διεθνές επίπεδο.
Αυτό διαφάνηκε σε πολλά συνέδρια: συνεργαζόμαστε καλά και αντιπροσωπεύουμε μια εποικοδομητική προοδευτική δύναμη σε παγκόσμιο επίπεδο.
Έχω προσκληθεί να συμμετάσχω στην επιτροπή ανάπτυξης της Παγκόσμιας Τράπεζας.
Κανείς Επίτροπος δεν το έχει ξαναδοκιμάσει αυτό έως τώρα.
Τον επόμενο Μάιο οργανώνουμε ένα συνέδριο με την Unctad σε αυτή την Αίθουσα, για τις λιγότερο αναπτυγμένες χώρες, όπως επίσης οργανώνουμε ένα συνέδριο με την ΠΟΕ και την UNAIDS στις 28 Σεπτεμβρίου σχετικά με την ελονοσία, το HIV-AIDS και τη φυματίωση, τις τρεις κύριες μεταδοτικές νόσους.
Συνεργαζόμαστε πολύ καλά με τους εταίρους μας και σε πολυμερές επίπεδο.
Τρίτον, ειδικά όσον αφορά τις συστάσεις για πρόταση ψηφίσματος, χαιρετώ τη στήριξή σας συγκεκριμένα σε δύο ουσιαστικά θέματα: πρώτον, τους ανθρώπινους πόρους και δεύτερον τον ρόλο των διαχειριστικών επιτροπών στην αναπτυξιακή συνεργασία.
Η έλλειψη ανθρώπινων πόρων είναι σοβαρό και καίριο πρόβλημα το οποίο είχε αγνοηθεί εδώ και πάρα πολύ καιρό.
Μας έχει στοιχειώσει και απαιτεί δράση αμέσως.
Συνεχίζουμε τις προσπάθειές μας στην Επιτροπή να βελτιώσουμε την αποτελεσματικότητα των υπηρεσιών μας.
Αλλάζουμε ριζικά τον τρόπο που κάνουμε τη δουλειά μας αλλά αυτό δεν αρκεί.
Χρειαζόμαστε επίσης ανθρώπινο δυναμικό που θα αντιστοιχεί στους πόρους των προγραμμάτων μας και στις φιλοδοξίες μας.
Η στήριξή σας εδώ θα είναι ζωτική όταν έρθει η ώρα λήψης αποφάσεων για τον προϋπολογισμό.
Όσον αφορά τις επιτροπές των κρατών μελών που εργάζονται παράλληλα με την Επιτροπή στη διαχείριση και την εφαρμογή των αναπτυξιακών προγραμμάτων, πιστεύουμε ότι κομβικός ρόλος τους πρέπει να είναι να συζητούν με εμάς τις πολιτικές προτεραιότητες και την ευρύτερη στρατηγική.
Ρόλος τους δεν θα πρέπει να είναι να διαχειρίζονται σε μικροκλίμακα τη διαδικασία ή να εξετάζουν μεμονωμένα έργα όπως δυστυχώς συνεχίζει ακόμη να συμβαίνει.
Πρέπει να βρούμε πιο αποτελεσματικούς τρόπους να δουλεύουμε μαζί.
Και εδώ η στήριξη του Κοινοβουλίου είναι ζωτική.
Ελέχθη στη συζήτηση εδώ ότι ορισμένα κράτη μέλη θέλουν να καταργήσουν αυτά που κάνουμε συλλογικά.
Δε νομίζω ότι ισχύει αυτό.
Εν πάση περιπτώσει, τα κράτη μέλη δέχτηκαν ένθερμα την ευρύτερη δήλωση πολιτικής η οποία αποτελεί τη βάση όλων όσων κάνουμε.
Έχουμε επίσης ξεκάθαρη δέσμευση για το ένατο Ευρωπαϊκό Ταμείο Ανάπτυξης και για τη δημοσιονομική πτυχή.
Εν συγκρίσει με άλλους μεγάλους χορηγούς στον κόσμο, η Επιτροπή - και όλα όσα κάνουμε μαζί στην Ευρώπη - στηρίζεται χρηματοδοτικά κατά τρόπο πολύ πιο προβλέψιμο και σταθερό.
Αυτό μας δημιουργεί μεγάλη ευθύνη, ωστόσο η ουσία είναι πως δεν είμαστε μόνο οι μεγαλύτερος αλλά και ο πιο προβλέψιμος και σταθερός χορηγός όσον αφορά τη συνεργασία μαζί μας.
Εν κατακλείδι, θα ήθελα να ευχαριστήσω την εισηγήτρια για την εξαίρετη δουλειά της.
Είναι μια πολύ χρήσιμη έκθεση και είμαι αποφασισμένος να προχωρήσω όσον αφορά τη συμπληρωματικότητα και να χρησιμοποιήσω τα νέα διαθέσιμα εργαλεία: τα στρατηγικά προγράμματα των χωρών, τα νέα και βελτιωμένα συστήματα προγραμματισμού και την αποτελεσματικότερη διαχείριση της εξωτερικής βοήθειας, η οποία εξάλλου σημαίνει περισσότερη ευθύνη για τις αντιπροσωπείες μας στις τρίτες χώρες.
Είμαι πεπεισμένος ότι το Ευρωπαϊκό Κοινοβούλιο θα μας προσφέρει την αναγκαία στήριξη στις προσπάθειές μας.
Προσμένω με χαρά τη συνέχιση της συνεργασίας μας με αυτόν τον ανοιχτό και εποικοδομητικό τρόπο.
Η διαδικασία μεταρρύθμισης προχωρά.
Ξέρουμε τι μάχες έχουμε να δώσουμε και, με τη στήριξή σας, θα τις κερδίσουμε.
Σήμερα μπορούμε να είμαστε περήφανοι που κάνουμε όλα αυτά και ελπίζω ότι αύριο θα μπορέσουμε να έχουμε λόγους να είμαστε υπερήφανοι και για τον τρόπο που τα κάνουμε.
Ευχαριστώ πολύ, Επίτροπε κύριε Nielson.
Η συζήτηση έληξε.
Η ψηφοφορία θα διεξαχθεί αύριο, στις 11.00.
(Η συνεδρίαση διακόπτεται στις 19.55 και συνεχίζεται στις 21.00)
Καθεστώς συναλλαγών που εφαρμόζεται για ορισμένα εμπορεύματα που προέρχονται από τη μεταποίηση γεωργικών προϊόντων
Η ημερήσια διάταξη προβλέπει τη συζήτηση της έκθεσης (A5-0228/2000) του κ. Souchet, εξ ονόματος της Επιτροπής Γεωργίας και Ανάπτυξης της Υπαίθρου, σχετικά με την τροποποίηση του Κανονισμού ΝΊ 3448/93 που αφορά τον καθορισμό του καθεστώτος συναλλαγών που εφαρμόζεται για ορισμένα εμπορεύματα που προέρχονται από τη μεταποίηση γεωργικών προϊόντων [COM(1999) 717 - C5-0095/2000 - 1999/0284(CNS)].
.
(FR) Κύριε Πρόεδρε, η πρόταση κανονισμού που μας έχει υποβληθεί αφορά το ειδικό καθεστώς συναλλαγών με τρίτες χώρες σχετικά με τα προϊόντα εκτός Παραρτήματος 1 και η κυριότερη διάταξή του προβλέπει τη χορήγηση επιστροφών εξαγωγών στα προϊόντα αυτά εξίσου με τα περιλαμβανόμενα.
Το Παράρτημα 1 της Συνθήκης καθορίζει τον κατάλογο των προϊόντων που δικαιούνται να αποτελέσουν αντικείμενο ΚΟΑ στο πλαίσιο της ΚΓΠ.
Πρόκειται για βασικά γεωργικά προϊόντα και προϊόντα πρώτης μεταποίησης.
Τα εκτός Παραρτήματος 1 προϊόντα είναι προϊόντα δεύτερης μεταποίησης.
Αναδεικνύεται πλέον το πρόβλημα, το οποίο η Κοινότητα οφείλει να αντιμετωπίσει από φέτος κιόλας, της ανεπάρκειας των πιστώσεων για επιστροφές σε σχέση με τις ανάγκες, λόγω των περιορισμών που αποφάσισε η Κοινότητα στο πλαίσιο των συμφωνιών του Μαρακές.
Αναζητώντας λύσεις στο δύσκολο αυτό πρόβλημα, το οποίο όμως έχει βαρύτατες συνέπειες για τους κοινοτικούς παραγωγούς και την κοινοτική μεταποίηση γεωργικών προϊόντων, η Επιτροπή δεν επέδειξε ιδιαίτερη "δημιουργικότητα" .
Πέραν της απλής διαγραφής ορισμένων προϊόντων από τον κατάλογο επιλεξιμότητας για επιστροφές, που δημιούργησε σοβαρά διαχειριστικά προβλήματα σε ορισμένους τομείς, μας προτείνεται, ως συνήθως, μία αποκλειστική λύση: την επέκταση του καθεστώτος ενεργού τελειοποίησης προς επανεξαγωγή, που επιτρέπει την εισαγωγή βασικών γεωργικών προϊόντων με τιμές της παγκόσμιας αγοράς όπως τις λέμε, ενώ τα μεταποιημένα προϊόντα, στα οποία ενσωματώνονται, επανεξάγονται.
Δεν έχει μελετηθεί καμία εναλλακτική λύση σε σχέση με το καθεστώς τελειοποίησης προς επανεξαγωγή.
Κάποιες προοπτικές που δημιουργήθηκαν σε ορισμένα κράτη μέλη, όπως στη Γερμανία και την Αυστρία, αποκλείστηκαν αμέσως, και κάθε εναλλακτική πρόταση θεωρήθηκε εκ των προτέρων ασύμβατη προς τις δεσμεύσεις που έχουμε αναλάβει στο πλαίσιο της GATT.
Υπό τις συνθήκες αυτές, είμαστε αναγκασμένοι όπως είναι φυσικό να λάβουμε κατά κύριο λόγο υπόψη μας τη σημασία του συγκεκριμένου τομέα και του όγκου των εξαγωγών.
Τα εκτός Παραρτήματος 1 μεταποιημένα προϊόντα αυξάνουν όμως με γοργούς ρυθμούς και αντιπροσωπεύουν αφ' εαυτά το 25% των συνολικών εξαγωγών προϊόντων των γεωργικών προϊόντων διατροφής και από τον τομέα αυτό και μόνο εξαρτώνται 2,5 εκατομμύρια θέσεις απασχόλησης, ποικιλοτρόπως κατανεμημένες στις διάφορες περιοχές.
Για την παραγωγή των προϊόντων αυτών, η συμπληρωματική πρόσβαση στο καθεστώς τελειοποίησης προς επανεξαγωγή αποτελεί τουλάχιστον μια μερική λύση, που μπορεί να τεθεί σε εφαρμογή σύντομα και θα επιτρέψει την άμεση διασφάλιση της ανταγωνιστικότητας των προϊόντων εκτός Παραρτήματος 1, ελλείψει εναλλακτικών προτάσεων.
Η Επιτροπή Γεωργίας και Ανάπτυξης της Υπαίθρου, θεώρησε ότι οι συμπληρωματικοί όροι εφαρμογής του καθεστώτος τελειοποίησης προς επανεξαγωγή θα πρέπει να καθοριστούν με τέτοιο τρόπο, ώστε οι επιχειρήσεις να μπορούν να τους διαχειριστούν αποτελεσματικά, μέσα στα όρια των δυνατοτήτων που προβλέπουν οι ισολογισμοί προβλέψεων και να δημιουργηθούν έτσι επαρκείς πιστώσεις επιστροφών για τις επιχειρήσεις που δεν μπορούν να επωφεληθούν, είτε επειδή θέλουν να αποφύγουν τις ΚΟΑ, είτε λόγω έλλειψης διαθέσιμων πρώτων υλών στην παγκόσμια αγορά, είτε πάλι λόγω έλλειψης προσωπικού ή κατάλληλων υποδομών.
Δεδομένων όλων αυτών, το καθεστώς τελειοποίησης προς επανεξαγωγή δεν παύει να παρουσιάζει, εντούτοις, κάποια μειονεκτήματα και κάποιους κινδύνους.
Καταρχάς, ένα σοβαρό μειονέκτημα: το ίδιο το καθεστώς τελειοποίησης προς επανεξαγωγή αποτελεί στην πραγματικότητα μια παραβίαση της κοινοτικής προτίμησης.
Πρέπει να παρακινήσουμε όμως την ευρωπαϊκή γεωργική βιομηχανία /βιομηχανία τροφίμων να δώσει προτίμηση στις κοινοτικές πρώτες ύλες.
Πράγμα που συνεπάγεται ότι το καθεστώς τελειοποίησης προς επανεξαγωγή, παρόλο που προτείνεται η επέκτασή του, πρέπει να παραμείνει ένα αυστηρά προσωρινό καθεστώς, δεν πρέπει να γίνει διαρθρωτικό εργαλείο, πρέπει να παραμείνει μια λύση ανάγκης, η οποία θα εφαρμόζεται αποκλειστικά και μόνο όταν θα υπάρχει πραγματικό έλλειμμα επιστροφών.
Για το λόγο αυτό, προτείνουμε μια σειρά τροποποιήσεις, οι οποίες θα πρέπει να αντιμετωπιστούν συνολικά και οι οποίες τείνουν να ενισχύσουν τον προσωρινό χαρακτήρα του καθεστώτος τελειοποίησης προς επανεξαγωγή.
Εκτιμούμε ότι η επέκταση του καθεστώτος τελειοποίησης προς επανεξαγωγή θα πρέπει να αποτελέσει αντικείμενο πλαισίωσης και αυστηρότατης παρακολούθησης.
Για αυτό το λόγο επίσης είμαστε υπέρ της ποσόστωσης στο καθεστώς αυτό.
Όπως επίσης προτείνουμε η Επιτροπή να υποβάλει στο Ευρωπαϊκό Κοινοβούλιο μια συγκεκριμένη ενδιάμεση έκθεση, στην οποία θα κάνει απολογισμό της ιδιαίτερης κατάστασης που επικρατεί σε κάθε ΚΟΑ.
Έτσι θα έχουμε στα χέρια μας ένα εργαλείο παρακολούθησης και ελέγχου, που θα μας επιτρέψει να διασφαλίσουμε ότι η πρόσβαση στο καθεστώς τελειοποίησης προς επανεξαγωγή θα παραμείνει περιορισμένη, ότι θα αφορά αποκλειστικά τις πραγματικά αναγκαίες ποσότητες, ότι δεν θα έχει αρνητικές συνέπειες για τους κοινοτικούς παραγωγούς πρώτων υλών και ότι δεν επικεντρώνεται σε ορισμένες Κοινές Οργανώσεις της Αγοράς με κίνδυνο να προκληθούν διαταραχές.
Ένα δεύτερο μειονέκτημα του καθεστώτος τελειοποίησης προς επανεξαγωγή: είναι ιδιαίτερα σύνθετο και άκαμπτο κατά την εφαρμογή του και θίγει έτσι κυρίως τις ΜΜΕ.
Θα πρέπει λοιπόν να υποστηρίξουμε την πρόσβασή τους στις επιστροφές, των οποίων η διαχείριση είναι πιο εύκολη και να τις απαλλάξουμε μέσα στο πλαίσιο αυτό από την υποχρέωση υποβολής παραστατικών έως το όριο των 50 000 ευρώ ετησίως, κυμαινόμενο αναλόγως με την περίπτωση.
Να θυμίσουμε ότι οι επιστροφές για τα μεταποιημένα γεωργικά προϊόντα δεν απευθύνονται σε καμία περίπτωση στις μεγάλες επιχειρήσεις και μόνο.
Ο ρόλος τους για τις ΜΜΕ είναι καθοριστικός.
Αυτά είναι τα συστατικά στοιχεία ενός πραγματικού μηχανισμού επαγρύπνησης, που θεωρούμε ότι πρέπει απαραιτήτως να εφαρμοστεί ώστε να εξασφαλίσουμε ότι η επέκταση του καθεστώτος τελειοποίησης προς επανεξαγωγή θα λειτουργεί σύμφωνα με τους στόχους για τους οποίους το αποδεχόμαστε.
Μακροπρόθεσμα, το ζήτημα που εξετάζουμε σήμερα με επείγοντες όρους δεν πρόκειται να λυθεί σε διαρκή βάση παρά μόνο εάν οι κοινοτικοί διαπραγματευτές, στις επόμενες συνεδριάσεις του ΠΟΕ, λάβουν σαφείς οδηγίες, έτσι ώστε τα συμφέροντα των προϊόντων μας εκτός Παραρτήματος 1 να ληφθούν καταλλήλως υπόψη και να μπορέσουν οι στενές σχέσεις που οι κοινοτικές βιομηχανίες μεταποίησης έχουν δημιουργήσει με τους κοινοτικούς παραγωγούς αγροτικών πρώτων υλών και τις περιοχές τους να συνεχιστούν και να συσφιχθούν περαιτέρω.
Κύριε Πρόεδρε, τα σχέδια της Επιτροπής να περικοπούν οι επιστροφές στις εξαγωγές θα κοστίσουν στους μεταποιητές τροφίμων και ποτών της ΕΕ περίπου 145 εκατομμύρια ευρώ τον χρόνο.
Είναι ιδιαίτερα ενοχλητικό ότι η απόφαση για την εφαρμογή αυτών των περικοπών ελήφθη χωρίς να προηγηθούν διαβουλεύσεις με το Κοινοβούλιο.
Oι επιστροφές στις εξαγωγές δεν συνιστούν επιδότηση.
Αποζημιώνουν τη βιομηχανία τροφίμων και ποτών επειδή αντλεί τις πρώτες ύλες της εντός της ΕΕ σε υψηλότερες τιμές από αυτές που μπορεί να βρει στις παγκόσμιες αγορές.
Προκαλεί έκπληξη ότι η Επιτροπή επέλεξε να εστιαστεί στο γερμανικό γιαούρτι με φρούτα, το σκοτσέζικο ουίσκι και τα φαρμακευτικά προϊόντα όσον αφορά αυτές τις περικοπές, προφανώς για κανέναν καλύτερο λόγο πέρα από την πεποίθηση ότι πρόκειται για εύρωστες βιομηχανίες οι οποίες δεν αξίζουν βοήθεια.
Αλλοι τομείς, όπως τα ζυμαρικά, η ζαχαροπλαστική και ορισμένα γαλακτοκομικά προϊόντα που και εκείνοι λαμβάνουν επιστροφές στις εξαγωγές γλίτωσαν χωρίς πολλές απώλειες.
Αυτό είναι πέρα για πέρα άδικο.
Οι περικοπές είναι επιζήμιες για την κοινοτική βιομηχανία, θα καταστρέψουν το ανταγωνιστικό προβάδισμα των γεωργικών βιομηχανιών μας, όπως επίσης θα καταστρέψουν και θέσεις εργασίας.
Το σχέδιο της Επιτροπής να αποζημιώσει τους μεταποιητές τροφίμων για την απώλεια των επιστροφών στις εξαγωγές μέσω της ενθάρρυνσής τους να αναζητήσουν βοήθεια ώστε να υπαχθούν σε ένα καθεστώς τελειοποίησης προς επανεξαγωγή για μια σειρά αγαθών που προέρχονται εκτός της ΕΕ, είναι όχι μόνο νεφελώδες αλλά και βλακώδες.
Ένα τέτοιο σχέδιο όχι μόνο ενθαρρύνει τους μεταποιητές να εισάγουν σιτηρά και άλλες πρώτες ύλες από χώρες εκτός ΕΕ - για μια ακόμη φορά εις βάρος των ταλαίπωρων αγροτών μας - αλλά επίσης ενέχει τόνους περίπλοκων γραφειοκρατικών διαδικασιών και χαρτιού που στην πράξη θα αποκλείσουν τις μικρομεσαίες επιχειρήσεις από το συγκεκριμένο σχέδιο.
Η Επιτροπή πρέπει να επινοήσει ένα νέο σύστημα.
Οι εξαγωγείς τροφίμων και ποτών που μέσω της προστιθεμένης αξίας στα προϊόντα τους αποτελούν ένα ζωτικότατο και σημαντικότατο κομμάτι της αγροτικής οικονομίας της ΕΕ πρέπει να λάβουν εναλλακτική αποζημίωση που θα αναλογεί ακριβώς στην αξία των επιστροφών στις εξαγωγές που χάνουν.
Οποιαδήποτε άλλη ρύθμιση θα δημιουργήσει στους μεταποιητές τροφίμων της ΕΕ ένα τεράστιο ανταγωνιστικό μειονέκτημα στις παγκόσμιες αγορές.
Οι επιστροφές στις εξαγωγές είναι απαραίτητες προκειμένου να διασφαλιστεί η διεθνής ανταγωνιστικότητα των μεταποιημένων τροφίμων ΕΠ-1.
Επιπροσθέτως, οι μεταποιητές τροφίμων και ποτών της ΕΕ αγοράζουν περίπου τα δύο τρίτα όλων των αγροτικών προϊόντων τους από τα 15 κράτη μέλη.
Αυτή η εσκεμμένη επίθεση στις επιστροφές στις εξαγωγές προϊόντων ΕΠ-1 υπονομεύει ακόμη περισσότερο τους αγρότες μας που υποφέρουν από τη χειρότερη ύφεση εδώ και δεκαετίες.
Αποτελεί επίσης κατά μέτωπο επίθεση εναντίον του ταχύτερα αναπτυσσόμενου εξαγωγικού τομέα στην ΕΕ, ήτοι του τομέα μεταποιημένων τροφίμων.
Έχουμε ήδη δεσμευτεί για μείωση της τάξης του 36% των επιστροφών στις εξαγωγές σε διάστημα έξι ετών και τώρα πλησιάζουμε στο τέλος αυτής της περιόδου σύμφωνα με τις υποχρεώσεις που απορρέουν από τη Συμφωνία του Γύρου της Ουρουγουάης στα πλαίσια της Γενικής Συμφωνίας Δασμών και Εμπορίου.
Ωστόσο, οι περικοπές αυτές δεν θα πρέπει να καθορίζονται με τόσο αυθαίρετο τρόπο σε έναν μικρό αριθμό βιομηχανιών, όπως επέλεξε να κάνει η Επιτροπή.
Η πρόσβαση στο καθεστώς τελειοποίησης προς επανεξαγωγή αποτελεί μια άκρως προσωρινή και καθόλου ικανοποιητική λύση.
Συγχαίρω τον κ. Souchet για την ετοιμασία μιας καλής έκθεσης δεδομένης της αδιαλλαξίας της Επιτροπής στο συγκεκριμένο ζήτημα.
Επί της αρχής έχει δίκιο όταν περιγράφει την πρόταση της Επιτροπής ως προσωρινό μέτρο.
Δεν χωρά αμφιβολία ότι ολόκληρο το σύστημα χρειάζεται να διαλυθεί και να ανασυσταθεί κατά τρόπο πολύ πιο λογικό και λιγότερο περίπλοκο, σύμφωνα με τις απαιτήσεις που απορρέουν από τις συμφωνίες μας με την ΠΟΕ και την GATT.
Κύριε Πρόεδρε, το πεδίο στο οποίο κινείται η πρόταση αυτή είναι εξαιρετικά λεπτό.
Αρκεί να παρατηρήσουμε ότι, στην ουσία, το καθεστώς ενεργούς τελειοποίησης προϋποθέτει μία παρέκκλιση από την αρχή της ευρωπαϊκής προτίμησης ή, αν προτιμάτε, από το καθεστώς των κοινοτικών προτιμήσεων.
Πρόκειται για ένα ιδιαίτερα λεπτό πεδίο και, επιπλέον, το καθεστώς ενεργούς τελειοποίησης, στην εφαρμογή του, είναι εξαιρετικά σύνθετο, αργό και, επομένως, πλήττει πολλές μικρομεσαίες επιχειρήσεις.
Στο ευαίσθητο αυτό πεδίο οι αποφάσεις μας, ως πολιτικοί, πρέπει να προσανατολίζονται προς τη διατήρηση της ανταγωνιστικότητας της ευρωπαϊκής βιομηχανίας τροφίμων παγκοσμίως και προς την ενδυνάμωση των υφιστάμενων στενών δεσμών μεταξύ των βιομηχανιών μεταποίησης και των παραγωγών πρώτων υλών.
Η μεγαλύτερη ευθύνη στον τομέα αυτό εναπόκειται στην Επιτροπή.
Χρειάζεται μία δημιουργική Επιτροπή, ευέλικτη, ικανή να αισθάνεται τον παλμό της εξέλιξης των αγορών, μετρημένη και, ταυτόχρονα, ευφάνταστη.
Μία Επιτροπή που θα ξέρει να δίνει προτεραιότητα στο ευρωπαϊκό γεωργικό πρότυπο και στην υπεράσπιση των μικρών, όμως για να πούμε την αλήθεια, μέχρι αυτή τη στιγμή το μόνο που απέδειξε η Επιτροπή στον τομέα αυτό είναι η ικανότητά της για αδιαφάνεια, για ρυθμιστική αυθαιρεσία, και σχεδόν τίποτε παραπάνω.
Όσον αφορά στο Ευρωπαϊκό Κοινοβούλιο, κύριε Πρόεδρε, τόσο η Επιτροπή Γεωργίας όσο και ο πρόεδρος της, ο κ. Graefe zu Baringdorf, εργάστηκαν με μεγάλη σοβαρότητα και σύνεση για αυτή τη δύσκολη έκθεση.
Ο κ. Souchet εκπόνησε μία θαυμάσια έκθεση, και τον συγχαίρω για τον τρόπο με τον οποίο άσκησε τα καθήκοντά του ως εισηγητής.
Είναι επιτυχείς οι προτάσεις του, ιδίως εκείνες που αφορούν τον περιορισμό και τον ορθολογισμό της χρησιμοποίησης του καθεστώτος ενεργούς τελειοποίησης, προσαρμόζοντάς το στην κατάσταση των αγορών, στο κανονιστικό και στο δημοσιονομικό πλαίσιο.
Όλα αυτά αποτελούν επιτυχία, όπως και τα αιτήματά του για εξαίρεση ώστε να ευνοηθούν οι μικροί εξαγωγείς.
Ευχαριστώ πολύ τόσο τον εισηγητή όσο και το Ευρωπαϊκό Κοινοβούλιο, και ελπίζω ότι η Επιτροπή θα βελτιώσει τις εργασίες της στο πεδίο αυτό.
Κύριε Πρόεδρε, η Επιτροπή προτείνει αλλαγές στο σύστημα εμπορίας των μεταποιημένων γεωργικών προϊόντων.
Στόχος της είναι η κατάργηση των επιδοτήσεων και ο περιορισμός της βοήθειας χάρη στα πιστοποιητικά στήριξης.
Πρόκειται για δύο βασικά αναπτυξιακά πρότυπα: από τη μία πλευρά, οι πιέσεις που προκαλεί το σύστημα ελευθέρωσης του παγκόσμιου εμπορίου για περιορισμό των επιδοτήσεων των εξαγωγών και, από την άλλη, οι εσωτερικές δημοσιονομικές πιέσεις της ΕΕ που σχετίζονται κυρίως με τη διατήρηση των εξωτερικών σχέσεων.
Το τίμημα θα πρέπει να το πληρώσει η αλυσίδα επεξεργασίας των ειδών διατροφής και, σε τελευταία ανάλυση, οι γεωργοί.
Ήδη σήμερα η κατάσταση της αγοράς είναι δύσκολη για τους ευρωπαίους καλλιεργητές.
Επιπλέον, το κόστος αυξάνεται, ιδίως λόγω των υψηλότερων τιμών των καυσίμων και των περιβαλλοντικών και άλλων επιβαρύνσεων που πολλαπλασιάζονται.
Η αποδοτικότητα της παραγωγής διαταράσσεται και. παρεκκλίνοντας λίγο, μπορούμε να διερωτηθούμε αν η ευρωπαϊκή γεωργική παραγωγή έχει ακόμα νόημα.
Η Επιτροπή μας, όπως και η Ομάδα του Ευρωπαϊκού Κόμματος των Φιλελεύθερων Δημοκρατών και Μεταρρυθμιστών, ξεκινούν από την αρχή ότι η ΕΕ πρέπει να διασφαλίσει την αποδοτικότητα της αλυσίδας παραγωγής.
Η Επιτροπή προτείνει επιλεκτικές μειώσεις.
Βρισκόμαστε, όμως, σε αδιέξοδο.
Ίσως να επιβάλλεται να δράσουμε κατ' αυτόν τον τρόπο, αλλά θα πρέπει ωστόσο να διατηρήσουμε ορισμένες αρχές σε αυτό το θέμα.
Οι τροποποιήσεις πρέπει να λάβουν υπόψη τις μικρές επιχειρήσεις του τομέα.
Παραδείγματος χάρη, στη χώρα που εκπροσωπώ δεν μπορούν να αναπτυχθούν μεγάλες επιχειρήσεις, λόγω του ολιγάριθμου πληθυσμού.
Πρέπει να επιδειχθεί ευελιξία στην επιβολή περιορισμών στη διαδικασία επιδότησης των εξαγωγών.
Για τον λόγο αυτό η τροπολογία 8 είναι δικαιολογημένη, διότι παρέχει ευελιξία προπαντός στις μικρές επιχειρήσεις.
Θα ήθελα επίσης να επισημάνω ότι η αντικατάσταση των επιδοτήσεων των εξαγωγών με εσωτερικές μεταρρυθμίσεις και συμπληρωματικές διαδικασίες θα έχει άνισες επιπτώσεις, επειδή τα πιο απομακρυσμένα κράτη μέλη θα επιβαρύνονται με υψηλότερο κόστος μεταφοράς.
Για τον λόγο αυτό συμφωνώ με τον εισηγητή ότι δε μπορούμε να προχωρήσουμε για πολύν καιρό με τέτοιες διαδικασίες.
Πρόκειται οπωσδήποτε για προσωρινή λύση.
Η ομάδα μας υποστηρίζει τις τροπολογίες της επιτροπής.
Κύριε Πρόεδρε, όταν λάβαμε την πρόταση της Επιτροπής, δεν πιστεύαμε τα μάτια μας.
Ενεργητική τελειοποίηση: Τι είναι πάλι αυτό;
Όταν εξέτασα το ζήτημα κάπως πιο σοβαρά, συνειδητοποίησα με έκπληξη περί τίνος πρόκειται.
Μέχρι τώρα γνωρίζαμε τι συνέβαινε: η βιομηχανία αγοράζει προϊόντα, τα οποία παράγονται στην ΕΕ.
Κατόπιν μέσω των εξαγωγικών αντισταθμίσεων είναι σε θέση να ανταγωνίζεται στις λεγόμενες παγκόσμιες αγορές.
Τώρα μας λέει η Επιτροπή ότι δεν φθάνουν πλέον τα χρήματα, διότι δεσμευθήκαμε στο Μαρακές και θα πρέπει να σκεφθούμε κάτι καλύτερο από εδώ και πέρα.
Έρχεται λοιπόν η Επιτροπή και μας λέει: Ωραία, η βιομηχανία αγοράζει τις γεωργικές πρώτες ύλες όχι από την κοινοτική αγορά πλέον αλλά από τις διεθνείς αγορές τις οποίες η ΕΕ εξάγει με τη σειρά της πρώτες ύλες και συμβάλλει στη διαμόρφωση των διεθνών τιμών με το ντάμπινγκ που πραγματοποιεί.
Θα πρέπει λοιπόν η βιομηχανία να μπορεί να αγοράζει εκεί όπου παραμένουν τα τοπικά προϊόντα και από τα προϊόντα αυτά δημιουργεί τα λεγόμενα προϊόντα τελειοποίησης που διαθέτει στη συνέχεια στις διεθνείς αγορές.
Στην αρχή θεωρούσαμε αδύνατο κάτι τέτοιο.
Κατόπιν, συζητήσαμε το ζήτημα διεξοδικά στην επιτροπή, αλλά αυτή η εικόνα που μόλις σας παρουσίασα είναι η εικόνα που υποστηρίζει η Ευρωπαϊκή Επιτροπή.
Προσπαθήσαμε στη συνέχεια να δούμε εάν θα ήταν δυνατόν τα προϊόντα εντός της ΕΕ να αγοράζονται με τις διεθνείς τιμές, όπως μπορεί να κάνει η χημική και η φαρμακευτική βιομηχανία, ούτως ώστε να μειώνονται τουλάχιστον τα προϊόντα τα οποία πλεονάζουν εδώ - γιατί διαθέτουμε πλεονάσματα σε ορισμένους τομείς, αν και η συνολική μας παραγωγή δεν είναι πλεονασματική.
Όχι, δεν ήθελε να προτείνει κάτι τέτοιο η Επιτροπή στις διαπραγματεύσεις στον ΠΟΕ.
Προτάθηκε μία κομψή, υποτίθεται, λύση, που παρακάμπτει κάπως τις διαπραγματεύσεις στον ΠΟΕ.
Υπάρχει ένα σημείο στην επεξηγηματική έκθεση αυτού του κανονισμού το οποίο αναφέρει ότι οι κοινοτικές προτιμήσεις δεν θα πρέπει να παρακάμπτονται και δεν θα πρέπει επίσης να δημιουργούνται διαταράξεις στην Ευρωπαϊκή αγορά.
Εάν αγοράζω αλλού τα προϊόντα τα οποία πλεονάζουν εδώ, δεν θα πρέπει βέβαια να περιμένω ότι δεν θα πραγματοποιηθούν διαταράξεις στην αγορά!
Πιστεύω ότι η πρόταση αυτή είναι μια λύση ανάγκης, την οποία δεν μπορεί να δεχθεί η ομάδα μου.
Θα ήθελα να εκφράσω την προτίμησή μου υπέρ του εισηγητή.
Ο κ. Souchet καταβάλλει εδώ και χρόνια προσπάθειες για τη προάσπιση των γεωργικών συμφερόντων, συμφέροντα τα οποία προσωπικά θεωρώ κάποτε παραδοσιακά, παρόλα αυτά θα ήθελα να εκφράσω την εκτίμησή μου προς αυτόν.
Έχετε προσφέρει μεγάλες υπηρεσίες στους αγρότες της Ευρώπης, κύριε εισηγητή.
Δεχόμαστε επίσης και τις τροπολογίες που υποβλήθηκαν στη επιτροπή.
Συμφωνούμε την έκθεσή σας.
Απορρίπτουμε, ωστόσο, το νομοθετικό ψήφισμα.
Στο σημείο αυτό θα θέλαμε να απαντήσουμε αρνητικά, έστω και για μία φορά, διότι δεν θεωρούμε ότι πρόκειται για μια λογική και εξισορροπημένη λύση, καθώς φοβόμαστε ότι μέσω αυτού του μηχανισμού οι τιμές εντός της ΕΕ μπορούν για άλλη μία φορά να τεθούν εσκεμμένα υπό πίεση.
Θα διεξαγάγουμε την επόμενη συζήτηση για τις τιμές και θα συζητήσουμε εάν οι τιμές για τα προϊόντα μας εντός της Ευρωπαϊκής Ένωσης είναι υπερβολικά υψηλές.
Ωστόσο, θα πρέπει να συζητήσουμε κυρίως το εάν οι τιμές με τις οποίες "ξεπουλάμε" τα προϊόντα μας στις διεθνείς αγορές θα πρέπει να συζητηθούν επίσης, διότι με αυτές τις συνθήκες κανείς πια στον κόσμο δεν μπορεί να παράγει οικολογικά και κοινωνικώς υπεύθυνα προϊόντα.
Κύριε Πρόεδρε, η εισηγήτρια κ. Souchet κάνει ορισμένες σωστές επισημάνσεις για τις συνέπειες που θα προκαλέσουν οι προτεινόμενες τροπολογίες στον κανονισμό 3448/93, που ρυθμίζει το καθεστώς συναλλαγών που εφαρμόζεται σε ορισμένα εμπορεύματα που προέρχονται από την μεταποίηση αγροτικών προϊόντων.
Και αυτό γιατί αν γίνουν δεκτές οι προτεινόμενες τροποποιήσεις και ανοίξει πιο πολύ το καθεστώς τελειοποίησης στην επανεξαγωγή θα καταργηθεί στην πράξη η ήδη εκφυλισμένη κοινοτική προτίμηση, θα δυσκολευτεί η διάθεση των μεταποιημένων κοινοτικών αγροτικών προϊόντων στις διεθνείς αγορές και θα χτυπηθούν οι μικρομεσαίες μεταποιητικές μονάδες, οι οποίες στηρίζονται στην κοινοτική αγροτική παραγωγή και στις κοινοτικές εξαγωγικές επιδοτήσεις, ενώ θα ευνοηθούν οι μεγάλες μεταποιητικές βιομηχανίες, που θα εξασφαλίσουν φθηνή πρώτη ύλη από τρίτες χώρες.
Οι συνέπειες αυτές θα είναι ιδιαίτερα αρνητικές στις μεσογειακές χώρες, μεταξύ των οποίων και η Ελλάδα, επειδή είναι κατ' εξοχήν χώρες παραγωγής αυτών των προϊόντων και οι περισσότερες μεταποιητικές μονάδες στις χώρες αυτές είναι μικρομεσαίες.
Θα ήταν πρόκληση, όταν έχει δημιουργηθεί μια τόσο άσχημη κατάσταση, να αποδεχθούμε τις προτεινόμενες τροποποιήσεις του κανονισμού, έστω και με την λογική της προσωρινότητας, δηλαδή μέχρι να ολοκληρωθεί η συμφωνία του ΠΟΕ, με προφάσεις την εξασφάλιση της απασχόλησης και της προστιθέμενης αξίας.
Για αυτό, παρόλο που σε πολλές διαπιστώσεις συμφωνούμε με την εισηγήτρια, διαφωνούμε στο συμπέρασμά της που αφορά στο άνοιγμα του καθεστώτος της τελειοποίησης προς εξαγωγή, έστω και αν αυτό το άνοιγμα έχει προσωρινό χαρακτήρα, ακριβώς επειδή πιστεύουμε ότι με τις σημερινές συνθήκες, παρά την προσωρινότητα, θα έχουμε μια μονιμότητα και χειροτέρευση της κατάστασης.
Κύριε Πρόεδρε, σύμφωνα με αυτό τον κανονισμό, η Επιτροπή έχει καθηλωθεί με έναν περιορισμένο προϋπολογισμό σε ένα πολύπλοκο σύμπλεγμα τριών προβλημάτων: κατά πρώτον, οι εγγυημένες τιμές για τα γεωργικά προϊόντα που παράγονται στην ευρωπαϊκή επικράτεια· κατά δεύτερον, οι επιστροφές κατά την εξαγωγή που χορηγούνται σε επιχειρήσεις οι οποίες διαθέτουν στην παγκόσμια αγορά μεταποιημένες γεωργικές πρώτες ύλες· και κατά τρίτον οι συμφωνίες στους κόλπους του ΠΟΕ.
Ορθώς αναφέρει ο εισηγητής Souchet ότι το πρόβλημα της Επιτροπής δεν είναι τόσο ο περιορισμένος προϋπολογισμός όσο οι κανόνες του ΠΟΕ.
Στην περίπτωση που παρουσιαστεί έλλειψη πρώτων υλών στην εσωτερική ευρωπαϊκή αγορά, η βιομηχανία τροφίμων μπορεί να τις εισαγάγει από την παγκόσμια αγορά χωρίς τέλη και στη συνέχεια να τις μεταποιήσει, όπως γινόταν μέχρι σήμερα.
Όμως, ο κανονισμός τροποποιεί την ουσία της ενεργητικής τελειοποίησης.
Η χρήση της ενεργητικής τελειοποίησης δεν δικαιολογείται πλέον από την έλλειψη πρώτων υλών αλλά με βάση οικονομικά κίνητρα που είναι συγκεκριμένα τα ανώτατα όρια που ορίζει ο ΠΟΕ.
Φανταστείτε ότι υπάρχει πλεόνασμα σίτου στην εσωτερική αγορά ενώ έχουμε ήδη φθάσει στα ανώτατα όρια των επιστροφών.
Η ενεργητική τελειοποίηση ανοίγει στην περίπτωση αυτή την πόρτα για εισαγωγές σίτου από την παγκόσμια αγορά.
Στην περίπτωση αυτή δεν μπορούμε καθόλου να αποκλείσουμε ότι η βιομηχανία τροφίμων και οι γεωργοί θα μετατραπούν από εταίρους σε ανταγωνιστές.
Οι ευρωπαίοι γεωργοί δεν παράγουν μόνο γεωργικά προϊόντα, γιατί σε πολλές περιπτώσεις διατηρούν και τις καλλιεργούμενες εκτάσεις.
Και αυτό έχει το κόστος του.
Πρέπει να έχουμε πλήρη επίγνωση αυτού του κόστους το οποίο μεταφέρεται και στη βιομηχανία τροφίμων.
Πρέπει να είμαστε ιδιαίτερα δημιουργικοί για να μπορέσουμε να βρούμε λύσεις για τους γεωργούς και τη βιομηχανία τροφίμων μέσα στα αυστηρά πλαίσια που καθορίζει ο Παγκόσμιος Οργανισμός Εμπορίου.
Εδώ, είναι αναπόφευκτο να υπάρξουν ορισμένες βιομηχανίες που θα χάσουν τις επιδοτήσεις κατά την εξαγωγή που λάμβαναν μέχρι σήμερα.
Ορισμένες βιομηχανίες επεξεργάζονται μόνο ένα περιορισμένο μέρος γεωργικών προϊόντων στα τελικά προϊόντα που παράγουν.
Θεωρώ ότι είναι αδικαιολόγητο να παραπονούνται, ιδιαιτέρως επειδή κάθε τρίμηνο παρουσιάζουν υψηλά κέρδη.
Αντίθετα, περισσότερη προστασία χρειάζονται οι μικροί εξαγωγείς.
Εμείς υποστηρίζουμε τις τροπολογίες οι οποίες αποσκοπούν στην υποστήριξη των συμφερόντων τους.
Μαζί με τον εισηγητή καλούμε την Επιτροπή να μη λησμονήσει καθόλου κατά τις προσεχείς διαπραγματεύσεις που θα πραγματοποιηθούν στα πλαίσια του ΠΟΕ την ισορροπία μεταξύ γεωργίας και βιομηχανίας τροφίμων στην Ευρώπη.
Κύριε Πρόεδρε, η πρόταση της Επιτροπής να μειώσει τις επιστροφές στα μεταποιημένα γεωργικά προϊόντα και να διευκολύνει το καθεστώς ενεργούς τελειοποίησης περιλαμβάνει σημαντικούς κινδύνους.
Θα υπογραμμίσω μόνο τρεις: ο πρώτος είναι ότι η πρόταση αυτή δεν υπαγορεύεται τόσο από περιορισμούς που επιβάλλει ο ΠΟΕ αλλά κυρίως από τους γνωστούς δημοσιονομικούς περιορισμούς που υπάρχουν σήμερα στην Ευρωπαϊκή Ένωση, και κυρίως με την ανάγκη να διατεθούν μέσα και πόροι για εξωτερικές δεσμεύσεις που ανέλαβε, όπως είναι συγκεκριμένα η περίπτωση του Κοσσυφοπεδίου.
Δεν τίθενται σε αμφισβήτηση οι στόχοι αυτοί.
Θα πρέπει να τους αναλαμβάνουμε κατά τρόπο διαφανή όταν διεξάγονται οι μεγάλες συζητήσεις σχετικά με τις επιλογές της Ευρωπαϊκής Ένωσης.
Αυτό που δεν είναι ορθό είναι να έχουν εγκριθεί εδώ και λίγο περισσότερο από ένα χρόνο οι δημοσιονομικές προοπτικές μέχρι το 2007 και σήμερα, αφού πέρασαν λίγοι μήνες, να αποσύρονται πόροι που είχαν προβλεφθεί για τη γεωργία.
Ο δεύτερος κίνδυνος είναι ότι η όλο και πιο συχνή προσφυγή στο εμπόριο ενεργούς τελειοποίησης μπορεί να οδηγήσει σε μία εξαιρετικά επικίνδυνη κατάσταση όπου θα πάψουμε να παράγουμε στο εσωτερικό πολλά γεωργικά προϊόντα, εφόσον θα είναι ίσως πιο κερδοφόρο να τα εισάγουμε ακατέργαστα, να τα μεταποιούμε και να τα επανεξάγουμε.
Θα υπήρχαν πλεονεκτήματα μόνο για ορισμένες κοινωνικές ομάδες, αλλά για τον κόσμο της υπαίθρου θα ήταν καταστροφή.
Και μακροπρόθεσμα η ίδια η Ευρωπαϊκή Ένωση, στο σύνολό της, θα ήταν εξαιρετικά ευάλωτη εφόσον θα ήταν εξαρτημένη από τον εξωτερικό εφοδιασμό σε ένα τόσο στρατηγικό τομέα όπως ο επισιτιστικός τομέας.
Θα απογοητευόμασταν λοιπόν εάν πιστεύαμε ότι το εμπόριο ενεργούς τελειοποίησης είναι μία βιώσιμη λύση.
Ο τρίτος κίνδυνος αφορά τη στρατηγική των διαπραγματεύσεων στο Γύρο της Χιλιετίας.
Η Επιτροπή ενέκρινε αυτή την εβδομάδα ένα έγγραφο σχετικά με την ανταγωνιστικότητα στις εξαγωγές το οποίο εκφράζει τη θέση αρχής της Επιτροπής σχετικά με τα διάφορα είδη στήριξης στις εξαγωγές.
Και η θέση της είναι πολύ σαφής: στο μέλλον η Ευρωπαϊκή Ένωση δεν θα μπορεί να δέχεται να μειώνονται, στο πλαίσιο του ΠΟΕ, μόνο οι ενισχύσεις των επιστροφών στις εξαγωγές, αλλά θα πρέπει να μειωθούν όλα τα είδη ενισχύσεων που χρησιμοποιούνται από τους βασικούς ανταγωνιστές μας στις διεθνείς αγορές, από τις πιστώσεις στην εξαγωγή μέχρι την επισιτιστική βοήθεια και τις εμπορικές επιχειρήσεις του κράτους.
Όλα αυτά πρέπει να τεθούν επί τάπητος και να μειωθούν στο πλαίσιο των κανόνων της GATT.
Και η θέση της Ευρωπαϊκής Ένωσης είναι ορθότατη στο θέμα αυτό: όλα τα είδη ενισχύσεων που έχουν παρόμοιες επιπτώσεις πρέπει να υπαχθούν στη δικαιοδοσία των κανόνων του ΠΟΕ και όχι μόνο το σύστημα επιστροφών που χρησιμοποιεί η Ευρωπαϊκή Ένωση.
Και ακριβώς αυτές οι συνθήκες εξωτερικής πίεσης που ασκεί η Ευρωπαϊκή Ένωση στο πλαίσιο των διαπραγματεύσεων της GATT, του ΠΟΕ, θεωρώ ότι αποτελούν εσφαλμένη συγκυρία για την υποβολή της πρότασης αυτής.
Ολοκληρώνοντας θα ήθελα απλώς να ευχαριστήσω το συνάδελφο Dominique Souchet για το τεράστιο έργο που εκπόνησε και το οποίο εκτιμούμε ιδιαίτερα.
Κύριε Πρόεδρε, συγχαίρω τον κ. Souchet για το έργο του, συγχρόνως όμως εκφράζω την απογοήτευση και την ανησυχία μου όσον αφορά την πρόταση της Επιτροπής για μείωση επιδοτήσεων ύψους 145 εκατ. ευρώ ανά έτος προς τη βιομηχανία τροφίμων και ποτών.
Η πρόταση αυτή θα έχει σοβαρές επιπτώσεις στον γαλακτοπαραγωγικό τομέα της Ιρλανδίας και θα προκαλέσει σοβαρές απώλειες εμπορικών συναλλαγών, ειδικά όσον αφορά τη μεταποίηση των γαλακτοκομικών προϊόντων.
Υποστηρίζω πλήρως τις προτάσεις του εισηγητή σύμφωνα με τις οποίες το μέτρο θα πρέπει να εφαρμοστεί μόνο σε προσωρινή βάση και παράλληλα να θεσπιστεί βοήθεια για να αντισταθμιστούν οι συνέπειες στους τομείς που θα πληγούν περισσότερο.
Σας ανέφερα το παράδειγμα του γαλακτοπαραγωγικού τομέα της Ιρλανδίας και θα ήθελα να ζητήσω από τον Επίτροπο να εξετάσει τις επιπτώσεις που θα υπάρξουν ειδικά στον συγκεκριμένο τομέα.
Υποστηρίζω επίσης τις διατάξεις της έκθεσης του κ. Souchet σύμφωνα με τις οποίες πρέπει να εξασφαλιστεί ο σεβασμός για το μοντέλο της ευρωπαϊκής γεωργίας και παραγωγής τροφίμων.
Είναι πασίδηλα σωστό και δίκαιο να διαπραγματευτούμε για ένα νέο πλαίσιο κανόνων για τις εξαγωγές και για τα προϊόντα ΕΠ-1 διαμέσου του Γύρου της Χιλιετηρίδας της ΠΟΕ.
Ο κ. Souchet έχει δίκιο όταν δηλώνει ότι η απόφαση να περικοπούν οι επιστροφές στις εξαγωγές για ορισμένα προϊόντα είναι απαράδεκτη διότι οι εν λόγω ρυθμίσεις αρχικώς συνέβαλλαν στη διαχείριση της εσωτερικής αγοράς.
Η συγκεκριμένη κατάσταση μάλιστα είχε την έγκριση της Παγκόσμιας Οργάνωσης Εμπορίου.
Θεωρώ ότι η προταθείσα ίδρυση ενός πρόσθετου μέτρου για πρώτες ύλες που έχουν πρόσβαση σε καθεστώς τελειοποίησης προς επανεξαγωγή δεν θα επαρκέσει για να καλύψει τις απαιτήσεις προμηθειών και εξαγωγών της βιομηχανίας τροφίμων.
Μακροπρόθεσμα, η Ευρώπη χρειάζεται να επιδείξει μεγαλύτερη επαγρύπνηση όσον αφορά το παγκόσμιο εμπόριο - για το οποίο συζητάμε τώρα - αλλά και για το πώς οι ληφθείσες αποφάσεις στον συγκεκριμένο τομέα επηρεάζουν τους μεταποιητές μας και τους αγρότες μας.
Υπάρχουν αρκετά στοιχεία ότι οι ανταγωνιστές μας στην παγκόσμια αγορά, ειδικά οι Ηνωμένες Πολιτείες και η Νέα Ζηλανδία, δεν δείχνουν πάντοτε τον ίδιο σεβασμό ως προς την τήρηση των κανόνων όσο τα κράτη μέλη της ΕΕ.
Δεδομένης της προταθείσας διεύρυνσης της Ευρωπαϊκής Ένωσης προς την κεντρική και ανατολική Ευρώπη, πρέπει να δράσουμε με πυγμή όσον αφορά την προάσπιση του ευρωπαϊκού μας σκοπού, ο οποίος είναι φυσικά να αναπτύξουμε μια γεωργία που θα είναι μεγάλος και ανταγωνιστικός παίκτης στο παγκόσμιο εμπόριο.
Οι ανταγωνιστές μας έχουν ήδη επιδείξει τις διαπραγματευτικές τους δεξιότητες σε αυτόν τον κομβικό τομέα διεθνούς πολιτικής.
Κύριε Πρόεδρε, δεν πίστευα τα μάτια μου όταν διάβασα τι προτείνει η Ευρωπαϊκή Επιτροπή ως λύση σε αυτά τα προβλήματα, τα οποία συζητήθηκαν ήδη επανειλημμένως!
Είναι απολύτως σωστό αυτό που δήλωσε ο εισηγητής, ο κ. Souchet και ο κ. Graefe zu Baringdorf, πρόεδρος της Επιτροπής Γεωργίας και Ανάπτυξης της Υπαίθρου.
Συμφωνώ απολύτως μαζί τους.
Δεν υπάρχει ωστόσο καμία αμφιβολία ότι οι μειώσεις στον προϋπολογισμό καθώς και οι ιδιαίτερες συμφωνίες στον ΠΟΕ αποτελούν μια εντελώς νέα πρόκληση σχετικά με τις εξαγωγικές αντισταθμίσεις.
Η Ευρωπαϊκή Επιτροπή αναγκάζεται τώρα εκ των πραγμάτων να αναζητήσει μια λύση προκειμένου να ξεπεραστεί η στενωπός κατά την εξαγωγή των προϊόντων που δεν αναφέρονται στο παράρτημα 1.
Βέβαια στην πρόταση της Επιτροπής δεν δίνεται η παραμικρή ένδειξη ότι κατανοεί τα προβλήματα που αντιμετωπίζουν οι παραγωγοί των πρώτων υλών, δηλαδή οι γεωργοί.
Συμφωνώ απολύτως με τον κ. Souchet.
Θα ήθελα να τον ευχαριστήσω για το σημαντικό έργο που πραγματοποίησε στην έκθεσή του.
Σωστά εκφράζει τη λύπη του για το γεγονός ότι η Επιτροπή δεν προτείνει καμία εναλλακτική δυνατότητα.
Στα πλαίσια αυτά δεν χωρά αμφιβολία ότι η προσφορά των πρώτων υλών σε ανταγωνιστικές τιμές δεν θα πρέπει να περιοριστεί και ότι η γεωργική πολιτική δεν θα πρέπει επίσης να εμμένει με ακαμψία στην προστασία των παραγωγών πρώτων υλών.
Αλλά ούτε και μία μονομερή επιβάρυνση της γεωργίας ή των επιμέρους προϊόντων θα μπορούσαμε να δεχτούμε.
Υπάρχουν γεωργικά προϊόντα τα οποία χρηματοδοτούν σχεδόν μόνα τους τις εξαγωγικές τους αντισταθμίσεις, και μάλιστα μέσω εισφορών των παραγωγών, των γεωργών δηλαδή.
Αυτό συμβαίνει για παράδειγμα στη ζάχαρη.
Οι εισφορές των γεωργών εκτοπίζονται στη σελίδα των εισόδων στον προϋπολογισμό της Ένωσης, έτσι γενικά και αόριστα, και μάλιστα θα μειωθούν αυτές οι εισφορές όταν μειωθούν οι εξαγωγικές αντισταθμίσεις.
Αυτό ισχύει, όπως είπα, κυρίως για τη ζάχαρη.
Πιστεύω ότι θα πρέπει να δώσουμε ιδιαίτερη προσοχή στο σημείο αυτό.
Πιστεύω ότι θα πρέπει να του δώσουμε άμεση προτεραιότητα κατά τις εξαγωγικές αντισταθμίσεις.
Κύριε Πρόεδρε, θα ήθελα καταρχάς να συγχαρώ θερμά τον εισηγητή, κ. Souchet, για την έκθεσή του, επειδή στην πρόταση της Επιτροπής, η οποία δεν ήταν καλή, μπορούσε να δοθεί μόνο μία απάντηση: ήταν μια έντονη κοινοβουλευτική απάντηση.
Είναι πλέον δεδομένη και προσωπικά χαίρομαι όλως ιδιαιτέρως.
Ταυτόχρονα, η έκθεση προσφέρει τη δυνατότητα να εξετάσουμε την κατάσταση στην οποία έχουμε περιέλθει, γιατί στην ουσία υπάρχουν δύο σημεία στα οποία υποχρεωνόμαστε να προσαρμόσουμε τους κανόνες και μερικές φορές υποχρεωνόμαστε να δουλέψουμε με έναν τρόπο που δεν μας αρέσει.
Ο πρώτος λόγος είναι οι συμφωνίες που έχουν συναφθεί στα πλαίσια του ΠΟΕ και ο δεύτερος θα μπορούσε να είναι ο προϋπολογισμός.
Θα ήθελα να υπεισέλθω εν συντομία και στους δύο λόγους και θα αρχίσω με τους κανόνες του ΠΟΕ.
Με δεδομένο το επίπεδο των τιμών στην Ευρωπαϊκή Ένωση αλλά και εκτός αυτής, είναι πλέον απολύτως σαφές ότι εξακολουθούμε να έχουμε ανάγκη τις επιδοτήσεις, πράγμα που σημαίνει ότι εξακολουθεί να υπάρχει μεγάλη διαφορά στην ισχύ των παραγωγών και των γεωργών σε παγκόσμια κλίμακα και αυτών που διαθέτουν τα προϊόντα τους.
Όσο εξακολουθεί να συμβαίνει αυτό, δεν μπορούμε να κινηθούμε χωρίς επιδοτήσεις.
Αυτό θα πρέπει να γίνει απολύτως σαφές στις προσεχείς διαπραγματεύσεις του ΠΟΕ.
Ένα δεύτερο σημείο είναι ο προϋπολογισμός.
Είμαι της γνώμης ότι δεν είναι το σωστό επιχείρημα που πρέπει να χρησιμοποιήσουμε σε σχέση με τη ρύθμιση για τις επιδοτήσεις και για τα μεταποιημένα γεωργικά προϊόντα.
Αυτό για τον εξής λόγο: εδώ και μερικά χρόνια η Ευρωπαϊκή Ένωση επιστρέφει χρήματα στα κράτη μέλη επειδή δεν διατίθενται όλα τα κονδύλια.
Αυτό δεν μπορεί να χρησιμοποιηθεί ως επιχείρημα.
Κατά δεύτερον, το Κοινοβούλιο, εκτός άλλων και με την έκθεση για τον προϋπολογισμό του 2001, ο οποίος εγκρίθηκε στην Επιτροπή Γεωργίας, έχει δηλώσει σαφώς ότι υπάρχουν δυνατότητες στα πλαίσια των χρηματοδοτικών συμφωνιών του Βερολίνου.
Καταρχάς, για έναν αριθμό πιστοποιητικών εξαγωγής, προτείνεται να διατεθούν πέντε εκατομμύρια επιπλέον για σιτηρά στη μορφή αλκοολούχων ποτών, δέκα εκατομμύρια επιπλέον για σιτηρά και ρύζι, έντεκα εκατομμύρια για τη ζάχαρη και την ισογλυκόζη και έντεκα εκατομμύρια για μεταποιημένα γαλακτοκομικά προϊόντα για να λυθεί το πρόβλημα αυτό.
Συνεπώς, υπάρχουν χρήματα και το πρόβλημα θα πρέπει να μπορεί να λυθεί.
Εναπομένει βεβαίως το σημείο ότι η γεωργική πολιτική υπάρχει καταρχήν για τους γεωργούς.
Γι' αυτό θεσπίστηκε, για τις αγροτικές περιοχές της Ευρώπης.
Το γεγονός ότι η ρύθμιση αυτή είναι απαραίτητη αποδεικνύει ότι υπάρχει και μία στενή διασύνδεση μεταξύ των μεταποιητικών βιομηχανιών στην Ευρώπη και των γεωργών.
Κατ' αυτήν την έννοια η θέσπιση μιας προσωρινής ρύθμισης είναι απολύτως απαραίτητη.
Πρέπει όμως να πω ταυτόχρονα ότι πρέπει να αποστείλουμε σαφές μήνυμα στη βιομηχανία μεταποίησης ότι πρέπει κατά κύριο λόγο να χρησιμοποιούνται τα προϊόντα τα οποία καλλιεργούνται εντός της Ευρωπαϊκής Ένωσης.
Ταυτόχρονα, θα ήθελα να απευθύνω έκκληση στην Επιτροπή να λάβει υπόψη της τις μικρομεσαίες επιχειρήσεις.
Σε πολλές αγροτικές περιοχές υπάρχει ήδη πρόβλημα απασχόλησης, γι' αυτό και οι εν λόγω επιχειρήσεις πρέπει να διευκολύνονται με αυτού του είδους τις ρυθμίσεις και κατ' αυτήν την έννοια πρέπει να τους δοθεί περισσότερη προσοχή.
.
Εκ μέρους της Επιτροπής και ειδικά του συναδέρφου μου, κ. Liikanen, θα ήθελα να ευχαριστήσω τον εισηγητή, κ. Souchet και την Επιτροπή Γεωργίας και Ανάπτυξης της Υπαίθρου για την εκπόνηση της εν λόγω έκθεσης.
Ελπίζω οι διαβουλεύσεις σας να καταλήξουν σε ένα συναινετικό συμπέρασμα που θα ανοίξει τον δρόμο για την ταχεία εφαρμογή της πρότασης από νωρίς στη νέα λογιστική περίοδο.
Όλοι μας συμφωνούμε ως προς την ανάγκη να ενισχυθεί η ανταγωνιστική θέση της βιομηχανίας επεξεργασμένων τροφίμων της Ένωσης.
Οι επιστροφές στις εξαγωγές αποτελούν σημαντικό μέσο για τη διαφύλαξη της ανταγωνιστικότητας της βιομηχανίας μέσω της χορήγησης αποζημιώσεων για τις υψηλές τιμές βασικών αγροτικών προϊόντων της Ένωσης.
Μολαταύτα, οι περιορισμοί του προϋπολογισμού αλλά και οι δεσμεύσεις που απορρέουν από την ΠΟΕ περιορίζουν σοβαρότατα τις διαθέσιμες επιστροφές, οι οποίες δεν θα επαρκούν πλέον για να καλύψουν τις εξαγωγικές ευκαιρίες που έχει η βιομηχανία.
Γι' ακριβώς αυτόν τον λόγο η Επιτροπή πρότεινε, με ένα ισορροπημένο πακέτο συγκεκριμένων μέτρων, ένα πρόσθετο μέτρο για ένα καθεστώς τελειοποίησης προς επανεξαγωγή, το οποίο θα συντελέσει ώστε να αντισταθμιστούν οι απώλειες διεθνούς ανταγωνιστικότητας που θα υποστεί η βιομηχανία.
Η Επιτροπή συμφωνεί με τις υποβληθείσες τροπολογίες αριθ.
2, 6, 10, 13 και 15.
Η Επιτροπή συμφωνεί σε γενικές γραμμές με τον στόχο των τροπολογιών αριθ.
1, 3, 7, 8, 9, 11, 14 αλλά δεν τις θεωρεί εντελώς κατάλληλες για διάφορους λόγους.
Όσον αφορά τις διαπραγματεύσεις εντός του πλαισίου της ΠΟΕ, για να αναφερθώ στην πρώτη τροπολογία, απαιτείται ειδική εντολή από το Συμβούλιο, συνεπώς ο παρών κανονισμός δεν φαίνεται να αποτελεί το κατάλληλο μέσο για να καθοριστεί η θέση της Ένωσης.
Εξάλλου, ορισμένες τροπολογίες, συγκεκριμένα οι αριθ.
3, 11 και 14, από διαχειριστικής άποψης θα προκαλέσουν δυσανάλογο φόρτο όσον αφορά την εφαρμογή και τον έλεγχο.
Το ελάχιστο ποσό, πέρα από το οποίο οι μικροί εξαγωγείς εξαιρούνται από το σύστημα πιστοποιητικού εξαγωγικών επιστροφών, έχει ήδη αυξηθεί στα 50 000 ευρώ ετησίως.
Αυτό αφορά τις τροπολογίες αριθ.
7 και 8.
Έχει ήδη γίνει χρήση της διαθέσιμης ευελιξίας που παρέχει ο προϋπολογισμός του 2000, για να αναφερθώ στην Τροπολογία αριθ.
9.
Τέλος, η Επιτροπή δεν είναι έτοιμη να δεχτεί τις τροπολογίες αριθ.
4, 5, 12, 16 και τμήμα της τροπολογίας αριθ.
1.
Κατά κανόνα, η Επιτροπή δεν υποστηρίζει τη διάκριση μεταξύ μεμονωμένων προϊόντων όσον αφορά τη δυνατότητα πρόσβασης στο καθεστώς τελειοποίησης προς επανεξαγωγή.
Αυτό αφορά τμήματα των τροπολογιών αριθ.
1, 4, 12 και 16.
Επίσης, η χρήση της ζάχαρης C σε επεξεργασμένα προϊόντα προς εξαγωγή δεν είναι εφικτή βάσει της τρέχουσας οργάνωσης της αγοράς, και εδώ αναφέρομαι στην τροπολογία αριθ.
12.
Οι επιχειρηματίες που εισάγουν προϊόντα υπό καθεστώς τελειοποίησης προς επανεξαγωγή δεν λαμβάνουν καμία επιστροφή στις εξαγωγές επεξεργασμένων προϊόντων, οπότε η εικασία της Τροπολογίας αριθ.
5 είναι εσφαλμένη.
Κύριε Πρόεδρε, επιτρέψτε μου να κάνω δύο παρατηρήσεις προς την Ευρωπαϊκή Επιτροπή.
Πρώτον: ο Επίτροπος μας λέει "δεδομένων των υψηλών γεωργικών τιμών εντός της ΕΕ".
Θα μπορούσε ίσως η Επιτροπή να συνηθίσει να λέει "δεδομένων των χαμηλών τιμών που προκαλεί το ντάμπινγκ στις διεθνείς αγορές", διότι θα δίναμε ειδάλλως την εντύπωση, ότι οι γεωργικές τιμές στην ΕΕ είναι υπερβολικά υψηλές.
Όχι, οι τιμές είναι υπερβολικά χαμηλές στις διεθνείς αγορές, υπερβολικά λέω, διότι κανείς δεν μπορεί να συνεχίζει να παράγει με τέτοιες τιμές.
Δεύτερον: Πρόκειται για μια έκθεση σύμφωνα με το άρθρο 37.
Επιφυλασσόμαστε, θα συζητήσω το ζήτημα με τις άλλες πολιτικές ομάδες - να παραπέμψουμε το ζήτημα ξανά στην επιτροπή, διότι αυτά που είπατε μόλις, Επίτροπε, σημαίνει ότι πήγαν χαμένες οι προσπάθειες της Επιτροπής Γεωργίας.
Θα πρέπει λοιπόν να ξεκινήσουμε διαβουλεύσεις φαντάζομαι.
Το θέτω αυτό ως πρόταση· οι συνάδελφοι εδώ θα μπορούσαν να πουν τι γνώμη έχουν σχετικά.
Εγώ ήθελα απλώς να αναφέρω το ζήτημα.
Κύριε Πρόεδρε, σας ευχαριστώ πολύ που μου δώσατε τη δυνατότητα να αναφερθώ στο ζήτημα αυτό!
Η συζήτηση έληξε.
Η ψηφοφορία θα διεξαχθεί την Πέμπτη, στις 11.00.
Αναγνώριση και εκτέλεση αποφάσεων σε αστικές και εμπορικές υποθέσεις
Η ημερήσια διάταξη προβλέπει τη συζήτηση της έκθεσης (A5-0253/2000) της κ. Wallis, εξ ονόματος της Επιτροπής Νομικών Θεμάτων και Εσωτερικής Αγοράς σχετικά με την πρόταση κανονισμού (ΕΚ) του Συμβουλίου που αφορά στη διεθνή δικαιοδοσία, την αναγνώριση και την εκτέλεση αποφάσεων σε αστικές και εμπορικές υποθέσεις [COM(1999) 348 - C5-0169/1999 - 1999/0154(CNS)].
.
(EN) Κύριε Πρόεδρε, κατ' αρχάς θα μιλήσω εξ ονόματος της επιτροπής και στη συνέχεια θα μιλήσω εξ ονόματος της Ομάδας μου.
Με την παρουσίαση, τελικά, της παρούσας έκθεσης στην Ολομέλεια εξ ονόματος της Επιτροπής Νομικών Θεμάτων και Εσωτερικής Αγοράς υπάρχουν πολλοί άνθρωποι που πρέπει και θέλω να ευχαριστήσω, αλλά υπάρχει ένας άνθρωπος που με ενέπνευσε ιδιαίτερα με έναν τρόπο που νομίζω ότι αξίζει να αναφέρω διότι ελπίζω ότι θα δώσει τον κατάλληλο τόνο στην αποψινή συζήτηση.
Όταν ήμουν νεαρή δικηγόρος στο Λονδίνο στις αρχές της δεκαετίας του 1980, είχα το προνόμιο να συνεργαστώ με μια ηλικιωμένη Γερμανίδα, η οποία ήταν μία από εκείνους τις εντυπωσιακούς γερμανοεβραίους πρόσφυγες που ήρθε στο Λονδίνο στις αρχές του πολέμου και ασχολήθηκε με την αγγλική δικηγορία.
Η αξιοθαύμαστη αυτή η κυρία όχι μόνο πήρε αγγλικό πτυχίο δικηγόρου, έχοντας ήδη παρόμοιο πτυχίο στη Γερμανία, αλλά ως γνήσια ευρωπαία της γενιάς της, πήρε επίσης διδακτορικό από τη Σορβόννη με θέμα εργασίας την αμοιβαία αναγνώριση και την εκτέλεση των δικαστικών αποφάσεων.
Εκείνη μου ενέπνευσε ενδιαφέρον στον συγκεκριμένο τομέα και καθώς εκείνη σταδιακά αποσύρθηκε παραδίδοντας το δικηγορικό της γραφείο, εγώ εξοικειωνόμουν ολοένα περισσότερο με τα χαρακτηριστικά της σύμβασης των Βρυξελλών όταν τέθηκε σε ισχύ στο ΗΒ.
Ελπίζω ότι η εν λόγω κυρία θα ενέκρινε το στάδιο όπου έχουμε φτάσει, με την Ευρωπαϊκή Ένωση να είναι σε θέση σήμερα να επιτρέπει σε δικηγόρους να μετακινούνται και να ασκούν δικηγορία σε άλλα κράτη μέλη βάσει δικής τους επιλογής παρά λόγω αναγκαστικών περιστάσεων, αλλά και ότι θα συμφωνούσε ότι με τον παρόντα κανονισμό η επιτροπή μας θα συμβάλει περαιτέρω ώστε να σημειωθεί πρόοδος στη δυνατότητα των πολιτών όλης της Ευρώπης να έχουν ευκολότερη πρόσβαση στη δικαιοσύνη.
Θέλω να εκμεταλλευτώ την ευκαιρία για να πω κάτι για τη σπουδαιότητα όλων όσων επιτελούμε εδώ.
Η αρχική σύμβαση του 1968 των Ευρωπαϊκών Κοινοτήτων περί δικαιοδοσίας και εκτέλεσης στάθηκε σημαντικό ορόσημο στον κλάδο του ιδιωτικού διεθνούς δικαίου, οροθετώντας την απομάκρυνση από το προγενέστερο συνονθύλευμα κυρίως διμερών συνθηκών μεταξύ διαφόρων κρατών.
Για πρώτη φορά, μέσω μιας διακυβερνητικής σύμβασης, η ΕΚ εξοπλίστηκαν με ένα εξαιρετικό, μοναδικό και ολοκληρωμένο καθεστώς αναγνώρισης και εκτέλεσης.
Τώρα συμμετέχουμε στο επόμενο σημαντικό ορόσημο εκείνης της διαδικασίας.
Αυτό που κάποτε ήταν σύμβαση γίνεται κοινοτικό δίκαιο και κανονισμός, και μεμιάς ένας μέχρι τούδε τομέας ιδιωτικού διεθνούς δικαίου καθίσταται κοινοτικό δίκαιο και τμήμα της εσωτερικής αγοράς, πράγμα ακόμη σπουδαιότερο.
Δεν μπορούσε να υπάρξει άλλος καταλληλότερος από τη δική μας επιτροπή να ασχοληθεί με αυτόν τον νέο κανονισμό των Βρυξελλών, δεδομένης της νέας αρμοδιότητάς της σε σχέση με αυτή τη νομοθεσία που γεφυρώνει τις νομικές υποθέσεις με την εσωτερική αγορά.
Η επιτροπή κατέβαλε μεγάλες προσπάθειες καθ' όλη τη διαδικασία προκειμένου να επισημάνει και να υπογραμμίσει τη σημασία της διάστασης της εσωτερικής αγοράς στην παρούσα πρόταση, η οποία μας παρέχει την ευκαιρία να εξασφαλίσουμε ακόμη πιο σίγουρα από ό,τι στο παρελθόν ότι οι εταιρίες μας και οι πολίτες μας θα έχουν εμπιστοσύνη ότι οι συμβάσεις που συνάπτουν και οι υποχρεώσεις που αναλαμβάνουν σε ολόκληρη την Ένωση θα τηρούνται βάσει ενός κοινού πλαισίου δικονομικού δικαίου που θα διέπει τη δικαιοδοσία και την εκτέλεση.
Προχωρούμε προς ένα σύστημα πολιτικού δικαίου και δικαιοσύνης που θα διευκολύνει και θα εξασφαλίσει σε όλα τα κράτη μέλη τη διασυνοριακή πρόσβαση στη δικαιοσύνη, αποτέλεσμα δε αυτής της εξέλιξης θα είναι η πραγματοποίηση επιτέλους του χώρου ελευθερίας και δικαιοσύνης που προτάθηκε στο Τάμπερε.
Το θέμα που απορρόφησε περισσότερο τον χρόνο και την προσοχή της επιτροπής ήταν φυσικά το γεγονός ότι η παρούσα πρόταση κανονισμού συμπίπτει με την ανάπτυξη του ηλεκτρονικού εμπορίου, το οποίο φυσικά προσφέρει τεράστιες ευκαιρίες στις εταιρίες και στους καταναλωτές στα πλαίσια της εσωτερικής αγοράς.
Η επιτροπή, όπως γνωρίζει πολύ καλά η Επιτροπή, δούλεψε εντατικότατα και επί μακρώ με τα ζητήματα που εγείρονται στα άρθρα 15 και 17 του προταθέντος κανονισμού, ήτοι σε ποιου συμβαλλομένου το δικαστήριο πρέπει να αποτείνονται οι αντίδικοι, όταν προκύπτει διαφορά μεταξύ μιας επιχείρησης και ενός καταναλωτή.
Τα δύο αυτά άρθρα πρέπει να αναγνωστούν μαζί, ανεξάρτητα από τη σειρά.
Η πρόταση της Επιτροπής βάσει της προηγούμενης νομοθεσίας για την προστασία του καταναλωτή σχημάτισε την άποψη σε σχέση με το Αρθρο 15 ότι κάθε παρόμοια διαφορά πρέπει να εκδικάζεται στα δικαστήρια της χώρας κατοικίας του καταναλωτή.
Συγχρόνως προτίθεται να αποδεχτεί μια γενική πρόταση σύμφωνα με την οποία οι συμβάσεις που συνάπτονται εξ αποστάσεως θα υπάγονται στην ίδια κατηγορία.
Η επιτροπή αναζήτησε τρόπους να προστατέψει τον αναπτυσσόμενο κλάδο του ευρωπαϊκού ηλεκτρονικού εμπορίου και ειδικά τις μικρές επιχειρήσεις από την έκθεσή τους σε δεκαπέντε διαφορετικές και πολυποίκιλες νομικές δικαιοδοσίες.
Ως εκ τούτου, η επιτροπή έκλινε με μικρή πλειοψηφία υπέρ της επιλογής του άρθρου 17, το οποίο τροποποιεί τη γενική αρχή του άρθρου 15.
Η τροποποίηση αυτή επιτρέπει στα συμβαλλόμενα μέρη μιας σύμβασης μεταξύ καταναλωτών και επιχειρήσεων να συνάπτουν σύμβαση υπέρ της δικαιοδοσίας του πωλητή.
Θεωρήθηκε ότι αυτή η διάταξη διαφύλασσε την ελευθερία σύναψης σύμβασης των συμβαλλόμενων μερών αλλά επιπροσθέτως υπάρχει ένα ακόμη στοιχείο στο οποίο θα αναφερθώ τώρα.
Πιστεύω ότι η πιο θεμελιώδης συμβολή της επιτροπής στην παρούσα συζήτηση θα είναι η υιοθέτηση της παραπομπής παρόμοιων διαφορών μεταξύ καταναλωτών και επιχειρήσεων σε εναλλακτικά συστήματα διευθέτησης διαφορών ή σε συστήματα εξωδικαστικής διευθέτησης διαφορών.
Υπήρξε γενική συμφωνία ότι αυτός είναι ο καλύτερος τρόπος για να εκτονωθεί το δυσεπίλυτο πρόβλημα σχετικά με το ποιου κράτους η δικαιοδοσία θα ισχύει.
Παρόλο ότι δεν υπάρχει καμία αμφιβολία ότι η σύμβαση των Βρυξελλών έκανε τεράστια άλματα προς την απλοποίηση των κανόνων δικαιοδοσίας που ισχύουν για τις διασυνοριακές διαφορές, ωστόσο οι εν λόγω διαφορές συνεχίζουν να αποτελούν ένα όνειρο για τους δικηγόρους και ένας εφιάλτης για τους αντιδίκους.
Δεν έχουν διευκολύνει πραγματικά την πρόσβαση στη δικαιοσύνη.
Σκοπός της επιτροπής μέσω της υιοθέτησης της έννοιας των εναλλακτικών συστημάτων διευθέτησης διαφορών είναι η θέσπιση ενός απλού και αποτελεσματικού συστήματος διευθέτησης διασυνοριακών διαφορών, και εκφράζουμε την ικανοποίησή μας για τον τρόπο που η Επιτροπή ασχολήθηκε με το έργο μας και το συνέχισε.
Η επιτροπή συμφώνησε επίσης ότι στον εξελισσόμενο αυτόν κλάδο δεν έχει διασκεδαστεί η βαθιά ανησυχία μας για τις επιπτώσεις της νομοθεσίας στον κλάδο ηλεκτρονικού εμπορίου της Ευρώπης.
Ως εκ τούτου, σύμφωνα με την οδηγία για το ηλεκτρονικό εμπόριο ζητήσαμε μια διετή αναθεώρηση.
Κάλυψα τις κύριες πτυχές.
Θέλω να ολοκληρώσω ευχαριστώντας τους συναδέλφους μου στην επιτροπή, ειδικά δε την πρόεδρό μας, η οποία γνωρίζω ότι συμμερίζεται το πάθος μου για το συγκεκριμένο τομέα δικαίου, παρά τις όποιες διαφορές μας.
Το μεγαλύτερο όμως ευχαριστώ το απευθύνω στη γραμματεία της επιτροπής και στον κύριο Robert Bray για όλη τη βοήθεια και τις συμβουλές του καθ' όλη τη διαδικασία.
Κύριε Πρόεδρε, κατ' αρχάς θα ήθελα να συγχαρώ την εισηγήτρια για την παρουσίαση αυτής της τόσο άρτιας και ισορροπημένης έκθεσης.
Εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, χαίρομαι που μου δίνεται η ευκαιρία να παρουσιάσω τη γνωμοδότηση εξ ονόματος της συναδέρφου μου, κυρίας Hazan, η οποία δυστυχώς δεν μπορούσε να παρευρεθεί εδώ απόψε.
Η επιτροπή μου θεωρεί σημαντικό να ανταποκριθούμε θετικά σε αυτή την πρόταση της Επιτροπής, η οποία επιχειρεί να καταστήσει την αναγνώριση και την εκτέλεση δικαστικών αποφάσεων μεταξύ των κρατών μελών σχεδόν αυτόματη.
Όχι μόνο ο εν λόγω κανονισμός εδραιώνει τη δικαστική συνεργασία μεταξύ των κρατών αλλά οροθετεί και μια προσπάθεια να τεθεί ο πολίτης στην καρδιά της Ευρώπης - ο πολίτης, όχι μόνο οι μεγάλες επιχειρήσεις, οι χρηματιστές και οι υπόλοιποι που ίσως έχουν μόνο το κέρδος για κίνητρο.
Η επιτροπή μου επίσης θεωρεί ότι πρέπει να εγκριθεί η διάταξη του παρόντος κανονισμού που σκοπεύει να προστατέψει τον ασθενέστερο εκ των συμβαλλόμενων, διότι θα επιτρέψει στους καταναλωτές, τους εργαζομένους και τους ασφαλιστές να χαίρουν προστασίας χάρη σε αποτελεσματικούς ευρωπαϊκούς κανονισμούς που θα είναι αυτόματα εφαρμόσιμοι σε όλα τα κράτη μέλη.
Βάσει της ίδιας λογικής, μας φαίνεται πρόδηλο ότι δεν υπάρχουν βάσιμοι λόγοι να εξαιρεθούν οι ηλεκτρονικές εμπορικές συναλλαγές από τους κανόνες προστασίας του καταναλωτή.
Η εισηγήτρια αναφέρθηκε στο συγκεκριμένο ζήτημα αλλά το ηλεκτρονικό εμπόριο είναι ένας τομέας ο οποίος προορίζεται να αναπτυχθεί.
Οποιαδήποτε διάκριση μεταξύ των δικαιωμάτων όσων ψωνίζουν ηλεκτρονικά και όσων ψωνίζουν σε καταστήματα της γειτονιάς τους θα ερχόταν σε αντίθεση με την πολύτιμη δουλειά που έχει επιτελέσει το Ευρωπαϊκό Κοινοβούλιο και η ΕΕ εν γένει στον αγώνα τους να προασπίσουν τα δικαιώματα των πολιτών.
Οι ηλεκτρονικοί καταναλωτές, όπως όλοι οι αδύναμοι συμβαλλόμενοι και, σε τελική ανάλυση, γενικά οι ευρωπαίοι πολίτες, αξίζουν το δικαίωμα δίκαιας ακρόασης και εμείς πρέπει να τους το εξασφαλίσουμε.
Τέλος, η επιτροπή μου εκφράζει την ικανοποίησή της για τη θέσπιση εναλλακτικών συστημάτων επίλυσης διαφορών και ελπίζει ότι ο παρών κανονισμός θα τεθεί σε ισχύ το γρηγορότερο δυνατόν.
Kύριε Πρόεδρε, επιτρέψετέ μου να αρχίσω με λίγα λόγια με την ιδιότητά μου ως Προέδρου της Επιτροπής Νομικών Θεμάτων.
Λίγες φορές αισθάνθηκα τόσο υπερήφανη για το αξίωμα αυτό όσο σήμερα σχετικά με την έκθεση αυτή, λόγω της εργασίας που πραγματοποιήθηκε στην επιτροπή εδώ και ένα χρόνο.
Ένας χρόνος ο οποίος δεν σημαίνει έλλειψη ενδιαφέροντος του Κοινοβουλίου αλλά, αντίθετα, εντατική και καρποφόρα συζήτηση η οποία άρχισε μεταξύ των μελών της επιτροπής, καθώς επίσης και με τους ακαδημαϊκούς κύκλους και με όλα τα ενδιαφερόμενα μέρη.
Τα ειλικρινή μου συγχαρητήρια προς την κ. Wallis η οποία κατέστησε εφικτό ως εισηγήτρια το έργο αυτό, και φυσικά ευχαριστώ τη γραμματεία της Επιτροπής Νομικών Θεμάτων για την εργασία που πραγματοποίησε και, ιδιαίτερα, όπως και η ίδια ανέφερε, για το έργο του κ. Bray.
Έχουμε διαφωνίες, κύριε Πρόεδρε, όμως είμαι σίγουρη ότι οποιοδήποτε και να είναι το αποτέλεσμα που θα επιτευχθεί αύριο στην Ολομέλεια, ο προβληματισμός της Επιτροπής Νομικών Θεμάτων θα έχει δώσει σημαντική ώθηση σε αυτό το θέμα.
Συνεχίζω τώρα, κύριε Πρόεδρε, εξ ονόματος του ΕΛΚ.
Όπως καλά γνωρίζετε και το υπενθύμισε η εισηγήτρια, το βασικό ζήτημα που συζητήθηκε αναφέρεται στον καθορισμό του αρμόδιου δικαστηρίου για τα συμβόλαια που συνάπτονται με τους καταναλωτές στο Διαδίκτυο.
Αισθάνομαι και πάλι υπερήφανη διότι η έκθεση είναι ισορροπημένη και εμπεριστατωμένη, προτείνει ρεαλιστικές λύσεις οι οποίες είναι σε θέση να βελτιώσουν την προστασία του καταναλωτή και να επιτρέψουν ταυτόχρονα στις επιχειρήσεις, και κυρίως στις μικρομεσαίες οι οποίες αποτελούν τον ευρωπαϊκό κοινωνικό ιστό , να προσφέρουν τις υπηρεσίες και τα προϊόντα τους στους καταναλωτές που διαμένουν στην εσωτερική αγορά.
Πρέπει η εσωτερική αγορά να είναι μία αυθεντική εγχώρια αγορά, τόσο για τις επιχειρήσεις όσο και για τους καταναλωτές.
Όσον αφορά στον καταναλωτή, προτείνεται να επεκταθεί το πεδίο εφαρμογής του ειδικού καθεστώτος σε εκείνους που συνάπτουν συμβόλαια εξ αποστάσεως στην εσωτερική αγορά, χωρίς να γίνεται καμία διάκριση μεταξύ κατευθυνόμενων και μη κατευθυνόμενων δραστηριοτήτων και, όπως επεσήμανε η εισηγήτρια, ενσωματώνεται στον Κανονισμό η εξωδικαστική επίλυση διαφορών.
Όσον αφορά στην προώθηση του διασυνοριακού ηλεκτρονικού εμπορίου, προτείνεται να επιτρέπεται στις επιχειρήσεις να εισάγουν, υπό ορισμένους πολύ συγκεκριμένους και πολύ περιοριστικούς όρους, ρήτρες δικαιοδοσίας που θα μπορούσε να αποδεχθεί ο καταναλωτής.
Είμαι πεπεισμένη, κύριε Πρόεδρε, ότι η γνωμοδότηση του Κοινοβουλίου θα έχει πραγματική επίπτωση στο Συμβούλιο Δικαιοσύνης.
Πράγματι, και η κ. Wallis το ανέφερε, το Κοινοβούλιο έπραξε αυτό που ούτε η Επιτροπή ούτε το Συμβούλιο τόλμησαν να πράξουν: πραγματοποίησε μία ρεαλιστική συζήτηση επί της ουσίας, για την προστασία των καταναλωτών στον 21ο αιώνα, όχι για την προστασία των καταναλωτών στον 19ο αιώνα, ούτε στον 20ό αιώνα, με όλα τα ενδιαφερόμενα μέρη και έλαβε υπόψη όλα τα εμπλεκόμενα συμφέροντα.
Όταν εξετάζουμε την ιστορία του ζητήματος αυτού, αντιλαμβανόμαστε ότι η Επιτροπή, διατυπώνοντας την πρότασή της, περιορίστηκε στην υιοθέτηση ενός σχεδίου αναθεώρησης της Σύμβασης των Βρυξελλών που εκπονήθηκε από μία επιτροπή εμπειρογνωμόνων, πριν τεθεί σε ισχύ η Συνθήκη του Αμστερνταμ, δηλαδή όταν αυτό ήταν διακυβερνητικό θέμα, πολύ κοντά στο δημόσιο Διεθνές Δίκαιο.
Επιπλέον, κύριε Πρόεδρε, η επιτροπή αυτή εργάστηκε μόνη της, χωρίς καμία διαφάνεια, χωρίς διυπουργικές διαβουλεύσεις και χωρίς να συμβουλευθεί τους ενδιαφερόμενους κύκλους.
Είναι σαφές ότι το Συμβούλιο Δικαιοσύνης ήλπιζε ότι, έχοντας υπόψη τις ασθενείς θεσμικές εξουσίες που διαθέτει το Κοινοβούλιο στο πλαίσιο αυτό, ακόμη και μετά το Αμστερνταμ, η τελική έγκριση του κανονισμού εκ μέρους του Συμβουλίου θα ήταν απλώς τυπική διαδικασία.
Όμως η έκδηλη άρνηση του Συμβουλίου Δικαιοσύνης να ανοίξει μία συζήτηση γύρω από αυτό το ζήτημα εξηγεί γιατί, τον τελευταίο καιρό, το Κοινοβούλιο δέχθηκε κάθε είδους πιέσεις.
Μετά από ένα και πλέον χρόνο συζήτησης στην Επιτροπή Νομικών Θεμάτων, μπορώ να πω απλώς ότι τα επιχειρήματα που παρουσιάστηκαν κατά της έκθεσής της στερούνται θεμελίωσης και αποτελούν μάλλον καρπό εκφοβισμού και δημαγωγίας παρά συλλογισμούς ουσίας.
Ας τα εξετάσουμε εν συντομία.
Ορισμένοι επιχειρούν να πολιτικοποιήσουν τη συζήτηση, ελπίζοντας ότι έτσι θα εμφανιστεί η διαίρεση δεξιάς-αριστεράς, επιχειρώντας να πάρουν ως όμηρο τον καταναλωτή, λέγοντας ότι η έκθεση θα ήταν εναντίον της προστασίας του.
Είναι ένα επιχείρημα τόσο δημαγωγικό όσο και αβάσιμο που τελικά στηρίζεται σε μία απαρχαιωμένη προστασία, ελάχιστα αποτελεσματική, βασισμένη επιπλέον σε μία εθνικιστική προοπτική και αντίθετη με την ευρωπαϊκή οικοδόμηση.
Οι λύσεις που υιοθετήθηκαν είναι πολύ πιο προστατευτικές από τις προτάσεις της Επιτροπής ή - εδώ διαφωνώ με την κ. Wallis - από αυτές που παρουσιάστηκαν στην Ολομέλεια, που στην πραγματικότητα περιορίζουν την προστασία μόνο στους καταναλωτές που υποδεικνύονται ή προσδιορίζονται από μία ιστοσελίδα του Διαδικτύου ή από μία επιχείρηση.
Επίσης έχουν παρουσιαστεί ψευδονομικά επιχειρήματα, όπως η υποτιθέμενη ασυμβατότητα με την Οδηγία καταχρηστικών ρητρών ή με τη νομολογία του δικαστηρίου.
Όμως δεν υπάρχει ασυμβατότητα ούτε με το ένα ούτε με το άλλο και επιτρέψετέ μου να παραθέσω την έκθεση που η Γενική Διεύθυνση SANCO διένειμε στις 20 Σεπτεμβρίου 1999, όπου αναφέρεται, και παραθέτω στα γαλλικά διότι είναι το μόνο πρωτότυπο που υπάρχει: " Επομένως οι ρήτρες προσδιορισμού της δικαιοδοσίας είναι δυνατές και νόμιμες, στο πλαίσιο αυτής της προστασίας, αρκεί να διασφαλίζονται ορισμένες προϋποθέσεις. "
Και συνεχίζει: " Συνεπώς έχει σημασία ο καταναλωτής να είναι σαφώς ενήμερος πριν τη σύναψη της σύμβασης " .
Ακριβώς για το λόγο αυτό, κύριε Πρόεδρε, η Επιτροπή Νομικών Θεμάτων προβλέπει αυστηρές απαιτήσεις διαφάνειας.
Επομένως, δεν είναι βέβαιο ότι η έκθεση αυτή αντίκειται σε μία υποτιθέμενη κοινοτική κατάκτηση.
Τέλος, και ίσως αυτό είναι το πιο κυνικό επιχείρημα, λένε: " Ωραία, αυτό δημιουργεί δυσκολίες για τις μικρομεσαίες επιχειρήσεις, αλλά ας ασφαλιστούν " .
Είναι σαν να λέμε: " Ας μην υπάρχουν πυροσβέστες στα χωριά ή στις πόλεις.
Αν καεί ένα σπίτι, ας έχουν οι ιδιοκτήτες ασφάλεια" .
Πρέπει να θεσπιστεί μία ορθή ισόρροπη νομοθεσία για όλους.
Τελειώνοντας, διαφωνώ με την κ. Wallis, αν και συμμερίστηκα αυτή την περιπέτεια μαζί της, όσον αφορά στη λύση που προτείνει, διότι πιστεύω ότι τελικά η λύση της δεν είναι πιο προστατευτική για τον καταναλωτή, εφόσον περιορίζεται στο να προστατεύει τον καταναλωτή στον οποίο έχει απευθυνθεί μία επιχείρηση.
Μεταξύ μίας ενεργούς ή παθητικής ιστοσελίδας, μεταξύ μίας κατευθυνόμενης ή μη κατευθυνόμενης δραστηριότητας, ένας δικηγόρος θα μπορούσε να ψάχνει για χρόνια τη δικαιοδοσία που θα μπορούσε να εφαρμοστεί.
Ολοκληρώνοντας, κύριε Πρόεδρε, θεωρώ ότι σε αυτό το πεδίο της δικαστικής συνεργασίας το Κοινοβούλιο πρέπει να στείλει ένα σαφές μήνυμα στο Συμβούλιο και την Επιτροπή ότι δεν θα δεχθεί να παραμεριστεί ή να χειραγωγηθεί από δογματικά επιχειρήματα που αντιπροσωπεύουν απλώς εθνικιστικά συμφέροντα.
Αντίθετα, το Κοινοβούλιο, χάρη στην ενδελεχή εργασία του, έχει εδώ μία μεγάλη ευκαιρία να αποδείξει ότι μπορούν να εξευρεθούν πραγματιστικές και λογικές λύσεις για να εξισορροπηθεί εκ νέου η πρόταση αυτή και, αυτό, ανεξάρτητα από το αυριανό αποτέλεσμα στην Ολομέλεια.
) Κύριε Πρόεδρε, όλοι μας γνωρίζουμε ότι η ανάπτυξη του Διαδικτύου ως μέσου αγορών μπορεί να επιφέρει πολλά οφέλη: νέες ευκαιρίες για μικρές επιχειρήσεις, εκκινήσεις νέων επιχειρήσεων μέσω του Διαδικτύου και άνοιγμα της ενιαίας αγοράς προς τους καταναλωτές μας και στα 15 κράτη μέλη.
Μπορεί να οδηγήσει σε χαμηλότερες τιμές για τους καταναλωτές.
Μπορεί να οδηγήσει σε μεγαλύτερο φάσμα επιλογών, πράγμα που όλοι μας επιθυμούμε, ωστόσο συγχρόνως γνωρίζουμε από έρευνες των εθνικών συμβουλίων καταναλωτών, ειδικά στο δικό μου κράτος, ότι οι καταναλωτές δεν αισθάνονται ακόμη αρκετή εμπιστοσύνη στη νέα τεχνολογία ώστε να ψωνίζουν ηλεκτρονικά.
Χαίρομαι που βλέπω ότι οι επιχειρήσεις αναγνωρίζουν ότι η εμπιστοσύνη των καταναλωτών είναι κριτικής σημασίας για την ανάπτυξη του δικτύου μικρομεσαίων επιχειρήσεων ηλεκτρονικού εμπορίου.
Αναγνωρίζουν τη δημιουργία εμπιστοσύνης ως απαραίτητη προϋπόθεση προκειμένου να πειστεί ο καταναλωτής να ψωνίσει ηλεκτρονικά και συνεπώς κύριος στόχος μας πρέπει να είναι να ενθαρρύνουμε την εν λόγω εμπιστοσύνη, η οποία με τη σειρά της θα ωφελήσει τις επιχειρήσεις διευρύνοντας τη βάση που έχουν στο καταναλωτικό κοινό και στην πελατεία.
Είναι λυπηρό το γεγονός ότι κατά τη διάρκεια της συζητήσεως στην επιτροπή το θέμα υποβαθμίστηκε κάπως σε ζήτημα βιομηχανίας κατά επιχειρήσεων.
Τόσο οι επιχειρήσεις όσο και η βιομηχανία μπορούν να επωφεληθούν από μια λογική και πρακτική προσέγγιση στο συγκεκριμένο ζήτημα.
Ο μόνος τρόπος να αντιληφθούμε ολόκληρο το φάσμα δυνατοτήτων που προσφέρει το ηλεκτρονικό εμπόριο μεταξύ επιχειρήσεων και καταναλωτών είναι να υπάρχει η αναγκαία εμπιστοσύνη.
Ο τρόπος για να πείσουμε τους καταναλωτές να πάρουν ρίσκα είναι εξασφαλίζοντας την προστασία των δικαιωμάτων τους, διαδικασία που κατά την άποψη της Ομάδας μου, πρέπει να περιλαμβάνει το δικαίωμα προσφυγής στα εθνικά τους δικαστήρια.
Υπάρχει η άποψη ότι οι καταναλωτές επιδίδονται αποκλειστικά σε αγορές ψηφιακών δίσκων, βιβλίων και αγαθών χαμηλής αξίας, ωστόσο γνωρίζουμε καλά ότι το ηλεκτρονικό εμπόριο απογειώνεται και ότι σε λίγο καιρό θα αγοράζουν χρηματοπιστωτικές υπηρεσίες ή αυτοκίνητα.
Στη δική μου εκλογική περιφέρεια, θέλουν να αγοράσουν φτηνότερα αυτοκίνητα από τη Γαλλία και τις Κάτω Χώρες.
Μιλάμε για σοβαρά χρηματικά ποσά, και καθώς ενθαρρύνουμε όλο και περισσότερους καταναλωτές να κάνουν ηλεκτρονικές αγορές, πρέπει να τους εξασφαλίσουμε το δικαίωμα να προσφεύγουν στα δικά τους δικαστήρια, διότι δεν μπορούμε να περιμένουμε ότι οι καταναλωτές - ειδικά οι φτωχότεροι μεταξύ τους - θα αποταθούν σε δικαστήρια του εξωτερικού.
Στην πραγματικότητα ξέρουμε ότι οποιεσδήποτε ρυθμίσεις του ηλεκτρονικού εμπορίου προκειμένου να διασφαλιστούν τα συμφέροντα τόσο των επιχειρήσεων όσο και των καταναλωτών απαιτούν μια πρωτοποριακή προσέγγιση.
Χρειάζεται ένα θεμελιώδες νομικό πλαίσιο με πρωτοποριακές, μη νομικίστικες λύσεις και για τον λόγο αυτό υποστηρίζω τις προτάσεις της κ. Wallis: να ερευνήσουμε τις δυνατότητες των εναλλακτικών συστημάτων διευθέτησης διαφορών, να ερευνήσουμε τα σήμανση εμπιστοσύνης, να υποστηρίξουμε τις μικρές επιχειρήσεις ούτως ώστε να θεσπίσουν εθελοντικούς κώδικες δεοντολογίας και να βρούμε λύσεις διευθέτησης διαφορών που θα είναι αμοιβαία ικανοποιητικές.
Οι παροχείς υπηρεσιών Διαδικτύου έχουν να παίξουν σημαντικό ρόλο σε αυτό.
Η America Online, για παράδειγμα, έχει το δικό της πρόγραμμα εμπορικών συναλλαγών, με το οποίο παρέχει εγγυήσεις στον καταναλωτή ότι θα τον στηρίξει να υπερασπιστεί τα έννομα συμφέροντά του έναντι όποιων επιχειρήσεων κάνουν χρήση του ίδιου παρόχου.
Η πραγματικότητα μας δείχνει φυσικά ότι κανένα από τα εν λόγω συστήματα δεν υφίσταται στην Ευρώπη, και ότι ούτε είναι καν γνωστά.
Ακόμη και στις ΗΠΑ, όπου μόνο το 8% των δικτυακών χώρων έχουν σήμανση εμπιστοσύνης, συνεχίζουν να ανακύπτουν σοβαρά προβλήματα κατά την προσφυγή στη δικαιοσύνη.
Ως εκ τούτου, τα εναλλακτικά συστήματα συστημάτων διευθέτησης διαφορών δεν μπορούν να αντικαταστήσουν τις νομικές λύσεις.
Ο καταναλωτής δεν μπορεί να εξαναγκαστεί σε στέρηση του δικαιώματός του για προσφυγή σε δικαστήριο λόγω κάποιας σύμβασης, όπως αναφέρεται στην έκθεση που μας υπέβαλε η Επιτροπή Νομικών Θεμάτων και Εσωτερικής Αγοράς.
Χρειάζεται να γίνει περισσότερη δουλειά σε αυτόν τον τομέα.
Χρειάζεται να εμπνεύσουμε εμπιστοσύνη στους καταναλωτές, ωστόσο μέχρις ότου τεθούν σε ισχύ τα νέα συστήματα δεν υπάρχει λόγος οι καταναλωτές να μην απολαμβάνουν τα ίδια δικαιώματα κατά τις ηλεκτρονικές αγορές τους όσο και κατά τις συμβατικές.
Δεν μπορώ να στερήσω από τους εκλογείς μου το δικαίωμα να προσφύγουν στα δικά τους δικαστήρια για απονομή δικαιοσύνης.
Δικαιούνται το δικό τους σύστημα δικαιοσύνης και εμείς πρέπει να συνεχίσουμε να υποστηρίζουμε αυτό το δικαίωμα.
Δεν υποστηρίζουμε τους κανόνες δικαιοδοσίας διότι η ομάδα μου πιστεύει ότι αντικρούουν τη νομοθεσία περί καταχρηστικών όρων συμβάσεων και διαταράσσουν σοβαρά τα δικαιώματα και τις υποχρεώσεις των συμβαλλόμενων εις βάρος του καταναλωτή.
Κανόνες τέτοιου τύπου κατά τη γνώμη μας θα προκαλούσαν πρόσθετη νομική αβεβαιότητα, περισσότερες δίκες, ίσως περισσότερα χρήματα σε αμοιβές δικηγόρων, σίγουρα όμως δεν μπορούν να θεωρηθούν ότι λειτουργούν προς όφελος των επιχειρήσεων ή των καταναλωτών.
Χαίρομαι ιδιαίτερα που στη χώρα μου η Συνομοσπονδία Βρετανικών Βιομηχανιών στηρίζει την προσέγγιση της κ. Wallis.
Είναι μια θετική και λογική θέση και θα μας βοηθήσει να συνεργαστούμε με τις επιχειρήσεις και τους καταναλωτές ώστε να διασφαλίσουμε ότι η προσφυγή στα δικαστήρια θα είναι μόνο η ύστατη λύση και να βρούμε καλύτερους τρόπους διευθέτησης των διαφορών.
Μου προκαλεί λύπη το γεγονός ότι κάποια μέλη της Επιτροπής Νομικών Θεμάτων και Εσωτερικής Αγοράς φαίνεται πως ξέχασαν ότι η επιτροπή μας είναι εκείνη που φέρει την ευθύνη για τη νομική προστασία του καταναλωτή.
Κατά συνέπεια δεν είναι ορθό να ανταποκρινόμαστε στην πρόκληση που μας θέτει η νέα εποχή του ηλεκτρονικού εμπορίου επιζητώντας τον περιορισμό ή τον στραγγαλισμό αυτών των δικαιωμάτων.
Τέτοια στάση θα στείλει λάθος μήνυμα στους καταναλωτές, δεν θα υποστηρίξει την ανάπτυξη του ηλεκτρονικού εμπορίου και θα σημαίνει ότι δεν θα αναπτύξουμε τον κλάδο ηλεκτρονικού εμπορίου μεταξύ επιχειρήσεων και καταναλωτών.
Ως εκ τούτου, κάνω έκκληση για περισσότερη κοινή λογική σε αυτή τη συζήτηση.
Γνωρίζω ότι καμία νομοθεσία δεν είναι τέλεια.
Όλοι μας παλεύουμε στον κόσμο του ηλεκτρονικού εμπορίου να θεσπίσουμε νομοθεσία που θα είναι δίκαια και να πετύχουμε τη σωστή ισορροπία ανάμεσα στην αυτορύθμιση και σε ένα κανονιστικό πλαίσιο που θα εξασφαλίζει τις ελάχιστες εγγυήσεις.
Για τον λόγο αυτό πιστεύω επίσης ότι ο κανόνας που θεσπίζει διετή αναθεώρηση είναι λογικός.
Θα μας επιτρέψει να κοιτάξουμε ξανά τη νομοθεσία, πώς επηρεάζει τις μικρομεσαίες επιχειρήσεις και πώς επηρεάζει τους καταναλωτές.
Η ιδέα της δημιουργίας βάσης δεδομένων για την καταγραφή των υποθέσεων και τη συλλογή στοιχείων είναι εξαιρετική.
Έχει έρθει η ώρα για να εργαστούμε προς εξεύρεση πρακτικών και αποτελεσματικών τρόπων διευθέτησης των διαφορών, γεγονός που δεν μπορεί να είναι εις βάρος των καταναλωτών.
.
(EN) Η γνωμοδότηση για αυτή την έκθεση επικεντρώνεται στα Αρθρα 15 και 17.
Θα μιλήσω εξ ονόματος της ομάδας μου και θα αναφερθώ στις τροπολογίες που υπέβαλε εκείνη αλλά και άλλες πολιτικές ομάδες.
Ο κοινός στόχος όλων μας είναι να προσπαθήσουμε να βρούμε έναν ισορροπημένο τρόπο για να προστατέψουμε τους καταναλωτές και να προασπίσουμε τις ΜΜΕ από τις διαφορετικές δικαιοδοσίες των κρατών μελών.
Το πρόβλημα έχει δραματοποιηθεί σε βαθμό εξωφρενικό.
Από τα διαθέσιμα στοιχεία προκύπτει ότι οι διασυνοριακές διαφορές μεταξύ επιχειρήσεων και καταναλωτών είναι ελάχιστες και σπάνιες και ελπίζουμε ότι πλέον οι περισσότερες θα επιλυθούν μέσω των εναλλακτικών συστημάτων διευθέτησης διαφορών.
Όταν όμως ξεπερνιέται η εν λόγω δυνατότητα, ο καταναλωτής είναι αυτός που αδικείται περισσότερο.
Οι μεγαλύτερες επιχειρήσεις έχουν την οικονομική ευχέρεια να προσλάβουν νομική προστασία.
Οι έξυπνες και συνετές ΜΜΕ μπορούν να ασφαλιστούν με σχετικά μικρά ασφάλιστρα.
Αυτό που μένει είναι το υπόλειμμα των ανυποψίαστων επιχειρήσεων που θα προβούν σε συναλλαγές εκτός του κράτους μέλους όπου υφίστανται.
Κάτω από αυτές τις συνθήκες, δεν είναι παράλογο να βασιστούμε στο προγενέστερο περιεχόμενο του Αρθρου 15, να χρησιμοποιήσουμε την έννοια "κατευθύνει σε" και να αναγνωρίσουμε ότι πρόκειται για μια έννοια που υφίσταται στην αμερικανική νομολογία και χρησιμοποιείται από τον Παγκόσμιο Οργανισμό Πνευματικής Ιδιοκτησίας.
Δεν είναι απλό αλλά έχει χρησιμοποιηθεί, και άλλωστε δεν υπάρχει απλή λύση σε αυτό το σημείο.
Αυτό, σε συνδυασμό με μια τροποποίηση στο άρθρο 17 που επιτρέπει την ελευθερία σύναψης σύμβασης για επιλογή εναλλακτικών συστημάτων διευθέτησης διαφορών αλλά σέβεται τα δικαιώματα του καταναλωτή βάσει της οδηγίας περί καταχρηστικών όρων συμβάσεων, μας προσφέρει ένα πολύ πιο εύχρηστο και νομικά θεμελιωμένο πακέτο που θα προωθήσει την εμπιστοσύνη.
Απόδειξη της ισορροπίας που πετύχαμε με τις εν λόγω τροπολογίες είναι το γεγονός ότι κέρδισαν την υποστήριξη της Συνομοσπονδίας Βρετανικών Βιομηχανιών στη δική μου χώρα και αρκετή υποστήριξη εκ μέρους των οργανώσεων καταναλωτών.
Αναμφίβολα προτιμούν αυτό το πακέτο μέτρων από το πακέτο της επιτροπής.
Κάτι που δεν ανέφερα κατά την προηγούμενη παρέμβασή μου ήταν ο ρόλος του Κοινοβουλίου σε αυτή τη νομοθετική διαδικασία.
Είμαστε συμβουλάτορες.
Από εκείνα που έχει πει ο Επίτροπος Byrne για το θέμα γνωρίζουμε ότι δε θα δεχτεί τη διατύπωση που πρότεινε η επιτροπή για το Αρθρο 17α.
Νομίζω ότι ο Επίτροπος Vitorino συμμερίζεται την άποψή του.
Από την οπτική γωνία του Συμβουλίου, η βρετανική κυβέρνηση εξέφρασε παρόμοια άποψη.
Μοιάζει απίθανο η γαλλική Προεδρία, η οποία δίνει έμφαση στα θέματα καταναλωτών, να πάρει διαφορετική στάση.
Θα μπορούσαμε να πούμε ότι, επειδή είμαστε μόνο συμβουλάτορες, μπορούμε να λέμε ό,τι θέλουμε.
Εμείς απλώς σηματοδοτούμε μια πολιτική κατεύθυνση, αλλά είναι σημαντικό να σηματοδοτήσουμε μια νομικά βέβαιη και εύχρηστη λύση και όχι μια λύση που θα δημιουργήσει περισσότερα προβλήματα από όσα προσπαθεί να λύσει.
Το Κοινοβούλιο πρέπει να συμπεριφερθεί υπεύθυνα σαν ενήλικας νομοθέτης και όχι σαν ιδιότροπο παιδί.
Έχουμε την ευκαιρία να επεκτείνουμε τις ήδη ουσιαστικές επιτεύξεις της τελικής έκθεσης της επιτροπής.
Ελπίζω ότι θα προχωρήσουμε ακόμη περισσότερο.
Θα ήθελα να ευχαριστήσω την κ. Wallis για την επιμονή της.
Ήταν μια δύσκολη και μεγάλη προσπάθεια.
Η Ευρωπαϊκή Επιτροπή έχει υποβάλει μια πρόταση η οποία θα διασφάλιζε ότι οι καταναλωτές θα είχαν το δικαίωμα να προσφύγουν στα δικά τους εθνικά δικαστήρια όταν προκύπτουν νομικές διαφορές που οφείλονται σε διασυνοριακές συναλλαγές ηλεκτρονικού εμπορίου.
Οι τροπολογίες που υπέβαλε η Επιτροπή Νομικών Θεμάτων και Εσωτερικής Αγοράς στο Κοινοβούλιο θα αφαιρούσαν αυτό το δικαίωμα και θα το υπέβαλλαν σε παράλογες προϋποθέσεις.
Ως εκ τούτου δεν μπορώ να στηρίξω αυτές τις τροπολογίες, διότι διαταράσσουν την ισορροπία που υπάρχει στην έκθεση προς όφελος των εμπόρων και εις βάρος των καταναλωτών.
Οι καταναλωτές μπορούν να συμφωνήσουν - πριν από τη σύναψη της σύμβασης - ότι δεν μπορούν να προσφύγουν δικαστικά έναντι του συμβαλλόμενου στα δικαστήρια του κράτους μέλους όπου διαμένουν μόνιμα.
Το κύριο πρόβλημα με αυτή την προσέγγιση είναι ότι βασίζεται στην εικασία ότι οι καταναλωτές διαβάζουν τα πρώτα ψιλά γράμματα που περιέχονται σε τέτοιες συμβάσεις και ότι, ακόμη και αν τα διαβάζουν, κατανοούν πλήρως τις συνέπειες όταν συμφωνούν να αποποιηθούν του δικαιώματος να προσφύγουν στα δικά τους δικαστήρια όπως επίσης ότι κατανοούν τη διαφορά που προκύπτει όσον αφορά τα έξοδα που θα προκληθούν, τα νομικά συστήματα, την επιλογή γλώσσας που θα χρησιμοποιηθεί κοκ.
Είναι απίθανο ότι ο μέσος καταναλωτής κατανοεί όλα τα παραπάνω ή έχει επίγνωσή τους, οπότε δεν μπορούμε να συμφωνήσουμε στην καταστρατήγηση των δικαιωμάτων του με αυτόν τον τρόπο.
Συμφωνώ με την κ. Wallis ότι ο Επίτροπος Byrne είχε δίκιο όταν είπε ότι δεν θα το δεχτεί αυτό και ελπίζω ότι και ο Επίτροπος Vitorino συμμερίζεται την άποψη αυτή, διότι ειδάλλως θα τα αποτελέσματα θα ήταν καταστροφικά.
Μολαταύτα, η επιτροπή συμφώνησε να επιλέξει μια συνεκτική προσέγγιση ως προς τον νόμο που αφορά το Διαδίκτυο.
Σύμφωνα με την πρόταση, οι βασικές πληροφορίες που περιέχονται στα αρχεία των δικαστηρίων των κρατών μελών θα αντιγραφούν, χρησιμοποιώντας μια τυποποιημένη μορφή, σε μια κεντρική ηλεκτρονική βάση δεδομένων ώστε οι ενδιαφερόμενοι να έχουν ηλεκτρονική πρόσβαση.
Ένα τέτοιο σύστημα θα προωθήσει επίσης τη σύγκλιση και τον συντονισμό των διάφορων εθνικών συστημάτων δικαίου και θα επιτρέψει στους ενδιαφερομένους να ελέγχουν την κατάσταση των συναλλασσομένων και προμηθευτών, ιδίως στην εποχή του ηλεκτρονικού εμπορίου.
Εκφράζουμε τη βαθιά ικανοποίησή μας για την εν λόγω ευρωπαϊκή βάση δεδομένων και ελπίζω ότι θα μπορέσουμε να στηρίξουμε την έκθεση.
Θέλω να συγχαρώ την κ. Wallis για την προετοιμασία και την παρουσίαση της έκθεσής της.
Σε γενικές γραμμές εκφράζω την ικανοποίησή μου για την έκθεση και θέλω να επικεντρωθώ ειδικά στην Τροπολογία αριθ.
20, αιτιολογική σκέψη 26 (νέα), η οποία δηλώνει ότι η Επιτροπή θα εξετάσει προτάσεις για την κατάρτιση κεντρικής ηλεκτρονικής βάσης δεδομένων για την καταγραφή των υποθέσεων και των δικαστικών αποφάσεων της Ευρωπαϊκής Ένωσης.
Η εν λόγω ενέργεια έχει αιτιολογηθεί σαφέστατα στην έκθεση.
Είναι υπέρ των πολιτών και των καταναλωτών και καλώ ένθερμα τον Επίτροπο να λάβει θετικά υπόψη την πρόταση αυτή, ειδικά αφού είναι υπέρ των πολιτών και των καταναλωτών.
Καλώ επίσης ένθερμα την Επιτροπή να τη λάβει θετικά υπόψη, καθώς πλέον ζούμε σε ένα παγκόσμιο δίκτυο με παγκόσμια οικονομία και παγκόσμιες εταιρίες.
Πρέπει ωστόσο ακόμη να δημιουργήσουμε την υποδομή που θα επιτρέψει στη σύμβαση των Βρυξελλών, όπως τροποποιήθηκε και διευρύνθηκε, να δράσει προς όφελος των ευρωπαίων πολιτών και καταναλωτών και να προσελκύσει εσωτερικές επενδύσεις.
Είναι απαραίτητο να δημιουργηθεί αυτή η βάση δεδομένων, η οποία έχει την προέλευσή της από μια πρόταση του Ιρλανδού δικηγόρου κ. Twinkle Egan ο οποίος εργάστηκε επιμελώς πάνω σε αυτή την πρωτοβουλία για χρόνια.
Κινδυνεύοντας να γίνω κουραστικός, θα επαναλάβω ότι η εν λόγω βάση θα είναι προς όφελος των πολιτών.
Το σύστημα αυτό έχει το προτέρημα ότι έχει ήδη ελεγχθεί και εγκριθεί από πολλά ευυπόληπτα θεσμικά όργανα, όπως η Διεθνής Ένωση Δικηγόρων.
Το σύστημα είναι ελκυστικό επειδή είναι ικανό, στη διεύρυνσή του, να συγχρονίσει το διεθνές σύστημα δικαίου του παγκόσμιου κόσμου στον οποίο πλέον ζούμε και συναλλασσόμαστε.
Το σύστημα θα επιτρέψει στους πολίτες της Κοινότητας και σε άλλους να έχουν άμεση και εύκολη πρόσβαση σε έγκυρες και ενημερωμένες πληροφορίες που αφορούν την ύπαρξη και την πρόοδο διασυνοριακών δικών στις οποίες έχουν έννομο συμφέρον.
Το σύστημα αυτό θα είναι επίσης αποδοτικό όσον αφορά τη λήψη και εκτέλεση αποφάσεων εντός της ΕΕ.
Κύριε Πρόεδρε, εκτιμούμε το εξαιρετικά σημαντικό έργο που πραγματοποίησε ο κ.Wallis, καθώς και τις προσπάθειές του προκειμένου να βρεθεί κάποια ισορροπία σε μια εξαιρετικά περίπλοκη σχέση, σε μια στιγμή κατά την οποία προσπαθούμε να καταστρώσουμε σχέδια για το μέλλον, εγχείρημα εξαιρετικά σημαντικό για όλους μας.
Η αποψινή συζήτηση φαίνεται τεχνικής φύσεως, αλλά στην πραγματικότητα κρύβει πολύ σημαντικά πολιτικά στοιχεία.
Μεταξύ άλλων, καλούμαστε να ορίσουμε θεμελιώδεις κανόνες για τη λειτουργία της αγοράς και για τη ρύθμιση της σχέσης δύο από τους ουσιαστικούς της φορείς: του παρόχου υπηρεσιών και των καταναλωτών.
Εύκολα μπορεί κάποιος να πει "ας προστατεύσουμε τους καταναλωτές";, λέγοντας ότι ο νόμος που εφαρμόζεται και η αρμόδια αρχή είναι αυτοί του τόπου κατοικίας του καταναλωτή.
Στην πραγματικότητα η αγορά, κυρίως αυτή της νέας οικονομίας, αποτελεί ένα περίπλοκο περιβάλλον όπου η ακαμψία εξαφανίζεται από τις εμπορικές σχέσεις μεταξύ των διαφόρων μερών και από την ποικιλία των μεθόδων με τις οποίες είναι δυνατόν να πραγματοποιείται μια συναλλαγή.
Όλοι μας μπορούν από εδώ στις Βρυξέλλες να αγοράσουν ένα προϊόν στο Χονγκ-Κονγκ και να ζητήσουν να σταλεί στο Μπουένος Αύρες.
Δεν μου φαίνεται πολύ ρεαλιστικό να πιστεύουμε ότι ένας δικός μας κανονισμός θα μπορέσει ποτέ να ορίσει έναν αυστηρό κανόνα ο οποίος να καθορίζει την αρμόδια αρχή, την εφαρμοζόμενη νομοθεσία και τον τόπο κατοικίας του καταναλωτή.
Εάν ο αγοραστής κατοικεί στην Ιταλία, θα ήταν ίσως ενδιαφέρουσα η κατάσταση καθώς το αστικό μας δίκαιο είναι από τον καιρό του Νώε.
Πιστεύουμε ωστόσο ότι η αγορά απαιτεί ταχείς λύσεις των διαφόρων διαφορών μέσω ανάθεσής τους σε συστήματα εναλλακτικής δικαιοσύνης με διαμεσολάβηση εμπειρογνωμόνων.
Σήμερα, παρουσιάζονται νέοι φορείς οι οποίοι ορίζουν τους κανόνες που ισχύουν στις διεθνείς αγορές: δείτε για παράδειγμα το ρόλο που παίζουν τα μεγάλα δικηγορικά γραφεία, αυτοί οι global players οι οποίοι κινούνται σε παγκόσμιο επίπεδο.
Αυτές οι low fims ορίζουν νέους κανόνες και νέες μεθόδους επίλυσης διαφορών.
Ο προφορικός χαρακτήρας του δικαίου που ερμηνεύει την ελαστικότητα των αγορών και αποδίδει δικαιοσύνη σε μια συγκεκριμένη περίπτωση αντικαθιστά όλο και περισσότερο το γραπτό δίκαιο.
Η παγκοσμιοποίηση των αγορών έχει ως συνέπεια μια πληθώρα δικαίων που εφαρμόζουν οι κοινωνικές ομάδες οι οποίες χρησιμοποιούν τα δίκαια αυτά.
Αυτά εκφράζουν την ανάγκη διαρκούς κίνησης και επέκτασης που έχει η αγορά.
Δημιουργείται μια διάδραση μεταξύ της ρύθμισης και της αυτορύθμισης.
Οι αρχές της κυριαρχίας και της εδαφικότητας, αρχές συστατικές των εθνικών κρατών, απισχνάζονται αντικειμενικά.
Απέναντι σε άκαμπτους και οχληρούς κανόνες - πώς πιστεύετε ότι μπορούν να αντιδράσουν οι επιχειρήσεις, κυρίως οι μικρομεσαίες; ή δεν θα πραγματοποιηθούν εμπορικές δραστηριότητες πέραν των συνόρων της χώρας τους, για να μην αντιμετωπίσουν υπερβολικό νομικό κόστος, ή θα αναγκαστούν να αντιμετωπίσουν, αυξάνοντας τις τιμές, τους κινδύνους μιας διαφοράς.
Τελικά, αυτός που πληρώνει το κόστος μέσω της μείωσης της παροχής αγαθών και υπηρεσιών και μέσω των υψηλών τιμών είναι ο ίδιος ο καταναλωτής, τον οποίο μάταια προσπαθεί να προστατεύσει η νομοθεσία μας.
Αντί προστασίας, τιμωρούμε την οικονομική ανάπτυξη και την αύξηση της απασχόλησης που φαίνεται να φέρνει η νέα οικονομία.
Αυτό επιζητά ένα μέρος του Κοινοβουλίου, το οποίο επιδεικνύει σήμερα με τις τροπολογίες που υπέβαλε μια σαφώς δημαγωγική προσέγγιση.
Εμείς δεν ακολουθούμε τέτοια προσέγγιση, όπου εμπίπταμε για παράδειγμα, στην οδηγία για το ηλεκτρονικό εμπόριο η οποία εγκρίθηκε πριν από λίγους μήνες, στην οποία προβλέψαμε κανόνες για τη σύναψη συμβολαίων on line και υπογραμμίσαμε την ισχύ των αρχών της εσωτερικής αγοράς, rule of origin και on country control.
Για τον λόγο αυτό η ομάδα μου υποστηρίζει ανεπιφύλακτα τη θέση της νομικής επιτροπής - υπέρ περισσότερης ευλυγισίας - και απευθύνει μία τελευταία έκκληση.
Οι νομικές λύσεις που δίνονται στα προβλήματα της αγοράς απαιτούν μια παγκόσμια αντιμετώπιση, και μάλιστα εάν προσπαθούμε να ρυθμίσουμε την ίδια τη νέα οικονομία.
Χρειάζεται σίγουρα να προτείνει η Ευρωπαϊκή Ένωση δικά της πρότυπα, θα πρέπει να γνωρίζουμε ωστόσο ότι, χωρίς μια συμφωνία σε παγκόσμιο επίπεδο, τα πρότυπα αυτά κινδυνεύουν να παραμείνουν κενό γράμμα.
Κύριε Πρόεδρε, κύριε Επίτροπε, αντίθετα από ότι πολλοί άλλοι συνάδελφοι, εγώ δεν συνηθίζω να ευχαριστώ τους εισηγητές, παρά μόνο όταν υπάρχει ιδιαίτερος λόγος για κάτι τέτοιο.
Σήμερα υπάρχει λόγος να ευχαριστήσω τη Diana Wallis η οποία επέδειξε ιώβεια υπομονή προκειμένου να εκπονήσει αυτή την έκθεση - πραγματικά ιώβεια υπομονή !
Η πλειοψηφία της Ομάδας του Ευρωπαϊκού Κόμματος, των Φιλελευθέρων, Δημοκρατών και Μεταρρυθμιστών υποστηρίζει την συνάδελφο και τις τροπολογίες που υπέβαλε εξ ονόματος της ομάδας, και το υπογραμμίζω αυτό.
Εάν είχαν καταβληθεί ανάλογες προσπάθειες προκειμένου να δημιουργήσουμε ένα σύστημα που να δημιουργεί εμπιστοσύνη αντί να ασκούνται παρασκηνιακές πιέσεις όπως συχνά συνέβη μέχρι τώρα, πιστεύω ότι θα είχαμε πραγματοποιήσει σημαντική πρόοδο προκειμένου να εμπνεύσουμε εμπιστοσύνη και να δημιουργήσουμε ένα σύστημα που να εμπνέει εμπιστοσύνη, έτσι ώστε οι καταναλωτές να μη φοβούνται να αγοράζουν.
Ένα ιδιαίτερα θετικό στοιχείο στα πλαίσια αυτά είναι το βάρος που δίνει η εισηγήτρια και το Κοινοβούλιο στους φιλικούς προς τον καταναλωτή μηχανισμούς επίλυσης διαφορών.
Αυτό είναι σημαντικό και πραγματικά δεν πιστεύω ότι θα είχε δοθεί τόσο βάρος στο ζήτημα χωρίς την έκθεση αυτή.
Γνωρίζουμε όλοι, όπως ειπώθηκε επανειλημμένα, ότι οι μεγαλύτερες διαφορές αφορούν το βήμα το οποίο θα είναι αρμόδιο για το ηλεκτρονικό εμπόριο.
Πρόκειται για ένα ζήτημα αποφασιστικής σημασίας και γι' αυτό ακριβώς ασκούνται τόσες πιέσεις στο παρασκήνιο.
Το πρόβλημα αυτό θα το αντιμετωπίσουμε συχνά στο μέλλον, π.χ. σε ζητήματα φορολογικά ή για το έγκλημα στο κυβερνοχώρο.
Θα πρέπει να επιλύσουμε το πρόβλημα της δωσιδικίας.
Πιστεύω ότι θα πρέπει στο μέλλον να έχουμε σαφέστερους κανόνες σχετικά με τον τόπο διαμονής.
Όπως είδαμε και στο σεμινάριο για το έγκλημα στον κυβερνοχώρο, το σημαντικό δεν είναι τόσο πού συνέβη κάτι, όσο το που βρίσκεται ο τόπος διαμονής του καταναλωτή.
Γι' αυτό και είναι σημαντικό να συμφωνήσουμε σήμερα ότι το καθοριστικό ερώτημα είναι ο τόπος διαμονής του καταναλωτή.
Θα ήθελα τέλος, να θέσω ένα ερώτημα σε όσους ψηφίσουν υπέρ των θέσεων της πλειοψηφίας της επιτροπής: πώς μπορούν να αντικρίσουν στα μάτια τους καταναλωτές των χωρών τους, όταν αυτοί διαπιστώσουν ότι οι θέσεις της πλειοψηφίας της επιτροπής στην πράξη σημαίνουν ότι τους αρνούνται την πρόσβαση στα δικαστήρια της χώρας τους;
Να κάνω, τέλος, και μια θρησκευτική αναφορά.
Μίλησα κάποτε με ένα γέροντα ο οποίος μου είπε: " Όταν μιλώ με το θεό μου θέλω να το κάνω στη μητρική μου γλώσσα, αλλά ελπίζω να μπορώ να κάνω το ίδιο αν χρειασθεί κάποτε να παρουσιασθώ στο δικαστήριο " .
Θα ήθελα να ευχαριστήσω και εγώ όπως οι συνάδερφοί μου την κυρία Wallis για τις τεράστιες προσπάθειες και το έργο που κατέβαλε σε σχέση με αυτή το τόσο δύσκολο αντικείμενο και θέλω επίσης να υποστηρίξω την έκκληση που έκανε ο συνάδερφός μου κ. Pat the Cope Gallagher, και η άλλη Ιρλανδέζα συνάδερφός μου, κ. Nuala Ahern, όσον αφορά την κατάρτιση ευρωπαϊκής κεντρικής ηλεκτρονικής βάσης δεδομένων για την καταγραφή των υποθέσεων και των δικαστικών αποφάσεων της Ευρωπαϊκής Ένωσης, που πρότεινε ο κ. Twinkle Egan, δικηγόρος από την Ιρλανδία.
Εντούτοις, όταν κοιτάμε τις δυσκολίες που ανακύπτουν σε σχέση με την παρούσα έκθεση, όταν εξετάζουμε τις διισταμένες απόψεις - τους αποκαλούμενους εξαγνιστές εξ ονόματος των καταναλωτών ή τους αποκαλούμενους εξαγνιστές εξ ονόματος του επιχειρηματικού κόσμου και του ηλεκτρονικού εμπορίου - μερικές φορές ξεχνάμε ότι πολλές μικρομεσαίες επιχειρήσεις είναι οι ίδιες καταναλωτές οι οποίοι συναλλάσσονται με μεγαλύτερες εταιρίες ή μεγαλύτερους προμηθευτές και οι οποίες αξίζουν την ίδια προστασία όπως δικαιούμαι και εγώ, "ως άτομο" ή οποιοσδήποτε άλλος, ως μεμονωμένος καταναλωτής.
Κατά συνέπεια, αυτό που απαιτείται περισσότερο από οτιδήποτε άλλο εντός του νέου πλαισίου είναι η βεβαιότητα για την παρεχόμενη προστασία και οι ευθύνες που έχουν όσοι συναλλάσσονται ηλεκτρονικά.
Εξετάζω άλλα νομοθετικά κείμενα για να βρω αναλογίες ή τι οφέλη μπορούν να αποκομιστούν.
Σύμφωνα με τις διάφορες ασφαλιστικές οδηγίες, φερ' ειπείν, οι μη εθνικές ασφαλιστικές εταιρίες απαιτείται να έχουν πράκτορα σε κάθε κράτος μέλος που θα ασχολείται με τις ασφαλιστικές απαιτήσεις που ενδεχομένως προκύψουν στο εν λόγω κράτος μέλος.
Γιατί να μην υιοθετήσουμε μια παρόμοια απαίτηση στην περίπτωση των εταιριών που συναλλάσσονται μέσω Διαδικτύου;
Παρομοίως, σύμφωνα με την οδηγία για την πίστωση στην κατανάλωση, ο πάροχος μιας υπηρεσίας απαιτείται να ενημερώνει τον καταναλωτή για ορισμένα δικαιώματα και απολαβές και επίσης για ορισμένες διατάξεις λύσης της σύμβασης.
Δεν είναι δύσκολο να γίνει μεταφορά αυτής της νοοτροπίας στην απευθείας σχέση καταναλωτή-παρόχου υπηρεσιών.
Αυτός είναι ο λόγος που περισσότερο από οτιδήποτε άλλο σήμερα χρειάζεται να θέσουμε σε ισχύ αυτόν τον κανονισμό.
Δεν χρειάζεται να τον αναβάλουμε πλέον.
Δεν χρειάζεται να θολώσουμε και άλλο τα νερά.