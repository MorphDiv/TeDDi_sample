# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Συμφωνία ΕΚ/Μεξικού (οικονομική εταιρική σχέση, πολιτικός συντονισμός και συνεργασία)
Η ημερήσια διάταξη προβλέπει τη συζήτηση της έκθεσης (A5-0036/2001) της κ. Lucas, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την πρόταση απόφασης του Συμβουλίου για τον καθορισμό της θέσης της Κοινότητας στο πλαίσιο του Μεικτού Συμβουλίου ΕΚ-Μεξικού με σκοπό την έκδοση απόφασης σχετικά με την εφαρμογή των άρθρων 6, 9, 12 παράγραφος 2 στοιχείο β) και 50 της συμφωνίας οικονομικής εταιρικής σχέσης, πολιτικού συντονισμού και συνεργασίας (COM(2000) 739 - C5-0698/2000 - 2000/0296(CNS)).
Κύριε Πρόεδρε, αυτή είναι η τέταρτη φορά που ζητείται από το Ευρωπαϊκό Κοινοβούλιο να γνωμοδοτήσει για τη Συμφωνία ΕΕ-Μεξικού.
Καθώς είναι μάλλον και η τελευταία για το εγγύς μέλλον έχει ιδιαίτερη σημασία.
Η έκθεση αναφέρεται σε θέματα της συμφωνίας που δεν καλύπτει η λεγόμενη Ενδιάμεση Συμφωνία, δηλαδή στις υπηρεσίες, στις επενδύσεις και σε πτυχές του ζητήματος της πνευματικής ιδιοκτησίας.
Από ευρωπαϊκή σκοπιά, η συμφωνία ΕΕ-Μεξικού θεωρείται γενικά ακρογωνιαίος λίθος για την επικείμενη ανάπτυξη των σχέσεων με τις χώρες της Λατινικής Αμερικής.
Έχει ευρύτερο πεδίο αναφοράς από οποιαδήποτε άλλη συμφωνία έχει συνάψει ποτέ η ΕΕ με τρίτη χώρα, εξασφαλίζοντας στους επιχειρηματίες της ΕΚ ταχύτερη προτιμησιακή μεταχείριση από ότι έχει ως τώρα παράσχει το Μεξικό στους προτιμησιακούς του εταίρους.
Πράγματι, με την εν λόγω συμφωνία, η ΕΕ πέτυχε όχι απλώς ισότιμη αντιμετώπιση από τη συμφωνία NAFTA, αλλά τα αποτελέσματά της υπερβαίνουν ακόμη και τα πλεονεκτήματα της NAFTA σε ορισμένους τομείς, μεταξύ των οποίων συγκαταλέγονται και ορισμένοι που περιλαμβάνονται στην εν λόγω έκθεση.
Ωστόσο, φρονώ ότι ορισμένα από τα πλεονεκτήματα αυτά τα αποκτά η ΕΕ σε βάρος του λαού του Μεξικού.
Αν και η έκθεσή μου εγκρίνει την πρόταση απόφασης του Συμβουλίου, έχω κάποιους δισταγμούς και διατηρώ σοβαρές επιφυλάξεις.
Για το λόγο αυτό διατυπώνω στην έκθεση αυστηρές συστάσεις για μεταρρύθμιση τις οποίες θα ήθελα να σας εκθέσω.
Το πρώτο και πιο σημαντικό ζήτημα είναι η φτώχεια στο Μεξικό.
Είναι ουσιώδες η συμφωνία να λαμβάνει περισσότερο υπόψη της ότι το καθεστώς ανάπτυξης του Μεξικού είναι αμφιλεγόμενο.
Η χώρα είναι αφενός μέλος του ΟΟΣΑ και, κατά συνέπεια, θεωρείται ότι συγκαταλέγεται στις εκβιομηχανισμένες χώρες.
Από την άλλη όμως, πρόκειται για μια χώρα με 95 εκατ. κατοίκους, στην οποία, πολύ περισσότερο από το ήμισυ του πληθυσμού - 65% - ζει σε κατάσταση φτώχειας.
Αυτό σημαίνει ότι είναι απολύτως απαραίτητο να ληφθεί σοβαρά υπόψη η περί συνοχής αρχή της Ευρωπαϊκής Ένωσης.
Κατά τη γνώμη μου, το αποτέλεσμα πρέπει να είναι ότι η ενίσχυση των οικονομικών σχέσεων με το Μεξικό και η βελτίωση της πρόσβασης στις μεξικανικές αγορές δεν πρέπει να αντιστρατεύεται τους αναπτυξιακούς στόχους και δεν πρέπει να επιτείνει την υφιστάμενη ασυμμετρία μεταξύ των δύο μερών.
Κατά συνέπεια, έχει μεγάλη σημασία το γεγονός ότι σε πολλά σημεία η συμφωνία μάλλον δυσχεραίνει, παρά ευνοεί, την εξάλειψη της φτώχειας, την προστασία των δικαιωμάτων του ανθρώπου και τη βιώσιμη ανάπτυξη.
Θα αναφερθώ σε ορισμένα από αυτά σε λίγο.
Ένα χαρακτηριστικό παράδειγμα είναι το γεγονός ότι η συμφωνία αποκλείει σχεδόν απόλυτα τις προϋποθέσεις όσον αφορά τις επιδόσεις, γεγονός που θα αποτρέψει το Μεξικό από τον καθορισμό των όρων διαμόρφωσης του εμπορίου και των ξένων επενδύσεων.
Αυτό σημαίνει ότι το Μεξικό δεν θα είναι σε θέση να εξασφαλίσει ότι το εμπόριο και οι ξένες επενδύσεις ευνοούν τις δικές του αναδυόμενες αγορές και τους δικούς του αναπτυξιακούς στόχους.
Για να δούμε λεπτομερέστερα τη συμφωνία, ας αρχίσουμε από τις υπηρεσίες: σύμφωνα με την άποψη της Επιτροπής, η υπό διαπραγμάτευση εμπορική δέσμη στον τομέα των υπηρεσιών, έχει "πρωταρχική αμυντική σημασία για την ΕΕ" .
Πράγματι, η ελευθέρωση των υπηρεσιών καλύπτει σχεδόν όλους τους τομείς.
Επομένως, οι όροι και το πεδίο εφαρμογής της είναι ευρύτατα.
Όμως, και είναι ιδιαίτερα ανησυχητικό, περιλαμβάνει μια ρήτρα stand still η οποία, απαγορεύοντας στο Μεξικό να θεσπίσει περαιτέρω πρότυπα και προϋποθέσεις, θα πλήξει σοβαρά την κοινωνική και οικονομική ανάπτυξη καθώς και την πολιτική αυτονομία της χώρας αυτής.
Επιπλέον, η συμφωνία αναφέρει ότι "· κανένας τομέας προμήθειας δεν αποκλείεται a priori από την κάλυψη" .
Αν αυτό υπονοεί ότι η παιδεία και η υγεία καλύπτονται χωρίς διατάξεις διασφάλισης, τότε ασφαλώς αυτό μας προκαλεί ανησυχία.
Είμαι σίγουρη ότι οι βουλευτές θα θυμούνται ότι στην έκθεση του ΕΚ για την προσέγγιση της ΕΕ όσον αφορά τον Γύρο της Χιλιετίας, που εγκρίθηκε το 1999, διατυπωνόταν ειδικό αίτημα για αποκλεισμό της παιδείας και της υγείας από την αναθεώρηση της GATS.
Κατά συνέπεια, δεν θα ήταν λογικό να περιληφθούν στη Συμφωνία ΕΕ-Μεξικού η παιδεία και η υγεία ως υπό ελευθέρωση τομείς.
Τέλος, οι κύκλοι της μεξικανικής κοινωνίας των πολιτών πιστεύουν ότι οι μεξικανικοί διαπραγματευτές υπερέβησαν τα όρια των εξουσιών τους καταλήγοντας στη συμφωνία αυτή, καθόσον η εν λόγω συμφωνία παρέχει στο Μικτό Συμβούλιο την εξουσία να παροπλίσει τη μεξικανική νομοθεσία στον τομέα του εμπορίου και των υπηρεσιών, η οποία ασφαλώς εντάσσεται στο πεδίο αρμοδιοτήτων της νομοθετικής εξουσίας.
Το Κοινοβούλιο θα πρέπει να υποστηρίξει ένθερμα τις προσπάθειες της κοινωνίας των πολιτών στο Μεξικό που ζητούν αλλαγή της αντισυνταγματικής αυτής διάταξης.
Σχετικά με τις επενδύσεις, μετά τα αλλεπάλληλα οικονομικά κραχ που έπληξαν το Μεξικό, το θέμα των επενδύσεων έχει καταστεί ιδιαίτερα ευαίσθητο.
Ωστόσο, ο ορισμός των επενδύσεων περιλαμβάνει τις άμεσες επενδύσεις, τα ακίνητα και την αγορά χρεογράφων και, συνεπώς, ανοίγει την πόρτα σε κερδοσκοπικές κινήσεις κεφαλαίων και σε μεγαλύτερη οικονομική αστάθεια.
Θα μπορούσα να συνεχίσω αναφέροντας και άλλα προβλήματα που εντοπίζονται στον τομέα των δικαιωμάτων πνευματικής ιδιοκτησίας, της διευθέτησης των διαφορών και, μάλιστα, των δικαιωμάτων του ανθρώπου.
Θα σταματήσω, όμως, εδώ τονίζοντας ότι πρέπει να έχουμε μια σαφή δήλωση από τον Επίτροπο σχετικά με την ημερήσια διάταξη του Μικτού Συμβουλίου που θα λάβει χώρα στις 27 Φεβρουαρίου.
Υπάρχουν αρκετά θέματα τα οποία έθιξα και τα οποία πρέπει να τεθούν στην ημερήσια διάταξη της εν λόγω συνεδρίασης.
Θα ήθελα να μου πει ο Επίτροπος εάν και πότε θα έχουμε στα χέρια μας την ημερήσια διάταξη της εν λόγω συνεδρίασης, εάν θα περιλαμβάνει τα θέματα που έθιξα στην ομιλία μου - αλλά και στην ίδια την έκθεση - και πότε θα έχουμε τα αποτελέσματα της συνεδρίασης της 27ης Φεβρουαρίου.
Η συνεδρίαση του Μικτού Συμβουλίου πρέπει να μεριμνήσει για τη συμβατότητα των αρμοδιοτήτων του Μικτού Συμβουλίου με το μεξικανικό Σύνταγμα.
Πρέπει να μεριμνήσει για την αποτελεσματική επιτήρηση της κατάστασης των ανθρωπίνων δικαιωμάτων.
Πρέπει να δεσμευτεί όσον αφορά τη συνοχή και τη συμβατότητα των εμπορικών μέτρων και να μεριμνήσει για τη μέγιστη δυνατή εμπλοκή του Ευρωπαϊκού Κοινοβουλίου σε όλες τις εξελίξεις που αφορούν την εν λόγω συμφωνία.
Κύριε Πρόεδρε, πριν ξεκινήσω την παρέμβασή μου σχετικά με αυτή την έκθεση θα ήθελα να σας ζητήσω να καταγραφεί στα πρακτικά ότι, σύμφωνα με το άρθρο 161 του Κανονισμού, η αιτιολογική έκθεση της έκθεσης που συζητάμε είναι αποκλειστική αρμοδιότητα της εισηγήτριας και αντανακλά την προσωπική της άποψη, όχι την άποψη της Επιτροπής Βιομηχανίας.
Οι πολίτες ενδέχεται να μην γνωρίζουν τον Κανονισμό μας και συγκεκριμένες δηλώσεις μπορεί να δημιουργήσουν σύγχυση και παρεξηγήσεις.
Ευχαριστώ, κύριε Πρόεδρε, και αρχίζω τώρα την παρέμβασή μου.
Με το σχέδιο απόφασης που περιέχει η πρόταση της Επιτροπής, αντικείμενο της έκθεσης την οποία συζητάμε τώρα, κορυφώνεται η μακρά διαδικασία που ξεκίνησε το 1995 με την υπογραφή της κοινής δήλωσης μεταξύ της Ευρωπαϊκής Κοινότητας και του Μεξικού, η οποία καθόριζε τους στόχους που έπρεπε να τεθούν σε μια συμφωνία που αντικαθιστούσε την Συμφωνία Συνεργασίας, που είχε συναφθεί το 1991, για την ενίσχυση και την σύσφιξη των πολιτικών, οικονομικών και εμπορικών σχέσεων μεταξύ της Ευρωπαϊκής Ένωσης και του Μεξικού.
Η Συμφωνία Οικονομικής Εταιρικής Σχέσης, Πολιτικού Συντονισμού και Συνεργασίας, που ονομάζεται επίσης Γενική Συμφωνία, υπογράφηκε το Δεκέμβριο του 1997.
Επομένως η πρόταση της Επιτροπής, για την οποία καλείται να αποφανθεί το Κοινοβούλιο, πρέπει να εξεταστεί στο πλαίσιο της Γενικής Συμφωνίας που υπογράφηκε από την Ευρωπαϊκή Ένωση και το Μεξικό, της πιο σημαντικής συμφωνίας που έχει υπογράψει ποτέ η Ευρωπαϊκή Ένωση - θεωρώ ότι πρέπει να το υπενθυμίσουμε.
Το ίδιο πλαίσιο στο οποίο τοποθετείται η ενδιάμεση συμφωνία που χειρίζεται τις οικονομικές και εμπορικές πτυχές της Γενικής Συμφωνίας, σκοπός της οποίας ήταν να επιτρέψει να ξεκινήσουν το συντομότερο δυνατόν οι διαπραγματεύσεις για την απελευθέρωση των εμπορικών θεμάτων κοινοτικής αρμοδιότητες που παρουσιάζονται στην Γενική Συμφωνία.
Όσον αφορά το σχέδιο απόφασης που μας απασχολεί και τις συμφωνίες που αυτό εξετάζει, η Ομάδα μου τις αξιολογεί πολύ θετικά διότι ενισχύουν τις δυνατότητες δράσης σε ιδιαίτερα ενδιαφέροντες τομείς για τους επιχειρηματίες της ΕΚ στον τομέα των υπηρεσιών, εξασφαλίζοντάς τους την πρόσβαση στην μεξικανική αγορά με τις ίδιες αν όχι καλύτερες συνθήκες από τις χώρες της NAFTA σχετικά με υπηρεσίες, επενδύσεις και πληρωμές και αναφορικά με την πνευματική ιδιοκτησία, με τα επακόλουθα οφέλη και νομικές εγγυήσεις που αυτή συνεπάγεται για την Ευρωπαϊκή Ένωση.
Και μόνο αυτά τα επιχειρήματα θα δικαιολογούσαν, πέραν πάσης αμφιβολίας, την έγκριση του σχεδίου απόφασης από την Ομάδα μου και ελπίζω επίσης από αυτό το Κοινοβούλιο.
Επιπλέον, πέρα από τα οικονομικά πλεονεκτήματα, η Ομάδα μου λαμβάνει σοβαρά υπόψη και τα πολιτικά πλεονεκτήματα που συνεπάγεται αυτό το σχέδιο απόφασης και την ανάγκη, επομένως, να το εγκρίνει το Μικτό Συμβούλιο Ευρωπαϊκής Ένωσης-Μεξικού, το οποίο θα συνέλθει στα τέλη αυτού του μήνα, διότι μόνο αφού εγκριθεί θα μπορέσουν να τεθούν σε ισχύ οι διατάξεις σχετικά με τον πολιτικό διάλογο και την συνεργασία όσον αφορά την εκπαίδευση, την καταπολέμηση της φτώχειας, τα κοινωνικά θέματα και το περιβάλλον.
Θέματα για τα οποία, η Ομάδα μου συγκεκριμένα, και αυτό το Κοινοβούλιο γενικότερα, δείχνουν πάντα ιδιαίτερη ευαισθησία, διότι αποτελούν την εγγύηση ότι τα οικονομικά οφέλη που θα προκύψουν αναμφίβολα από την συμφωνία στο σύνολό της θα συμβάλλουν σε ένα πιο δημοκρατικό πολιτικό σύστημα που θα σέβεται τα ανθρώπινα δικαιώματα και θα συμφωνεί με την κοινωνική δικαιοσύνη.
Κύριε Πρόεδρε, ως πρόεδρος της αντιπροσωπείας για τις σχέσεις με τις χώρες της Κεντρικής Αμερικής και του Μεξικού, θα ήθελα να συγχαρώ τους παρεμβαίνοντες για την ολοκλήρωση του τελευταίου σταδίου μιας από της πλέον φιλόδοξες συμφωνίες που έχουν υπογραφεί έως σήμερα από την Ευρωπαϊκή Ένωση.
Και επιτρέψτε μου, κύριε Πρόεδρε, να επωφεληθώ της παρουσίας του κ. πρέσβη του Μεξικού στην Ευρωπαϊκή Ένωση, του διπλωμάτη Jaime Zabludovsky, για να συγχαρώ και εκείνον για την ενεργή του παρέμβαση σε αυτήν τη συμφωνία.
Η συμφωνία αυτή θέτει τις βάσεις για μια σύσφιξη των σχέσεων Ευρωπαϊκής Ένωσης-Μεξικού.
Από αυτήν την άποψη, θα ήθελα να επισημάνω πως αυτήν τη φορά όχι μόνο θα επιτύχουμε θεσμικές δηλώσεις, αλλά θα θεσπίσουμε ένα νομικό σώμα που θα επιτρέψει την προσέγγιση των δύο λαών, που έχουν πολλές κοινές αξίες, ούτως ώστε και οι δύο πλευρές να μπορούν να αναπτύξουν το πλήρες δυνητικό της συγκεκριμένης συμφωνίας.
Σχετικά με αυτό, θα ήθελα να επισημάνω πως, πέρα από τους μηχανισμούς για πολιτική και εμπορική διαβούλευση, θεσπίστηκε επιπλέον ένα μέσο που θα επιτρέψει την παροχή ώθησης και την ανάπτυξη της συνεργασίας σε περισσότερους από τριάντα διαφορετικούς τομείς.
Έχουν περάσει σχεδόν τρία χρόνια από τότε που αυτό το Κοινοβούλιο εξέδωσε θετική γνωμοδότηση σχετικά με την ενδιάμεση συμφωνία μεταξύ Ευρωπαϊκής Ένωσης και Μεξικού.
Έναν χρόνο αργότερα γνωμοδότησε επίσης υπέρ της γενικής συμφωνίας, που αργότερα κύρωσαν τα δεκαπέντε κράτη μέλη της Ένωσης.
Κατά τη διάρκεια αυτής της περιόδου όλοι ήμαστε μάρτυρες των σημαντικών αλλαγών που έλαβαν χώρα στη μεξικανική κοινωνία και κορυφώθηκαν με εκείνο που μπορεί να χαρακτηριστεί ως πραγματική γιορτή της δημοκρατίας: τις εκλογές του Ιουλίου.
Για αυτόν τον λόγο θα ήθελα να επωφεληθώ αυτής της ευκαιρίας για να αποτίνω φόρο τιμής στον Πρόεδρο Ernesto Zedillo για τη δέσμευση που ανέλαβε σχετικά με τις δημοκρατικές μεταρρυθμίσεις.
Θα ήθελα επίσης να ευχηθώ από καρδίας στα νέα μέλη της μεξικανικής κυβέρνησης να συνεχίσουν να ακολουθούν την πορεία που άρχισε και να είναι φορείς της ελπίδας που ο λαός του Μεξικού εναπόθεσε σε αυτούς.
Κλείνοντας, κύριε Πρόεδρε και αγαπητοί συνάδελφοι, πιστεύω πως θα ήταν σημαντικό να κάνω δύο εκκλήσεις: πρώτον, να ζητήσω από την Επιτροπή, στο πρόσωπο του Επιτρόπου, κ. Poul Nielson, μέσω της αντιπροσωπείας της Ευρωπαϊκής Ένωσης στο Μεξικό, να προβεί σε μια αξιολόγηση για να διαπιστώσει τις δυνατότητες της συμφωνίας στον τομέα του εμπορίου και της συνεργασίας, και να διαβιβαστούν τα αποτελέσματά της στα διάφορα ενδιαφερόμενα μέρη· δεύτερον, θα ήθελα για μια ακόμη φορά να κάνω έκκληση στα μέλη που ενεπλάκησαν στη σύγκρουση της περιοχής Τσιάπας ώστε να εντείνουν τις προσπάθειες για την επίτευξη διαλόγου βασιζόμενου στον σεβασμό των δημοκρατικών αρχών, να θέσουν τέλος σε μια αναχρονιστική κατάσταση που δεν αρμόζει στον πολιτισμό μας.
Κύριε Πρόεδρε, επιτρέψτε μου να εκφράσω επίσης την αλληλεγγύη μου προς τον λαό του Ελ Σαλβαδόρ που ακόμη μια φορά αποτέλεσε θύμα μιας φυσικής καταστροφής.
Κύριε Πρόεδρε, κυρίες και κύριοι, κύριε Επίτροπε, όπως πολύ σωστά επισημαίνει ο συγγραφέας από την Νικαράγουα Sergio Ramνrez, ο πολιτικός χάρτης της Λατινικής Αμερικής μπορεί να ερμηνευθεί στις μέρες μας μέσα από διαφορετικά και αντικρουόμενα ανάγλυφα.
Ένα από αυτά, θα μπορούσε να είναι το "φαινόμενο τεκίλα" που ξεκινά από το Μεξικό μετά τις τελευταίες προεδρικές εκλογές, αυθεντικό παράδειγμα καλής λειτουργίας του δημοκρατικού συστήματος και το οποίο - ελπίζουμε - θα έχει ωφέλιμες συνέπειες και θα βοηθήσει στην δημιουργία του νέου πολιτικού χάρτη των Ηνωμένων Πολιτειών του Μεξικού, όπου ελπίζουμε να διαπιστώσουμε την διάκριση των εξουσιών και τις εγγυήσεις πολιτικής εναλλαγής και όπου είμαστε σίγουροι ότι, ολοένα και περισσότερο, θα βλέπουμε να ευημερεί η απαραίτητη αλληλεπίδραση ανάμεσα στον οικονομικό εκσυγχρονισμό και τον πολιτικό εκσυγχρονισμό.
Είναι σαφές ότι το Μεξικό είναι μία χώρα γεμάτη φως και σκιές, όπως οποιαδήποτε χώρα της Ευρωπαϊκής Ένωσης.
Γι' αυτό μου τράβηξε την προσοχή ο υπερβολικά επικριτικός τόνος που χρησιμοποιεί η εισηγήτρια στην αιτιολογική της έκθεση σχετικά με την κοινωνικοοικονομική κατάσταση αυτής της δημοκρατίας της Λατινικής Αμερικής.
Πιστεύω ότι πρέπει να είμαστε προσεκτικοί στις δηλώσεις μας και με εξέπληξαν οι αμφιβολίες της εισηγήτριας όσον αφορά θέματα των μεξικανικών συνταγματικών αρμοδιοτήτων σχετικά με την διαχείριση του εμπορίου υπηρεσιών.
Όσον αφορά τις επενδύσεις, δεν θεωρώ επίκαιρες τις σχετικές εκτιμήσεις, διότι ο βαθμός διεθνοποίησης της μεξικανικής οικονομίας είναι πολύ σημαντικός τα τελευταία χρόνια, τη στιγμή που το Μεξικό είναι η χώρα που έχει κάνει την μεγαλύτερη χρήση του κοινοτικού χρηματοδοτικού μέσου ECIP (Διεθνείς Εταίροι Επενδύσεων ΕΚ), γεγονός που αντικατοπτρίζεται ξεκάθαρα στην αύξηση των επενδύσεων ξένων εταιρειών και στις συμφωνίες ελεύθερου εμπορίου που έχουν υπογραφεί τόσο με τις Ηνωμένες Πολιτείες και τον Καναδά όσο και η πρόσφατη με την Ευρωπαϊκή Ένωση.
Σ' αυτή την τελευταία περίπτωση, το Μεξικό κατέβαλε μία στρατηγική προσπάθεια για να διαφοροποιήσει τις τόσο επικεντρωμένες στις Ηνωμένες Πολιτείες σχέσεις του, γεγονός που θα επιτρέψει, επίσης, μια δασμολογική μεταχείριση των ευρωπαϊκών εμπορευμάτων ανάλογη με εκείνη των Ηνωμένων Πολιτειών, ιδιαίτερα όσον αφορά τα βιομηχανικά προϊόντα.
Προφανώς, πρόκειται να ψηφίσουμε υπέρ.
Κύριε Πρόεδρε, στο λίγο χρόνο που έχω στη διάθεσή μου πρέπει να πω ότι θεωρούμε την πρότασης απόφασης του Συμβουλίου που συζητάμε σήμερα γενικά θετική, εφόσον ήδη είχαμε επικροτήσει την υπογραφή και την επακόλουθη επικύρωση της συμφωνίας με το Μεξικό, διότι θεωρούμε ότι συνεπάγεται ένα σημαντικό - και προσωπικά, θα έλεγα καινοτόμο - βήμα στις σχέσεις της Ευρωπαϊκής Ένωσης με μία χώρα της Λατινικής Αμερικής.
Όμως αυτή η συμφωνία, όπως όλα σ' αυτή τη ζωή, επιδέχεται βελτιώσεις.
Κατανοούμε βέβαια ότι η συμφωνία είναι ένα εμπορικό ζήτημα, όμως θα επιθυμούσαμε επίσης συγκεκριμένα μέτρα για την ανάπτυξη του Μεξικού, αδελφής χώρας.
Επίσης, δεν συναντούμε πουθενά, στο πλαίσιο των λειτουργιών της Μικτής Επιτροπής (άρθρο 44) την πρόβλεψη μιας μελέτης σχετικά με τις επιπτώσεις της εφαρμογής της συμφωνίας σύνδεσης, την οποία θεωρούμε ειλικρινά απαραίτητη.
Επίσης εκφράζουμε τη λύπη μας που δεν έγινε ούτε μία αναφορά στο περιβάλλον στην έκθεση αυτή.
Ούτε καν, όπως επισήμανε η συνάδελφος Caroline Lucas, ως αναφορά στο Πρωτόκολλο για την βιοασφάλεια στο πλαίσιο των παραγράφων για την πνευματική ιδιοκτησία.
Τέλος, οφείλω να επισημάνω την βαθιά αντίφαση που συνεπάγεται το γεγονός ότι, ενώ στο Μεξικό η συμφωνία επικυρώθηκε από τα θεσμικά όργανα που έχουν εκλεγεί από τον λαό, στην Ευρωπαϊκή Ένωση που φιλοδοξεί να αποτελεί ένα παράδειγμα δημοκρατίας, αυτή η συμφωνία δεν εγκρίνεται άμεσα από αυτό το Κοινοβούλιο, άμεσα εκλεγμένο από τον ευρωπαϊκό λαό, απλά το διαβουλεύεται.
Κύριε Πρόεδρε, η Ομάδα μας στηρίζει και εκτιμά της έκθεση της κ. Lucas ως μία θετική συμβολή στην πρόταση του Συμβουλίου σχετικά με την σύγκληση του Μικτού Συμβουλίου και την ανάπτυξή του.
Ιδιαίτερα, οι παρατηρήσεις και οι συστάσεις σχετικά με την δημοκρατική διαφάνεια όσον αφορά θέματα τόσο λεπτά όπως οι υπηρεσίες, οι επενδύσεις, η πνευματική ιδιοκτησία και η επίλυση των διαφορών περνούν όσον αφορά το Κοινοβούλιο, από το μεξικανικό λαό και το Σύνταγμα της εν λόγω χώρας, ούτως ώστε να μην προκαλούνται επιζήμιες επιπτώσεις στην μεξικανική κοινωνία.
Η Ευρωπαϊκή Ένωση είναι υποχρεωμένη να διασφαλίσει ότι η σχέση μας και η συμφωνία με το Μεξικό δεν θα προκαλέσει μία αύξηση των προβλημάτων, όπως συνέβαινε πάντα με την βορειοαμερικανική παρέμβαση και συγκεκριμένα με την επιδείνωση της κατάστασης στην επαρχία Τσιάπας, δεδομένου ότι αυτή η περιοχή είναι αντικείμενο πολυεθνικών συμφερόντων.
Και γι' αυτό τον λόγο είναι σημαντική η επιτυχία αυτής της συμφωνίας, διότι συνεπάγεται μία διαφορετική μορφή σχέσης της Ευρωπαϊκής Ένωσης με την Λατινική Αμερική, για παράδειγμα με τις προσεχείς συμφωνίες με την Κοινή Αγορά του Νότου και την Χιλή, και είναι μία σημαντική ελπίδα για την ήπειρο.
Κύριε Πρόεδρε, η εν λόγω συμφωνία ΕΕ-Μεξικού μου δίνει την ευκαιρία να πω ότι αποτελεί ευχάριστη αλλαγή για το Ευρωπαϊκό Κοινοβούλιο να συζητά για το ελεύθερο εμπόριο, θέμα για το οποίο δεν ενδιαφέρεται στην πραγματικότητα.
Όταν ολοκληρώθηκε η συμφωνία, ωστόσο, η πρώτη μου σκέψη ήταν να μακαρίσω το Μεξικό για την τύχη του.
Να και μια χώρα που συνάπτει συμφωνία εμπορίου με την ΕΕ χωρίς να χρειάζεται να γίνει μέλος της, χωρίς να καταβάλει εισφορά μέλους ή να υποχρεούται να εφαρμόσει χιλιάδες οδηγίες και κανονισμούς κάθε χρόνο.
Το Ηνωμένο Βασίλειο δεν μπορεί να κάνει το ίδιο νομίζω.
Σε άλλο επίπεδο θα ήθελα να αναφερθώ στις παρατηρήσεις της εισηγήτριας σχετικά με τη μεγάλη ευαισθησία των βουλευτών όσον αφορά το ποιος λαμβάνει τις αποφάσεις στον τομέα του εμπορίου: το Συμβούλιο ή η Επιτροπή.
Στην πραγματικότητα η ευαισθησία δεν περιορίζεται στο Κοινοβούλιο αυτό.
Πολλά μέλη και ψηφοφόροι του κόμματός μου συμμερίζονται την ίδια ευαισθησία και ανησυχούν με τα αποτελέσματα της Νίκαιας βάσει των οποίων δόθηκε υπερβολικά μεγάλη εξουσία σε μη αιρετούς υπαλλήλους της Επιτροπής.
Δεν θα ήμουν ευχαριστημένος ούτε εάν η εξουσία δινόταν σε κάποιους άλλους εντός της ΕΕ, διότι είμαι περισσότερος ευαίσθητος στο γεγονός ότι εμείς, ως χώρα, εμπιστευόμαστε τη διαπραγμάτευση και την οριστικοποίηση συμφωνιών εμπορίου που θίγουν το Ηνωμένο Βασίλειο σε τρίτους, γεγονός που μπορεί να εξυπηρετεί ή όχι τα συμφέροντά μας.
Ακόμη, σχετικά με τις διαδικασίες διευθέτησης των διαφορών βάσει του προτύπου του ΠΟΕ, έχουμε ήδη την εμπειρία του πολέμου της μπανάνας στο πλαίσιο του οποίου αθώες βρετανικές εταιρείες τιμωρήθηκαν για θέματα με τα οποία δεν είχαν καμία σχέση και στα οποία δεν ασκούσαν κανέναν απολύτως έλεγχο.
Γενικά είμαστε ικανοποιημένοι για τη συμφωνία που επιτεύχθηκε μεταξύ ΕΕ και Μεξικού, είμαστε, όμως, της γνώμης ότι το Ηνωμένο Βασίλειο δεν πρέπει να δεσμευτεί.
Προτιμούμε να συνάπτουμε μόνοι μας συμφωνίες με τους δικούς μας όρους.
Κύριε Πρόεδρε, καταρχάς θέλω να εκφράσω την ικανοποίησή μου για τη συμφωνία σύνδεσης του Μεξικού με την Ευρωπαϊκή Ένωση, στην εκπόνηση της οποίας συμμετέχουμε ενεργά πολλοί από τους παριστάμενους εδώ και αρκετά χρόνια.
Αναφορικά με την έκθεση που μας απασχολεί, θα ήθελα να επιστήσω την προσοχή σε δύο πτυχές που θεωρώ σημαντικές και των οποίων η αντιμετώπιση με εξέπληξε.
Από τη μια πλευρά, το κείμενο αυτό επικαλείται το μεξικανικό σύνταγμα τουλάχιστον οκτώ φορές, ισχυριζόμενο μία υποθετική παραβίαση του Συντάγματος της χώρας αυτής με την υπογραφή της Συμφωνίας με την Ευρωπαϊκή Ένωση.
Ως προς αυτό, θέλω απλώς να υπενθυμίσω ότι στις 20 Μαίου του 2000 το Κοινοβούλιο του Μεξικού ενέκρινε αυτή τη συνεργασία με 89 ψήφους υπέρ, 11 κατά και δύο αποχές.
Οι ίδιο αριθμοί ισχύουν για την έγκριση των εμπορικών αποφάσεων των Μικτού Συμβουλίου της Ενδιάμεσης Συμφωνίας, όπως επίσης και για τις αντίστοιχες του Μικτού Συμβουλίου της Γενικής Συμφωνίας.
Καμία κοινοβουλευτική ομάδα δεν κατέφυγε σε κάποια προσφυγή αντισυνταγματικότητας ενώπιον του Ανωτάτου Δικαστηρίου του έθνους, αρμόδιο όργανο για την ακύρωση αυτών των θεμάτων.
Από την άλλη πλευρά, όσον αφορά τα ανθρώπινα δικαιώματα, πρέπει να υπενθυμίσουμε ότι το Μεξικό έχει υπογράψει περισσότερες από 50 διεθνείς συνθήκες σχετικά με τα ανθρώπινα και τα εργασιακά δικαιώματα, πολλές από τις οποίες συμπεριλαμβάνονται στην έκθεση που εξετάζουμε σήμερα.
Επίσης, αναγνωρίζει την υποχρεωτική δικαιοδοσία του Διαμερικανικού Δικαστηρίου των Ανθρωπίνων Δικαιωμάτων σ' αυτά τα θέματα.
Διαπιστώνουμε λοιπόν ότι στο Μεξικό υπάρχει ένα πραγματικό κράτος δικαίου.
Από την άλλη πλευρά, η σημερινή κυβέρνηση υπέγραψε μία συμφωνία με τα Ηνωμένα Έθνη και εγκατέστησε μία ειδική πρεσβεία στον εν λόγω διεθνή οργανισμό για τα ανθρώπινα δικαιώματα και την δημοκρατία.
Επίσης θέλω να υπενθυμίσω ότι, το έτος 1999, συμπεριλήφθηκε η ρήτρα περί δημοκρατίας σ' αυτή την Συμφωνία.
Και, τέλος, πιστεύω ότι η καλύτερη εγγύηση για την άσκηση των ατομικών δικαιωμάτων και ελευθεριών είναι η οικονομική ευημερία και, όπως όλοι γνωρίζουν και έχει αποδειχθεί σε πολλές περιπτώσεις, οι συμφωνίες ελεύθερου εμπορίου αποτελούν, μεσοπρόθεσμα, μια σταθερή βάση για την επίτευξή της.
Κύριε Πρόεδρε, ελέχθη ήδη ότι η ομάδα μας θα ψηφίσει την πρόταση του Συμβουλίου.
Το Μεξικό είναι ένα σημαντικό κράτος.
Είναι το μεγαλύτερο ισπανόφωνο κράτος και συνεπώς αυτή η συμφωνία είναι μεγάλης πολιτικής σημασίας.
Θα ήθελα όμως να υπογραμμίσω ότι και για μας είναι πολύ σημαντικό να υπερψηφίσουμε αυτή τη συμφωνία, γιατί αποτελεί - και εδώ απευθύνομαι κυρίως στον αρμόδιο Επίτροπο για την εξωτερική πολιτική - απόδειξη της κοινής εξωτερικής πολιτικής της Ευρωπαϊκής Ένωσης.
Σε αυτό το σημείο διαφοροποιούμαι από τον βρετανό συνάδελφό μου, ο οποίος θα προτιμούσε τέτοιες συμφωνίες να συνάπτονται από κάθε κράτος μέλος χωριστά.
Θεωρώ μεγάλη πρόοδο το γεγονός ότι η Ευρωπαϊκή Ένωση αντιμετωπίζει αυτό το ζήτημα από κοινού.
Η συμφωνία με το Μεξικό έχει για μας μεγάλη αξία.
Είναι η πρώτη από μια σειρά συμφωνιών που ήδη διαπραγματευόμαστε με το Mercosur και τη Χιλή.
Η εκτέλεση της συμφωνίας με το Μεξικό έχει λοιπόν πιλοτικό ρόλο.
Όσον αφορά την εμπορική πολιτική μας, θα βελτιωθεί η εμπορική μας θέση στο Μεξικό.
Το εμπορικό μερίδιο της Ευρώπης στο Μεξικό είναι απειροελάχιστο.
Πρέπει να βελτιωθεί και πιστεύω ότι είναι προς το συμφέρον του Μεξικού να μην εξαρτάται μόνο από το εμπόριο με τις ΗΠΑ, αλλά να έχει ισορροπημένο εξωτερικό εμπόριο στο οποίο θα διαδραματίζει κάποιο ρόλο και η Ευρώπη.
Αυτό πιστεύω πως είναι αυτονόητο.
Υπό αυτή την έννοια, η συμφωνία είναι και προς το δικό μας συμφέρον, αλλά και του Μεξικού.
Η θετική μας ψήφος πρέπει όμως να σημαίνει και αναγνώριση της αλλαγής που συντελείται στο Μεξικό.
Με την εκλογή του Προέδρου Φοξ υπήρξε αλλαγή εξουσίας για πρώτη φορά από την εποχή της μεξικανικής επανάστασης.
Το Μεξικό συγκαταλέγεται λοιπόν στα κράτη όπου η δημοκρατική αλλαγή εξουσίας διεξάγεται φυσιολογικά.
Υπάρχουν επίσης ελπίδες για την ειρηνική διευθέτηση της κρίσης στην περιοχή Τσιάπας στα νότια της χώρας.
Το Μεξικό έκανε άνοιγμα όχι μόνο προς τις ΗΠΑ, αλλά είναι έτοιμο να επαναλάβει το ίδιο και με την Ευρώπη.
Θα χαιρέτιζα θερμά λοιπόν, για παράδειγμα, μια επίσκεψη του νεοεκλεγέντος Μεξικανού προέδρου σε σύντομο χρονικό διάστημα στην Ευρώπη - θα μπορούσε ίσως και να απηύθυνε ομιλία εδώ στο Κοινοβούλιο - όπως και μια επίσκεψη Ευρωπαίων αρχηγών κρατών στο Μεξικό.
Τέλος, σχετικά με την έκθεση Lucas θα ήθελα να πω πως σαφώς δεν ψηφίζουμε επί της αιτιολόγησης της έκθεσης - έτσι ήταν πάντα.
Η εισηγήτρια είναι ελεύθερη να εκφράσει την άποψή της, αλλά θα ήθελα να πω σε αυτό το πλαίσιο ότι η συνεργασία με το Μεξικό και με την κάθε χώρα, με την οποία διατηρούμε φιλικές σχέσεις, είναι κρίσιμης σημασίας.
Κι αυτό ισχύει και αντίστροφα.
Θέλουμε να έχουμε την ελευθερία να λέμε αυτό που δεν μας αρέσει κάπου αλλού και καλούμε και τους φίλους μας να πουν αυτό που δεν τους αρέσει.
Αυτό καταδεικνύεται καλύτερα μέσα από το παράδειγμα με τις ΗΠΑ: έχουμε εν μέρει μια κρίσιμη αντιπαράθεση με τις ΗΠΑ - κι αυτό βέβαια ισχύει και αντίστροφα - χωρίς να έχει αλλάξει κάτι στη συνεργασία μας και στην αμοιβαία εμπιστοσύνη μας.
Κύριε Πρόεδρε, η Ομάδα μου γνωρίζει πολύ καλά τη σημασία που έχει η συμφωνία εταιρικής σχέσης για το ελεύθερο εμπόριο ΕΕ-Μεξικού για τους δύο εταίρους και υποστηρίζει τα περισσότερα σημεία της πρωτοβουλίας της εισηγήτριας.
Το Μεξικό είναι ο πιο σημαντικός εμπορικός εταίρος της Ευρωπαϊκής Ένωσης στη Λατινική Αμερική μετά τη Βραζιλία, και είμαι ιδιαίτερα υπερήφανη που η Ευρώπη επέτυχε ένα αποτέλεσμα που υπερβαίνει τα πλεονεκτήματα της NAFTA σε διάφορους τομείς σημαντικούς τόσο για την Ευρώπη όσο και για το Μεξικό.
Θεωρούμε τη συμφωνία αυτή ακρογωνιαίο λίθο για τις μελλοντικές σχέσεις με τις χώρες της Λατινικής Αμερικής.
Στο πλαίσιο της σημερινής συζήτησης, το Ευρωπαϊκό Κόμμα των Φιλελευθέρων επιθυμεί κυρίως να τονίσει τη σημασία της τυπικής ρήτρας περί ανθρωπίνων δικαιωμάτων που περιέχει η εν λόγω συμφωνία, και κυρίως το σεβασμό των δημοκρατικών αρχών και των θεμελιωδών ανθρωπίνων δικαιωμάτων.
Θέλουμε να τονίσουμε ότι είναι ζωτικής σημασίας η επιτήρηση της κατάστασης των ανθρωπίνων δικαιωμάτων στο Μεξικό, γεγονός που διαπίστωσα ιδίοις όμμασι.
Σχετικά με το θέμα αυτό λοιπόν θεωρώ ορθή την πρόταση της εισηγήτριας περί τροποποίησης των άρθρων 39 και 59 της Γενικής Συμφωνίας.
Πρέπει να εξεταστεί η δυνατότητα σύναψης χωριστής συμφωνίας για θέματα συνεργασίας και ανθρωπίνων δικαιωμάτων.
Θέλουμε να ελπίζουμε ότι η βελτίωση της οικονομίας του Μεξικού θα συμβάλει στην οικονομική και κοινωνική ανάπτυξη της περιοχής Τσιάπας.
Εκφράζουμε τη βούλησή μας να αρχίσει η διαδικασία αυτή και ευελπιστώ ότι η πορεία του Μάρκος στην Πόλη του Μεξικού θα είναι ένα σημαντικό βήμα προς την ειρήνη.
Εναπόκειται τώρα στον Πρόεδρο Φοξ να υλοποιήσει τις υποσχέσεις που έδωσε κατά την εκστρατεία του στην αντιπροσωπεία του Ευρωπαϊκού Κοινοβουλίου.
Θα παρακολουθώ το θέμα στενά.
NL) Κύριε Πρόεδρε, είμαστε πρόθυμοι να δώσουμε το πλεονέκτημα της αμφιβολίας στη συμφωνία μεταξύ της Ευρωπαϊκής Ένωσης και του Μεξικού.
Ταυτόχρονα, καλούμε το Συμβούλιο και την Επιτροπή να ενημερώνουν διαρκώς και όσο το δυνατό πληρέστερα το Ευρωπαϊκό Κοινοβούλιο σχετικά με τις αμοιβαίες επιδράσεις της συμφωνίας αυτής.
Το αίτημα αυτό έχει άμεση σχέση με τις ελπιδοφόρες πρωτοβουλίες που αναπτύσσει τη στιγμή αυτή ο νέος Πρόεδρος του Μεξικού, κ. Βινσέντε Φοξ.
Πρόκειται για προσπάθειες οι οποίες έχουν σαφώς ως στόχο την υποστήριξη των ασθενέσθερων ομάδων του πληθυσμού, και πάνω απ' όλα της πολυπληθούς Ινδιάνικης κοινότητας της χώρας, με την πραγματοποίηση επενδύσεων και την χορήγηση σημαντικής περιφερειακής αυτονομίας.
Πρόκειται για μια θαρραλέα προσπάθεια, εάν ληφθεί υπόψη η έντονη πολιτική και κοινωνική αντίδραση που προβάλλεται.
Η Ευρωπαϊκή Ένωση και οι Ηνωμένες Πολιτείες της Αμερικής έχουν εδώ να διαδραματίσουν έναν ευχάριστο, κοινό αναπτυξιακό ρόλο.
Σε τελευταία ανάλυση, δεν θέλουμε εμείς στο Στρασβούργο και τις Βρυξέλλες να γίνουμε στον κόσμο γνωστοί ως σκληροί, υπολογιστές έμποροι.
Εν ολίγοις, η ευρύτερη πρόσβαση στην αγορά και η βελτίωση της θέσης του Μεξικού στην παγκόσμια οικονομία απαιτεί μια πιο ανθρωπιστική προσέγγιση από την μονοδιάστατη απελευθέρωση.
Συμφωνούμε οπωσδήποτε με την κοινωνική ευαισθησία που δείχνει η εισηγήτρια, κ. Lucas, για τα δεινά του Μεξικανικού λαού.
Στην αιτιολογική της έκθεση για τη συμφωνία επισημαίνει σε επανειλημμένες περιπτώσεις τις παραβιάσεις του Μεξικανικού Συντάγματος.
Κατά τη γνώμη μας όμως πρόκειται για εσωτερική υπόθεση.
Αυτό βεβαίως δεν σημαίνει ότι δεν θέλουμε το Συμβούλιο και η Επιτροπή να δείξουν στις επαφές τους με τους Μεξικανούς εταίρους μας την ίδια ευαισθησία που έδειξε η εισηγήτριά μας.
Κύριε Πρόεδρε, αξιότιμοι ακόμη παρόντες συνάδελφοι, έχουμε να κάνουμε με κάτι το ενδιαφέρον.
Νομίζω ότι εδώ εργάστηκε - δεν μου έρχεται μια γερμανική λέξη - ένα κοφτερό μυαλό.
Κατόρθωσε, νομίζω, με παραδειγματικό τρόπο να αφαιρέσει τις αδυναμίες από μια συμφωνία και διαβάζοντας τις αιτιολογικές εκθέσεις, κυρία Lucas, δεν μπορεί να αποφύγει κανείς να σχηματίσει την εντύπωση ότι πιθανά δρομολογείται ένας ευρω-ιμπεριαλισμός.
Συγκεκριμένα δύο σημεία: πρώτον, οι δημοκρατικές αδυναμίες που επανειλημμένα καταδεικνύονται στην αιτιολογική έκθεση - απευθύνουμε παραινέσεις προς το Μεξικό που στην ουσία μπορεί να τολμήσει μόνον ένας ισχυρός απέναντι σε έναν αδύναμο.
Η αναγκαιότητα να προσαρμοστεί η νομοθεσία του Μεξικού για να υπάρχει σύμπνοια με αυτή τη συμφωνία μου φαίνεται επίφοβη, μου θυμίζει τα ελλείμματα της Ευρωπαϊκής Ένωσης λόγω της ελλιπούς δημοκρατικής νομιμοποίησης και έναντι των πολιτών της ακόμη.
Το δεύτερο σημείο που κατά τη γνώμη μου δεν θα πρέπει να ξεχάσουμε είναι ότι το Μεξικό δεν αποτελεί μόνο έναν σημαντικό εμπορικό εταίρο για την Ευρωπαϊκή Ένωση, αλλά ότι στα μέσα της δεκαετίας του α90 πέρασε αυτό που ο τότε πρόεδρος του Διεθνούς Νομισματικού Ταμείου, Michel Camdessus, ονόμασε πρώτη οικονομική κρίση του 21ου αιώνα.
Γι' αυτό είναι αξιέπαινο, κατά τη γνώμη μου, που γίνεται ειδική μνεία στα προβλήματα που αντιμετωπίζουν χώρες όπως το Μεξικό και τώρα η Αργεντινή λόγω της στενής τους σύνδεσης με το αμερικανικό δολάριο.
Είναι λοιπόν πολύ θλιβερό που η Επιτροπή δεν ακολουθεί σε αυτό το σημείο την κρατούσα τάση και που λέει μάλιστα πως πρέπει να προσέχουμε!
Από τη δική μου προσωπική σκοπιά θα προτιμούσα ακόμη και την κατεύθυνση προς ένα σύστημα Bretton Woods.
Λείπουν τα ανάλογα μέτρα όπως επίσης η χορήγηση θετικής βοήθειας προς το Μεξικό, και ίσως αυτό να είναι το μοναδικό σημείο κριτικής για την έκθεση, ότι δηλαδή δεν αναφέρουμε στις συστάσεις μας ότι θα έπρεπε να βοηθάμε κυρίως στις οικονομικές κρίσεις.
Κύριε Πρόεδρε, η συμφωνία με το Μεξικό αποτελεί αναμφίβολα ορόσημο στις σχέσεις με τα κράτη της Λατινικής Αμερικής.
Έχει ευρύτερο πεδίο ισχύος από κάθε άλλη συμφωνία της Ευρωπαϊκής Ένωσης με τρίτο κράτος μέχρι τώρα.
Προσωπικά παρακολουθούσα τη συμφωνία με το Μεξικό πάντα με κριτική ματιά, αλλά και αλληλέγγυα, καθώς μέλημά μας πάντα δεν ήταν μόνο το συμφέρον της Ευρωπαϊκής Ένωσης - όπως ισχύει για μερικούς εδώ - αλλά το συμφέρον του Μεξικού και του πληθυσμού του που η πλειοψηφία του ζει σε συνθήκες φτώχειας.
Η συμφωνία θα είναι λοιπόν ορόσημο μόνον εφόσον συμβάλει στη βελτίωση των όρων διαβίωσης για τη μεγάλη πλειοψηφία του μεξικανικού λαού.
Αποφασιστικής σημασίας θα είναι επίσης ο τρόπος με τον οποίο θα υλοποιηθεί η ρήτρα της δημοκρατίας και των ανθρωπίνων δικαιωμάτων.
Η κυβέρνηση Φοξ θα κριθεί σύμφωνα με τα παραπάνω και όχι μόνο από την οικονομική της επιτυχία.
Θα πρέπει να δοθεί μελλοντικά προσοχή ιδίως στον τομέα της παροχής υπηρεσιών και στις άμεσες επενδύσεις, αφού δεν μπορεί να θεωρείται το Μεξικό μονίμως ένας προεκτεταμένος πάγκος εργασίας.
Αντίθετα, οι επενδύσεις θα πρέπει να συμβάλουν στη βελτίωση της τοπικής ανάπτυξης και να προσανατολίζονται σε σαφή κοινωνικά και οικολογικά πρότυπα που δεν θα πρέπει να ελέγχονται μόνο, αλλά και να τηρούνται.
Εναπόκειται όμως και σε μας εδώ στο Ευρωπαϊκό Κοινοβούλιο καθώς και στη μεξικάνικη κυβέρνηση να φροντίσουμε μαζί με τον μεξικανικό λαό να αποκομίσει το μεγαλύτερο δυνατό όφελος από αυτή τη συμφωνία.
Είναι επίσης σημαντικός για μας ο τρόπος που το Μικτό Συμβούλιο θα αντεπεξέλθει και στο μέλλον στις υποχρεώσεις του στην πορεία της περαιτέρω εξέλιξης της συμφωνίας και η συμπερίληψη στη διαδικασία αυτή των κοινοβουλίων του Μεξικού και της Ευρωπαϊκής Ένωσης.
Εφόσον δεν υπάρχει κάτι άλλο που θα μπορούσε ακόμα να βελτιωθεί, ελπίζω ότι το Μεξικό και η Ευρωπαϊκή Ένωση θα εξαλείψουν ως ισότιμοι εταίροι και ομόλογοι τις ασυμφωνίες και τα λάθη που αδιαμφισβήτητα υπάρχουν ακόμα στη συμφωνία.
Το λέω αυτό με την ιδιότητα του αντιπροέδρου της Επιτροπής για τις Σχέσεις με την Κεντρική Αμερική και το Μεξικό.
Υποστηρίζω αυτή τη συμφωνία και αν πραγματοποιηθούν τα σημεία, σε πολλά από τα οποία αναφέρθηκε η κ. Lucas, δεν θα μπορεί τίποτε πλέον να σταθεί εμπόδιο στην επιτυχία της και τότε θα αποτελέσει πραγματικά ορόσημο στην ιστορία των συμφωνιών της Ευρωπαϊκής Ένωσης με ένα κράτος της Λατινικής Αμερικής.
.
(EN) Κύριε Πρόεδρε, ο κ. Seguro αναφέρθηκε στο τέλος της ομιλίας του στην θλιβερή κατάσταση που επικρατεί στο Ελ Σαλβαδόρ.
Θα ήθελα με την ευκαιρία αυτή να ενημερώσω το Κοινοβούλιο ότι σήμερα έλαβα την απόφαση να διαθέσω ακόμη 5 έως 8 εκατ. ευρώ για την υποστήριξη του λαού του Ελ Σαλβαδόρ.
Πρόκειται για σημαντική απόφαση.
Σχετικά με το υπό συζήτηση θέμα, το Μεξικό πραγματοποίησε ριζικό εκσυγχρονισμό στη διάρκεια της περασμένης δεκαετίας.
Η συμφωνία της NAFTA διαδραμάτισε επ' αυτού σημαντικό ρόλο.
Οδήγησε σε μεγάλη αύξηση του εμπορίου και των επενδύσεων μεταξύ Μεξικού και ΗΠΑ, όπως και μεταξύ Μεξικού και Καναδά.
Η αποδυνάμωση των σχέσεων ΕΕ - Μεξικού λόγω της συμφωνίας της NAFTA δεν ήταν σχέδια κανενός από τους δύο εταίρους.
Δέχτηκαν, επομένως, την πρόκληση και αποφάσισαν να εναρμονίσουν τις σχέσεις τους.
Κορύφωση της συνεργασίας αυτή αποτελεί η θέση σε ισχύ τον περασμένο Οκτώβριο της συμφωνίας οικονομικής εταιρικής σχέσης, πολιτικού συντονισμού και συνεργασίας, που συχνά καλείται Γενική Συμφωνία.
Η εν λόγω συμφωνία, που περιλαμβάνει διατάξεις για τη δημιουργία ζώνης ελεύθερων συναλλαγών, τη θέσπιση πολιτικού διαλόγου και συνεργασίας ενισχύει τις σχέσεις που ήδη διατηρεί το Μεξικό με την Ευρώπη.
Λόγω της πολύπλοκης κατανομής των αρμοδιοτήτων μεταξύ της Κοινότητας και των κρατών μελών, η συμφωνία ελεύθερου εμπορίου αποτελείται από δύο ξεχωριστά νομικά κείμενα.
Το πρώτο, η απόφαση 2/2000, καλύπτει τους τομείς της κοινοτικής αρμοδιότητας και εγκρίθηκε από το Μικτό Συμβούλιο στη Λισαβόνα στις 23 Μαρτίου 2000 κατόπιν σχετικής γνωμοδότησης του Κοινοβουλίου στις 16 Μαρτίου 2000.
Τέθηκε σε ισχύ την 1η Ιουλίου 2000.
Το δεύτερο κείμενο καλύπτει τους υπόλοιπους τομείς - υπηρεσίες, επενδύσεις και πνευματική ιδιοκτησία - και πρόκειται να εγκριθεί από το Μικτό Συμβούλιο στις 27 Φεβρουαρίου 2001.
Το δεύτερο κείμενο, το οποίο αφορά η σημερινή συζήτηση, θα ελευθερώσει τις υπηρεσίες σε δύο στάδια.
Πρώτον, περιλαμβάνοντας μια ρήτρα stand still που απαγορεύει και στα δύο μέρη την εισαγωγή νέων διακρίσεων ή την ενίσχυση των υφιστάμενων.
Η ρήτρα αυτή αφορά μόνο τις διακρίσεις και επομένως δεν αποκλείει την πιθανότητα έγκρισης νέων, περιοριστικών κανόνων που δεν εισάγουν διακρίσεις με σκοπό, για παράδειγμα, την περαιτέρω προστασία του περιβάλλοντος.
Δεύτερον, η απόφαση αυτή προβλέπει την κατάργηση όλων σχεδόν των διακρίσεων που έχουν απομείνει μεταξύ των μερών εντός διαστήματος όχι μεγαλύτερου από δέκα έτη.
Η απόφαση είναι σύμφωνη με τους κανόνες της GATS - κυρίως την απαγόρευση αποκλεισμού κάποιου τομέα από τη διαδικασία ελευθέρωσης.
Ακόμη, το κείμενο περιέχει μέτρα για τις επενδύσεις και τα σχετικά δάνεια που συμπληρώνουν τις δεσμεύσεις αμφότερων των μερών προς τον ΟΟΣΑ και βάσει διμερών συμφωνιών που υπογράφηκαν μεταξύ του Μεξικού και των περισσότερων κρατών μελών.
Το Ευρωπαϊκό Κοινοβούλιο έχει κληθεί να γνωμοδοτήσει σχετικά με τη δεύτερη αυτή απόφαση.
Μόλις η απόφαση εγκριθεί από το Μικτό Συμβούλιο στις 27 Φεβρουαρίου 2001, η συμφωνία ελεύθερου εμπορίου θα τεθεί πλήρως σε εφαρμογή.
Η απόφαση αυτή, όμως, έχει ευρύτερες επιπτώσεις.
Θα εφαρμοστεί πλήρως η Γενική Συμφωνία και έτσι οι πυλώνες του πολιτικού διαλόγου και της συνεργασίας θα τεθούν πραγματικά σε ισχύ.
Το Μεξικό ήταν πάντοτε ένας από τους πιο σημαντικούς εμπορικούς εταίρους της ΕΕ στη Λατινική Αμερική με σπουδαίες δυνατότητες ανάπτυξης.
Από την άλλη, η ΕΕ είναι ο δεύτερος εμπορικός εταίρος του Μεξικού μετά τις ΗΠΑ.
Η σύναψη της συμφωνίας ελεύθερου εμπορίου θα εξασφαλίσει στους επιχειρηματίες της ΕΚ πρόσβαση στην αγορά του Μεξικού με όρους παρόμοιους με τους όρους που περιέχονται στη συμφωνία NAFTA.
Οι εμπορικές μας σχέσεις, που δεν ήταν ανεπτυγμένες κατά τα περασμένα έτη, θα βελτιωθούν αισθητά τώρα που μπορούμε να ανταγωνιστούμε επί ίσοις όροις τις ΗΠΑ και τον Καναδά ως προς τα προϊόντα και τις υπηρεσίες.
Πρέπει να είμαστε ικανοποιημένοι με αυτά που πετύχαμε στον εν λόγω τομέα.
Η συμφωνία ελεύθερου εμπορίου ΕΕ-Μεξικού είναι η πρώτη παρόμοια συμφωνία που συνάπτει η ΕΕ με χώρα της Λατινικής Αμερικής.
Εκτός από το εμπόριο, πρέπει να αξιοποιήσουμε πλήρως τη γενική αυτή συμφωνία ώστε να καλλιεργήσουμε ακόμη περισσότερο τις ήδη άριστες διμερείς σχέσεις μας με το Μεξικό.
Η διεξαγωγή πολιτικού διαλόγου σε υψηλό θεσμικό επίπεδο αποτελεί χρήσιμο εργαλείο για να συμφωνήσουμε σε κοινές θέσεις, σε θέματα αμοιβαίου ενδιαφέροντος, όπως, για παράδειγμα, τη μεταρρύθμιση των Ηνωμένων Εθνών, τις προσπάθειες για διεξαγωγή νέου γύρου στο πλαίσιο του ΠΟΕ και τη σχετική με τα ανθρώπινα δικαιώματα κατάσταση των δύο μερών.
Η συμφωνία θα μας δώσει νέες δυνατότητες συνεργασίας βάσει των κατευθυντήριων γραμμών που έχουν θεσπιστεί για την περίοδο 2000-2006, είτε στον τομέα της ενίσχυσης του κράτους δικαίου, της μεταρρύθμισης του δικαστικού συστήματος, της εξάλειψης της φτώχειας είτε στον τομέα της επένδυσης σε ανθρώπινο δυναμικό.
Πρόκειται για μια νέα, ιδιαίτερα φιλόδοξη αρχή.
Συμμερίζομαι τις απόψεις των περισσότερων βουλευτών στο πλαίσιο της συζήτησης του εν λόγω θέματος, και θα χαρούμε ιδιαιτέρως να δούμε την προσπάθεια αυτή να καρποφορεί στο εγγύς μέλλον.
Κύριε Πρόεδρε, πρόκειται για θέμα επί της διαδικασίας: ζήτησα από τον Επίτροπο μια συγκεκριμένη πληροφορία.
Αναφέρομαι στην ημερήσια διάταξη της συνεδρίασης του Μικτού Συμβουλίου στις 27 Φεβρουαρίου.
Μπορεί να μας πει εάν και πότε θα έχουμε στα χέρια μας την ημερήσια διάταξη της εν λόγω συνεδρίασης, ποια θέματα θα περιέχει και ποια θα είναι τα αποτελέσματα που μπορούμε να αναμένουμε μετά το πέρας της;
.
(EN) Σύμφωνα με τον τρόπο που οργανώνεται η διάταξη των εργασιών, ασφαλώς και θα ενημερώσουμε το Κοινοβούλιο για τα αποτελέσματα της εν λόγω συνεδρίασης.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Ορισμός της υποβοήθησης της παράνομης εισόδου, κυκλοφορίας και διανομής
Η ημερήσια διάταξη προβλέπει τη συζήτηση της έκθεσης (A5-0315/2000) του κ. Ceyhun, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την πρωτοβουλία της Γαλλικής Δημοκρατίας για την έκδοση οδηγίας του Συμβουλίου που αφορά τον ορισμό της υποβοήθησης της παράνομης εισόδου, κυκλοφορίας και διαμονής (10675/2000 - C5-0427/2000 - 2000/0821(CNS)) και για την έγκριση απόφασης-πλαισίου του Συμβουλίου που αφορά την ενίσχυση του ποινικού πλαισίου για την καταστολή της υποβοήθησης της παράνομης εισόδου και διαμονής (10676/2000 - C5-0426/2000 - 2000/0820(CNS)).
Κύριε Πρόεδρε, κύριε Επίτροπε, κυρίες και κύριοι συνάδελφοι, τον Αύγουστο 2000 η τότε γαλλική Προεδρία είχε προτείνει δυο πρωτοβουλίες για την καταστολή των κυκλωμάτων διακίνησης λαθρομεταναστών και τη λήψη προληπτικών μέτρων.
Προηγουμένως όμως έπρεπε να πεθάνουν πάρα πολλοί πρόσφυγες ως θύματα των κυκλωμάτων διακίνησης λαθρομεταναστών και δυστυχώς εξακολουθούν να πεθαίνουν και σήμερα.
Κάθε εβδομάδα διαβάζουμε τουλάχιστον δυο ειδήσεις για τέτοια θλιβερά περιστατικά.
Γι' αυτό η Ευρωπαϊκή Ένωση πρέπει πλέον να δράσει.
Η οδηγία για τον ορισμό της υποβοήθησης της παράνομης εισόδου και διαμονής θέτει ένα νομικό πλαίσιο για να εμποδιστεί η παράνομη είσοδος με τη βοήθεια κυκλωμάτων διακίνησης λαθρομεταναστών.
Η δεύτερη πρωτοβουλία είναι μια απόφαση-πλαίσιο του Συμβουλίου για την ενίσχυση του ποινικού πλαισίου για την καταστολή της υποβοήθησης της παράνομης εισόδου και διαμονής, προκειμένου να εμποδιστεί η εκμετάλλευση των προσφύγων.
Πρέπει να ομολογήσω ότι και οι δυο πρωτοβουλίες θα μπορούσαν ουσιαστικά να παρουσιαστούν ως μια, θα μπορούσαν δηλαδή να συνδυαστούν σε μια πρόταση επί της ίδιας νομικής βάσης στον πρώτο πυλώνα.
Δυστυχώς όμως δεν κατέστη δυνατό να πείσω για αυτό το γαλλικό Υπουργείο Εσωτερικών.
Χαίρομαι που οι τροπολογίες μου έτυχαν υποστήριξης στην Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων.
Δεν έχουμε πια να κάνουμε με δυο περιοριστικές προτάσεις, αλλά με δυο προτάσεις με τις οποίες μπορούν να αντιμετωπιστούν με διαφοροποιημένο τρόπο οι ομάδες-στόχοι.
Ενώ αφενός πρέπει να παταχθούν τα κυκλώματα διακίνησης λαθρομεταναστών, αφετέρου δεν εξομοιώνονται με τους διακινητές οι μη κυβερνητικές ή οι εκκλησιαστικές οργανώσεις που παρέχουν ανθρωπιστική βοήθεια στους διωκόμενους.
Δεν πρέπει να παραβλέψουμε ότι δυστυχώς σήμερα υπάρχουν δεκάδες χιλιάδες ανθρώπων που αναγκάζονται να ξεφύγουν από διάφορες μορφές διωγμού και πολέμου.
Σας ερωτώ, αγαπητοί συνάδελφοι, συνιστά ποινικό αδίκημα η παροχή βοήθειας σε διωκόμενους λόγω της κατάστασής τους;
Για να είμαι ειλικρινής, χαίρομαι που υπάρχουν θαρραλέοι άνθρωποι που βοηθούν τους διωκόμενους.
Γι' αυτόν τον λόγο ήταν πολύ σημαντικός ο ακριβής ορισμός της υποβοήθησης και των έντιμων χορηγών βοήθειας.
Το κείμενο της γαλλικής πρωτοβουλίας δεν έκανε διάκριση μεταξύ της ατομικής και της οργανωμένης, ούτε μεταξύ εμπορικής και ηθικής υποβοήθησης.
Γι' αυτόν τον λόγο ήταν απαραίτητη μια διόρθωση.
Δεν θέλω επίσης να παραβλέψω το γεγονός ότι το δουλεμπόριο αποτελεί σήμερα επικερδή δραστηριότητα εγκληματιών.
Θα ήταν όμως μοιραίο λάθος να πιστέψει κανείς ότι το πρόβλημα αυτό μπορεί να λυθεί μόνο με περιοριστικά μέτρα.
Τα αστυνομικά και δικαστικά μέτρα πρέπει να συνοδεύονται από μια κοινή ευρωπαϊκή πολιτική ασύλου και μετανάστευσης.
Μόνον έτσι θα κατορθώσουμε να αποφύγουμε στο μέλλον θλιβερά περιστατικά όπως αυτό στο Ντόβερ.
Θα ήταν εύκολο να απορριφθούν οι προτάσεις της γαλλικής κυβέρνησης, τις οποίες επέκρινα κι εγώ, εφόσον δεν υφίσταται ακόμη η κοινή ευρωπαϊκή πολιτική ασύλου και μετανάστευσης που ζητάμε.
Το πιο εύκολο θα ήταν για μας πραγματικά να θεωρήσουμε μέσα σε πέντε λεπτά πως το θέμα αυτό έληξε.
Κάτι τέτοιο όμως θα ήταν ανεύθυνο έναντι των θυμάτων.
Γι' αυτό χαίρομαι που η Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων και εγώ καταφέραμε να αναπτύξουμε περισσότερο τις πρωτοβουλίες με την έκθεσή μου, ούτως ώστε να καλύπτονται τόσο οι ανθρωπιστικές όσο και οι ποινικές απαιτήσεις.
Λυπάμαι πολύ που η Ομάδα του Ευρωπαϊκού Λαϊκού Κόμματος δεν προτίθεται να υποστηρίξει αυτή την έκθεση.
Από την άλλη πλευρά χαίρομαι πολύ και ευχαριστώ την Ομάδα των Φιλελευθέρων Δημοκρατών και Μεταρρυθμιστών για τις λογικές συμπληρωματικές τροπολογίες της.
Εύχομαι ότι με την έκθεσή μου θα δείξουμε στην Ομάδα του Κόμματος των Ευρωπαίων Σοσιαλιστών, στην Ομάδα των Φιλελευθέρων Δημοκρατών και Μεταρρυθμιστών, στην Ομάδα των Πρασίνων / Ευρωπαϊκή Ελεύθερη Συμμαχία και στη Συνομοσπονδιακή Ομάδα της Ευρωπαϊκής Ενωτικής Αριστεράς/Αριστερά των Πρασίνων των Βορείων Χωρών ότι σε ένα τόσο δύσκολο θέμα το Ευρωπαϊκό Κοινοβούλιο θα υποβάλει στο Συμβούλιο ρηξικέλευθες προτάσεις για δράση προς όφελος του κράτους, αλλά συγχρόνως και ανθρωπιστική.
(Χειροκροτήματα)
Κύριε Πρόεδρε, όταν έφευγα από τη Βουλή των Κοινοτήτων στο Ηνωμένο Βασίλειο το 1997 σκεφτόμουν ότι θα γλίτωνα επιτέλους τις συζητήσεις μετά τις 10.00 το βράδυ.
Είναι παρήγορο, πάντως, το γεγονός ότι συζητούμε σημαντικά θέματα ακόμη και αργά το βράδυ.
Θα ήθελα ακόμη να τονίσω ότι στο Ηνωμένο Βασίλειο οι συζητήσεις πλέον λήγουν πολύ πριν τις 10.00 το βράδυ.
Ως προς την άποψη αυτή, η ισορροπία δυνάμεων έχει ασφαλώς αλλάξει.
Είχα το προνόμιο να είμαι υπουργός για θέματα μετανάστευσης στην προηγούμενη κυβέρνηση.
Θεωρώ σημαντικό να τονίσω εξαρχής ότι το ΕΛΚ συμφωνεί με το σκοπό της γαλλικής πρωτοβουλίας.
Είναι ζωτικής σημασίας να ελέγξουμε την παράνομη μετανάστευση και να στραφούμε εναντίον των εγκληματιών που εκμεταλλεύονται φτωχούς ανθρώπους για δικό τους όφελος, τόσο οικονομικά όσο και με άλλους τρόπους.
Ωστόσο, δυστυχώς, ως εισηγητής της Ομάδας μου για το ίδιο θέμα, δεν μπορώ να πω ότι συμφωνώ με πολλές από τις τροπολογίες του κ. Ceyhun, καθώς πιστεύω ότι δεν επιλύουν πράγματι το θέμα και ότι, αντίθετα, το επιδεινώνουν.
Συγκεκριμένα, μου φαίνεται ιδιαίτερα δύσκολο εγχείρημα η αποποινικοποίηση της υποβοήθησης της παράνομης μετανάστευσης όσον αφορά ορισμένες ομάδες και όχι κάποιες άλλες.
Η πρόταση περί απαλλαγής από τις κυρώσεις όσων ενεργούν για ανθρωπιστικούς λόγους δημιουργεί πολλά προβλήματα και είναι ασφαλώς υποκειμενική.
Εγώ, ως δικηγόρος, πρέπει ακόμη να θέσω το εξής ερώτημα: γιατί ο νόμος να ισχύει για ορισμένους και όχι για κάποιους άλλους;
Ακόμη, είναι δύσκολο να ορίσει ή να ερμηνεύσει κανείς στο δικαστήριο με δίκαιο και ορθό τρόπο τα ανθρωπιστικά κίνητρα που αναφέρονται σε πολλές από τις τροπολογίες του κ. Ceyhun.
Αυτό δεν σημαίνει ότι οι ανθρωπιστικές οργανώσεις πρέπει να αποφεύγουν να βοηθούν τους ανθρώπους αυτούς αφού εισέλθουν νόμιμα σε κάποιο κράτος μέλος - πρόκειται για θέμα το οποίο θα εξακολουθήσω να υποστηρίζω στο μέλλον - αλλά ότι δεν έχουν, κατά τη γνώμη μας, περισσότερα σε σχέση με άλλους δικαιώματα να συμμετέχουν σε παράνομες πράξεις.
Στο πλαίσιο αυτό πρέπει να τονιστεί επίσης ότι ούτε οι παράνομοι μετανάστες, που εισέρχονται σε κάποια χώρα με τη βοήθεια δουλεμπόρων, πρέπει να απαλλάσσονται από τις κυρώσεις σε μεγαλύτερο βαθμό από ό,τι άλλοι παράνομοι μετανάστες.
Η εφαρμογή κοινής πολιτικής μετανάστευσης και ασύλου παρουσιάζει φυσικά προβλήματα.
Εγώ, ως Βρετανός Συντηρητικός, διατηρώ αμφιβολίες επί του θέματος.
Απόψε, όμως, χαίρομαι ιδιαίτερα διότι είμαστε εδώ για να εξετάσουμε το θέμα και να δούμε τι προοπτικές έχει.
Δεν είμαστε ακόμη έτοιμοι.
Δεν έχουμε ακόμη θεσπίσει μια συγκεκριμένη πολιτική.
Δεδομένου ότι είναι πιθανή η εφαρμογή μιας τέτοιας πολιτικής, η έκθεση αυτή δεν έρχεται την κατάλληλη στιγμή.
Οι παράμετροι της κοινής πολιτικής μετανάστευσης και ασύλου πρέπει οπωσδήποτε να διαμορφωθούν πριν προσδιοριστούν πρότυπα για επιμέρους θέματα - όπως αυτά που αναφέρονται στην έκθεση.
Η βελτίωση του νομικού καθεστώτος των προσφύγων, όπως αναφέρεται στο άρθρο 2, δεν αποτελεί, από όσο γνωρίζω, μέρος καμίας κοινής πολιτικής μετανάστευσης και ασύλου.
Σχετικά με τις αντισταθμιστικές πληρωμές, ο εισηγητής δεν αναφέρεται λεπτομερώς στον τρόπο διάθεσης των χρημάτων.
Ενδεχόμενη αύξηση του κοινοτικού προϋπολογισμού απαιτεί ασφαλώς καλύτερη αιτιολόγηση.
Πρέπει πάντοτε να γίνεται διάκριση μεταξύ ασύλου και μετανάστευσης: πρόκειται για δύο ξεχωριστά θέματα, το δεύτερο από τα οποία καλύπτεται από τη Σύμβαση της Γενεύης του 1951.
Η υποβολή τροπολογιών που θα τονίζουν τη σημασία της εν λόγω σύμβασης είναι καλοδεχούμενες τόσο από εμένα προσωπικά όσο και από το ΕΛΚ.
Υποστηρίζουμε τη γαλλική πρωτοβουλία.
Λυπούμαστε, όμως, που η έκθεση αυτή συντάχθηκε πρόωρα με αποτέλεσμα να μην μπορούμε να τη δεχτούμε.
Κύριε Πρόεδρε, συγνώμη αλλά μπερδεύτηκα με την ώρα.
Καταρχάς θα ήθελα να συγχαρώ τον συνάδελφο Ceyhun για την εργασία που εκπόνησε και τις προσπάθειες να συμπεριλάβει όλες τις ευαισθησίες που υπάρχουν σχετικά με αυτές τις δύο πρωτοβουλίες.
Δεύτερον, πρέπει να επιμείνω ενώπιον αυτής της Συνέλευσης για κάτι που αποτελεί απόλυτη προτεραιότητα για το μέλλον της Ευρωπαϊκής Ένωσης, της κοινωνίας μας και του πολιτικού σχεδίου που οικοδομούμε εδώ.
Πρόκειται για την ανάγκη μίας κοινοτικής πολιτικής μετανάστευσης και ασύλου, κάτι που δεν μπορούμε να επιτύχουμε δίχως την δέσμευση, την προσπάθεια και το έργο των πολιτικών θεσμικών οργάνων της Ευρωπαϊκής Ένωσης.
Θα ήθελα να επαναλάβω μία σειρά από θέματα που αυτή η Συνέλευση και το Συμβούλιο πρέπει να λάβουν υπόψη με σαφή τρόπο την στιγμή της λήψης μελλοντικών αποφάσεων.
Είναι απαραίτητο να διαφοροποιήσουμε την ανιδιοτελή και ανθρωπιστική βοήθεια στην παράνομη μετανάστευση και την δραστηριότητα των εγκληματικών κυκλωμάτων, όπως καθορίζεται από το άρθρο 27 της Συνθήκης Σένγκεν.
Είναι επίσης σημαντικό, να διακρίνουμε ξεκάθαρα μεταξύ εκείνων που επωφελούνται της παράνομης μετανάστευσης με τρόπο άμεσο και ενεργό, όπως είναι οι οργανωτές και οι συμμετέχοντες της μεταφοράς των παράνομων μεταναστών, και, από την άλλη πλευρά, εκείνοι που κερδοσκοπούν από την εργασία των λαθρομεταναστών που επωφελούνται παθητικώς και εμμέσως.
Πρέπει να τονίσουμε επίσης ότι το οικονομικό όφελος, επίσης, μπορεί να είναι ένα όφελος άμεσο ή έμμεσο, ανάλογα με την φύση της ίδιας της δράσης που φέρεται εις πέρας.
Από την άλλη πλευρά, κατανοώ ότι οι διενεργούντες τη μεταφορά δεν μπορούν να φέρουν ουδεμία ευθύνη για την μεταφορά προσώπων τα οποία αμέσως μετά την άφιξή τους στο έδαφος ενός κράτους μέλους ζητούν πολιτικό άσυλο.
Οι διενεργούντες τη μεταφορά δεν έχουν ούτε την ικανότητα, ούτε την εξουσία να εγκρίνουν την εγκυρότητα μίας αίτησης ασύλου και, επομένως, καταλαβαίνω ότι σε καμιά περίπτωση, άμεσα ή έμμεσα, δεν μπορούν να χρησιμοποιηθούν τα μέσα αυτά για να πειστούν οι μεταφορείς να αξιολογήσουν την εγκυρότητα αυτή.
Οι κυρώσεις πρέπει να είναι αναλογικές και ισορροπημένες, και πρέπει να βρεθεί αυτή η αναλογικότητα μεταξύ κύρωσης και αδικήματος.
Τα μέσα και οι πράξεις αυτές πρέπει να τηρούν αυστηρά τις ανειλημμένες υποχρεώσεις των κρατών μελών που υπέγραψαν την Σύμβαση της Γενεύης το 1951, όσον αφορά τους αιτούντες άσυλο που εισέρχονται σε ένα κράτος μέλος της Ευρωπαϊκής Ένωσης.
Αυτά τα μέτρα δεν πρέπει έπ' ουδενί να εμποδίζουν τους αιτούντες άσυλο στην άσκηση του νόμιμου δικαιώματός τους να καταφύγουν στην προστασία ενός συμβαλλόμενου κράτους μέλους, καθώς τούτο θα σήμαινε παραβίαση την αναφερθείσας Σύμβασης της Γενεύης.
Τέλος, θέλω να επιστήσω την προσοχή στην ανάγκη να συνειδητοποιήσουν τα κράτη μέλη ότι ορισμένες περιοχής της Ευρωπαϊκής Ένωσης πλήττονται ιδιαίτερα από την παράνομη μετανάστευση και ότι, λόγω της γεωγραφικής τους θέσης, επιβαρύνονται περισσότερο από τις πολιτικές της μετανάστευσης, πρέπει λοιπόν να θεσπιστούν κονδύλια του προϋπολογισμού που θα επιτρέψουν την καταβολή αντισταθμιστικών πληρωμών, γεγονός που θα δημιουργήσει μία αύξηση της αλληλεγγύης μέσα στην Ευρωπαϊκή Ένωση σ' αυτό το θέμα.
SV) Κύριε Πρόεδρε, με φρίκη θυμόμαστε όλοι το εμπορευματοκιβώτιο με τους 58 νεκρούς Κινέζους που βρέθηκε πέρυσι το καλοκαίρι στο Ντόβερ.
Είδαμε πρόσφατα ναυαγούς να προσπαθούν να φτάσουν στις ισπανικές ακτές.
Τέτοιες τραγωδίες συμβαίνουν καθημερινά ανά την Ευρώπη, αν και όχι πάντοτε με τέτοιο θεαματικό τρόπο.
Οι συμμορίες οι οποίες κερδίζουν εκμεταλλευόμενες την ανθρώπινη απελπισία και διακινούν αυτούς τους ανθρώπους στα σύνορα της Ένωσης κάτω από φοβερές συνθήκες ασφαλείας, φυσικά θα πρέπει να διώκονται.
Πρόκειται για μία απάνθρωπη δραστηριότητα.
Εδώ χρειάζονται κοινές προσπάθειες σε επίπεδο ΕΕ.
Ωστόσο, κύριε Πρόεδρε, η προτεινόμενη πρωτοβουλία της Γαλλίας θίγει ένα μικρό μέρος μόνο αυτής της εξαιρετικά περίπλοκης προβληματικής που αφορά τη μετανάστευση και τους πρόσφυγες.
Παρά τις ωραίες δηλώσεις περί ανάληψης ευθυνών σε παγκόσμιο επίπεδο, τα κράτη μέλη της ΕΕ δεν μπόρεσαν να συμφωνήσουν για μία κοινή πολιτική για το άσυλο και τη μετανάστευση.
Το μόνο επί των οποίων φαίνεται ότι μπορούν να συμφωνήσουν είναι τα κατασταλτικά μέτρα.
Τα κυκλώματα διακίνησης λαθρομεταναστών θα πρέπει φυσικά να διώκονται και οι αεροπορικές εταιρείες οι οποίες δέχονται άτομα χωρίς έγκυρα ταξιδιωτικά έγγραφα οφείλουν να καταβάλλουν πρόστιμα.
Είναι παράλογο να επαφίεται στις αεροσυνοδούς να αξιολογούν κατά πόσον ένας άνθρωπος χρήζει προστασίας.
Θα πρέπει να μας απασχολήσει επίσης το γιατί οι άνθρωποι αυτοί δίνουν ό,τι έχουν και δεν έχουν προκειμένου να διακινδυνεύσουν και να περάσουν παράνομα σε μία άγνωστη χώρα.
Είναι πραγματικά δυνατό να μεταβεί κανείς στην ΕΕ με νόμιμο τρόπο τη στιγμή που απαιτούμε θεώρηση διαβατηρίου από 130 χώρες;
Δεν νομίζω.
Η ΕΕ οικοδομεί τη στιγμή αυτή το οχυρό Ευρώπη.
Η Ομάδα των Φιλελευθέρων θα προτιμούσε ένα ευρύτερο πρόγραμμα σχετικά με τα ζητήματα μετανάστευσης.
Εδώ απαιτείται μία κοινή πολιτική.
Η έκθεση την οποία συνέταξε ο εισηγητής αποτελεί μία σημαντική τροποποίηση της γαλλικής πρότασης, καθώς προσπαθεί να διακρίνει τις λεπτές διαφορές.
Φυσικά θα πρέπει τα κυκλώματα διακίνησης λαθρομεταναστών να διώκονται, υπάρχουν ωστόσο άνθρωποι οι οποίοι προσφέρουν καταφύγιο σε πρόσφυγες αφιλοκερδώς, διότι είναι πεπεισμένοι ότι κινδυνεύει η ίδια η ζωή των προσφύγων εάν αυτοί επιστραφούν στην πατρίδα τους.
Συγγενείς, φίλοι ή διάφορες οργανώσεις δεν θα πρέπει να διώκονται για τέτοιες ενέργειες.
Θα πρέπει να κάνουμε μία διάκριση σε αυτές τις περιπτώσεις.
Είναι επίσης σημαντικό να υπογραμμίσουμε ότι στόχος αυτής της πρότασης οδηγίας δεν είναι να καταστεί ακόμα πιο δύσκολο να ζητούν οι άνθρωποι αυτοί άσυλο ή να εισέρχονται στην Ευρωπαϊκή Ένωση ως μετανάστες.
Με την τροπολογία την οποία υπέβαλε η Ομάδα των Φιλελευθέρων υποστηρίζουμε την πρόταση Ceyhun ελπίζοντας ότι το Συμβούλιο θα μπορέσει να συμφωνήσει τελικά για μία κοινή ευρωπαϊκή πολιτική για το άσυλο και τη μετανάστευση.
Κύριε Πρόεδρε, αγαπητοί μου συνάδελφοι, σήμερα το θέμα της μετανάστευσης διαπερνά όλους τους τομείς των ευρωπαϊκών κοινωνιών μας, από την κατάσταση των νόμιμων μεταναστών έως τους μη νομιμοποιημένους, από το δικαίωμα ασύλου έως το δικαίωμα ελεύθερης κυκλοφορίας, από τα κοινωνικοοικονομικά και πολιτιστικά μέχρι τα πολιτικά δικαιώματα.
Στην πλειονότητα των κρατών της Ένωσης, οι αριθμοί σχετικά με τη χορήγηση του καθεστώτος του πρόσφυγα και τους κλασσικούς διαύλους μετανάστευσης μειώνονται συστηματικά.
Αντίθετα, οι αριθμοί που αφορούν τη συνολική μετανάστευση παρέμειναν σταθεροί τα τελευταία χρόνια.
Αυτό μας αποδεικνύει ότι οι κατασταλτικές πολιτικές στον τομέα της μετανάστευσης και της πολιτικής θεωρήσεων το μόνο που κατάφεραν ήταν να αυξήσουν τον αριθμό των λαθρομεταναστών.
Καθημερινά, άντρες, γυναίκες, παιδιά χάνουν τη ζωή τους προσπαθώντας να μπουν παράνομα σε μία Ευρώπη που έγινε πραγματικό φρούριο.
Τις περισσότερες φορές, πέφτουν θύματα συνοριακών μεσολαβητών ή διακινητών.
Δυστυχώς, ο γολγοθάς τους συνεχίζεται και στο εσωτερικό των κρατών μας όπου, όντας λαθρομετανάστες, μπορεί κανείς να τους εκμεταλλευτεί αλύπητα και ζουν σε απαράδεκτες συνθήκες ζωής.
Ας θυμηθούμε ότι ορισμένοι νόμιμοι μετανάστες μεταβλήθηκαν σε λαθρομετανάστες λόγω των περιοριστικών νόμων.
Ορισμένοι βρίσκονται στην πατρίδα μας πάνω από είκοσι χρόνια.
Δεν πληρούν τις προϋποθέσεις ούτε για να εκδιωχθούν, ούτε για να νομιμοποιηθούν.
Τι μέσα διαθέτουν για να ζήσουν οι ίδιοι ή για να ζήσουν τις οικογένειές τους;
Οι λύσεις που εισηγούνται οι προτεινόμενες πρωτοβουλίες αναπαράγουν αυτά τα μέτρα καταστολής και αποκλεισμού.
Εγκυμονούν τραγωδίες όπως εκείνη του Ντόβερ, του Γιβραλτάρ ή των λαθρομεταναστών, στην Ισπανία, το Βέλγιο ή τη Γαλλία, που κάνουν απεργία πείνας για να επιτύχουν την αναγνώριση.
Ποιοι είναι οι πραγματικοί υπεύθυνοι;
Αυτές οι προτάσεις όχι μόνο δεν ανταποκρίνονται σε καμία απαίτηση, αλλά φθάνουν σε σημείο να αμφισβητούν το δικαίωμα ασύλου ή το δικαίωμα του να ζει κανείς με την οικογένειά του.
Αν και είναι σαφές ότι πρέπει να αγωνιστούμε σθεναρά ενάντια στα οργανωμένα δίκτυα εμπορίου των ανθρώπινων όντων, είναι άδικο να ενοχοποιούμε τα φυσικά ή νομικά πρόσωπα που προσφέρουν τη βοήθειά τους καλόπιστα σε όλους όσους έρχονται να ζητήσουν άσυλο για να γλιτώσουν από τις συρράξεις, τους λιμούς, τις φρικαλεότητες που προκαλούν τα οικονομικά και δημοκρατικά ελλείμματα.
Αυτές οι πρωτοβουλίες συντηρούν απαράδεκτα και επικίνδυνα αμαλγάματα.
Μ' όλο που οι τροπολογίες περιορίζουν τη ζημία, απορρίπτουμε τις πρωτοβουλίες και δεν μπορούμε παρά να παροτρύνουμε έντονα τους συντάκτες να αναθεωρήσουν τελείως το κείμενό τους.
Ο αγώνας κατά της λαθρομετανάστευσης είναι εφικτός μόνον στο πλαίσιο μιας συνολικής, σαφούς κοινοτικής πολιτικής που σέβεται την αξιοπρέπεια των ανθρώπων και θεμελιώνεται στον πραγματικό σεβασμό των θεμελιωδών δικαιωμάτων και σε μία νέα σχέση Βορρά-Νότου.
Τέλος, θυμίζουμε ότι το καλύτερο όπλο για την καταπολέμηση των διακρίσεων και της εκμετάλλευσης των ανθρώπων είναι η αναγνώριση δικαιωμάτων και επομένως η νομιμοποίηση.
DA) Κύριε Πρόεδρε, η πολιτική που ακολουθούν πολλά κράτη μέλη και σε συνεχώς μεγαλύτερο βαθμό και η ΕΕ στον συγκεκριμένο τομέα μας καθιστούν όλους μας άμεσα συνυπεύθυνους για τους νεκρούς του Ντόβερ και για τους νεκρούς που ξεβράστηκαν στις ακτές της Ισπανίας.
Αυτό που κάνουμε είναι αντιμετώπιση των συμπτωμάτων.
Δεν κάνουμε τίποτα για την ίδια την αρρώστια.
Η αρρώστια είναι ότι υπάρχουν 20 εκατομμύρια άνθρωποι σε διωγμό στον κόσμο.
Το υποβληθέν πρόγραμμα συνεπάγεται ότι θα εμπλακούν λιγότεροι ανθρωπιστές και περισσότεροι μαφιόζοι στη λαθραία διακίνηση ανθρώπων και στην υποβοήθηση διακίνησης ανθρώπων που τελούν υπό διωγμό.
Λέμε ότι η διακίνηση ανθρώπων είναι επικερδής, αλλά εγώ ισχυρίζομαι ότι με προγράμματα σαν και τούτο θα γίνει ακόμη επικερδέστερη.
Οι τιμές θα εκτιναχθούν, η μαφία θα προσθέσει και τα πρόστιμα στις τιμές.
Αυτό θα σημαίνει ότι θα καταλήξουν περισσότερα χρήματα από τους απελπισμένους ανθρώπους στις τσέπες των μαφιόζων.
Θα σημαίνει λιγότερη προσφορά και συνεχώς μεγαλύτερη ζήτηση.
Σημαίνει υψηλότερες τιμές.
Αυτό το γνωρίζουμε εξάλλου πολύ καλά από την οικονομία της αγοράς.
Θα σημαίνει περισσότερους ανενδοίαστους συμμετέχοντες και συνεπώς περισσότερα ατυχήματα τύπου Ντόβερ.
Ο εισηγητής έβαλε τα δυνατά του για να απαλύνει την πρόταση.
Αυτό πρέπει να το παραδεχτώ.
Πραγματικά κατέβαλε προσπάθειες, αλλά και πάλι πρόκειται για αντιμετώπιση των συμπτωμάτων.
Δεν θεραπεύουμε την ίδια την αρρώστια.
Η ομάδα μου θα ήθελε φυσικά να στηρίξει τις τροπολογίες που υπέβαλε ο εισηγητής και η Ομάδα των Φιλελευθέρων.
Προπαντός θα στηρίξουμε τις προτάσεις για την πλήρη απόρριψη αυτής της πρότασης, και η Ομάδα μου θα ψηφίσει πολύ διαφορετικά κατά την τελική ψηφοφορία επί της έκθεσης.
Κύριε Πρόεδρε, οι ριζοσπάστες βουλευτές του Καταλόγου Bonino θα ψηφίσουν κατά της πρότασης πρωτοβουλίας του Συμβουλίου και, επομένως, αν και ψηφίζουμε υπέρ ορισμένων βελτιωτικών τροποποιήσεων που προτάθηκαν από τον εισηγητή, θα ψηφίσουν εναντίον της έκθεσης στο σύνολό της.
Για ποιο λόγο;
Kατά πρώτον, για ένα βασικό λόγο, που αφορά αυτές και όλες τις άλλες πρωτοβουλίες που άπτονται του ποινικού δικαίου στην Ένωση.
Ως ευρωπαίος φεντεραλιστής και άρα όχι ευρωσκεπτικιστής, θεωρώ τερατώδες το γεγονός ότι υιοθετούνται και τίθενται σε ισχύ ρυθμίσεις σε θέματα ποινικού δικαίου χωρίς την έγκριση ενός Κοινοβουλίου που έχει εκλεγεί νόμιμα και δημοκρατικά και έχει επομένως τη νομιμοποίηση να τις εγκρίνει· σ' αυτό, όπως και σε άλλα θέματα, βρίσκω τερατώδη τον δρόμο που ακολουθεί η Ευρωπαϊκή Ένωση.
Το ποινικό δίκαιο δεν μπορεί να μην υποβληθεί σε κοινοβουλευτική συζήτηση: ακριβώς λόγω της ευαισθησίας του θέματος, δεν μπορεί να μην υποβληθεί στους γενικότερους συλλογισμούς που αφορούν την κοινωνία, τους κινδύνους, τα βάρη και τα αντίβαρα, τις ουσιαστικές αιτίες, τις οικονομικές και κοινωνικές αιτίες.
Η μόνη οδός στην οποία προχωρά γρήγορα η πολιτική της ευρωπαϊκής ολοκλήρωσης είναι η οδός της καταστολής, γιατί εκεί είναι εύκολο.
Οι αποφάσεις προετοιμάζονται από ομάδες υπαλλήλων των Υπουργείων Εσωτερικών και Δικαιοσύνης, με μόνο μέλημα την αποτελεσματικότητα των μηχανισμών καταστολής, χωρίς καμία άλλη σκέψη - δεν φταίνε αυτοί, είναι η δουλειά τους, το επάγγελμά τους - χωρίς καμία άλλη σκέψη για τα κοινωνικά ή τα οικονομικά θέματα, για την απασχόληση, για τις διεθνείς πολιτικές, για την ανάπτυξη.
Στον δρόμο της καταστολής προχωράμε πάρα πολύ γρήγορα, ενώ στις άλλες οδούς, αυτές των εγγυήσεων του δικαιώματος ασύλου και των εγγυήσεων του δικαιώματος άμυνας, το Ευρωπαϊκό Κοινοβούλιο, η Ευρωπαϊκή Ένωση, η Ευρωπαϊκή Επιτροπή και το Συμβούλιο δεν μπορούν να προχωρήσουν.
Αυτός είναι, επομένως, ο πρώτος λόγος για τον οποίο δεν μπορούμε να δεχθούμε τις προτάσεις του Συμβουλίου, όπως δεν μπορούμε να δεχθούμε και μια έκθεση που δεν τις απορρίπτει σαφώς και πλήρως, επειδή, και για αυτό το θέμα, το Ευρωπαϊκό Κοινοβούλιο κλήθηκε - όπως συνήθως - σε διαβούλευση χωρίς να διαθέτει πραγματικές εξουσίες.
Όσον αφορά την αξία του θέματος - το είπαν οι συνάδελφοι Boumediene-Thiery και Frahm - είναι αυταπάτη να αγνοούμε το γεγονός ότι η ενίσχυση του απαγορευτισμού όσον αφορά τη μετανάστευση το μόνο που παράγει είναι η ενίσχυση της λαθρομετανάστευσης, της δύναμης της παρανομίας που μας συμπαρασύρει.
Τα σύνορά μας συμπαρασύρονται από την παρανομία που παράγουν οι απαγορευτικοί μας νόμοι: αυτή είναι η πραγματικότητα των γεγονότων.
Ας μην αυταπατώμαστε ότι λύνουμε το πρόβλημα ενισχύοντας, λίγο από δω λίγο από κει, χωρίς δημοκρατική διαβούλευση, τις ποινές έναντι των μεταφορέων λαθρομεταναστών.
Αν είναι δυνατόν - ελπίζουμε πως όχι - το μόνο που θα πετύχουμε θα είναι η επιδείνωσή του.
Ταυτόχρονα, οι βασικές οικονομικές αιτίες δεν αντιμετωπίζονται.
Στην Ευρωπαϊκή Επιτροπή, είχε υποβληθεί από τον Επίτροπο Lamy μια θαρραλέα πρόταση μονομερούς ελευθέρωσης των συναλλαγών εισόδου των φτωχότερων κρατών: αυτός είναι ο κατάλληλος τρόπος να αντιμετωπιστούν οι βασικές αιτίες, όχι παρέχοντας φιλανθρωπία, ελεημοσύνη και βοήθεια, αλλά ανοίγοντας τις αγορές μας στα βασικά γεωργικά και βιομηχανικά προϊόντα.
Όλα εκτός όπλων, αυτό ήταν το όνομα της πρότασης, η οποία καταποντίστηκε από τα λόμπι της Ευρωπαϊκής Ένωσης, με αποτέλεσμα η μεταναστευτική πίεση να είναι όλο και πιο έντονη.
Καταποντίζεται λοιπόν η πρόταση Lamy και, ταυτόχρονα, αυταπατώμαστε ότι μπορούμε να λύσουμε το πρόβλημα αυξάνοντας κατά μερικούς μήνες τις ποινές για αυτούς που κάνουν ένα επάγγελμα που εμείς τους το χαρίσαμε, για κέρδη που εμείς, με τους νόμους μας, καταστήσαμε δυνατά.
Δεν μπορούμε όμως να αυταπατώμαστε - το λέω στον συνάδελφο Ceyhun και στους συναδέλφους της Αριστεράς - ότι η μερική βελτίωση - είμαστε υπέρ ορισμένων τροπολογιών - αυτού του κατασταλτικού πλαισίου μπορεί να ανατρέψει την κατάσταση.
Δεν πιστεύουμε ότι η διάκριση, την οποία ωστόσο θα υποστηρίξουμε ως το μικρότερο κακό, μεταξύ του οικονομικού κέρδους από τη μετανάστευση και της μετανάστευσης για ανθρωπιστικούς λόγους λύνει το πρόβλημα, διότι μας το διδάσκετε ακριβώς εσείς της Αριστεράς, όταν ισχυρίζεστε ότι στη βάση της μετανάστευσης βρίσκονται οικονομικοί λόγοι.
Λοιπόν, πώς μπορείτε να υποστηρίζετε ότι οι οικονομικοί λόγοι είναι οι βασικοί, λαμβάνοντας ταυτόχρονα πολύ σκληρές θέσεις απέναντι στους επιχειρηματίες και σε όσους επωφελούνται από τη λαθρομετανάστευση;
Ο απαγορευτισμός δεν αφορά μόνο τη μετανάστευση, αλλά και την αγορά εργασίας, τις νέες μορφές εργασίας, τη μερική απασχόληση, την προσωρινή εργασία, τις συμβάσεις ορισμένου χρόνου, τις εποχιακές συμβάσεις, και είναι ένας απαγορευτισμός για τον οποίο στην Ευρώπη ευθύνονται σε μεγάλο μέρος η Αριστερά και τα συνδικάτα.
Δεν πιστεύουμε λοιπόν ότι καθησυχάζουμε τη συνείδησή μας επιτιθέμενοι στους επιχειρηματίες και σε εκείνους που εκμεταλλεύονται το εργατικό δυναμικό, επειδή, στα μάτια εκείνων που υφίστανται την εκμετάλλευση, εκείνων που στην πατρίδα τους είναι καταδικασμένοι να πεθάνουν από την πείνα και την παντελή έλλειψη μέσων επιβίωσης, ο ευρωπαίος επιχειρηματίας-εκμεταλλευτής πιθανόν να είναι η μόνη δυνατότητα ανάπτυξης και σωτηρίας για τους ίδιους και για τις οικογένειές τους.
Τελειώνω λοιπόν, κύριε Πρόεδρε, επιβεβαιώνοντας τη θετική ψήφο των ριζοσπαστών βουλευτών του Καταλόγου Βοnino.
Κύριε Πρόεδρε, οι δύο πρωτοβουλίες της Γαλλικής Δημοκρατίας που στοχεύουν στον καλύτερο προσδιορισμό και την ενίσχυση των ποινικών κυρώσεων για την παροχή βοήθειας κατά την παράνομη είσοδο αλλοδαπών στο έδαφος των ευρωπαϊκών κρατών μου φαίνονται ιδιαίτερα ευπρόσδεκτες.
Η λαθρομετανάστευση, η οποία αναπτύσσεται ταχύτατα, μεταβάλλεται στην πράξη σε σημαντικό πρόβλημα για τις χώρες μας.
Ένας καλός δείκτης είναι η αύξηση των αιτήσεων παροχής ασύλου, οι οποίες σχεδόν διπλασιάστηκαν μέσα σε τρία χρόνια στις κυριότερες χώρες της Ευρώπης, τη στιγμή που κατά τα τρία τέταρτα περίπου απορρίπτονται ως αβάσιμες, τροφοδοτώντας έτσι κατά πολύ τις παράνομες διαμονές.
Σήμερα, η Ευρωπόλ εκτιμά ότι κάθε χρόνο, διεισδύουν στην Ένωση 500 000 λαθρομετανάστες.
Αυτή η εισροή περιθωριοποιημένων ατόμων ευνοεί κάθε μορφής εγκλήματα και εκμετάλλευση.
Σύμφωνα με τον Οργανισμό Ηνωμένων Εθνών, στην ίδια την Ευρώπη, μισό εκατομμύριο άτομα που προέρχονται από αυτό το φυτώριο λαθρομεταναστών οδηγούνται σε καθεστώς δουλείας, κυρίως γυναίκες και παιδιά, θύματα σεξουαλικής ή οικονομικής εκμετάλλευσης.
Αυτή η κατάσταση αποτελεί ντροπή για την Ευρώπη και πρέπει να πω ότι σοκάρομαι, όταν διαβάζω την ανακοίνωση της Επιτροπής της 22ας του περασμένου Νοεμβρίου για την κοινοτική μεταναστευτική πολιτική, όπου δεν βρίσκω παρά μία μικρή παράγραφο, αρκετά αόριστη εξάλλου, για τη λαθρομετανάστευση.
Σοκάρομαι επίσης βλέποντας ότι η πρώτη συγκεκριμένη πρόταση της Επιτροπής σε εφαρμογή αυτής της πολιτικής αφορά ένα ιδιαίτερα χαλαρό σχέδιο οδηγίας για την οικογενειακή επανένωση.
Για άλλη μία φορά, έχει κανείς την εντύπωση μίας απόστασης ανάμεσα στις ανησυχίες της Επιτροπής και εκείνες των κρατών-μελών, τα οποία θέτουν πραγματικά, συγκεκριμένα προβλήματα.
Γιατί, μετά από τη γαλλική Προεδρία που ανήγαγε τον αγώνα κατά της λαθρομετανάστευσης σε προτεραιότητά της, σήμερα ο Βρετανός Πρωθυπουργός, Tony Blair και ο Ιταλός ομόλογός του, Giuliano Amato κρούουν τον κώδωνα του κινδύνου και ζητούν ένα σχέδιο δράσης για την καταπολέμηση αυτής της διακίνησης.
Γι' αυτό, συμφωνώ απόλυτα με τον κ. Kirkhope ότι οι τροπολογίες της επιτροπής δημόσιων ελευθεριών είναι εντελώς απρόσφορες γιατί αποδυναμώνουν το γαλλικό κείμενο.
Επίσης, συμφωνώ απόλυτα ότι τα κείμενα αυτά έρχονται σε μία επίκαιρη στιγμή.
Αντίθετα με τους ισχυρισμούς ορισμένων τροπολογιών της επιτροπής, δεν χρειάζεται να περιμένουμε μία γενική πολιτική μετανάστευσης για να λάβουμε άμεσα μέτρα στον συγκεκριμένο τομέα της λαθρομετανάστευσης.
Αυτά τα μέτρα είναι επείγοντα, επιβάλλονται από μόνα τους.
Αλλωστε, μας τα επιβάλλει η συνθήκη του Αμστερνταμ, γιατί αυτή είναι που ζητά, στο άρθρο 63, παράγραφος 3, να λάβουμε μέτρα κατά προτεραιότητα, σε πέντε χρόνια από τη θέση της σε ισχύ, παραθέτω, κατά "της λαθρομετανάστευσης και της παράνομης διαμονής, συμπεριλαμβανόμενου του επαναπατρισμού των παρανόμως διαμενόντων" .
Οι πρωτοβουλίες της Γαλλικής Δημοκρατίας για τη λαθρομετανάστευση πρέπει λοιπόν να εγκριθούν, να εφαρμοστούν και να ενισχυθούν.
Εξάλλου, παρεμπιπτόντως, πρέπει να χαιρόμαστε για το ότι στο άρθρο 67, παράγραφος 1, η συνθήκη του Αμστερνταμ, εν τω μέσω πιο ατυχών διατάξεων, είχε τη φρόνηση να διατηρήσει το δικαίωμα πρωτοβουλίας των κρατών μελών παράλληλα με αυτό της Επιτροπής, ακόμη και για το μέρος της μεταναστευτικής πολιτικής που κοινοτικοποιεί.
Αυτή η εξαιρετική αντιπαράθεση, που αποδεικνύεται όλως ευεργετική στη συγκεκριμένη περίπτωση, θα μπορούσε, αλίμονο, να είναι μόνο προσωρινή, αφού προβλέπεται μόνο για μία μεταβατική περίοδο πέντε ετών μετά τη θέση σε ισχύ της Συνθήκης.
Λήγει, λοιπόν, στις 30 Απριλίου 2004.
Αλλά ακριβώς στις αρχές του 2004, πρόκειται να διεξαχθεί μία διακυβερνητική διάσκεψη που θα μελετήσει, ακριβώς, την κατανομή των αρμοδιοτήτων μεταξύ της Ένωσης και των κρατών μελών.
Νομίζω ότι η παράταση και η επέκταση του δικαιώματος πρωτοβουλίας των κρατών είναι μία καλή πρόταση που πρέπει να εγγραφεί στην ημερήσια διάταξή της.
Κύριε Πρόεδρε, αγαπητοί συνάδελφοι, η αρχική μας θέση βασίζεται στην ανάγκη να καταπολεμήσουμε την παράνομη μετανάστευση και ιδιαίτερα, να καταπολεμήσουμε τις μορφές εκμετάλλευσης που αυτή δημιουργεί.
Είναι μια κατάσταση που έχει επιδεινωθεί όχι μόνο επειδή αποδείχτηκε ότι είναι άκρως κερδοφόρα και ενέχει λιγότερους κινδύνους από άλλα είδη λαθρεμπορίου, όπως είναι για παράδειγμα η παράνομη διακίνηση ναρκωτικών, αλλά επίσης επειδή αυτή η δραστηριότητα ευνοείται από τα κενά στη νομοθεσία και στη λειτουργία των κρατών μελών και από όλα όσα επιτρέπουν την παράνομη είσοδο και διαμονή σε αυτά.
Η πρόταση που εξετάζουμε, που αποσκοπεί στην ενίσχυση της καταπολέμηση της παράνομης εισόδου και διανομής μεταναστών θα πρέπει να δώσει ιδιαίτερη προσοχή σε δύο πτυχές: το ζήτημα της ευθύνης των εργοδοτών και τις επιπτώσεις που ενδέχεται να έχει η χρήση εργατικού δυναμικού που απαρτίζεται από λαθρομετανάστες, θα πρέπει να εξετάσουμε τις καταστάσεις που υπάρχουν στον κόλπο των ίδιων των κρατών μελών μας όσον αφορά την αγορά παράνομης εργασίας, καθώς επίσης και το ζήτημα του εμπορίου ανθρωπίνων όντων που θα πρέπει να καταπολεμηθεί σθεναρά, δίνοντας ιδιαίτερη προσοχή στο εμπόριο παιδιών και γυναικών με σκοπό τη σεξουαλική εκμετάλλευση που αποτελεί μια από τις ειδεχθείς πτυχές αυτού του είδους λαθρεμπορίου.
Δραματικές καταστάσεις όπως εκείνη του Ντόβερ τον Ιούνιο του περασμένου χρόνου, ή όπως αυτές που είδαν τα φώτα της δημοσιότητας έπειτα από την επιτυχή αστυνομική επιχείρηση Cathedral, είναι καταστάσεις που καμία δημοκρατική κοινωνία δεν μπορεί να ανεχτεί.
Θα πρέπει όντως να καταπολεμήσουμε την υποβοήθηση της παράνομης μετανάστευσης.
Είναι ουσιαστικής σημασίας κάθε κράτος μέλος να λάβει τα απαραίτητα μέτρα για να εξασφαλιστεί ότι η εσκεμμένη διευκόλυνση της παράνομης εισόδου, κυκλοφορίας και διαμονής μεταναστών θα θεωρείται παράβαση για την οποία θα επιβάλλονται ανάλογες και αποθαρρυντικές κυρώσεις.
Η Ευρωπαϊκή Ένωση αντιμετωπίζει νέες προκλήσεις που προκαλούνται από τη ροή μεταναστών που παρατηρούνται σε παγκόσμιο επίπεδο, προκλήσεις στις οποίες θα πρέπει να ανταποκριθεί κατά τρόπο γενικό και σφαιρικό.
Θα πρέπει να υπάρχει μια κοινή πολιτική στα κράτη μέλη όσον αφορά στη μετανάστευση και το άσυλο, προσαρμοσμένη στις δημογραφικές, οικονομικές και ανθρωπιστικές απαιτήσεις των κρατών μελών.
Κύριε Πρόεδρε, θα ήθελα να συγχαρώ τον συνάδελφο κ. Ceyhun διότι επιχείρησε να εξετάσει ένα τόσο δύσκολο και ευαίσθητο θέμα.
Σχετικά με τα όσα είπε ο κ. Kirkhope, πρόκειται για ένα θέμα μεγάλης σημασίας και δεν μπορώ παρά να συμφωνήσω μαζί του.
Είμαι βέβαιος ότι θα συμφωνήσει μαζί μου ότι είναι κρίμα που δεν καλύπτουν - από όσο ξέρω τουλάχιστον - τη συζήτηση του τόσο σοβαρού αυτού θέματος, για το οποίο διαβάζουμε καθημερινά στις εφημερίδες, εκπρόσωποι του Τύπου.
Οφείλουμε ακόμη να αναγνωρίσουμε ότι η έκθεση αυτή είναι ένα μόνο μέρος του πολύπλοκου αυτού θέματος που έχουμε κληθεί να επιλύσουμε.
Έχουμε ανάγκη από ένα καλό σύστημα μετανάστευσης και ασύλου το οποίο θα ανταποκρίνεται στις ανάγκες της Ευρώπης όπως αυτές διαμορφώνονται σήμερα.
Θέλω να πω στην κ. Frahm και στον κ. Cappato ότι αυτός είναι ο στόχος μας, και δεν πιστεύω ότι με τη στάση τους συμβάλλουν στην αντιμετώπιση μιας τόσο δύσκολης κατάστασης.
Συγκεκριμένα τώρα, ο κ. Kirkhope ανέφερε τις ανησυχίες που έχει σχετικά με τις παραγράφους 11 και 12, και κατανοώ τα σχετικά επιχειρήματά του.
Οι παράγραφοι αυτές, όμως, αναφέρονται σε επισήμως αναγνωρισμένες οργανώσεις, σε ΜΚΟ, τις οποίες όλοι γνωρίζουμε.
Πρέπει να αναρωτηθούμε το εξής: ο ιδιώτης ή η οργάνωση που βοηθά ανθρώπους οι οποίοι βρίσκονται σε απελπιστική κατάσταση να αποφύγουν τη δίωξη διαπράττουν εγκληματική πράξη;
Πρέπει να στραφούμε νομικά εναντίον των οργανώσεων αυτών;
Δεν νομίζω.
Γνωρίζουμε καλά, και το έχουν πει και άλλοι, ότι οι άνθρωποι που προσπαθούν να αποφύγουν τη δίωξη είναι απελπισμένοι άνθρωποι που προσπάθησαν να ξεφύγουν από τις συγκρούσεις, τον πόλεμο και άλλες παρόμοιες συνθήκες.
Τα μέτρα πρέπει να έχουν ως στόχο αυτούς ακριβώς τους ανθρώπους.
Μάλιστα πρέπει να προχωρήσουμε ακόμη περισσότερο.
Πρέπει να κάνουμε ό,τι είναι ανθρωπίνως δυνατό για να προστατεύσουμε τις αναπτυσσόμενες αυτές χώρες, τις χώρες που σπαράσσονται από πολέμους και που διοικούνται από καθεστώτα που δεν εγκρίνουμε.
Όμως, αυτό δεν μπορεί να γίνει σε μία ημέρα.
Δεν νομίζω ότι βοηθούμε τους ανθρώπους αυτούς που προσπαθούν να ξεφύγουν παραμένοντας αδρανείς και αφήνοντας την κατάσταση ως έχει, εξαναγκάζοντάς τους να στοιβάζονται σε καρότσες φορτηγών, να πεθαίνουν από ασφυξία και να υφίστανται μαρτύρια και αθλιότητες.
Πρέπει να είμαστε σίγουροι ότι έχουμε ένα σωστό σύστημα ασύλου που δεν επηρεάζεται από την υπερβολική έμφαση που δίδεται στην παράνομη μετανάστευση.
Κατά τους επόμενους μήνες, το Σώμα μας θα κληθεί να υποβάλει έκθεση σχετικά με τις προτάσεις της Επιτροπής υπενθυμίζοντας σε όλα τα κράτη μέλη ότι το εθνικό τους συμφέρον δεν πρέπει να υπερισχύει των ανθρωπιστικών μας υποχρεώσεων σε παγκόσμιο επίπεδο.
Κύριε Πρόεδρε, σήμερα δικάζεται στη Δυτική Γερμανία ένας άνθρωπος που παλαιότερα είχε μεταφέρει παράνομα Ανατολικογερμανούς στη Δυτική Γερμανία.
Και δικαίως δικάζεται, όχι γιατί τους μετέφερε παράνομα, αλλά γιατί κάρφωσε τους Ανατολικογερμανούς στην Υπηρεσία Κρατικής Ασφάλειας.
Κατά τη γνώμη μου θα πρέπει να είναι και αυτό δυνατό, δηλαδή να διώκονται ποινικά τα άτομα που προδίδουν πρόσφυγες ή παράνομους διακινητές στην αστυνομία.
Γιατί;
Τόσο στην πρόταση της Επιτροπής όσο και στην έκθεση ομολογείται ότι η παράνομη είσοδος μπορεί να οδηγήσει σε έγκριση αίτησης ασύλου.
Αρα ομολογείται - αν και μάλλον ακούσια - ότι για τους περισσότερους ανθρώπους δεν είναι πια δυνατόν να εισέλθουν νόμιμα στην ΕΕ.
Έτσι επιβεβαιώνεται επίσης ακούσια η κριτική που άσκησε η Ύπατη Αρμοστεία των Ηνωμένων Εθνών για τους Πρόσφυγες στην ΕΕ για την πολιτική απομόνωσής της έναντι των προσφύγων.
Γι' αυτό δεν έχει νόημα ούτε η υποσχεθείσα ατιμωρησία για τους πρόσφυγες που γίνονται δεκτοί ως αιτούντες άσυλο, αφού τότε είναι υποχρεωμένοι να καρφώσουν τους ανθρώπους που τους βοήθησαν να φθάσουν στην αίτηση ασύλου.
Συνεπώς, η διάκριση μεταξύ εμπορικής και ανθρωπιστικής βοήθειας δεν έχει νόημα, γιατί εξακολουθεί να προωθείται η απομόνωση και γιατί η βοήθεια γίνεται όλο και πιο ακριβή.
Εάν δεν μπορούμε να αποφασίσουμε να αποδομήσουμε το οχυρό της ΕΕ, τότε θα πρέπει τουλάχιστον να απορρίψουμε αυτή την έκθεση και να προωθήσουμε τη βοήθεια τόσο από ανθρωπιστική όσο και από εμπορική σκοπιά.
Κύριε Πρόεδρε, κύριε Επίτροπε, αγαπητοί συνάδελφοι, έχουμε να κάνουμε εδώ με έναν πολύ στενό τομέα: μιλάμε για την καταστολή της εμπορίας ανθρωπίνων πόρων, δηλαδή της υποβοήθησης της παράνομης διέλευσης των συνόρων.
Είναι πολύ θετικό που θέλουμε να κάνουμε κάτι εδώ, αν αναλογιστούμε ότι μισό εκατομμύριο άνθρωποι έρχονται κάθε χρόνο παράνομα στην Ένωση, εκ των οποίων οι μισοί μεταφέρονται από κυκλώματα εμπορίας ανθρώπων.
Αυτό σημαίνει ότι το οργανωμένο έγκλημα αναπτύσσει εκτεταμένη και σχετικά ακίνδυνη δράση με αυτούς τους ανθρώπους.
Γι' αυτό θα πρέπει να χαιρετίσουμε αυτή την πρωτοβουλία, μόνο που δυστυχώς δεν εντάσσεται σε ένα συνολικότερο πλαίσιο.
Κοιτάζοντας την έκθεση του κ. Ceyhun πρέπει να πω πως υπάρχει μεν θετική πρόθεση - αυτό εξυπακούεται, εφόσον πρόκειται για τον κ. Ceyhun - να βοηθηθούν πραγματικά οι πρόσφυγες, όμως τα μέτρα που προτείνονται στην έκθεση κάθε άλλο παρά κατάλληλα είναι για να καταπολεμηθεί η εμπορία ανθρώπων.
Κατά τη γνώμη μου και τη γνώμη μας, αυτά που προτείνονται εδώ θα οδηγήσουν περισσότερο στην επέκταση της εμπορίας ανθρώπων και στο να παραμείνει μια ακίνδυνη δραστηριότητα για έναν εγκληματία.
Σύμφωνα με τις προτάσεις αυτές, τα πρόσωπα ή οι ομάδες που μεταφέρουν λαθρομετανάστες από τα σύνορα για ανθρωπιστικούς λόγους και χωρίς αμοιβή μένουν a priori ατιμώρητα.
Ποια θα είναι όμως η συνέπεια;
Ξέρετε πόσο γρήγορα θα αξιοποιήσουν ένα τέτοιο νομικό πλαίσιο τα κυκλώματα;
Τότε όλο αυτό δεν θα ήταν απλώς μη χρήσιμο, αλλά αντιπαραγωγικό.
Επιπλέον, η πρότασή σας στρέφεται προς μια κατεύθυνση όπου αντιστρέφεται η αντίληψή μας περί δικαίου καθώς και το νομικό μας σύστημα.
Εισάγετε, δηλαδή, τον υποκειμενικό παράγοντα στο ποινικό δίκαιο, καθότι σύμφωνα με αυτές τις ιδέες δεν θα αποφασίζουν πλέον τα δικαστήρια κατά πόσον ένα ποινικό αδίκημα, δηλαδή η εμπορία ανθρώπων, είναι ποινικό αδίκημα, αλλά τα νομικά πρόσωπα ή οι ομάδες.
Αυτό είναι στρέβλωση του νομικού μας συστήματος και δεν μπορεί να οδηγήσει στον επιθυμητό στόχο.
Κύριε Ceyhun, ολοκληρώνοντας θεωρώ και πάλι ότι ως εισηγητής ενεργήσατε με καλή πρόθεση - και είμαι πεπεισμένος για αυτό - αλλά το μέσο που προτείνετε δεν είναι κατάλληλο ούτε από νομικής ούτε από πραγματικής άποψης για να υλοποιηθεί ο θετικός στόχος.
Αυτό που χρειαζόμαστε είναι ένα συνολικό σύστημα, και εργαζόμαστε, πιστεύω, από κοινού για αυτό.
Είμαι δε πεπεισμένος ότι μέσα στο τρέχον έτος θα επιτύχουμε θετικό αποτέλεσμα από κοινού με την Επιτροπή.
Κύριε Πρόεδρε, κύριε Επίτροπε, είναι γεγονός ότι οι πολιτικές της μηδενικής μετανάστευσης μπορεί να μηδένισαν τη νόμιμη μετανάστευση στην Ευρώπη, ταυτόχρονα όμως αύξησαν κατακόρυφα τον αριθμό των αιτούντων άσυλο και των παράνομων μεταναστών, ενώ βεβαίως ανέβασαν κατακόρυφα και τις αμοιβές των πάσης φύσεως μεταφορέων.
Γίνεται όλο και περισσότερο κατανοητό ότι η μετατροπή της Ευρώπης σε φρούριο μέσω της ενίσχυσης των συνόρων και της έντασης των μέσων καταστολής δεν πρόκειται να μειώσει τις μεταναστευτικές πιέσεις όσο παραμένει και αυξάνει το χάσμα ευημερίας ανάμεσα στις χώρες της Ευρωπαϊκής Ένωσης και στους γείτονές μας.
Όσον αφορά τους διακινητές, όπως υποστήριξα και στην έκθεσή μου για την Αλβανία, η επικέντρωση της προσοχής κυρίως σε αυτούς, σαν να αποτελούν οι διακινητές το γενεσιουργό αίτιο της μετανάστευσης, ασφαλώς δεν βοηθά στην κατανόηση και στη σωστή διαχείριση του φαινομένου.
Το γεγονός ότι συχνά οι μεταφορείς, το είπαν και άλλοι συνάδελφοι, σώζουν ανθρώπινες ζωές από διώξεις ολοκληρωτικών καθεστώτων, ότι προσφέρουν υπηρεσίες σε πρόσφυγες που προστατεύονται από τη Σύμβαση της Γενεύης και σε απελπισμένους για τους οποίους όλοι οι άλλοι δρόμοι είναι κλειστοί, συνήθως αποσιωπάται.
Γι' αυτό θεωρώ ότι είναι απαραίτητο να υπάρξει διάκριση μεταξύ της ανιδιοτελούς ανθρωπιστικής βοήθειας προς τους λαθρομετανάστες και εκείνης που πραγματοποιείται από τα μέλη εγκληματικών κυκλωμάτων που έχουν κερδοσκοπικό χαρακτήρα, όπως εξάλλου υποστηρίζει και ο εισηγητής μας κ. Ozan Ceyhun, τον οποίον συγχαίρω για τις πολλές βελτιώσεις που επέφερε στην γαλλική πρωτοβουλία.
Τέλος, θα ήθελα να πω ότι όποιες πρωτοβουλίες όπως αυτές της Γαλλικής Δημοκρατίας θα πρέπει το ταχύτερο δυνατόν να ενταχθούν σε μια ολοκληρωμένη ευρωπαϊκή μεταναστευτική πολιτική, που θα διαθέτει νομίμους διαύλους και προπαντός θα διασφαλίζει τη νομιμοποίηση και την κοινωνική ένταξη όσων ήδη διαβιούν στην Ευρωπαϊκή Ένωση.
Αλλά κάτι τέτοιο, κύριε Επίτροπε, δεν βλέπουμε να προχωράει γρήγορα, αντιθέτως διαπιστώνουμε ότι υπάρχει πολύ μεγάλη σπουδή από πλευράς Συμβουλίου για τη λήψη κατασταλτικών και αποσπασματικών μέτρων κυρίως, και όχι για να οδηγηθούμε σε μια ολοκληρωμένη μεταναστευτική πολιτική, όπως ζητάει το Ευρωπαϊκό Κοινοβούλιο.
Κύριε Πρόεδρε, ένας από τους στόχους που καθορίστηκαν στις πρόσφατες Συνόδους κορυφής του Τάμπερε, της Φέιρα και της Νίκαιας, στα ψηφίσματα αυτού του Κοινοβουλίου και στο ίδιο το Ευρωμεσογειακό Φόρουμ, που έλαβε χώρα στις Βρυξέλλες την περασμένη εβδομάδα, είναι ο αγώνας ενάντια στις μαφίες που διακινούν τους μετανάστες.
Πρόκειται για ένα άθλιο εμπόριο, που προκαλεί πολύ κακό, ακόμη και τραγωδίες, στους ίδιους τους μετανάστες και μια μεγάλη ανησυχία στους κόλπους της Ευρωπαϊκής Ένωσης, ανησυχία που συχνά μεγαλύτερη από εκείνη σε ορισμένες από τις χώρες προέλευσης αυτών των μεταναστών, μολονότι είναι σκληρό να λέμε κάτι τέτοιο.
Γι' αυτό το λόγο πρέπει να δεχθούμε με ικανοποίηση τις δύο γαλλικές πρωτοβουλίες.
Όμως η έκθεση του συναδέλφου Ceyhun πάσχει από την έλλειψη νομικής ισχύος, η οποία αν δεν διορθωθεί καθιστά αδύνατη την ψήφο υπέρ - και πιστέψτε με, λυπάμαι πραγματικά - και η οποία εμφανίζεται ιδιαίτερα στο σημείο στο οποίο θα αναφερθώ στη συνέχεια.
Γνωρίζω προσωπικά το εξαιρετικό έργο που επιτελούν ορισμένοι ΜΚΟ στο πεδίο αυτό, η ανθρωπιστική βοήθεια που προσφέρουν πολλοί από αυτούς υπερβαίνει τα ίδια τα μέσα τους.
Όμως είναι υπερβολικό να γενικευτεί ως εξαίρεση από την ευθύνη ότι οποιαδήποτε οργάνωση θα μπορούσε να διαπράξει ποινικό αδίκημα παρέχοντας οργανωμένη βοήθεια κατά την είσοδο, διαμονή ή κυκλοφορία των παράνομων μεταναστών, διότι το κέρδος ή το οικονομικό όφελος, όπως συμβαίνει για παράδειγμα στο ισπανικό ποινικό δίκαιο, αποτελεί επιβαρυντικό στοιχείο όμως δεν είναι ο βασικός παράγοντας της εγκληματικής φύσης των παράνομου εμπορίου ανθρωπίνων όντων.
Αυτό δεν σημαίνει ότι δεν υπάρχουν πτυχές της έκθεσης που μπορούν να υιοθετηθούν και τις οποίες επικροτώ, όπως είναι η αντιστάθμιση στις περιφέρειες που υφίστανται περισσότερο τις μεταναστευτικές πιέσεις ή η δίωξη των επιχειρηματιών που χρησιμοποιούν και εκμεταλλεύονται παράνομα αυτό το εργατικό δυναμικό.
Τέλος, εν πάση περιπτώσει, θεωρώ ότι σ' αυτή η μάχη ενάντια στην παράνομη μετανάστευση είναι απολύτως αναγκαία η συνεργασία των χωρών προέλευσης, διαφορετικά οποιαδήποτε προσπάθεια να πολεμήσουμε αυτές τις μαφίες θα κατέληγε σε αποτυχία.
Η Ευρωπαϊκή Ένωση, μόνη της, δεν μπορεί να αντιμετωπίσει το φαινόμενο της μετανάστευσης αν δεν μπορεί να υπολογίζει στην ουσιαστική συνεργασία με τις χώρες που δημιουργούν την μετανάστευση.
Κύριε Πρόεδρε, το Συμβούλιο ζήτησε στη Στοκχόλμη, την περασμένη εβδομάδα, να αναζωογονηθεί η ατζέντα του Τάμπερε.
Εγώ, πραγματικά, δεν καταλαβαίνω τίποτε.
Δεν καταλαβαίνω γιατί δεν μπόρεσαν να την αναζωογονήσουν και να την εκπληρώσουν όλους αυτούς τους μήνες.
Αυτό που διαπιστώνω είναι ότι, με πρωτοβουλίες όπως η συγκεκριμένη, όχι μόνο δεν θα την αναζωογονήσουν, αλλά θα την δυναμιτίσουν.
Αυτή την προχωρημένη ώρα της νύχτας και προερχόμενη από μία ισπανο-πορτογαλική εσπερίδα στην οποία συμμετείχαμε η κ. Cerdeira και εγώ, μπαίνω στο πειρασμό να παρασυρθώ από τη συναρπαστική ρητορεία του κ. Cappato και να του δώσω δίκιο, διότι, πραγματικά, το μόνο που μπορώ να καταλάβω είναι ότι, από τη μία πλευρά, συνεδριάζουν οι υπουργοί και, από την άλλη πλευρά, υπάρχουν ορισμένοι μηχανισμοί που στοχεύουν σε διαφορετικούς σκοπούς.
Δεν καταλαβαίνω γιατί το Συμβούλιο δεν ακολουθεί ορισμένες συγκεκριμένες πολιτικές προτάσεις, που διαδέχονται η μία την άλλη και επιδιώκουν σαφείς στόχους για την δημιουργία μίας κοινής, συνεκτικής και καθολικής, πολιτικής μετανάστευσης και πολιτικής ασύλου στην Ευρωπαϊκή Ένωση, και επιμένει αντίθετα να κάνει δειλά βήματα σε απολύτως συγκεκριμένα και μερικά θέματα, που αποσταθεροποιούν αυτή την πολιτική και δυσκολεύουν ολοένα και περισσότερο την πρόοδο την ατζέντας του Τάμπερε.
Η Ομάδα μου, ωστόσο, δεδομένου ότι το Συμβούλιο Υπουργών αποφάσισε - αρκετά παράδοξα κατά την γνώμη μου - να στηρίξει επίσης αυτή την γαλλική πρωτοβουλία και ότι συζητάται άμεσα ή ότι γίνεται πρόοδος σ' αυτή, θα προσπαθήσει να τους στείλει ένα σαφές μήνυμα ότι δεν μπορούμε να συγχέουμε στην Ευρωπαϊκή Ένωση την συμπόνια, το έργο ορισμένων ατόμων που βρίσκονται στην πρώτη γραμμή βοηθώντας τους μετανάστες, με το εμπόριο των ανθρώπων.
Θα προσπαθήσουμε να το κάνουμε στηρίζοντας τις τροπολογίες που έχει συντάξει τόσο καλά ο κ. Ceyhun και επίσης τις τροπολογίες που επέφερε στην έκθεση η κ. Cerdeira.
Αν το καταφέρουμε, θα υπερψηφίσουμε την έκθεση αυτή και θα προσπαθήσουμε να στείλουμε αυτό το μήνυμα στο Συμβούλιο.
Αν όχι, θα εξετάσουμε αύριο κιόλας τι πρόκειται να κάνουμε μ' αυτή.
Πιθανότατα θα έχουμε κάποιες δυσκολίες.
.
(PT) Κύριε Πρόεδρε, κυρίες και κύριοι βουλευτές, καταρχάς θα ήθελα να ευχαριστήσω τον βουλευτή κ. Ozan Ceyhun για την έκθεσή του και να υπενθυμίσω, ακριβώς όπως έκανε και εκείνος, ότι το εμπόριο ανθρωπίνων όντων, κυρίως γυναικών και παιδιών, είναι ένα ολοένα και περισσότερο ανησυχητικό και αποκρουστικό φαινόμενο, γιατί δεν πρόκειται μόνο για ζήτημα πολιτικής μετανάστευσης, δεν είναι ένα ζήτημα πολιτικής ασφάλειας, είναι ουσιαστικά ένα ζήτημα παραβίασης των ανθρωπίνων δικαιωμάτων και της ανθρώπινης αξιοπρέπειας.
Εν γένει, ετησίως δεκάδες χιλιάδες άνθρωποι αποτελούν θύματα εμπορίου που αποσκοπεί στην εκμετάλλευσή τους.
Η σπουδαιότητα αυτού του θέματος δεν σημαίνει, και πιστεύω πως αυτή η κριτική είναι άδικη, ότι εξετάζοντάς το θα αρχίσουμε άρδην την οικοδόμηση μιας Ευρώπης φρουρίου.
Το θέμα αυτό, που είναι ένα περίπλοκο θέμα και που απαιτεί μεγάλη αυστηρότητα ως προς τους όρους που χρησιμοποιούνται, βρίσκεται σήμερα στην πρώτη θέση της διεθνούς επικαιρότητας, ενώ προσωπικά φρονώ ότι άξιζε την επίτευξη μιας παγκόσμιας συμφωνίας όταν τον Δεκέμβριο ο Οργανισμός των Ηνωμένων Εθνών προώθησε την έγκριση μιας σύμβασης ενάντια στη Διεθνική Οργανωμένη Εγκληματικότητα, που περιλαμβάνει δύο επιπρόσθετα πρωτόκολλα, ένα σχετικά με την παράνομη είσοδο μεταναστών, smuggling, όπως λέγεται στην αγγλική γλώσσα, και το άλλο σχετικά με το εμπόριο ατόμων (trafficking).
Τα δύο αυτά πρωτόκολλα υπέγραψαν ογδόντα ένα κράτη στην περυσινή Διάσκεψη Υψηλού Επιπέδου στο Παλέρμο.
Μεταξύ των υπογραφόντων της Σύμβασης των Ηνωμένων Εθνών βρίσκονται τα κράτη μέλη της Ευρωπαϊκής Ένωσης και η Επιτροπή.
Εγώ ο ίδιος είχα την ευκαιρία να απευθύνω τόσο στα κράτη μέλη της Ένωσης όσο και στις υποψήφιες χώρες έκκληση για να προβούν το ταχύτερο δυνατόν στην κύρωση αυτής της Σύμβασης των Ηνωμένων Εθνών, που θα τεθεί σε ισχύ μόνο εφόσον ολοκληρωθούν οι διαδικασίες προσχώρησης σαράντα χωρών.
Κατ' αυτόν τον τρόπο η Ευρωπαϊκή Ένωση μπορεί να δώσει ένα μήνυμα της συμβολής της στην καταπολέμηση του εμπορίου των ατόμων.
Οι κύριοι και οι κυρίες βουλευτές είπαν πριν από λίγο ότι έπειτα από την τραγωδία του Ντόβερ, τον Ιούνιο του περασμένου χρόνου, το Ευρωπαϊκό Συμβούλιο της Φέιρα έκανε έκκληση για τη λήψη μέτρων ενάντια στην παράνομη μετανάστευση και το εμπόριο ανθρωπίνων όντων.
Αυτή η πρωτοβουλία της Γαλλικής Δημοκρατίας αποτελεί λοιπόν απάντηση σε αυτήν την ανησυχία και η Επιτροπή δεν έχει πρόβλημα να αναγνωρίσει πως αξίζει, αρχικά, να τύχει υποστήριξης.
Αλλά ας ξεκαθαρίσουμε σαφώς τους όρους της συζήτησης.
Σήμερα κατηγορήθηκα, η Επιτροπή κατηγορήθηκε, ότι έδωσε ελάχιστη σημασία στα ζητήματα παράνομης μετανάστευσης, και από την άλλη, κατηγορήθηκε επίσης ότι δεν έδωσε ιδιαίτερη προσοχή στην κατάρτιση μιας κατανοητής πολιτικής μετανάστευσης.
Δεν θα με παρεξηγήσετε αν στις 11.15 το βράδυ δεν αποκρούσω αυτές τις κατηγορίες και πω απλά, ότι ειλικρινά δεν πιστεύω ότι αυτές οι κριτικές προς την Επιτροπή έχουν κάποια βάση.
Για παράδειγμα, υπάρχει ένα στοιχείο ασφαλείας στην πολιτική περί μετανάστευσης.
Αυτό το στοιχείο δεν μπορεί ούτε να υπερισχύσει ούτε να είναι αποκλειστικό, αλλά δεν μπορούμε να αγνοήσουμε ότι υπάρχει σοβαρό πρόβλημα εμπορίου ανθρωπίνων όντων που επίσης απαιτεί μέτρα ασφάλειας.
Εκπλήσσομαι, και δεν θα πω πως σοκάρομαι, γιατί αυτή η λέξη είναι πολύ δυνατή, αλλά εκπλήσσομαι που ο κ. Georges Berthu ανακάλυψε μόνο μια παράγραφο σχετικά με την παράνομη μετανάστευση σε μια ανακοίνωση της Επιτροπής που αποσκοπεί στην εξέταση του θέματος της νόμιμης μετανάστευσης, και που δεν ανακάλυψε, επί παραδείγματι, ότι η Επιτροπή έχει υποβάλλει δύο προτάσεις απόφασης-πλαίσιο, μια για την καταστολή του εμπορίου ανθρωπίνων όντων για σεξουαλική εκμετάλλευση, συγκεκριμένα για την απαγόρευση της παιδικής πορνογραφίας στο Διαδίκτυο, και ότι δεν παρατήρησε ότι η Επιτροπή έχει υποβάλλει πρόταση απόφασης-πλαίσιο για την καταστολή του εμπορίου ανθρωπίνων όντων για οικονομική εκμετάλλευση και για την προώθηση της παράνομης εργασίας.
Κατά τον ίδιο τρόπο, έτσι όπως αποδεχτήκαμε να συζητήσουμε τη γαλλική πρωτοβουλία, που είναι σαφώς μια πρωτοβουλία ασφάλειας, η Επιτροπή έχει ήδη θέσει στο Συμβούλιο για συζήτηση μια πρόταση ανακοίνωσης σχετικά με ένα ευρωπαϊκό σύστημα παροχής ασύλου, καθώς επίσης και πρόταση ανακοίνωσης σχετικά με τη νόμιμη μετανάστευση, δηλαδή σχετικά με τα δικαιώματα και τις υποχρεώσεις των πολιτών τρίτων χωρών που εισέρχονται νομίμως στην Ένωση.
Προσπαθούμε να ορίσουμε μια ισορροπημένη πολιτική.
Οι αντιφατικές κριτικές στην αίθουσα, αν είναι σωστές, αποδεικνύουν ότι ακόμη δεν το έχουμε επιτύχει, αλλά δεν με έχουν πείσει ότι η Επιτροπή δεν βρίσκεται σε καλό δρόμο.
Σχετικά με τη γαλλική πρόταση, έχουμε δύο ουσιαστικές ανησυχίες που μας απομακρύνουν από το κείμενο αυτής της πρότασης.
Η πρώτη αφορά τη νομική βάση, και δεν πρόκειται για ζήτημα ήσσονος σημασίας.
Αντιλαμβανόμαστε ότι η γαλλική πρωτοβουλία πρέπει, πέρα από την αναφορά στις σοβαρές περιστάσεις, να βασίζεται στο σύνολό της σε μια νομική βάση του πρώτου πυλώνα: Συνθήκη για την Ευρωπαϊκή Κοινότητα, άρθρο 63, παράγραφος 3, εδάφιο β).
Από αυτό το άρθρο της Συνθήκης προκύπτει σαφώς ότι έχει δοθεί στην Κοινότητα η αρμοδιότητα σχετικά με την παράνομη μετανάστευση.
Και είναι προφανές ότι η Κοινότητα καθεαυτή δεν διαθέτει μια κοινοτική αρμοδιότητα σε ποινικά θέματα.
Ωστόσο, θα ήθελα να υπενθυμίσω στο Κοινοβούλιο ότι υπάρχει η νομολογία του Ευρωπαϊκού Δικαστηρίου σύμφωνα με την οποία, σε εκείνες τις περιπτώσεις όπου οι Κοινότητες στο πλαίσιο κάποιας συγκεκριμένης αρμοδιότητας διαθέτουν μια εξουσία που τους έχει εκχωρηθεί από τις Συνθήκες για την ρύθμιση κάποιας συμπεριφοράς προκειμένου να επιτευχθεί ένας κοινοτικός στόχος, έχουν επίσης την εξουσία να αποφασίσουν την επιβολή εθνικών ποινικών κυρώσεων για τη μη συμμόρφωση με αυτήν τη συμπεριφορά.
Γεγονός, το οποίο κατά τη γνώμη μου, είναι ιδιαίτερα αληθές στην προκειμένη περίπτωση.
Έχουμε μια δεύτερη ανησυχία όσον αφορά το πεδίο εφαρμογής του άρθρου 1, εδάφιο α) του σχεδίου οδηγίας.
Ως έχει η διατύπωσή του, σήμερα τη στιγμή που μιλάμε, αυτή η διάταξη της γαλλικής πρότασης δεν περιέχει αναφορά στον στόχο κερδοσκοπικού χαρακτήρα.
Η Επιτροπή είναι διατεθειμένη να εξετάσει αυτήν την πτυχή, δηλαδή να μην προβλέπει την απαίτηση κερδοσκοπικού χαρακτήρα, ωστόσο αυτό θα έχει ως συνέπεια την απαίτηση για μια ρήτρα απαλλαγής, προσεκτικά διατυπωμένης, όταν η παράνομη είσοδος, η κυκλοφορία και η διαμονή υποβοηθούνται για ανθρωπιστικούς λόγους.
Μόνο έτσι θα είναι δυνατόν να διαχωρίσουμε σαφώς την ανθρωπιστική βοήθεια στο πλαίσιο των διεθνών δεσμεύσεων, συγκεκριμένα τον σεβασμό προς της Σύμβαση της Γενεύης, από το εμπόριο ανθρωπίνων όντων που τιμωρείται ποινικώς.
Θα ήθελα να κλείσω, κύριε Πρόεδρε, λέγοντας πως η Επιτροπή αντιλαμβάνεται πως θα πρέπει να προστεθούν και άλλα στοιχεία στη γαλλική πρόταση, παραδείγματος χάρη, ο καθορισμός μιας υποχρέωσης για συντονισμό και διοικητική συνεργασία μεταξύ των αρμοδίων εθνικών αρχών, η δημιουργία ενός συστήματος ανταλλαγής πληροφοριών μεταξύ των κρατών μελών και η επιβολή στα κράτη μέλη της υποχρέωσης για τη λήψη κατάλληλων μέτρων για τη χορήγηση ανθρωπιστικής βοήθειας στους παράνομους μετανάστες.
Επιτρέψτε μου να κάνω ένα τελευταίο σχόλιο: όπως προβλέπεται στα συμπεράσματα της Ταμπέρε και στον πίνακα στόχων της Επιτροπής, υποβάλλουμε μια πρόταση απόφασης-πλαίσιο σχετικά με την καταπολέμηση του εμπορίου ανθρωπίνων όντων, και για αυτόν τον λόγο θα θέλαμε από την από κοινού εργασία του Συμβουλίου, του Κοινοβουλίου και της Επιτροπής να προκύψει σαφώς ότι δεν υπάρχει επικάλυψη, αλλά συμπληρωματικότητα, μεταξύ της γαλλικής πρωτοβουλίας και των δύο αποφάσεων-πλαίσιο που υπέβαλλε η Επιτροπή.
Αυτές οι αποφάσεις-πλαίσιο αφορούν ένα ευρύτερο ζήτημα που είναι η καταπολέμηση της παράνομης μετανάστευσης, που αφορά μια προνοητική πολιτική περί νόμιμης μετανάστευσης, υπό τους όρους που πρότεινε η Επιτροπή στην ανακοίνωσή της του Νοεμβρίου του περασμένου χρόνου, συγκεκριμένα όσον αφορά το ζήτημα της πολιτικής περί επιστροφής και των συνθηκών αποστολής πολιτών τρίτων χωρών στις χώρες προέλευσής τους.
Ελπίζω τα συμπεράσματα του ανεπίσημου Συμβουλίου της Στοκχόλμης της περασμένης εβδομάδας να μας επιτρέψουν, στο Ευρωπαϊκό Συμβούλιο του Λάκεν, να κάνουμε έναν απολογισμό αυτής της συζήτησης σχετικά με μια κοινή πολιτική περί μετανάστευσης και σχετικά με ένα ευρωπαϊκό σύστημα παροχής ασύλου που θα σέβονται τις διεθνείς υποχρεώσεις μας και θα εξασφαλίζουν τη σταθερότητα και την ασφάλεια των κρατών μελών της Ένωσης.
Η συζήτηση έληξε.
Η ψηφοφορία θα διεξαχθεί αύριο, στις 12.00.
(Η συνεδρίαση λήγει στις 23.20)