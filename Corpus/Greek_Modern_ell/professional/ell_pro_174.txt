# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Η Πράσινη Βίβλος της Επιτροπής για τη μεταρρύθμιση της ΚΑΠ περιέχει προτάσεις, οι οποίες έτυχαν ευρύτατης υποστήριξης από τον κλάδο, για τη διατήρηση των ορίων των 6 και 12 μιλίων για την προστασία των παράκτιων αλιευμάτων, διατηρώντας τις επιτυχείς ζώνες συντήρησης όπως η περιοχή Shetland Box καθώς και την αντίληψη της σχετικής σταθερότητας για τον περιορισμό της πρόσβασης στη Βόρειο Θάλασσα.
Η Επιτροπή συνέστησε επίσης την εκχώρηση ορισμένων πτυχών της διαχείρισης αλιευμάτων σε τοπικές επιτροπές εμπλέκοντας τους κυρίως ενδιαφερομένους, όπως οι αλιείς και οι επιστήμονες, σε συμβουλευτικό ρόλο.
Όλα αυτά είναι πολύ αξιέπαινα και θα βοηθήσουν στη διαδικασία αποκατάστασης των αποθεμάτων και την ανάπτυξη των ιχθυδίων.
Αλλά απαιτείται επίσης, όπως υπέδειξε ο εισηγητής, η εισαγωγή ενός ευρέος φάσματος τεχνικών μέτρων όπως τα διάκενα διχτυών.
Και μόνο για αυτόν το λόγο, με ανησυχεί το ότι συνεχίζουμε να επιτρέπουμε τη βιομηχανική αλίευση των ειδών αμμόχελο και μπακαλιαράκι Νορβηγίας στη Βόρειο Θάλασσα.
Η βιομηχανική αλιεία είναι εντελώς ασύμβατη με την ανάπτυξη της βιώσιμης αλιείας.
Πώς θα αναγκάσουμε τους αλιείς μας να χρησιμοποιήσουν διάκενο διχτυού 110 χλστ στον τομέα της ΕΕ από την 1η Ιανουαρίου 2002 για το μπακαλιάρο, τον εγλεφίνο και το βακαλάο μερλάν, όταν συνεχίζουμε να επιτρέπουμε στους αλιείς του Klondyke να σαρώνουν τα πάντα στο διάβα τους με τη χρήση διχτυών μικρών διάκενων.
Αυτή η καταστροφική πρακτική πρέπει να σταματήσει και ελπίζω ότι η Επιτροπή θα λάβει τα απαραίτητα μέτρα για να ελέγξει τη βιομηχανική αλιεία ως μέρος της συνολικής μεταρρύθμισης της ΚΑΠ.
Κύριε Πρόεδρε, συζητούμε σήμερα μία εξαιρετικά απαραίτητη τεχνική πρόταση και υποστηρίζω πλήρως την έκθεση του κ. Nicholson και την πρόταση στην οποία αναφέρεται.
Αλλά μιλώντας για τα σχέδια αποκατάστασης γενικότερα, φυσικά δεν είναι μόνο στην Ιρλανδία που παρατηρούνται καταστροφικές μειώσεις.
Και η Βόρεια Θάλασσα βρέθηκε αντιμέτωπη με τη δραστική μείωση των αποθεμάτων, η οποία οδήγησε σε μερικό κλείσιμο της θάλασσας και σε ένα ακόμη σχέδιο αποκατάστασης του μπακαλιάρου και στο σχέδιο αποκατάστασης του μερλούκιου.
Υπάρχει μια ολοφάνερη ανάγκη η διαχείριση αλιευμάτων να λάβει υπόψη της τα τοπικά οικοσυστήματα και τις περιφερειακές διαφορές που υπάρχουν.
Θα έλεγα ότι η προσέγγιση-σκούπα δεν απέδωσε, με τα αποθέματα να φθίνουν και την αποκατάσταση σε πολύ αργούς, ή ακόμη και ανύπαρκτους, ρυθμούς.
Γι' αυτόν το λόγο, η περιφερειακή διαχείριση είναι ο μόνος δρόμος.
Πέρα από τις βραχυπρόθεσμες τεχνικές προτάσεις που αναφέρονται σε αυτόν τον τύπο εκθέσεων, πρέπει να στηρίξουμε την προσέγγιση της Πράσινης Βίβλου της Επιτροπής, η οποία είναι πιο περιφερειακή και πιο προσανατολισμένη στη διατήρηση των αποθεμάτων.
Από αυτήν την άποψη, χαιρετίζω επίσης τις προτάσεις για τη διάθεση πρόσθετων πόρων για περιοριστικά καθεστώτα ως απαραίτητου μέρους των εργαλείων διαχείρισης για το σκοπό της διατήρησης των αποθεμάτων, τα οποία πρέπει να συνοδεύουν τα σχέδια αποκατάστασης.
Tα αντισταθμιστικά περιοριστικά καθεστώτα είναι επίσης απαραίτητα για τη διατήρηση του κοινωνικού ρόλου της ΚΑΠ.
Στη Σκωτία, η ανάγκη αποκατάστασης αναγνωρίζεται από όλους τους ενδιαφερομένους, αλλά οι αλιείς πρέπει να τύχουν της οικονομικής και κοινωνικής προστασίας που χρειάζονται για να τους ενθαρρύνουμε να αναλάβουν υπεύθυνες δράσεις.
Γι' αυτό, ζητώ από την Επιτροπή να διασφαλίσει ότι θα δημιουργηθεί ένα σύστημα που θα επιτρέπει τα αντισταθμιστικά περιοριστικά καθεστώτα, χωρίς όμως να τα υπαγάγει στις ιδιοτροπίες των κυβερνήσεων των κρατών μελών, να διασφαλίσει μεγαλύτερη ισότητα στους όρους του παιχνιδιού ανάμεσα στους κλάδους της αλιείας των διαφόρων κρατών μελών οι οποίοι επηρεάζονται περιστασιακά από τα σχέδια αποκατάστασης.
Κύριε Πρόεδρε, αξιότιμοι κυρίες και κύριοι, μπορώ να είμαι σύντομος.
Πρώτα θα ήθελα να ευχαριστήσω από καρδιάς τον κ. Nicholson για την έκθεσή του.
Κατά δεύτερον, θα ήθελα να διαπιστώσω ότι η Επιτροπή συμφωνεί εντελώς με την έκθεση.
Οι επιστήμονες κατέληξαν στο συμπέρασμα, ότι η επιλεκτικότητα των απλών με πάχος 6 χλστ θηλιών των διχτυών αντιστοιχεί σε εκείνη των διπλών με πάχος 4mm θηλιών.
Γι' αυτό δεν υπήρχε κανένας λόγος να αποκλειστούν από την αλιεία στην θάλασσα της Ιρλανδίας οι διπλές θηλιές με πάχος 4 χλστ.
Γι' αυτό προσαρμόσαμε αναλόγως τη ρύθμισή μας.
Σας ευχαριστώ γι' αυτό για την θετική αντιμετώπιση της πρότασης της Επιτροπής.
Η συζήτηση έληξε.
Η ψηφοφορία θα διεξαχθεί στις 18.30.
(Η συνεδρίαση διακόπτεται μέχρι την ώρα της ψηφοφορίας στις 18.30)
ΨΗΦΟΦΟΡIΕΣ
Προχωρούμε τώρα στην ψηφοφορία.
Έκθεση (A5-0213/2001) του James Nicholson, εξ ονόματος της Επιτροπής Αλιείας σχετικά με την πρόταση κανονισμού του Συμβουλίου για την τροποποίηση του Κανονισμού (ΕΚ) αριθ.
2549/2000 περί πρόσθετων τεχνικών μέτρων για την αποκατάσταση του μπακαλιάρου gadus morhua στη Θάλασσα της Ιρλανδίας (Διαίρεση ICES VIIa) (COM(2001) 165 - C5-0140/2001 - 2001/0083(CNS))
(Το Σώμα εγκρίνει το νομοθετικό ψήφισμα)
Πρόταση ψηφίσματος (B5-0327/2001) της Caroline F.
Jackson, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών σχετικά με τη στρατηγική της Ευρωπαϊκής Ένωσης για τη Διάσκεψη της Βόννης για την Αλλαγή του Κλίματος (COP-6, μέρος 2)
(Το Σώμα εγκρίνει το ψήφισμα)
Έκθεση (A5-0214/2001) του Jonas Sjφstedt, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών σχετικά με την ανακοίνωση της Επιτροπής για την ασφαλή άσκηση των δραστηριοτήτων εξόρυξης μεταλλευμάτων: συνοδευτικά μέτρα παρακολούθησης πρόσφατων ατυχημάτων σε μονάδες εξόρυξης (COM(2000) 664 - C5-0013/2001 - 2001/2005(COS))
(Το Σώμα εγκρίνει το ψήφισμα)
Έκθεση (A5-0188/2001) του Niels Busk, εξ ονόματος της Επιτροπής Αλιείας σχετικά με την ετήσια έκθεση της Επιτροπής προς το Συμβούλιο και το Ευρωπαϊκό Κοινοβούλιο για τα αποτελέσματα των πολυετών προγραμμάτων προσανατολισμού για τους αλιευτικούς στόλους στο τέλος του 1999 (COM(2000) 738 - C5-0107/2001 - 2001/2056(COS))
(Το Σώμα εγκρίνει το ψήφισμα)
ΑΙΤΙΟΛΟΓΗΣΕΙΣ ΨΗΦΟΥ- Ψήφισμα B5-0327/2001
.
(FR) Θα υπερψηφίσουμε το ψήφισμα για τη στρατηγική της Ένωσης ενόψει της Διάσκεψης της Βόννης για τις κλιματικές αλλαγές.
Πράγματι, ανταποκρίνεται σε μια αναγκαιότητα και δηλώνει τη βούλησή μας να προχωρήσουμε, δεδομένης της μονομερούς καταγγελίας του πρωτοκόλλου του Κυότο από τον πρόεδρο Μπους.
Περιλαμβάνει επίσης θετικά άρθρα, όπως το άρθρο που επιβεβαιώνει την αναγκαιότητα να προαχθεί η "καθαρή ανάπτυξη" , που ευνοεί τις τεχνικές οι οποίες αποκλείουν την πυρηνική ενέργεια, τη χρήση ορυκτών καυσίμων σε μεγάλη κλίμακα και τη χρησιμοποίηση φρεατίων άνθρακα.
Ή το άρθρο που ευνοεί τις εσωτερικές πολιτικές και μέτρα για τον περιορισμό της εκπομπής αερίων που συμβάλλουν στο φαινόμενο του θερμοκηπίου, αντί για τη χρησιμοποίηση "ευέλικτων μηχανισμών" (οι οποίοι, σύμφωνα με το ψήφισμα, πρέπει να περιορίζονται στο 50% κατ' ανώτατο όριο).
Ή ακόμα το άρθρο που απαιτεί από τον ΠΟΕ να μην είναι μόνο στα λόγια σώφρων, αλλά να συμμορφωθεί με τις περιβαλλοντικές προτεραιότητες που θα αποφασιστούν εκτός του πλαισίου του, από μια διεθνή διάσκεψη, εμποδίζοντας τις χώρες που δεν θα σέβονται το πρωτόκολλο του Κυότο να επιτύχουν ανταγωνιστικά πλεονεκτήματα.
Το ψήφισμα δείχνει πόσο έχει εκτραχυνθεί σήμερα η κατάσταση.
Η Ένωση έχει περιοριστεί στην υπεράσπιση του πρωτοκόλλου του Κυότο, το οποίο ωστόσο είχε πάρα πολλές αδυναμίες.
Το Κυότο στην πραγματικότητα εξωραΐζει υπερβολικά τους μηχανισμούς μιας αγοράς που χαρακτηρίζεται από ανισότητες.
Το πρωτόκολλο κυρώνει τις διαδοχικές οπισθοχωρήσεις στις οποίες έχει προβεί η οικολογική πολιτική μετά τη Διάσκεψη του Ρίο, υπό την πίεση των παγιωμένων συμφερόντων και των οπαδών του οικονομικού φιλελευθερισμού.
Είναι αδύνατον να μας ικανοποιεί μια τέτοια κατάσταση.
.
(FR) Κανείς δεν μπορεί σήμερα να αποδείξει ότι οι κλιματολογικές αλλαγές που μας απασχολούν δεν οφείλονται σε ένα φυσικό κλιματολογικό κύκλο, σε εξέλιξη ήδη από τις απαρχές του πλανήτη μας.
Η αυξανόμενη ρύπανση του αέρα είναι φυσικά αναμφισβήτητη, οι αιτίες της εντοπίζονται στην ανθρώπινη δράση και θα πρέπει να μελετήσουμε τη χάραξη μιας αποτελεσματικής πολιτικής, η οποία θα διαφυλάξει το ευρωπαϊκό και το παγκόσμιο περιβάλλον.
Υπό την έννοια αυτή, συμμερίζομαι την ιδέα της παροχής βοήθειας προς τις αναπτυσσόμενες χώρες, ούτως ώστε να εξασφαλίσουν το σεβασμό του περιβάλλοντος.
Είμαι υπέρ του καταλογισμού ευθυνών στα κράτη, με ένα σύστημα προστίμων σε περίπτωση παραβίασης των δεσμεύσεων· δεν συμμερίζομαι την ιδέα ενός "κήνσορα" που θα επιβάλλει κυρώσεις στα κράτη με βάση ορισμένα κριτήρια τα οποία αδυνατώ να αποδεχτώ και τα οποία αποκλείουν, μεταξύ άλλων, την πυρηνική ενέργεια.
Αντιθέτως, αν είμαστε συνεπείς, ας αναπτύξουμε χωρίς καθυστέρηση, διαμέσου φορολογικών κινήτρων, μη ρυπαίνουσες μορφές ενέργειας, όπως τα βιολογικά καύσιμα.
Εν κατακλείδι, ας είμαστε αμετακίνητοι όσον αφορά τους προς επίτευξη στόχους, ευέλικτοι όμως όσον αφορά τα μέσα επίτευξής τους.
Έκθεση A5-0214/2001
.
(FR) Όπως αναφέρεται στην αιτιολογική έκθεση, τα δύο ατυχήματα, που πρόσφατα συνέβησαν σε εγκαταστάσεις εξόρυξης μεταλλευμάτων αποτέλεσαν οικολογικές καταστροφές ο αντίκτυπος των οποίων επεκτάθηκε πολύ πέραν των περιοχών στις οποίες έλαβαν χώρα.
Στην περίπτωση της Baia Mare, μετά την καταστροφή, ο κύριος μέτοχος, ένας Αυστραλός, απέσυρε τα κεφάλαιά του και ένιψε τας χείρας τους για την καταστροφή της πανίδας και της χλωρίδας στον Τίσα και σε ένα μεγάλο μέρος του Δούναβη.
Αν θέλουμε να αποφύγουμε ανάλογες καταστροφές στο μέλλον, το ελάχιστο που μπορούμε να κάνουμε είναι να επιβάλουμε μια δεσμευτική νομοθεσία, καθιστώντας υπεύθυνους για τις προκληθείσες ζημιές όχι μόνο τις εμπλεκόμενες εταιρείες εξόρυξης μεταλλευμάτων, αλλά και όλους τους ιδιοκτήτες επίσης και όλους τους μετόχους, απειλώντας τους με κατάσχεση της περιουσίας και των κεφαλαίων τους, συμπεριλαμβανομένων και των επενδύσεών τους σε άλλους τομείς.
Δεν έχει κανένα νόημα να διατυπώνουμε απλές ευχές ή έστω και συστάσεις, αν δεν θέτουμε υπό αμφισβήτηση την ιερή αρχή της ιδιοκτησίας, αφ' ης στιγμής η άσκησή της έχει καταστροφικές συνέπειες για έναν ολόκληρο πληθυσμό, οι οποίες αφορούν και το μέλλον επίσης.
Ψηφίσαμε ορισμένες από τις προτάσεις του κειμένου, αλλά απείχαμε της ψηφοφορίας συνολικά επί του κειμένου, λόγω της εφεκτικότητάς του.
.
(FR) Η έκθεση του Jonas Sjφstedt αποτελεί συνέχεια μιας ανακοίνωσης της Επιτροπής και πραγματεύεται ένα πολύ σημαντικό ζήτημα, το οποίο συνήθως παραγνωρίζουμε: τον αντίκτυπο που έχουν οι δραστηριότητες εξόρυξης στο περιβάλλον.
Αντλεί διδάγματα από δύο μείζονος σημασίας πρόσφατα ατυχήματα: το ένα στη Donana της Ισπανίας, σε ένα ορυχείο παραγωγής συμπυκνωμάτων μετάλλων· το άλλο στο χρυσωρυχείο της "Maia Mare" στη Ρουμανία.
Μπροστά στην κραυγαλέα ανεπάρκεια των ισχυόντων κανονισμών και προτύπων εποπτείας, ζητούμενο επί της ουσίας είναι να αναθεωρηθεί η περιβαλλοντική πολιτική της Κοινότητας, ώστε να περιλάβει επιτέλους, κατά τρόπο συστηματικό, τις δραστηριότητες εξόρυξης μεταλλευμάτων (και ιδίως τη διαχείριση των αποβλήτων τους).
Πρέπει συνεπώς να ορίσουμε σαφώς την ευθύνη των εταιρειών εξόρυξης, που καταχρώνται σήμερα της χαλαρότητας των κανονισμών.
Θα υπερψηφίσουμε την έκθεση του Jonas Sjφstedt.
Έκθεση A5-0188/2001
.
(ΡΤ) Ο εισηγητής επικεντρώνεται ιδιαίτερα στην ανάγκη για μείωση της ικανότητας των στόλων των κρατών μελών και στη δημιουργία μηχανισμών κύρωσης που θα υποχρεώνουν τα κράτη μέλη 'να εκπληρώσουν τις διατάξεις μείωσης των αλιευτικών στόλων τους με βάση τα πολυετή προγράμματα προσανατολισμού (ΠΠΠ)' .
Υπενθυμίζει επίσης ότι δεν εκπλήρωσαν όλα τα κράτη μέλη τα κριτήρια που θεσπίσθηκαν στο ΠΠΠ.
Απαιτεί, εξάλλου, πιο συγκεκριμένα κριτήρια για τη μέτρηση της ικανότητας των στόλων.
Όμως, δυστυχώς, ο εισηγητής δεν κατονομάζει τα κράτη μέλη που δεν εκπλήρωσαν τους στόχους του ΠΠΠ.
Η Πορτογαλία ήταν μία από τις χώρες που αμέσως εκπλήρωσε τα κριτήρια του ΠΠΠ, χωρίς να επωφεληθεί, όπως άλλα κράτη μέλη, για να εκσυγχρονίσει και να αυξήσει το στόλο της.
Λαμβάνοντας υπόψη το Πράσινο Βιβλίο για 'το μέλλον της Κοινής Αλιευτικής Πολιτικής' , πρέπει τα κράτη που ήδη πραγματοποίησαν σημαντικές μειώσεις να μην υποστούν πρόσθετες μειώσεις στο μέλλον, ενώ πρέπει επίσης να ληφθεί υπόψη η ισορροπία ανάμεσα στην κατανάλωση ιχθύων σε ένα κράτος μέλος και την ικανότητα του στόλου του.
Εξάλλου, η μείωση της αλιευτικής προσπάθειας δεν συνεπάγεται απευθείας μείωση σκαφών.
Η μείωση αυτή μπορεί να πραγματοποιηθεί με βελτίωση των τεχνικών αλίευσης ή με περιόδους απαγόρευσης, με την αντίστοιχη αποζημίωση προς τους ενδιαφερόμενους για τη διακοπή της δραστηριότητας.
Η ψηφοφορία ολοκληρώθηκε.
Διακoπή της συvσδoυ
Κηρύσσω τη διακοπή της συνόδου του Ευρωπαϊκού Κοινοβουλίου.
(Η συνεδρίαση λήγει στις 18.45)