# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Verts/ALE).
(NL) Κυρία Πρόεδρε, ο αυστριακός καθηγητής πολιτικών επιστημών Anton Pelinka διώκεται ποινικώς εξαιτίας μιας παρατήρησής του σχετικά με τον κ. Haider.
Ο κ. Pelinka ήταν μέλος της διοίκησης του Ευρωπαϊκού Παρατηρητηρίου κατά του Ρατσισμού και της Ξενοφοβίας της Βιέννης.
Σύμφωνα με συμβατικές υποχρεώσεις που έχει αναλάβει η αυστριακή κυβέρνηση, ο κ. Pelinka όφειλε να λάβει κάθε υποστήριξη από αυτήν.
Ωστόσο, παρά τις επανειλημμένες αιτήσεις του, του παρασχέθηκε ελάχιστη υποστήριξη.
Σε μια ανακοίνωση τύπου ο κ. Schόssel δηλώνει ότι η πείρα έχει αποδείξει ότι οι συμβατικές υποχρεώσεις είναι ιδιαίτερα βαριές.
Ο κ. Pelinka παραιτήθηκε διότι θεωρεί ότι δεν υποστηρίζεται από την κυβέρνηση και αντικαταστάθηκε από ένα στέλεχος ενός εκ των κυβερνητικών κομμάτων.
Γνωρίζω ότι η Πρόεδρος αγωνιζόταν πάντοτε για την καταπολέμηση του ρατσισμού και της ξενοφοβίας.
Παρακολούθησα την ομιλία που εκφώνησε στη Βιέννη κατά τα εγκαίνια του Παρατηρητηρίου.
Φέρουμε μάλιστα και συγκεκριμένες ευθύνες για τη λειτουργία των ευρωπαϊκών οργάνων.
Θα ήθελα να ρωτήσω εάν είστε διατεθειμένη να απευθύνετε επιστολή ή να έλθετε σε επαφή με την κυβέρνηση της Αυστρίας για να της εκφράσετε την ανησυχία σας, σχετικά με τον περιορισμό της ελευθερίας έκφρασης γνώμης και για να υπενθυμίσετε στην κυβέρνηση τις ευθύνες που έχει αναλάβει, ευθύνες που δεν μπορεί να αποσείσει μονομερώς.
Ευχαριστώ, κυρία Buitenweg.
Θα εξετάσουμε με μεγάλη προσοχή τα γεγονότα που μόλις μας μεταφέρατε.
Κυρία Πρόεδρε, το Ευρωπαϊκό Κοινοβούλιο αποφάσισε εχθές με δημοκρατική πλειοψηφία να μην συνεδριάζουμε πλέον στο Στρασβούργο τις Παρασκευές.
Εκδώσατε στη συνέχεια μια ανακοίνωση Τύπου στην οποία εκφράζετε τη λύπη σας για την απόφαση αυτή.
Φυσικά έχετε κάθε δικαίωμα να κάνετε κάτι τέτοιο.
Ο καθένας έχει τις προσωπικές και πολιτικές ευθύνες του.
Δημιουργεί ωστόσο κάποια σύγχυση το γεγονός ότι η Πρόεδρος του Ευρωπαϊκού Κοινοβουλίου εκφράζει τη λύπη της για μια απόφαση που ελήφθη με δημοκρατικό τρόπο από το Σώμα με ένα ανακοινωθέν που φέρει το λογότυπο του Κοινοβουλίου και παραπέμπει μάλιστα στις υπηρεσίες του Κοινοβουλίου.
Θα σας παρακαλούσα να μην δημιουργείτε σύγχυση καθ' ην στιγμήν αναλαμβάνετε τις προσωπικές σας ευθύνες απέναντι στους ψηφοφόρους σας, κάτι για το οποίο δείχνουμε όλοι μας κατανόηση, και θα παρακαλούσα άλλη φορά να μην εκδίδετε προσωπικές ανακοινώσεις με το λογότυπο του Κοινοβουλίου.
Κυρία Van der Laan, θα συμφωνήσετε ότι ακόμα και όταν μας έχει ανατεθεί το αξίωμα του Προέδρου του Ευρωπαϊκού Κοινοβουλίου, παραμένουμε ελεύθεροι πολιτικοί άνδρες και γυναίκες.
Εξέφρασα την προσωπική μου άποψη.
Είπα ότι λυπούμαι, προσωπικά, για την ψηφοφορία αυτή, ότι καταλαβαίνω τους πρακτικούς λόγους που οδήγησαν σε αυτήν και ότι θα δω κατόπιν με τη Διάσκεψη των Προέδρων ποια είναι η καλύτερη συνέχεια, προς το συμφέρον του Κοινοβουλίου μας, που θα πρέπει να δοθεί σε αυτήν την ψηφοφορία.
Δεν νομίζω ότι έκανα κατάχρηση του αξιώματός μου.
Κυρία Πρόεδρε, θα ήθελα να επισημάνω ένα δυσάρεστο επεισόδιο που μου έτυχε και το οποίο, κατά τη γνώμη μου, θίγει την αξιοπρέπεια των μελών αυτού του Κοινοβουλίου.
Το βράδυ της τρίτης μετέβην στην Πολωνία για να συμμετάσχω σε ένα διεθνές συνέδριο.
Στη συνοριακή διάβαση του Gφrlitz η γερμανική αστυνομία, κάτι που μπορεί να συμβεί, είχε αμφιβολίες για την ταυτότητά μου.
Προκειμένου να τις διαλύσω και να βελτιώσω την κατάσταση, έδειξα την άδεια διέλευσης του Ευρωπαϊκού Κοινοβουλίου.
Σε αυτό το σημείο η γερμανική αστυνομία, θεωρώντας το ως ένα μη πραγματικό έγγραφο, με κράτησε για οκτώ ώρες, μέχρις ότου να λάβει τις απαραίτητες διευκρινίσεις, ύστερα από πολλαπλές διαπραγματεύσεις.
Αυτές τις οκτώ ώρες τις πέρασα σε ένα δωμάτιο, χωρίς να μπορώ να τηλεφωνήσω και με επιτηρούσαν οπτικά.
Το ότι μπόρεσα να συνεχίσω το ταξίδι μου οφείλεται αποκλειστικά στη, μεταγενέστερη, επέμβαση των πολωνικών αρχών, οι οποίες, συν τοις άλλοις, αναγνώρισαν την εγκυρότητα αυτού του εγγράφου - και αυτό αφήνει πολλές ελπίδες για τη διεύρυνση.
Αργότερα θα υποβάλλω ένα γραπτό υπόμνημα με περισσότερες λεπτομέρειες, αλλά σας παρακαλώ να μεταφέρετε, από τώρα, στη γερμανική κυβέρνηση αυτό το πρόβλημα.
Είναι απαραίτητο στις συνοριακές διαβάσεις να γνωρίζουν ότι αυτό το έγγραφο υπάρχει και ότι χρησιμεύει σε κάτι.
(Χειροκροτήματα)
Κύριε Mauro, αυτό που σας συνέβη είναι απολύτως απαράδεκτο.
Θα σας παρακαλούσα να μου στείλετε το συντομότερο δυνατό ένα σημείωμα για να μπορέσω να απευθυνθώ στις αρμόδιες αρχές.
Είναι ακόμα πιο απαράδεκτο από τη στιγμή που γράφεται ολογράφως σε αυτό το έγγραφο, σε αυτό το διαβατήριο, ότι πρέπει να αναγνωρίζεται από τις αρχές των κρατών της Ευρωπαϊκής Ένωσης.
Πραγματικά, είναι εντελώς απαράδεκτο.
Θα προσπαθήσουμε να δώσουμε ένα τέλος σε αυτό.
Κυρία Πρόεδρε, το πρόβλημα με αυτό το ταξιδιωτικό έγγραφο είναι ότι κανείς δεν το γνωρίζει!
Δεν το χρησιμοποιούμε σχεδόν καθόλου.
Γι' αυτό θα έπρεπε, κατά τη γνώμη μου, να επισημάνετε για άλλη μια φορά στις υπηρεσίες ότι το ταξιδιωτικό έγγραφο ισχύει στην ΕΕ.
Χθες είπε η κ. Καραμάνου ότι ήθελε να πάει με αυτό στην Αμερική.
Αυτό ασφαλώς δεν μπορεί να το κάνει!
Πάνω στο συγκεκριμένο έγγραφο αναφέρεται σαφώς: "ισχύει μόνο στην επικράτεια της Ευρωπαϊκής Ένωσης" .
Ίσως όμως θα έπρεπε - για να αποφεύγονται τέτοια περιστατικά - να επισημανθεί στις υπηρεσίες της Γερμανίας, αλλά και άλλων χωρών, ότι το έγγραφο αυτό έχει ισχύ.
Η κ. Pack έχει απόλυτο δίκιο.
Αν θέλουμε να αποτρέψουμε την επανάληψη τέτοιων συμβάντων, πράγματι, πρέπει να αναλάβουμε μια πρωτοβουλία διδακτικού χαρακτήρα, ώστε όλοι να γνωρίζουν καλά περί τίνος πρόκειται.
Έγκριση των συνοπτικών πρακτικών της προηγούμενης συνεδρίασης
Τα συνοπτικά πρακτικά της χθεσινής συνεδρίασης έχουν διανεμηθεί.
Υπάρχουν παρατηρήσεις;
Κυρία Πρόεδρε, δεν θέλω οι βουλευτές αυτού του Σώματος να νομίζουν ότι δεν έχω αίσθηση του χιούμορ.
Όντως, αναφέρθηκα χθες στον άνδρα ή τη γυναίκα που είχε μεταμφιεσθεί σε πακέτο τσιγάρων και στεκόταν έξω από την αίθουσα Ολομελείας.
Ωστόσο, η παρατήρησή μου ήταν σοβαρή, αλλά ίσως δεν ελήφθη καθόλου σοβαρά υπόψη χθες.
Έχω μια επιστολή από εσάς, κυρία Πρόεδρε, με ημερομηνία 6 Απριλίου, στην οποία αναφέρεται ότι το Σώμα των Κοσμητόρων έχει συμφωνήσει πως ο χώρος γύρω από τις αίθουσες Ολομελείας στις Βρυξέλλες και στο Στρασβούργο θα πρέπει να θεωρείται ως ουδέτερη ζώνη, όπου απαγορεύονται οι διαδηλώσεις, οι εκθέσεις ή παρόμοιες δραστηριότητες που έχουν ως σκοπό να επηρεάσουν τους βουλευτές.
Προχωρήσατε περαιτέρω δηλώνοντας ότι θα εξετάσετε τρόπους ώστε να διασφαλισθεί ότι δεν θα επαναληφθούν τέτοια φαινόμενα.
Ελπίζω εσείς και το Σώμα των Κοσμητόρων να λάβετε στα σοβαρά το θέμα, διότι αποτελεί προσβολή του δικαιώματος των βουλευτών να έρχονται σε αυτό το Σώμα και να ψηφίζουν ελεύθερα για ζητήματα που οι εκλογείς τους τους έχουν στείλει να συζητήσουν εδώ.
Οι θέσεις εργασίας χιλίων ανθρώπων στην εκλογική μου περιφέρεια βρίσκονται τώρα σε κίνδυνο ως αποτέλεσμα των αποφάσεων που ελήφθησαν εδώ χθες.
(Χειροκροτήματα)
Κύριε Perry, μπορώ να σας διαβεβαιώσω ότι οι Κοσμήτορες και εγώ η ίδια θα το λάβουμε πολύ σοβαρά υπόψη και θα φροντίσουμε να μην επαναληφθεί στο μέλλον.
(Εγκρίνονται τα συνοπτικά πρακτικά)
Ευρωπαϊκό Συμβούλιο στις 19/20 Ιουνίου 2000
Η ημερήσια διάταξη προβλέπει την κοινή συζήτηση σχετικά με:
τις δηλώσεις του Συμβουλίου και της Επιτροπής - Προετοιμασία του Ευρωπαϊκού Συμβουλίου (Santa Maria da Feira, 19/20 Ιουνίου 2000), συμπεριλαμβανομένης της κατάστασης στη Μέση Ανατολή
την προφορική ερώτηση (B5-0492/2000) προς το Συμβούλιο, του κ. Napolitano, εξ ονόματος της Επιτροπής Συνταγματικών Υποθέσεων, σχετικά με το Ευρωπαϊκό Συμβούλιο της Feira
την προφορική ερώτηση (B5-0493/2000) προς την Επιτροπή, του κ. Napolitano, εξ ονόματος της Επιτροπής Συνταγματικών Υποθέσεων, σχετικά με το Ευρωπαϊκό Συμβούλιο της Feira.
Κυρία Πρόεδρε, κυρίες και κύριοι βουλευτές, θέλω να ευχαριστήσω το Ευρωπαϊκό Κοινοβούλιο για την ευκαιρία που μου παρέχει.
Είναι η τρίτη φορά κατά το τρέχον εξάμηνο που ο Πρόεδρος του Συμβουλίου Υπουργών της Ευρωπαϊκής Ένωσης παρίσταται στην Ολομέλεια αυτού του Σώματος, κάτι που μας δίνει και πάλι τη δυνατότητα να διεξαγάγουμε απευθείας διάλογο με το θεσμικό σας όργανο.
Πάγια επιδίωξη της πορτογαλικής Προεδρίας ήταν να διατηρήσει μια ειλικρινή, ανοιχτή και εποικοδομητική σχέση με το Ευρωπαϊκό Κοινοβούλιο, τόσο στο πλαίσιο των συνόδων Ολομελείας όσο και με τις κοινοβουλευτικές επιτροπές.
Και με αυτό ακριβώς το πνεύμα έρχεται τώρα η Προεδρία να παρουσιάσει στην Ολομέλεια του Κοινοβουλίου τις προβλέψεις της για το πώς θα εξελιχθεί το Ευρωπαϊκό Συμβούλιο της Feira.
Επιτρέψτε μου πρώτα απ' όλα να αναφερθώ στο πρόγραμμα, έτσι όπως αυτό σκιαγραφείται σε γενικές γραμμές την παρούσα στιγμή.
Το πρωί της 19ης προβλέπεται η καθιερωμένη συνάντηση με την κυρία Πρόεδρο του Ευρωπαϊκού Κοινοβουλίου και, στη συνέχεια, θα πραγματοποιηθεί μια συνάντηση με τον κύριο Roman Herzog, πρόεδρο της Συνέλευσης που επιφορτίστηκε με τη σύνταξη του σχεδίου του Χάρτη των Θεμελιωδών Δικαιωμάτων της Ευρωπαϊκής Ένωσης.
Δεν πρόκειται για μια σύσκεψη προβληματισμού, και αυτό είναι φυσιολογικό, μιας και επί του παρόντος διανύουμε το στάδιο κατάρτισης του Χάρτη με τη μεθοδολογία που έχει καθορισθεί, αλλά απλώς για μια ανταλλαγή απόψεων την οποία κρίνουμε αναγκαία στην παρούσα φάση ώστε, αφενός, να δοθεί στον πρόεδρο Roman Herzog η ευκαιρία να ενημερώσει τους αρχηγούς Κρατών και κυβερνήσεων σχετικά με την πρόοδο των εργασιών στη Συνέλευση όσον αφορά την επεξεργασία του Χάρτη και, αφετέρου, να αποκτήσουμε επίσης μια σαφή αντίληψη για την ευαισθησία των διαφόρων αρχηγών Κρατών και κυβερνήσεων αναφορικά με αυτή την υπόθεση.
Αλλά δεν θα έχει το χαρακτήρα μιας σύσκεψης προβληματισμού, κάτι που προφανώς δεν θα μπορούσε να γίνει.
Πρόκειται, κατ' ουσίαν, για μια ανταλλαγή πληροφοριών.
Κατόπιν τούτου, αμέσως μετά, θα υπάρξει μια συνάντηση εργασίας, στην οποία θα λάβουν μέρος οι υπουργοί Οικονομικών, κατά την οποία θα εξεταστούν τα θέματα που αφορούν τη συνέχεια που δόθηκε στις αποφάσεις του έκτακτου Ευρωπαϊκού Συμβουλίου της Λισσαβόνας, καθώς και διάφορα οικονομικά και χρηματοοικονομικά ζητήματα.
Την ώρα του γεύματος θα διεξαχθεί συζήτηση για τη Διακυβερνητική Διάσκεψη και, ειδικότερα, για το ζήτημα των ενισχυμένων συνεργασιών.
Και επί τη ευκαιρία αυτή θα κληθεί το Συμβούλιο να εκφράσει μια πρώτη άποψη για το αν το ζήτημα αυτό θα εγγραφεί ή όχι στην ημερήσια διάταξη της Διακυβερνητικής.
Προβλέπεται μια απογευματινή συνεδρίαση, κατά την οποία θα συζητηθούν τα θέματα που αφορούν τη διεύρυνση της Ένωσης, την Κοινή Ευρωπαϊκή Αμυντική Πολιτική και Πολιτική Ασφαλείας και τις εξωτερικές σχέσεις.
Θα ήθελα να επισημάνω ότι η Προεδρία απέστειλε πρόσκληση στον Πρόεδρο της Νοτίου Αφρικής, Thabo Mbeki, προκειμένου να παραστεί στη συνεδρίασή μας σε αυτήν ακριβώς τη φάση ώστε να εξετάσουμε, μεταξύ άλλων, και το θέμα των σχέσεων Ευρωπαϊκής Ένωσης ­ Αφρικής, καθώς και άλλα πολιτικά ζητήματα περιφερειακού ενδιαφέροντος.
Το γεγονός ότι ο Πρόεδρος Thabo Mbeki αποδέχθηκε την πρόσκληση μάς χαροποιεί ιδιαιτέρως, δεδομένης της σημασίας της Νοτίου Αφρικής σε περιφερειακή κλίμακα, αλλά και για την ίδια την Ευρωπαϊκή Ένωση και τα κράτη μέλη της.
Η επομένη, 20 του μηνός, θα αφιερωθεί, ως είθισται, στην αναθεώρηση του σχεδίου συμπερασμάτων της Προεδρίας.
Το Συμβούλιο προσφέρει μια ευκαιρία ώστε να διεξαχθεί ένας απολογισμός των προόδων που σημειώθηκαν στη διάρκεια του τρέχοντος εξαμήνου σε τομείς στους οποίους προσδίδουμε εξέχουσα σημασία.
Προβαίνοντας σε αυτό τον απολογισμό, θα επιδιώξουμε να προλειάνουμε το έδαφος, ώστε να προωθήσουμε παραπέρα την πορεία προς την ευρωπαϊκή ολοκλήρωση, προάγοντας στο μέτρο του δυνατού τη διευθέτηση των διαφόρων ζητημάτων με τα οποία θα κληθούμε να ασχοληθούμε το επόμενο διάστημα στο πλαίσιο της ευρωπαϊκής ημερήσιας διάταξης.
Επειδή δεν έχω χρόνο να αναφερθώ εξαντλητικά στα ζητήματα με τα οποία θα ασχοληθούμε στη Feira, θα επιθυμούσα να προσδιορίσω κάποια θέματα που, κατά τη γνώμη μας, έχουν προτεραιότητα και που αξίζουν την προσοχή μας.
Η Διακυβερνητική Διάσκεψη θα έλθει προς συζήτηση στο Συμβούλιο μέσω της υποβολής μιας έκθεσης της Προεδρίας.
Η έκθεση αυτή έχει ήδη συνταχθεί, εχθές διαβιβάσθηκε επισήμως στην κυρία Πρόεδρο του Ευρωπαϊκού Κοινοβουλίου, και από σήμερα θα είναι προσβάσιμη σε όλους, σε όλες τις γλώσσες, μέσω του Διαδικτύου.
Όπως γνωρίζετε, το Ευρωπαϊκό Κοινοβούλιο έχει παρακολουθήσει με μεγάλο ενδιαφέρον και με πνεύμα συνεργασίας τις εργασίες της Διακυβερνητικής Διάσκεψης, και οφείλουμε να επισημάνουμε ότι η συμμετοχή του θεσμικού σας οργάνου σηματοδοτεί ένα ποιοτικό θετικό βήμα σε σχέση με όλες τις προγενέστερες διακυβερνητικές διασκέψεις που πραγματοποιήθηκαν ενόψει της μεταρρύθμισης θεσμικών οργάνων και Συνθηκών.
Η έκθεση της Προεδρίας περιλαμβάνει, κατά βάση, δύο διαφορετικά σκέλη: ένα πρώτο σκέλος, όπου γίνεται αξιολόγηση των προόδων που σημείωσαν μέχρι στιγμής οι εργασίες της Διακυβερνητικής και σκιαγραφούνται οι τάσεις που αναδείχθηκαν κατά τις διεξαχθείσες συζητήσεις, και ένα δεύτερο σκέλος, όπου θα παρατίθεται μια δέσμη προτάσεων, καταλόγων και πινάκων που αναφέρονται στα θέματα με τα οποία θα κληθεί να ασχοληθεί η Διακυβερνητική Διάσκεψη στη διάρκεια του προσεχούς εξαμήνου.
Οφείλω να υπογραμμίσω ότι, κάνοντας χρήση της εντολής που λάβαμε ως Προεδρία στο Ελσίνκι, και αφού βολιδοσκοπήσαμε τις διαθέσεις των κρατών μελών, θα συστήσουμε την εγγραφή του θέματος των ενισχυμένων συνεργασιών στην ημερήσια διάταξη της Διακυβερνητικής.
Έχω την πεποίθηση ότι, εκτιμώντας το έργο που πραγματοποιήθηκε μέχρι σήμερα, θα είμαστε σε θέση να περατώσουμε τις εργασίες της Διακυβερνητικής μέχρι τα τέλη του τρέχοντος έτους, όπως αναμέναμε, κατά τη θητεία της γαλλικής Προεδρίας.
Όσον αφορά την περαιτέρω προώθηση της Κοινής Ευρωπαϊκής Αμυντικής Πολιτικής και Πολιτικής Ασφαλείας, βασιζόμενος επίσης στην έκθεση που θα υποβάλουμε στο Ευρωπαϊκό Συμβούλιο, εκτιμώ ότι έχουμε πετύχει ουσιαστικές προόδους.
Θα υπογραμμίσω, μεταξύ άλλων, τη συγκρότηση και έναρξη λειτουργίας, για πρώτη φορά στην ιστορία της Ευρωπαϊκής Ένωσης, νέων πολιτικο-στρατιωτικών και πολιτικών οργάνων για τη διαχείριση κρίσεων, όπως επίσης και την έγκριση των κανονισμών που θα διέπουν τις σχέσεις μεταξύ της Ένωσης και του ΝΑΤΟ και μεταξύ της Ένωσης και τρίτων χωρών.
Αλλά επίσης τη λήψη αποφάσεων σχετικά με το πού θα εδρεύουν, από άποψης κτιριακών εγκαταστάσεων, όλα τα προαναφερθέντα όργανα.
Επιπλέον, επιδιώξαμε να αξιοποιήσουμε την ταυτόχρονη θητεία μας στην Προεδρία της Ευρωπαϊκής Ένωσης και της ΔΕΕ, μια συγκυρία που επέτρεψε να αποσαφηνιστεί ο ρόλος της ΔΕΕ και να αξιοποιηθούν οι ικανότητες και το κεκτημένο αυτού του οργάνου προς όφελος της Ευρωπαϊκής Ένωσης.
Διανύουμε στο εξής ένα διαφορετικό στάδιο αυτού του εγχειρήματος, και έχει πλέον σημασία να προετοιμάσουμε τη Διάσκεψη για τη Δημιουργία και Δέσμευση Ικανοτήτων, που στα αγγλικά ονομάζεται Capability Commitment Conference, η οποία θα πραγματοποιηθεί φέτος το Νοέμβριο και θα προσβλέπει στη δημιουργία και στη δέσμευση δυνάμεων και μέσων που θα μας παρέχουν τη δυνατότητα να επιτύχουμε, όπως προγραμματίζουμε, το στόχο προτεραιότητας για τη διάθεση δυνάμεων, που ονομάζεται, επίσης στα αγγλικά, headline goal.
Τα αντίστοιχα έγγραφα τέθηκαν εχθές σε ψηφοφορία και εγκρίθηκαν από το Συμβούλιο Γενικών Υποθέσεων.
Αναφορικά με τη διεύρυνση, θα έλεγα ότι η παρούσα Προεδρία κατάφερε να δρομολογήσει την έναρξη των διαπραγματεύσεων με την αποκαλούμενη "Ομάδα του Ελσίνκι" και ότι, όπως διαπιστώσαμε μόλις χθες σε υπουργικό επίπεδο, ακόμη και με αυτή την "Ομάδα του Ελσίνκι", που δημιουργήθηκε πιο πρόσφατα, οι συζητήσεις για μια σειρά διαπραγματευτικών πακέτων έχουν ήδη ολοκληρωθεί.
Από την άλλη, έχουμε πετύχει καθοριστικά βήματα με την προγενέστερη ομάδα, την "Ομάδα του Λουξεμβούργου", εφόσον έχουν ξεκινήσει με τη συγκεκριμένη ομάδα οι διαπραγματεύσεις για όλα τα πακέτα, με εξαίρεση προφανώς το κεφάλαιο "Θεσμοί".
Είμαι σίγουρος πως στο Συμβούλιο της Feira θα επιβεβαιώσουμε όλοι την ειλημμένη δέσμευσή μας να μη χαλαρώσουμε τους ρυθμούς των διαπραγματεύσεων, οι οποίες διεξάγονται με βάση τις συμπεφωνημένες αρχές, και να συνεχίσουμε να αντιλαμβανόμαστε τη διεύρυνση σαν την μεγάλη ιστορική πρόκληση για την Ευρωπαϊκή Ένωση.
Επί του προκειμένου, θα ήθελα να υπογραμμίσω ότι, σε ό,τι αφορά την Ομάδα του Λουξεμβούργου, κληρονομήσαμε 16 διαπραγματευτικά πακέτα, περατώσαμε τα 10 και ανοίξαμε άλλα 6, ενώ στην περίπτωση της Ομάδας του Ελσίνκι ανοίξαμε 10 και ολοκληρώσαμε τα 8.
Όσον αφορά την Τουρκία, ανακηρύξαμε και τη χώρα αυτή ως υποψήφιο μέλος πλήρους δικαιώματος, εγκρίναμε τον κανονισμό-πλαίσιο και την εταιρική σχέση για την ένταξη, καθώς και ένα ενιαίο χρηματοδοτικό πλαίσιο, ενώ πραγματοποιήσαμε το πρώτο Συμβούλιο Σύνδεσης με σκοπό την κατάλληλη προετοιμασία του πίνακα αξιολόγησης των επιδόσεων.
Αναφορικά με το στάδιο όπου βρίσκονται οι διαπραγματεύσεις ενόψει της διεύρυνσης, και λαμβάνοντας υπόψη το ότι χθες και προχθές είχαμε δώδεκα διαδοχικές διακυβερνητικές διασκέψεις προσχώρησης με τις δώδεκα υποψήφιες χώρες, σημειώνουμε πως έχουν ήδη περατωθεί οι συζητήσεις για τους ακόλουθους αριθμούς διαπραγματευτικών πακέτων: 16 με την Κύπρο, 13 με την Εσθονία και τη Δημοκρατία της Τσεχίας, 12 με τη Σλοβενία, 11 με την Ουγγαρία και την Πολωνία, 7 με τη Μάλτα, 6 με τη Σλοβακία, 5 με τη Ρουμανία, τη Λεττονία και τη Λιθουανία και 4 με τη Βουλγαρία.
Τα στοιχεία αυτά, επομένως, πέραν του ότι σας επιτρέπουν να διαμορφώσετε μια ενδιαφέρουσα ιδέα για τους ρυθμούς προώθησης αυτών των θεμάτων, σας προσφέρουν επίσης και μια ένδειξη σχετικά με το πώς ανταποκρίνονται οι υποψήφιες χώρες στη διαδικασία των διαπραγματεύσεων.
Και αυτό έχει εξαιρετικά μεγάλη σημασία.
Κατά τις διακυβερνητικές διασκέψεις που πραγματοποιήθηκαν εχθές, η επερχόμενη Προεδρία γνωστοποίησε από τώρα τα χρονοδιαγράμματα των εργασιών της γι' αυτή την υπόθεση, κατά τρόπο ώστε να δείξει η Ένωση ότι σκοπεύει να αντιμετωπίσει την ιστορική αυτή πρόκληση με σαφέστατη αναφορά στις συμπεφωνημένες αρχές, και για να μην πλανάται κανένα ίχνος απογοήτευσης στα μάτια των υποψηφίων χωρών αναφορικά με αυτές μας τις προσδοκίες.
Ένα άλλο θέμα που θα απασχολήσει το Ευρωπαϊκό Συμβούλιο της Feira είναι η συνέχεια που θα δοθεί στις αποφάσεις του Ευρωπαϊκού Συμβουλίου της Λισσαβόνας.
Σχετικά με αυτό, θέλω να επισημάνω την υποβολή εγγράφων που αφορούν τους κεντρικούς προσανατολισμούς οικονομικής πολιτικής των κρατών μελών, το σχέδιο δράσης "Ευρώπη 2002" ή την κοινωνία της πληροφορίας προς όφελος όλων, τις προόδους που επιτεύχθηκαν όσον αφορά την εφαρμογή του σχεδίου δράσης για την παροχή χρηματοπιστωτικών υπηρεσιών, αλλά και την έγκριση του Ευρωπαϊκού Χάρτη για τις μικρές επιχειρήσεις.
Προφανώς, όλος συνολικά ο τομέας της κοινωνικής πολιτικής και της πολιτικής για την απασχόληση συνεχίζει να εξετάζεται σε επίπεδο αρχηγών Κρατών και κυβερνήσεων.
Όσον αφορά τις οικονομικές και χρηματοοικονομικές υποθέσεις, οφείλω να υπογραμμίσω την επισημοποίηση της προσχώρησης της Ελλάδας στη ζώνη του ευρώ.
Έτσι, το συγκεκριμένο κράτος μέλος έρχεται να συναντήσει τα άλλα έντεκα κράτη που είχαν ήδη περάσει στην τρίτη φάση της Οικονομικής και Νομισματικής Ένωσης.
Πέραν τούτου, θα υποβληθεί και μια έκθεση σχετικά με τις προόδους που κατεγράφησαν στο ζήτημα της φορολογίας.
Όπως γνωρίζετε, επί του προκειμένου θέματος πραγματοποιούνται αυτή τη στιγμή πολυάριθμες επαφές, ο πορτογάλος υπουργός Οικονομικών καθιέρωσε το συγκεκριμένο δίκτυο ανταλλαγής πληροφοριών και προβλέπεται μια συνεδρίαση του Συμβουλίου ECOFIN, που θα γίνει στις 18 και 19 του μηνός στο περιθώριο του Ευρωπαϊκού Συμβουλίου.
Οπότε, μπορούμε να ελπίζουμε ότι μέχρι τότε, αλλά και στο πλαίσιο της προαναφερθείσας συνεδρίασης, θα πραγματοποιηθεί ένα θετικό έργο ενόψει της εξεύρεσης της πολυπόθητης λύσης γι' αυτή την υπόθεση και για τη διαφύλαξη της αξιοπιστίας της Ευρώπης ως χρηματοοικονομική αγορά.
Και δυο λόγια για τις εξωτερικές σχέσεις.
Νομίζω πως πρέπει να επισημάνουμε το γεγονός ότι η θητεία της πορτογαλικής Προεδρίας σηματοδοτήθηκε από τις προσπάθειες που κατέβαλε με σκοπό τη διαχείριση των νεοσυσταθέντων θεσμικών οργάνων, που δημιουργήθηκαν δυνάμει της Συνθήκης του Αμστερνταμ, η οποία άλλωστε μόλις πριν από λίγο καιρό τέθηκε σε ισχύ.
Θα επιθυμούσα επί τη ευκαιρία αυτή να εκφράσω τις ευχαριστίες μου στον Ανώτατο Αντιπρόσωπο και Γενικό Γραμματέα του Συμβουλίου, κ. Javier Solana, όπως επίσης και στον καθ' ύλην αρμόδιο Επίτροπο, κ. Christopher Patten, για την απερίσπαστη, πιστή και αφοσιωμένη συνεργασία που είχαν πάντα μαζί μας.
Οι δυνατότητες που παρέχει το νέο αυτό πρότυπο εξωτερικής εκπροσώπησης της Ένωσης είναι πράγματι μεγάλες, και εκτιμώ πως δεν πέφτω έξω όταν δηλώνω ότι οι πρώτοι αυτοί μήνες το έχουν αποδείξει περίτρανα.
Ενόψει του Συμβουλίου της Feira, θα ήθελα να επισημάνω την υιοθέτηση της κοινής στρατηγικής για την περιοχή της Μεσογείου, που συνιστά ένα ιδιαίτερα σημαντικό θετικό βήμα.
Και στο πλαίσιο αυτής της στρατηγικής έχουμε τη δυνατότητα να συμπεριλάβουμε επίσης, εκτός από όλα τα θέματα που αφορούν την κλασική ζώνη της διαδικασίας της Βαρκελώνης, και τον προσδιορισμό μιας ανοιχτής μεθοδολογίας η οποία θα ανοίξει το δρόμο ώστε, εν ευθέτω χρόνω και αφού εδραιωθεί η ειρήνη, να εντάξουμε με ολοκληρωμένο τρόπο σε αυτή τη στρατηγική και την περιοχή της Μέσης Ανατολής στο σύνολό της.
Θέλω ακόμη να υπογραμμίσω την έκθεση που υπέβαλαν ο Γενικός Γραμματέας του Συμβουλίου και η Επιτροπή για τα Δυτικά Βαλκάνια, μια περιοχή όπου η συλλογική μας προσπάθεια αρχίζει να αποφέρει ελπιδοφόρα αποτελέσματα, την έγκριση του σχεδίου δράσης σχετικά με τη σκανδιναβική διάσταση και την έκθεση εφαρμογής της κοινής στρατηγικής για τη Ρωσία.
Συνεπώς, έχουμε εδώ μια δέσμη σημαντικών θεμάτων που εγγράφονται στην ημερήσια διάταξη της εξωτερικής μας πολιτικής.
Με αυτή μου την παρουσίαση προσπάθησα να σας προσφέρω μια σχεδόν ολοκληρωμένη πρόβλεψη για τα θέματα που θα απασχολήσουν το Ευρωπαϊκό Συμβούλιο της Feira.
Ασφαλώς, όμως, βρίσκομαι στη διάθεση των κυρίων βουλευτών για να προχωρήσουμε σε οποιαδήποτε άλλη ανταλλαγή ιδεών, με βάση τις ερωτήσεις και τις παρατηρήσεις που ενδεχομένως θα θελήσετε να μου απευθύνετε.
Θα ήθελα να τονίσω το γεγονός ότι το συγκεκριμένο Ευρωπαϊκό Συμβούλιο είναι ένα Συμβούλιο με ιδιαίτερα φορτωμένη ημερήσια διάταξη, που προκύπτει από την ενασχόληση με ένα σύνολο διαφορετικών και πολυποίκιλων, αλλά εξίσου θεμελιωδών και καθοριστικών στόχων που εντάσσονται στο πλαίσιο των προτεραιοτήτων της Ευρώπης: θεσμική μεταρρύθμιση, διεύρυνση, εξαγωγή των ενδεδειγμένων συμπερασμάτων από το Ευρωπαϊκό Συμβούλιο της Λισσαβόνας, τώρα πλέον με την κατάρτιση ενός αυστηρότερου και πιο εξεζητημένου σχεδίου δράσης, αλλά επίσης, προφανώς, και τα διάφορα θέματα της ατζέντας της εξωτερικής πολιτικής που μας έχουν απασχολήσει.
Στο Ευρωπαϊκό Συμβούλιο της Feira θα μας δοθεί η ευκαιρία να λάβουμε ορισμένες σημαντικές αποφάσεις για θέματα που εντάσσονται στον οικονομικό και χρηματοοικονομικό τομέα, όπως επίσης και να καταλήξουμε σε διάφορα συμπεράσματα επί θεμάτων που άπτονται του τομέα της Εξωτερικής και Αμυντικής Πολιτικής και Πολιτικής Ασφαλείας και που εντάσσονται τόσο στη στρατιωτική όσο και στη μη στρατιωτική συνιστώσα αυτής της πολιτικής.
Τα εν λόγω συμπεράσματα θα αποτελέσουν ορόσημο, όχι τόσο για τη μελλοντική αλλά μάλλον για την παρούσα Ευρωπαϊκή Ένωση, μιας και πρόκειται για ένα πεδίο όπου πράγματι έχουν σημειωθεί θετικά βήματα, τα οποία άρχισαν ήδη να γίνονται ορατά και που σίγουρα θα επηρεάσουν τις εξελίξεις τόσο σε ευρωπαϊκή όσο και σε διεθνή κλίμακα.
Κυρία Πρόεδρε, σας ευχαριστώ για την ευκαιρία που μου προσφέρατε να εισαγάγω σ' αυτό το σημείο την περιγραφή των προφορικών ερωτήσεων που παρουσιάσθηκαν από την Επιτροπή Συνταγματικών Υποθέσεων.
Η Προεδρία έχει ήδη συντάξει και παραδώσει την έκθεση σχετικά με τη Διακυβερνητική Διάσκεψη.
Εμείς ευχόμαστε ότι όταν η Προεδρία παρουσιάσει την έκθεση στο Ευρωπαϊκό Συμβούλιο της Feira, θα λάβει υπόψη της τις ερωτήσεις που έθεσε η Επιτροπή Συνταγματικών Υποθέσεων και, φυσικά, τις γνώμες που θα εκφρασθούν σήμερα το πρωί από τους αντιπροσώπους των πολιτικών ομάδων.
Το βασικό σημείο που ανακινήθηκε από τις ερωτήσεις της επιτροπής της οποίας προεδρεύω, είναι να μην περιορισθούμε στην καταγραφή των συμφωνιών και των διαφωνιών που έχουν εκφρασθεί μέχρι τώρα στο τραπέζι της Διακυβερνητικής Διάσκεψης, αλλά να συνειδητοποιήσουμε τη σημασία των προκλήσεων και των κινδύνων στους οποίους πρέπει να ανταποκριθεί η Διακυβερνητική.
Διακυβεύεται το μέλλον της ευρωπαϊκής οικοδόμησης· διακυβεύεται η εγκυρότητα , η βιωσιμότητα των θεσμικών οργάνων της Ευρωπαϊκής Ένωσης στην, τώρα πια συγκεκριμένη και κοντινή, προοπτική της διεύρυνσης σε άλλες δώδεκα χώρες και διακυβεύεται η σχέση με τους πολίτες, η συναίνεση και η υποστήριξή τους.
Στις ερωτήσεις μας αναφερθήκαμε στην παρέμβαση του Υπουργού Fischer.
Εκείνη η παρέμβαση και άλλες που προηγήθηκαν αυτής και την ακολούθησαν - αναφέρω από τις πιο πρόσφατες την πολύ δραματική του Wolfang Schδuble - θα έπρεπε να έχουν δώσει σε όλους την αίσθηση του μεγέθους της ευθύνης που βαρύνει αυτή τη στιγμή τα θεσμικά μας όργανα και, ιδιαιτέρως, τις κυβερνήσεις των δεκαπέντε κρατών μελών της Ευρωπαϊκής Ένωσης για την ολοκλήρωση της Διακυβερνητικής Διάσκεψης.
Είναι βέβαιο ότι δεν θα μπορέσουν να επιλύσουν από εκείνο το βήμα - το γνωρίζουμε καλά - όλα τα ερωτήματα σχετικά με το μέλλον την Ένωσης, αλλά πρέπει να δημιουργήσουμε στη Νίκαια τις θεσμικές συνθήκες για μια νέα φάση στη ζωή της Ένωσης.
Στην προφορική ερώτηση προς την Επιτροπή ζητήσαμε διευκρινίσεις σχετικά με την προσπάθεια που η τελευταία προτίθεται να αναλάβει για την αναδιοργάνωση των Συνθηκών και για μια νέα οπτική των προβλημάτων της διακυβέρνησης, σημεία σχετικά με τα οποία η Επιτροπή έχει ήδη εκφράσει τη γνώμη της με συγκεκριμένο τρόπο.
Στην προφορική ερώτηση που απευθύναμε στο Συμβούλιο ζητήσαμε διευκρινίσεις σχετικά με το ζήτημα του Χάρτη των Θεμελιωδών Δικαιωμάτων και της ενσωμάτωσής του στις Συνθήκες.
Συμπληρώνω, κλείνοντας, ότι η εισαγωγή του θέματος των ενισχυμένων συνεργασιών στην ημερήσια διάταξη της Διακυβερνητικής Διάσκεψης είναι σημαντική - και εκτιμούμε πολύ την προσπάθεια που έγινε προς αυτή την κατεύθυνση από την πορτογαλική Προεδρία - αλλά, κατά τη γνώμη μας, η διεύρυνση της ημερήσιας διάταξης δεν μπορεί να περιορισθεί σε αυτό το θέμα χωρίς να λάβει σοβαρά υπόψη όλα τα άλλα σημεία που υπέδειξε αυτό το Κοινοβούλιο με το ψήφισμα της 13ης Απριλίου.
Αυτός είναι ένας λόγος σοβαρής ανησυχίας, ιδιαίτερα για την Επιτροπή Συνταγματικών Υποθέσεων, όπως είναι για εμάς λόγος σοβαρής ανησυχίας οι μεγάλες δυσκολίες τις οποίες αντιμετώπισε αυτούς τους τέσσερις μήνες η προσπάθεια της πορτογαλικής Προεδρίας για να διαγράψει ικανοποιητικές λύσεις στα τρία επονομαζόμενα υπολείμματα του Αμστερνταμ, προπαντός σε εκείνο που σχετίζεται με την ψηφοφορία με ειδική πλειοψηφία.
Έχουμε εμπιστοσύνη στις απαντήσεις που θα μας δοθούν.
.
(FR) Κυρία Πρόεδρε, μετά τον Προεδρεύοντα του Συμβουλίου υπουργό Gama, και αφού φρόντισα να ακούσω τον πρόεδρο Napolitano που απευθύνθηκε κυρίως στην Επιτροπή, θα ήθελα με τη σειρά μου να σας μεταφέρω τη γνώμη της Ευρωπαϊκής Επιτροπής τις παραμονές του σημαντικού αυτού Ευρωπαϊκού Συμβουλίου της Feira, αλλά αφού προηγουμένως σας διαβιβάσω την προσωπική συγνώμη του προέδρου Prodi, εξ ονόματος του οποίου ομιλώ αυτήν τη στιγμή.
Η Σύνοδος Κορυφής της Feira, όπως έχει ειπωθεί, είναι σημαντική σε ένα ευαίσθητο χρονικό σημείο της διαδικασίας της ευρωπαϊκής ολοκλήρωσης και τα πρώτα μου λόγια θα είναι ότι η Επιτροπή αναμένει από αυτό το Ευρωπαϊκό Συμβούλιο μια πολιτική ώθηση στη διαδικασία προσαρμογής της Ένωσης πριν από τη μείζονα διεύρυνσή της.
Αυτό το Συμβούλιο θα πρέπει να λάβει σημαντικές αποφάσεις σε πολλούς τομείς, τους οποίους, αν μου επιτρέπετε, θα ήθελα να αναφέρω ενώπιόν σας, έτσι ώστε, κυρίως, να διασφαλιστεί η συνέχεια του έκτακτου Ευρωπαϊκού Συμβουλίου της Λισαβώνας.
Σχετικά με τις προτεραιότητες του Ευρωπαϊκού Συμβουλίου τις οποίες επιθυμεί να προβάλει η Επιτροπή, θα αναφέρω τρεις από αυτές.
Καταρχάς, αυτό που ανέφερε και ο πρόεδρος Napolitano και εσείς ο ίδιος, κύριε υπουργέ: μια πραγματική θεσμική μεταρρύθμιση ήδη από τώρα.
Ακολουθούν κατόπιν, όπως είναι φυσικό, οι εξωτερικές σχέσεις που πρέπει να αναπτυχθούν και, τέλος, τρίτη προτεραιότητα, μια πραγματική ευρωπαϊκή πολιτική ασφάλειας και άμυνας.
Η Επιτροπή είναι αφοσιωμένη, και αυτό είναι το λιγότερο που μπορεί να περιμένει κανείς από αυτήν, σε μια αποτελεσματική και ταχεία συνέχεια του Ευρωπαϊκού Συμβουλίου της Λισαβώνας.
Πρώτη προτεραιότητα, λοιπόν, μια πραγματική θεσμική μεταρρύθμιση ήδη από τώρα, με την ώθηση της πορτογαλικής Προεδρίας.
Η δυναμική των διαπραγματεύσεων της ΔΔ μπαίνει σήμερα σε κίνηση και η ομάδα των αντιπροσώπων με επικεφαλής τον Francesco Seixas da Costa εργάστηκε καλά.
Θα ήθελα, εξάλλου, αν μου επιτρέπετε, κυρία Πρόεδρε, να καταθέσω εδώ τη μαρτυρία μου, εφόσον συμμετέχω με ευσυνειδησία στις εργασίες αυτής της ομάδας, για την πολύ δραστήρια συμμετοχή που είχαν στις εργασίες αυτές, υπό την δική σας αιγίδα, οι δύο εκπρόσωποί σας, ο Elmar Brok και ο καθηγητής Τσάτσος.
Κυρίες και κύριοι, το Ευρωπαϊκό Συμβούλιο της Feira θα πρέπει να μας δώσει τη δυνατότητα, με βάση την έκθεση της Προεδρίας που είναι τώρα διαθέσιμη, να φωτογραφήσουμε την πρόοδο που έχει ήδη επιτελεστεί και εκφράζω την ευχή να είναι μια βολονταριστική φωτογραφία, όπως μπορούμε να ελπίζουμε έχοντας ακούσει τον υπουργό Gama.
Αναφέρομαι κυρίως στην πρόοδο σχετικά με το σημαντικότερο, κατά τη δική μου άποψη, σημείο των διαπραγματεύσεων: την επέκταση της ψηφοφορίας με ειδική πλειοψηφία και, κατά συνέπεια, την επέκταση της συναπόφασης.
Μεταξύ όλων των θεμάτων που δεν συζητήθηκαν στο Αμστερνταμ, λόγω της έλλειψης πολιτικού σθένους ή βούλησης τη συγκεκριμένη χρονική στιγμή, τούτο είναι αναμφίβολα το πλέον νευραλγικό θέμα και πάνω σε αυτό το σημείο θα μπορέσουμε ασφαλώς να προλάβουμε και να ελαττώσουμε τον πραγματικό κίνδυνο παγώματος της διαδικασίας λήψης αποφάσεων στη διευρυμένη Ένωση.
Πέραν αυτών των παρατηρήσεων, και ως απάντηση στην ερώτηση του προέδρου Napolitano, θα ήθελα να σας πω το εξής.
Κυρίες και κύριοι, μην αμφιβάλετε ότι η Επιτροπή προτίθεται πράγματι να διατηρήσει στα πλαίσια των προσπαθειών της την απαραίτητη φιλοδοξία αυτής της Διάσκεψης, προκειμένου να επιτύχουμε στη Νίκαια, και όχι μόνο να περατώσουμε τις εργασίες στη Νίκαια, διότι επιτυχία και πέρας των εργασιών είναι δύο διαφορετικά πράγματα.
Στο διάλογο που αναπτύσσεται σήμερα για το μέλλον και τον προορισμό της Ευρωπαϊκής Ένωσης, το πρώτο, αναπόφευκτο, στάδιο είναι ακριβώς να προετοιμαστεί η Ένωση για να επιτύχει τη διεύρυνση.
Και θέλω να επαναλάβω την πεποίθησή μου ότι αυτή η μεταρρύθμιση των θεσμικών οργάνων σε καμιά περίπτωση δεν αποτελεί, κατά την άποψή μας, πρόσχημα για να καθυστερήσει η διεύρυνση: είναι ο όρος για την επιτυχία της.
Επομένως αυτή η μεταρρύθμιση αποτελεί επίσης την υποχρεωτική πορεία προς κάθε μελλοντική εξέλιξη της ευρωπαϊκής οικοδόμησης.
Αυτό το πρώτο στάδιο, αυτή η πρώτη φάση, γνωρίζοντας ότι θα υπάρξουν και άλλες, πρέπει να γίνει σεβαστή.
Θα ήθελα να αναφέρω, μεταξύ των ζητημάτων στα οποία αποδίδουμε ιδιαίτερη σημασία, όπως και εσείς, την αναδιοργάνωση των Συνθηκών επί της οποίας εργαζόμαστε, ακόμα και αν δεν είναι ή δεν είναι ακόμη στην ημερήσια διάταξη.
Το σχέδιο θεμελιώδους Συνθήκης, που παρουσίασε ύστερα από δικό μας αίτημα το Ινστιτούτο της Φλωρεντίας, αποδεικνύει, κατά τη γνώμη μου, τη νομική σκοπιμότητα αυτού του εγχειρήματος.
Η Επιτροπή, στις 5 Ιουλίου, θα αποφανθεί για τη μελέτη αυτή και θα εγκρίνει μια ανακοίνωση για την αναδιοργάνωση των Συνθηκών.
Προσωπικά πιστεύω ότι θα χρειαστεί μάλλον περισσότερος χρόνος απ' όσον έχουμε στη διάθεσή μας μέχρι την προθεσμία της Νίκαιας για να ασχοληθούμε σοβαρά και σε βάθος με αυτό το ζήτημα.
Όπως όμως είπατε και εσείς η ίδια, κυρία Πρόεδρε, πρέπει τουλάχιστον να ξεκινήσουμε την εξέτασή του, το αργότερο στη Νίκαια.
Νομίζουμε ότι θα είναι χρήσιμο να το συζητήσουμε ήδη από τώρα και ίσως να αποφασίσουμε ποια μέθοδο να ακολουθήσουμε ώστε να προχωρήσουμε προς αυτήν την κατεύθυνση.
Το Ευρωπαϊκό Συμβούλιο θα μπορούσε ως εκ τούτου να αποφανθεί για την έναρξη του εγχειρήματος αυτού αμέσως μετά τη Νίκαια, ενδεχομένως σε συσχετισμό με ένα άλλο δύσκολο ζήτημα που εξακολουθούμε να πιστεύουμε ότι θα πρέπει να συζητηθεί στη Νίκαια, αλλά το οποίο δεν είμαστε βέβαιοι ότι θα γίνει: το ζήτημα της ενσωμάτωσης του Χάρτη των Θεμελιωδών Δικαιωμάτων στις Συνθήκες.
Κάνατε λόγο, κύριε πρόεδρε Napolitano, για την έκθεση που ανακοίνωσε ο πρόεδρος Prodi σχετικά με τη διακυβέρνηση.
Αυτό είναι ένα δεύτερο σημείο.
Πριν από το τέλος του τρέχοντος μηνός, η Επιτροπή θα καθορίσει τα ζητήματα που επιθυμεί να εξετάσει με στόχο μια καλύτερη οργάνωση της αποκέντρωσης των αρμοδιοτήτων εντός Ένωσης, την ενίσχυση της συνεκτικότητας μεταξύ των πολιτικών της και την ισχυρότερη, δικαιότερη συμμετοχή των πολιτών.
Σε αυτό το στάδιο είναι λοιπόν υπερβολικά πρώιμο, σας το λέγω με ειλικρίνεια, να εκφέρω άποψη για το συγκεκριμένο περιεχόμενο αυτής της Λευκής Βίβλου, αλλά είναι απολύτως προφανές ότι στη διάρκεια της διαδικασίας εκπόνησής της μέχρι το θέρος του 2001, θα λαμβάνονται υπόψη όλες οι προτάσεις και απόψεις σχετικά με τους μακροπρόθεσμους αυτούς στόχους της ευρωπαϊκής οικοδόμησης και με τις επιπτώσεις τους για την οργάνωση της ευρωπαϊκής δημόσιας δράσης.
Από τη δική μου πλευρά, τη στιγμή που μιλώ ενώπιόν σας, τρέφω επίσης την ελπίδα ότι αυτή η Λευκή Βίβλος για τη διακυβέρνηση θα συμβάλει στο εγχείρημα που μόλις πριν από λίγα λεπτά ανέφερα: την αναδιοργάνωση των Συνθηκών, την απλούστευσή τους και την εκπόνηση, σε ένα όχι τόσο μακρινό, ελπίζω, μέλλον, ενός ευανάγνωστου κειμένου ή θεμελιώδους Συνθήκης που θα συγκεντρώνει τα δικαιώματα, τις αξίες, τους θεσμούς, τις αρχές των κοινών μας πολιτικών και που, τέλος, θα διευκρινίζει τις δικαιοδοσίες και τους στόχους της Ένωσης.
Ο Χάρτης των θεμελιωδών δικαιωμάτων που ανέφερε ο κ. Gama αποτελεί πολιτική πρόκληση για όλους μας.
Η Επιτροπή επιθυμεί οι εργασίες της Συνέλευσης που συντάσσει αυτόν το Χάρτη να ολοκληρωθούν πριν από το τέλος του έτους.
Οι εκπρόσωποί σας, τους οποίους χαιρετίζω, όπως και ο συνάδελφός μου Antonio Vitorino, αποδίδουν σε τούτο μεγάλη σημασία.
Έτσι, ο Χάρτης πρέπει να δημιουργήσει προστιθέμενη αξία κωδικοποιώντας σε ένα ενιαίο κείμενο, χωρίς να θίξει το κεκτημένο της Συνθήκης, όλα τα θεμελιώδη δικαιώματα που τυγχάνουν προστασίας στην Ένωση και συμπληρώνοντάς τα με θεμελιώδη οικονομικά και κοινωνικά δικαιώματα που είναι μέρος αυτού του κεκτημένου, όπως και με κάποια περιορισμένα νέα δικαιώματα.
Ασφαλώς, όσον αφορά τη συγκεκριμένη μορφή και καθεστώς αυτού του Χάρτη, τη σχέση μεταξύ αυτού του νέου κειμένου και των εγγυημένων σε επίπεδο κρατών και Συμβουλίου της Ευρώπης δικαιωμάτων, θα συνεχιστούν οι συζητήσεις και δεν μπορώ να προδικάσω τα συμπεράσματά τους, τουλάχιστον πριν από τη Σύνοδο Κορυφής του Biarritz.
Ο πρόεδρος της Συνέλευσης κ. Herzog θα μιλήσει για την πρόοδο των εργασιών της Συνέλευσης στο Ευρωπαϊκό Συμβούλιο της Feira και ελπίζουμε ότι η συζήτηση που θα επακολουθήσει θα είναι σε θέση να δώσει μια νέα πνοή σε αυτήν την θεμελιώδη για την Ένωση διαδικασία.
Θα ήθελα να αναφερθώ, κυρία Πρόεδρε, κυρίες και κύριοι, στο δεύτερο μείζον ζήτημα προτεραιότητας για την Επιτροπή: την ανάπτυξη των εξωτερικών μας σχέσεων και μιας πραγματικής ευρωπαϊκής πολιτικής ασφάλειας και άμυνας.
Η πολιτική διάσταση της Ευρωπαϊκής Ένωσης βρίσκεται και εδώ.
Θα μιλήσω καταρχάς για τη διεύρυνση.
Μετά το Ελσίνκι, αυτή τη στιγμή είναι σε εξέλιξη διαπραγματεύσεις - το υπενθύμισε η Προεδρία του Συμβουλίου - με όλες τις υποψήφιες χώρες.
Κατά τη διάρκεια της πορτογαλικής Προεδρίας, άρχισε η συζήτηση επί των τελευταίων κεφαλαίων των διαπραγματεύσεων για την ομάδα του Λουξεμβούργου.
Στη Feira, το Ευρωπαϊκό Συμβούλιο θα σημειώσει την επιτελεσθείσα πρόοδο βάσει έκθεσης της Προεδρίας και επίσης θα καλέσει όλες τις υποψήφιες χώρες να συνεχίσουν με αποφασιστικότητα τις προσπάθειές τους να προετοιμαστούν για την ένταξη.
Και εμείς, με τη μεταρρύθμιση των θεσμικών οργάνων, οφείλουμε να προετοιμαστούμε, και αυτό δεν είναι δεδομένο.
Τούτου λεχθέντος, θα έπρεπε επίσης, και εμείς, ήδη από τώρα, εντός της Ένωσης, να προσπαθήσουμε να εξηγήσουμε καλύτερα, να ενημερώσουμε καλύτερα τους πολίτες των χωρών μας για τη μεγάλη αυτή διεύρυνση που είναι σε προετοιμασία.
Θα έπρεπε να συζητήσουμε μαζί τους τα πλεονεκτήματα και τις αλλαγές που συνδέονται με αυτήν.
Αυτό είναι το νόημα μιας πρωτοβουλίας που ξεκίνησε μαζί με εσάς ο Gόnther Verheugen, ο οποίος θα συμμετάσχει σε αυτόν το δημόσιο διάλογο στον οποίο αποδίδουμε μεγάλη σημασία, διότι διακρίνουμε στους πολίτες, σε καθέναν από τους λαούς μας, ένα αίσθημα ανησυχίας, μια ανάγκη να καταλάβουν, μια αυξανόμενη ευαισθησία ως προς αυτό το θέμα της διεύρυνσης.
Καλύτερα να προλάβουμε παρά να πρέπει να θεραπεύσουμε τις ενδεχόμενες ζημίες από την έλλειψη επεξηγήσεων ή διαλόγου.
Στον τομέα της ευρωπαϊκής πολιτικής ασφάλειας και άμυνας, η Επιτροπή είναι ικανοποιημένη με τις αποφάσεις που ελήφθησαν μετά το Ευρωπαϊκό Συμβούλιο του Ελσίνκι.
Έχουν συγκροτηθεί στα πλαίσια του Συμβουλίου τα προσωρινά όργανα και προχωρεί με ενθαρρυντικό τρόπο η διαμόρφωση του συνολικού στόχου δυναμικότητας.
Οι υπουργοί άμυνας συμμετέχουν στο έργο αυτό και, στη Feira, θα υποβληθεί στο Ευρωπαϊκό Συμβούλιο μια έκθεση προόδου η οποία μετρά, όπως είπατε, κύριε υπουργέ, τις προόδους που επιτελέστηκαν επί πορτογαλικής Προεδρίας και η οποία θα καθορίσει τους άξονες για το μελλοντικό έργο.
Η Επιτροπή συμβάλει ενεργά στις εξελίξεις αυτές, ιδίως σε ό,τι αφορά την πολιτική διαχείριση των κρίσεων.
Για το σημείο αυτό, ο Chris Patten παρουσίασε πρόσφατα στο Συμβούλιο ένα σχέδιο κανονισμού για τη δημιουργία ενός μηχανισμού ταχείας αντίδρασης.
Η Επιτροπή ξεκίνησε επίσης μια σε βάθος εργασία αναθεώρησης της δικής της οργάνωσης και των διαδικασιών της στο πεδίο των εξωτερικών σχέσεων, ώστε να τις προσαρμόσει στις νέες αυτές προκλήσεις.
Θα ήθελα να υπογραμμίσω την απόλυτη συμπληρωματικότητα των εργασιών της Επιτροπής σε σχέση με τις όλες εξελίξεις της ευρωπαϊκής πολιτικής ασφάλειας και άμυνας.
Αυτό που διακυβεύεται είναι ακριβώς η συνεκτικότητα και τα θεσμικά όργανα οφείλουν να εργαστούν επ' αυτού από κοινού.
Στον τομέα των εξωτερικών σχέσεων, το Ευρωπαϊκό Συμβούλιο θα συζητήσει συγκεκριμένα την κατάσταση στα δυτικά Βαλκάνια και την εφαρμογή της κοινής στρατηγικής απέναντι στη Ρωσία.
Το Συμβούλιο θα πρέπει επίσης να εγκρίνει την κοινή στρατηγική για την περιοχή της Μεσογείου.
Για τα δυτικά Βαλκάνια, η Επιτροπή θα συνεχίσει να συνεργάζεται με τα κράτη μέλη και με το Γενικό Γραμματέα Javier Solana προκειμένου να επιτύχει προσέγγιση, πραγματική προσέγγιση μεταξύ των ενδιαφερομένων χωρών και της Ευρωπαϊκής Ένωσης μέσω μιας διαδικασίας σταθερότητας και σύνδεσης.
Για τη Ρωσία, το Συμβούλιο της Feira θα σταθμίσει την κατάσταση σε σχέση με την κοινή στρατηγική της Ένωσης απέναντι στη χώρα αυτή, λίγους μήνες ύστερα από την εγκαθίδρυση της νέας κυβέρνησης του προέδρου Poutine και από τη δήλωση της πρόθεσής του να ακολουθήσει μια διαδικασία οικονομικών και πολιτικών μεταρρυθμίσεων.
Πάντως, πέρα από ορισμένα θετικά οικονομικά και πολιτικά σήματα, η κατάσταση στην Τσετσενία εξακολουθεί στο στάδιο αυτό, κυρίες και κύριοι, να δικαιολογεί τη σύνεση και την επαγρύπνηση.
Ως προς την Εγγύς Ανατολή, επιτρέψτε μου να αναφέρω δύο σπουδαία γεγονότα που ανέτρεψαν το σκηνικό τις τελευταίες αυτές εβδομάδες, με συνέπεια η περιοχή να είναι σήμερα σε εύθραυστη κατάσταση, αλλά που αφήνει ωστόσο περιθώρια ελπίδας.
Καταρχάς, η Ευρωπαϊκή Επιτροπή, μαζί με το σύνολο της διεθνούς κοινότητας, χαιρέτισε την απόφαση της κυβέρνησης του Ισραήλ, στις 24 Μαΐου, να αποσυρθεί από το Νότιο Λίβανο, συμφώνως προς τα ψηφίσματα 425 και 426 του Συμβουλίου Ασφαλείας των Ηνωμένων Εθνών.
Οφείλουμε να αποτίσουμε φόρο τιμής στον πρωθυπουργό του κράτους του Ισραήλ, Ehoud Barak, που έλαβε αυτήν τη δύσκολη απόφαση μετά από 22 χρόνια κατοχής.
Στο άμεσο μέλλον, είναι απαραίτητο όλα τα ενδιαφερόμενα μέρη να απόσχουν από κάθε πράξη βίας, τόσο στον Λίβανο όσο και πέραν των συνόρων, και να συνεργαστούν με τις δυνάμεις των Ηνωμένων Εθνών.
Η Ένωση, από τη δική της πλευρά, θα βοηθήσει στην ανοικοδόμηση του Νοτίου Λιβάνου, μόλις το επιτρέψουν οι συνθήκες.
Η Επιτροπή έστειλε ήδη αποστολή επιτόπου για να εκτιμήσει τις ανάγκες αυτής της ανοικοδόμησης.
Εξάλλου, μετά τον θάνατο του προέδρου Hafez El Assad, η Ένωση οφείλει επίσης να ενθαρρύνει μια διαδικασία πολιτικής μετάβασης χωρίς συγκρούσεις στη Συρία, όπως και τη συνέχιση των οικονομικών μεταρρυθμίσεων, αλλά και τον εκσυγχρονισμό αυτής της χώρας, ο οποίος που διέρχεται, κυρίες και κύριοι, μέσα από την ενίσχυση του κράτους δικαίου, από την ενίσχυση των ανθρωπίνων δικαιωμάτων και από την πολιτική πολυφωνία.
Στα νέα αυτά πολιτικά πλαίσια οι διαπραγματεύσεις μεταξύ Συρίας και Ισραήλ θα μπορέσουν να λάβουν νέα πνοή και να καταλήξουν σε μια δίκαια και βιώσιμη ειρηνευτική συμφωνία.
Τέλος, στην ημερήσια διάταξη του Ευρωπαϊκου Συμβουλίου της Feira θα είναι η κοινή στρατηγική για τη Μεσόγειο, στην οποία πολλοί από εσάς αποδίδετε δικαιολογημένα μεγάλη σημασία.
Θα μπορέσει να συμβάλει όχι μόνο στην ενίσχυση της διαδικασίας της Βαρκελώνης εν όψει της προσεχούς ευρωμεσογειακής διάσκεψης κορυφής της Μασσαλίας, αλλά και στην εδραίωση της συμβολής της Ευρωπαϊκής Ένωσης στην ειρηνευτική διαδικασία.
Θα ήθελα τέλος να αναφέρω, κυρία Πρόεδρε, κυρίες και κύριοι, την αποτελεσματική και ταχεία συνέχεια στο Ευρωπαϊκό Συμβούλιο της Λισαβώνας στην οποία είναι αφοσιωμένη η Επιτροπή, όπως ιδιαίτερα αφοσιωμένη ήταν και στην καλή προετοιμασία αυτού του Συμβουλίου.
Στη Λισαβώνα, καθορίσαμε έναν πολύ φιλόδοξο στόχο, που τον συμπλήρωναν οι επιμέρους στόχοι και το χρονοδιάγραμμα: ενίσχυση της μετατροπής της ευρωπαϊκής οικονομίας και της ευρωπαϊκής κοινωνίας στα δέκα προσεχή έτη.
Και, από τότε, η ευρωπαϊκή οικονομία συνέχισε να βελτιώνεται.
Το βλέπουμε από τη μείωση, παντού, της ανεργίας, ακόμα και αν παραμένουν ακόμα υπερβολικά πολλοί θύλακες φτώχειας στα κράτη μέλη.
Στα ευνοϊκότερα αυτά πλαίσια, η Επιτροπή, το Συμβούλιο, το Κοινοβούλιο, πρέπει να δράσουν από κοινού προκειμένου να κάνουν πραγματικότητα τους στόχους της Λισαβώνας, να μην μένουμε σε λόγια ή ευχές, να μεταφραστούν αυτά σε έργα.
Ήδη έχει σημειωθεί πρόοδος.
Από κοινού με το Συμβούλιο, παρουσιάσαμε ένα σχέδιο προγράμματος δράσης για να γίνει πραγματικότητα η πρωτοβουλία της ηλεκτρονικής Ευρώπης ήδη από το 2002.
Η Feira θα πρέπει να εγκρίνει αυτό το σχέδιο και θέλω εδώ να τονίσω δύο στοιχεία κλειδιά του προγράμματος αυτού, το οποίο παρουσίασε ο Erki Liikanen: καταρχάς τη μεταρρύθμιση του κανονιστικού περιβάλλοντος για τις επικοινωνίες και το ηλεκτρονικό εμπόριο, έπειτα την πρόσβαση όλων των πολιτών, και ιδίως των νέων, στα μέσα και προσόντα που χρειάζονται στην εποχή της επικοινωνίας και της πληροφορίας.
Τούτο θα επιτευχθεί συγκεκριμένα με την υλοποίηση της πρωτοβουλίας " ηλεκτρονική μάθηση " που μόλις πρότεινε η συνάδελφός μου Viviane Reding.
Κατ' αυτόν τον τρόπο, κυρίες και κύριοι, η Επιτροπή, ο Πρόεδρός της, ο καθένας από τους Επιτρόπους, δεσμεύονται, όπως είναι φυσικό, να παράσχουν αυτό που αναμένουν από αυτούς το Συμβούλιο και το Κοινοβούλιό σας, και να το πράξουν μέσα στις προθεσμίες.
Gama και ο οποίος θα εγκριθεί στη Feira.
Η ομάδα εργασίας υψηλού επιπέδου για την κοινωνική προστασία προετοιμάζει την ενδιάμεση έκθεσή της σχετικά με τον εκσυγχρονισμό και τη βελτίωση της κοινωνικής προστασίας.
Σε όλα αυτά τα θέματα, θέλω να επαναλάβω ότι το Κοινοβούλιό σας διαδραμάτισε επίσης μείζονα ρόλο.
Είμαστε, ιδιαίτερα, ευτυχείς για την ταχεία έγκριση του νέου κανονιστικού πλαισίου για το ηλεκτρονικό εμπόριο και ελπίζουμε, είμαστε βέβαιοι, ότι η ίδια καρποφόρα συνεργασία μεταξύ Κοινοβουλίου, Συμβουλίου και Επιτροπής θα υπάρχει σε όλη τη διάρκεια της νομοθετικής διαδικασίας, προκειμένου να προχωρήσουμε εξίσου γρήγορα σε καθέναν από τους άξονες που καθορίστηκαν στη Λισαβώνα.
Εκφράζουμε την ευχή το Ευρωπαϊκό Συμβούλιο να λάβει γνώση στη Feira όλων αυτών των προόδων που έχουν επιτελεστεί.
Όμως, το Ευρωπαϊκό Συμβούλιο θα πρέπει επίσης να δώσει νέα ώθηση ώστε να ενταθούν αυτές οι προσπάθειες, ιδίως στους τομείς όπου απαιτείται ακόμα βραχυπρόθεσμη δράση για την επίτευξη των στόχων της Λισαβώνας.
Αναφέρομαι στη μείωση του κόστους του Διαδικτύου, στην εφαρμογή του σχεδίου δράσης για τις χρηματοπιστωτικές υπηρεσίες, στη δημιουργία ενός ευρωπαϊκού χώρου για την έρευνα και για τον ενιαίο ουρανό, και τέλος στις αυξημένες προσπάθειες για τη βελτίωση του επιπέδου απασχόλησης, την καταπολέμηση του αποκλεισμού και την προετοιμασία της νέας κοινωνικής Ατζέντας.
Όλα τούτα απαιτούν τη δέσμευση όλων των αρμόδιων φορέων, την πολιτική ώθηση για να αποφασιστούν τα απαραίτητα μέτρα, αλλά με τη σειρά μας εμείς θα πρέπει να μεταφράσουμε αυτήν την πολιτική βούληση, κυρίες, κύριοι, σε εύθετο χρόνο, σε δαπάνες προτεραιότητας, τόσο σε επίπεδο Ένωσης όσο και σε επίπεδο κρατών μελών.
Η Feira θα μπορούσε ίσως, και εδώ, να δώσει ένα σήμα προς αυτή την κατεύθυνση.
Ολοκληρώνω, κυρίες και κύριοι βουλευτές, αφού όμως αναφερθώ τηλεγραφικά σε τρία σημεία που ξεχωρίζουν στον οικονομικό και χρηματοπιστωτικό τομέα.
Καταρχάς, η παρουσίαση που θα κάνει ο Pedro Solbes σχετικά με τους μείζονες προσανατολισμούς της οικονομικής πολιτικής και του συνδεόμενου με αυτήν συντονισμού, ο οποίος είναι απαραίτητος για μια καλύτερη ισορροπία μεταξύ των δύο πυλώνων της Οικονομικής και Νομισματικής Ένωσης.
Είμαστε πεπεισμένοι ότι οι ούτως καθορισμένες γενικές κατευθύνσεις είναι, μαζί με τη διαδικασία του Λουξεμβούργου, του Κάρντιφ και της Κολωνίας, απαραίτητες για να κάνουμε ένα μεγάλο βήμα προς τους στόχους της Λισαβώνας.
Στη συνέχεια, η Ελλάδα, που κατέβαλε μια αξιοθαύμαστη προσπάθεια σύγκλισης, έτσι ώστε να είμαστε σήμερα σε θέση, όπως πρότεινε η Επιτροπή, να διευρύνουμε τη ζώνη ευρώ σε αυτήν τη χώρα.
Στη Feira, οι αρχηγοί Κρατών και κυβερνήσεων θα πρέπει, επομένως, να ακολουθήσουν τις συστάσεις που θα τους υποβάλουμε.
Τέλος, το φορολογικό πακέτο.
Το Συμβούλιο, το γνωρίζετε, δεν κατέληξε σε συμφωνία, αλλά οι συζητήσεις συνεχίζονται.
Στις 18 Ιουνίου, θα λάβει χώρα ένα έκτακτο Συμβούλιο Εcofin, και ελπίζουμε ότι θα ανοίξει το δρόμο προς μια συμφωνία, με την προϋπόθεση ότι όλα τα μέρη θα δείξουν την καλή τους διάθεση και την επιθυμία τους να καταλήξουν σε ένα αποτέλεσμα.
Είδαμε μέσα από τις διάφορες παρεμβάσεις ότι δεν λείπουν τα σημαντικά ζητήματα, ακόμα και αν θα πρέπει να εστιάσουμε την προσοχή και την πολιτική μας ενέργεια στα τρία σημαντικά σημεία που ανέφερα: θεσμική μεταρρύθμιση, εξωτερικές σχέσεις και ΚΕΠΠΑ, καθώς και στη συνέχεια της Λισαβώνας.
Κυρίες και κύριοι, ένα Ευρωπαϊκό Συμβούλιο είναι το αποτέλεσμα μιας Προεδρίας, Εξ ονόματος της Επιτροπής θέλω να πω πόσο πραγματικά δραστήρια υπήρξε η πορτογαλική Προεδρία.
Αλλά ένα Ευρωπαϊκό Συμβούλιο είναι επίσης αποτέλεσμα των προσπαθειών που κατέβαλε κάθε θεσμικό όργανο.
Είμαι λοιπόν πεπεισμένος ότι, χάρη στις προσπάθειες όλων, το Ευρωπαϊκό Συμβούλιο της Feira θα επιτρέψει να σημειώσουμε πρόοδο σε όλα αυτά τα θεμελιώδη θέματα, να ανταποκριθούμε καλύτερα στις προκλήσεις ολόκληρης της Ένωσης, να ανταποκριθούμε καλύτερα στις προσδοκίες των πολιτών των δεκαπέντε χωρών μας, αλλά επίσης, και επιπλέον, στις προσδοκίες, τις οποίες ανέφερα προηγουμένως, των πολιτών των δώδεκα χωρών της Κεντρικής, της Ανατολικής Ευρώπης, της Ευρώπης της Βαλτικής και της Μεσογείου, που σύντομα θα ενωθούν μαζί μας.
Ευχαριστώ κύριε Barnier.
Έχω λάβει αίτηση επί της διαδικασίας από τον κ. Klaus Hδnsch.
Κυρία Πρόεδρε, θα ήθελα να θέσω ένα πολύ μικρό ερώτημα στον κύριο Επίτροπο σχετικά με τη διατύπωση που βρήκε, η οποία μου προκάλεσε έντονη έκπληξη και που με διασκεδάζει πολύ: είναι η σχετική με τη " βολονταριστική φωτογραφία " .
Πρόκειται μήπως, στην προκε ίμενη περίπτωση, για μια ιδιαίτερη συμβολή της Επιτροπής στην ανάπτυξη των νέων τεχνολογιών ;
.
(FR) Κυρία Πρόεδρε, θα μπορούσαμε να το πούμε αυτό, πράγματι, αλλά δεν θα επιθυμούσα να κλείσω αυτήν την ιδέα μέσα σε έναν υπερβολικά τεχνολογικό ορισμό.
Καταλάβατε πολύ καλά ότι, πίσω από αυτήν την διατύπωση, υπήρχε καταρχάς ένα ευχαριστώ προς την πορτογαλική Προεδρία, που εργάστηκε καλά και μας επέτρεψε να ρίξουμε την πρώτη ματιά, να προετοιμάσουμε το έδαφος.
Έπρεπε να γίνει αυτό, ακριβώς όπως στην έκθεση που συνέταξε έπρεπε - πέρα από μια αντικειμενική και διαυγή φωτογραφία των ισχυρών και αδύνατων σημείων των διαπραγματεύσεων - να μπορέσει, χωρίς να κλείσει πόρτες, να προτείνει να προχωρήσουμε πιο μακριά.
Αυτό το έκανε συγκεκριμένα σε ένα σημείο που ανέφερε ο κ. Gama, δηλαδή στο τέταρτο από τα "παραλειπόμενα", και ελπίζω να μην μείνουμε εκεί, με τη βοήθεια των ενισχυμένων συνεργασιών.
Ελπίζουμε όχι μόνο η πορτογαλική Προεδρία αλλά και το σύνολο των αρχηγών Κρατών και κυβερνήσεων, στηριζόμενοι στη φωτογραφία αυτή, να αποτυπώσουν μια βολονταριστική πνοή για τους εναπομένοντες έξι μήνες, ώστε στη Νίκαια να επιτύχουμε - λέγω ακριβώς να επιτύχουμε - τη μεταρρύθμιση των θεσμών.
Κυρία Πρόεδρε, κύριε Πρόεδρε του Συμβουλίου, κύριε Επίτροπε Barnier, αξιότιμοι συνάδελφοι, η Σύνοδος Κορυφής της επόμενης εβδομάδας στη Feira μπορεί να αποβεί σημαντική, αν εκτελεστούν με λογική και σοβαρότητα οι εργασίες που πρέπει να γίνουν.
Η Ευρώπη δεν είναι ουρανοκατέβατη, αλλά διαμορφώνεται μέσα από την καθημερινή - καθημερινή, το τονίζω - εργασία.
Οι διαδικασίες που θα αποφασιστούν στη Feira σχετικά με το μέλλον της Ευρωπαϊκής Ένωσης είναι ένα σημαντικό βήμα αυτής της πορείας.
Για τον λόγο αυτόν ελπίζω ότι θα είναι μια σημαντική σύνοδος από άποψη εργασιών.
Εμείς, η Ομάδα του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, έχουμε σήμερα, στην κατάσταση που επικρατεί το 2000, δύο θεμελιώδεις στόχους.
Πρώτον, η Διακυβερνητική Διάσκεψη θα πρέπει να ολοκληρωθεί τον χειμώνα στη Νίκαια, όχι όμως απλά για να τελειώσει, αλλά με στόχο την επίτευξη ενός καλού αποτελέσματος.
Αυτό είναι το πρώτο μας μέλημα.
Δεύτερον, στην Ευρώπη είχαμε τη ριζική αλλαγή των ετών 1989-90, αλλά και των πριν και μετά από αυτά.
Οι λαοί της Κεντρικής Ευρώπης περιμένουν τη στιγμή που θα μπορέσουν να γίνουν μέλη της κοινότητας αξιών μας.
Για να γίνει αυτό, πρέπει να εκπληρώσουμε τα καθήκοντά μας, τόσο εμείς όσο και οι συγκεκριμένες χώρες.
Σας παρακαλώ, κύριε Πρόεδρε του Συμβουλίου, να στείλετε από τη Feira ένα μήνυμα ότι η δυναμική της διαδικασίας ένταξης δεν θα σταματήσει.
Δεν πρέπει να δημιουργηθεί η εντύπωση ότι οι λαοί στην καρδιά της Ευρώπης δεν είναι καλοδεχούμενοι στην κοινότητα αξιών μας.
Σας απευθύνω προσωπική παράκληση να κάνετε ό,τι σας είναι δυνατόν για να σταλεί στους λαούς αυτούς το μήνυμα ότι είναι καλοδεχούμενοι!
Αναφέρατε ότι θα διευρυνθεί η ημερήσια διάταξη της Διακυβερνητικής Διάσκεψης.
Θέλω να σας υποστηρίξω σαφώς ως προς αυτό - να δείξετε ευελιξία!
Μην περιοριστείτε σε μια απαρίθμηση των θεμάτων που θα πρέπει να προστεθούν, αλλά βρείτε μια φόρμουλα που θα καταστήσει δυνατόν να συνεχίσουν να προστίθενται θέματα και τους επόμενους μήνες.
Ο κ. Επίτροπος Barnier αναφέρθηκε στη λήψη απόφασης με ειδική πλειοψηφία.
Αυτό είναι το σημαντικό: να θεσπισθεί η εφαρμογή της λήψης απόφασης με ειδική πλειοψηφία στο Συμβούλιο Υπουργών της ΕΕ με παράλληλη επέκταση της συναπόφασης.
Κύριε Πρόεδρε του Συμβουλίου, προειδοποιώ ότι δεν θα πρέπει να εισαχθεί στη Συνθήκη η ενισχυμένη συνεργασία - και εγώ είμαι πολύ υπέρ της συνεργασίας αυτής - μόνο για να την χρησιμοποιήσουμε τελικά ως άλλοθι και να μην έχει επιτυχία η λήψη απόφασης με ειδική πλειοψηφία.
Χρειαζόμαστε και τα δύο, και την απόφαση με ειδική πλειοψηφία και την ενισχυμένη συνεργασία!
Υποστηρίζουμε ρητά τις σκέψεις που κάνει η Προεδρία για εξορθολογισμό της Συνθήκης, όπως αναφέρεται στην πρόταση ψηφίσματος των Ομάδων, και για να επανεπεξεργασθούμε τη Συνθήκη από άποψη δομής.
Ο κ. Επίτροπος Barnier μίλησε για μια θεμελιώδη Συνθήκη.
Ίσως όλα αυτά να μην είναι εφικτά μέσα στο τρέχον εξάμηνο.
Όμως πρέπει να συνεχίσουμε τις προσπάθειες δημιουργίας μιας θεμελιώδους και μιας γενικής Συνθήκης.
Πρέπει να σεβαστούμε περισσότερο την αρχή της επικουρικότητας.
Η Ομάδα μας θεωρεί ότι πρέπει κι εμείς να συμμετέχουμε όταν θα διευκρινιστεί ποιοι είναι οι τομείς αρμοδιότητας της Ένωσης και ποιοι οι αντίστοιχοι των περιφερειών και των κρατών μελών.
Ο μόνος τρόπος για να διατηρήσουμε ή να ξανακερδίσουμε στα διάφορα επίπεδα τη συναίνεση για τη διαδικασία της ευρωπαϊκής ενοποίησης είναι να γνωρίζουν οι άνθρωποι τις αρμοδιότητες των διαφόρων επιπέδων!
Γι' αυτό, είναι αποφασιστικής σημασίας να θέσουμε τις σχετικές προτεραιότητες και να επιτύχουμε την οριοθέτηση των διαφόρων αρμοδιοτήτων.
Συζητήθηκε το θέμα της ΚΕΠΠΑ.
Υποστηρίζω την προσπάθεια - πάντοτε την υποστηρίζαμε - για τη δημιουργία μιας ισχυρής Ευρώπης, στο πλαίσιο όμως της δυτικής συμμαχίας, όχι σε αντιπαράθεση με τους αμερικανούς φίλους μας, αλλά συμπληρωματικά, μέσα σε μια ισότιμη εταιρική σχέση.
Επιτρέψτε μου να παραθέσω μία ακόμη σκέψη μου.
Έπρεπε να το είχα πει πριν, αλλά το ξέχασα.
Για ποιον λόγο χρειαζόμαστε μια ευέλικτη φόρμουλα για την ημερήσια διάταξη της Διακυβερνητικής Διάσκεψης;
Χθες συζητήσαμε εδώ - δεν μπορούσατε να παρευρεθείτε, δεν σας κατηγορώ γι' αυτό - για ένα καταστατικό των ευρωπαϊκών πολιτικών κομμάτων.
Αν θέλουμε να συμπληρώσουμε το άρθρο 191 της Συνθήκης - η Επιτροπή θα υποβάλει σχετική πρόταση για τη Διακυβερνητική Διάσκεψη - τότε θα πρέπει να υπάρχει δυνατότητα να ασχοληθούμε με το συγκεκριμένο ζήτημα στη Διακυβερνητική Διάσκεψη και εν συνεχεία να προβούμε στη συμπλήρωση αυτήν, αν θέλουμε να προχωρήσει το θέμα των ευρωπαϊκών πολιτικών κομμάτων.
Επιτρέψτε μου να κάνω ακόμη μία παρατήρηση, χωρίς καμία πολεμική, με ηρεμία και αντικειμενικότητα, αλλά με μεγάλη εσωτερική συγκίνηση.
Πρόκειται για τον αριθμό 8 της πρότασης ψηφίσματος των Ομάδων.
Καλούμε την Προεδρία του Συμβουλίου να προβεί σε αξιολόγηση των σχέσεων των 14 κρατών μελών με την Αυστρία.
Καλούμε την Προεδρία του Συμβουλίου να επεξεργαστεί μαζί με όλους τους εμπλεκόμενους στην ΕΕ μια διαδικασία που θα οδηγήσει σε μια αποδεκτή λύση.
Κύριε Πρόεδρε του Συμβουλίου, προφανώς ο καθένας βλέπει το ζήτημα διαφορετικά, όμως το συγκεκριμένο θέμα επιβαρύνει την ΕΕ.
Γνωρίζουμε ότι στη Δανία η συναίνεση για το ευρώ στο πλαίσιο της προετοιμασίας του δημοψηφίσματος του Σεπτεμβρίου μειώθηκε ραγδαία εξαιτίας του θέματος της Αυστρίας, επειδή αυτό ερμηνεύθηκε στη Δανία ως ανάμιξη σε εσωτερικές υποθέσεις ειδικά των μικρότερων κρατών.
Σας λέω εντελώς προσωπικά και χωρίς επιθετική διάθεση, επειδή είμαι βαθύτατα πεπεισμένος γι' αυτό, πως αν δεν λύσουμε το συγκεκριμένο θέμα, θα αποκτήσουμε μεγάλα προβλήματα.
Γι' αυτό σας παρακαλώ θερμά να φροντίσετε για μια λύση.
Επιπλέον, παρακαλώ θερμά να λάβετε υπόψη κατά τη Διακυβερνητική Διάσκεψη τη θέση του Ευρωπαϊκού Κοινοβουλίου.
Έχουμε εμπιστοσύνη στην Επιτροπή.
Η εμπιστοσύνη μας στην Προεδρία του Συμβουλίου, δηλαδή στο Συμβούλιο, θα μπορούσε να είναι μεγαλύτερη.
Παρ' όλα αυτά σας ευχόμαστε να έχετε επιτυχία, γιατί η δική σας επιτυχία είναι επιτυχία όλων μας προς το συμφέρον της ευρωπαϊκής μας ηπείρου!
Κυρία Πρόεδρε, κύριε Προεδρεύοντα του Συμβουλίου, κύριε Επίτροπε, δεν είναι κοινότοπο να πει κανείς ότι η Ευρωπαϊκή Ένωση βρίσκεται, παραμονές του Ευρωπαϊκού Συμβουλίου της Feira, σε μια κρίσιμη στιγμή.
Απόδειξη αυτού αποτελεί το γεγονός ότι έχουν πολλαπλασιαστεί τους τελευταίους μήνες οι δηλώσεις, από αρχηγούς κρατών, όπως ο Πρόεδρος Ciampi της Ιταλίας και ο Πρόεδρος Rau της Ομοσπονδιακής Δημοκρατίας της Γερμανίας, και επιφανείς ευρωπαίους πολιτικούς όπως ο Helmut Schmidt, ο Valery Giscard d'Estaing, ο Jacques Delors, και, πιο πρόσφατα και με ιδιαίτερη επιτυχία, ο γερμανός υπουργός εξωτερικών Fischer, που έχουν συνδέσει τη συζήτηση για τη Διακυβερνητική Διάσκεψη με μια σημαντική συζήτηση για όλους, που συνοψίζεται στο ερώτημα "Quo vadis Ευρώπη?" .
Πιστεύω ότι το γεγονός αυτό είναι ωφέλιμο παραμονές της μεγαλύτερης και πιο φιλόδοξης διεύρυνσης που γνώρισε ποτέ η Ευρωπαϊκή Ένωση.
Η συζήτηση αυτή συμπίπτει με την πολιτική θέληση της Ομάδας του Κόμματος των Ευρωπαίων Σοσιαλιστών, καθώς και του Κοινοβουλίου στο σύνολό του, να καταρτιστεί μια φιλόδοξη ατζέντα για τη Διακυβερνητική Διάσκεψη.
Και καθώς έχει ήδη γίνει λόγος εδώ για φωτογραφική τεχνολογία, θα έλεγα, σαν να επρόκειτο για ταινία, ότι αυτό που μας ενδιαφέρει είναι να συμμετάσχουμε στο σενάριο, η έκβαση να είναι ευτυχής και οι βουλευτές να μην είμαστε κομπάρσοι, βουβοί, αλλά πρωταγωνιστές.
Και όσον αφορά τη Διακυβερνητική Διάσκεψη, είναι σημαντικό το γεγονός ότι ο Πρόεδρος Herzog θα παραστεί στο Ευρωπαϊκό Συμβούλιο της Feira.
Θα ήθελα να επισημάνω ότι, για να ομιλούμε για κοινότητα αξιών - και υπήρξαν πρόσφατα ευκαιρίες να το πράξουμε όπως αυτή που μας πρόσφερε ο σχηματισμός της νέας αυστριακής κυβέρνησης- πρέπει να απαιτήσουμε να συμπεριληφθεί ξεκάθαρα στη Συνθήκη ο Χάρτης των Θεμελιωδών Δικαιωμάτων, ώστε να καταστεί δυνατή η ολοκλήρωση της εφαρμογής των άρθρων 6 και 7 αυτής.
Εξάλλου, μολονότι η Συνθήκη για την Ευρωπαϊκή Ένωση αναγνωρίζει την ευρωπαϊκή υπηκοότητα, μέχρι σήμερα δεν έχουν αναπτυχθεί τα ατομικά και συλλογικά, οικονομικά και κοινωνικά δικαιώματα.
Η ύπαρξη μιας υπηκοότητας χωρίς δικαιώματα αποτελεί πλήρη αντίφαση.
Για το λόγο αυτό είναι απολύτως απαραίτητο ο Χάρτης Θεμελιωδών Δικαιωμάτων να αποτελέσει τμήμα της Συνθήκης.
Και, σε αυτή την διαδικασία, το καταστατικό των πολιτικών κομμάτων αποτελεί μέσο για να υπάρξουν πρωταγωνιστές και στο ευρωπαϊκό ζήτημα.
Θα προσέθετα, σε ό,τι αφορά τη Συνέλευση, ένα ακόμα στοιχείο, ότι κατά την κατάρτιση του Χάρτη η Συνέλευση φαίνεται να αποτελεί μια πιο διαφανή, πιο δημοκρατική και πιο ανοιχτή φόρμουλα από την κλασική διαδικασία των διακυβερνητικών διασκέψεων.
Είναι μια φόρμουλα του μέλλοντος και πιστεύω ότι πρέπει να τη λάβουμε πολύ σοβαρά υπόψη.
Σε ό,τι αφορά αυτό το ζήτημα, θα προσθέσω δύο σημαντικά σημεία.
Το ένα είναι, όσον αφορά ο Κοινοβούλιο, ότι οι αποφάσεις με ειδική πλειοψηφία πρέπει να συνοδεύονται από τη διαδικασία της συναπόφασης, και το δεύτερο σημείο είναι ότι πρέπει να προτιμήσουμε την ολοκλήρωση από τις ενισχυμένες συνεργασίες, γιατί αυτό που πραγματοποιούμε είναι ολοκλήρωση.
Σε ό,τι αφορά το οικονομικό ζήτημα, χρειαζόμαστε μεγαλύτερο συντονισμό των οικονομικών και κοινωνικών πολιτικών και των πολιτικών για την απασχόληση.
Οφείλουμε να εφαρμόσουμε τα συμπεράσματα του Ευρωπαϊκού Συμβουλίου της Λισσαβόνας, τα οποία είναι θετικά και έχουν επιτύχει μια ευρύτατη συναίνεση και στο Κοινοβούλιο, αλλά για να τα εφαρμόσουμε πρέπει να αυξήσουμε την ικανότητα οικονομικής διαχείρισης που διαθέτουμε.
Εάν θέλουμε να δημιουργήσουμε θέσεις απασχόλησης, εάν θέλουμε να υπερασπιστούμε και να τηρήσουμε την κοινωνική ατζέντα τη στιγμή που η ευρωπαϊκή ατμομηχανή αρχίζει να κινείται με μεγαλύτερη δύναμη και χρειάζεται περισσότερο ατμό, το τελευταίο πράγμα που χρειαζόμαστε είναι να εμποδιστεί το έργο μας από μια αυστηρά νομισματική διαχείριση χωρίς οικονομικό αντίβαρο.
Και αυτό είναι ακριβώς ένα σημείο-κλειδί για τους επόμενους μήνες.
Τέλος, κυρία Πρόεδρε, κυρίες και κύριοι βουλευτές, μια πολύ σύντομη σκέψη: η έκθεση για την πρόοδο της διεύρυνσης ήταν σημαντική γιατί περιγράφει πώς ξεπερνιούνται τα προβλήματα και πώς πρέπει να διατηρηθεί αυτή η θέληση στις χώρες με τις οποίες βρισκόμαστε σε διαπραγματεύσεις.
Πιστεύω επίσης ότι θα είναι σημαντικό η Επιτροπή, σε ό,τι αφορά τα Βαλκάνια, να λάβει υπόψη ότι υπάρχει μια χώρα η οποία μπορεί να μετατραπεί σε γέφυρα - ενώ κάποτε υπήρξε εμπόδιο - προς τα Βαλκάνια και αυτή είναι η Κροατία.
Έπειτα από την πολιτική αλλαγή που πραγματοποιήθηκε, θα έπρεπε η Επιτροπή να εντείνει τις διαπραγματεύσεις για μια συμφωνία εταιρικής σχέσης με την Κροατία.
Και, τέλος, θέλω να πω δύο λόγια για τη Μέση Ανατολή.
Μόλις επέστρεψα από μια επίσκεψη στη Συρία και τον Λίβανο και χαιρετίζω το γεγονός ότι ο Πρόεδρος της Επιτροπής βρίσκεται εκεί αυτή τη στιγμή.
Συμφωνώ ότι η ισραηλινή αποχώρηση από το νότιο Λίβανο είναι πολύ σημαντική και πρέπει να υποστηρίξουμε τον Barak, αλλά επίσης οφείλουμε να ενισχύσουμε τις σχέσεις εταιρικής σχέσης με τη Συρία και τον Λίβανο.
Πρέπει να αποκτήσουμε ενεργή ευρωπαϊκή πολιτική για να συμβάλουμε στην επίλυση του δραματικού προβλήματος των παλαιστίνιων προσφύγων και μπορούμε να συνεισφέρουμε ενεργά με ιδέες και μέσα προκειμένου να διασφαλιστεί ότι η ειρηνευτική διαδικασία στη Μέση Ανατολή θα κάνει ένα αποφασιστικό βήμα, γεγονός που θα μπορούσε να φέρει μαζί του ένα μεγαλύτερο άνοιγμα και ενίσχυση της ευρωμεσογειακής διαδικασίας.
Όλα αυτά τα στοιχεία βρίσκονται στην ατζέντα και ελπίζω ότι το Ευρωπαϊκό Συμβούλιο της Feira θα κάνει ένα βήμα μπροστά.
Kυρία Πρόεδρε, θα ήθελα, εκ μέρους της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, να ξεκινήσω καταγράφοντας τις ευχαριστίες μας προς την πορτογαλική Προεδρία και την εκτίμησή μας για την προθυμία της να διαβουλεύεται συνεχώς με αυτό το Κοινοβούλιο, τις επιτροπές του και τις Ομάδες του.
Το εκτιμούμε βαθύτατα.
Μας βοήθησε να αναπτύξουμε και να διαμορφώσουμε μια σημαντική εκτίμηση για το τεράστιο έργο που έχει επιτελέσει αυτή η Προεδρία.
Επιθυμώ επίσης να καταγραφεί η άποψή μας ότι, υπό τον όρο ότι η πορεία που χαράχθηκε στη Λισσαβόνα θα εδραιωθεί στη Feira και στις επόμενες συνόδους του Συμβουλίου, στις ευρωπαϊκές Συνόδους Κορυφής και στις διάφορες συνόδους του Συμβουλίου, καθώς και σε αυτό το Σώμα, θεωρούμε ότι η Λισσαβόνα σηματοδοτεί μια μεγάλη αλλαγή, ένα ορόσημο, για την εξέλιξη της μεταρρύθμισης της κοινωνικοοικονομικής πολιτικής στην Ευρώπη.
Θα αντέξει στη δοκιμασία του χρόνου, ως μια απόδειξη του έργου αυτής της Προεδρίας.
Επισημάνατε, κύριε Προεδρεύοντα του Συμβουλίου, ότι η διεύρυνση αποτελεί μια ιστορική πρόκληση.
Εμείς, στην Ομάδα μου, συμμεριζόμαστε σε μεγάλο βαθμό αυτή την άποψη.
Θεωρούμε ότι ένα από τα μέτρα συνειδητοποίησης του βάθους αυτής της ιστορικής πρόκλησης θα είναι η έντονη επιθυμία των κρατών να πραγματοποιήσουν μεταρρυθμίσεις κατά τη ΔΚΔ.
Εκ μέρους της Ομάδας μου δηλώνω - και αυτό δεν αποτελεί ευθύνη της σκληρά εργαζόμενης πορτογαλικής Προεδρίας, αλλά έλλειψη συλλογικής βούλησης - ότι λυπόμαστε για την ως τώρα αποτυχία επίτευξης μεγαλύτερης προόδου σε ορισμένα από τα βασικά ζητήματα.
Αναφέρω ως παράδειγμα το σύστημα ψηφοφορίας με ειδική πλειοψηφία.
Θα επιμείνω, όπως έχουν πράξει και άλλοι ομιλητές, στην άποψη αυτού του Κοινοβουλίου, ότι δηλαδή χρειάζεται να συνδέσουμε τις αλλαγές στη διαδικασία των ψηφοφοριών και με αλλαγές στη νομοθετική διαδικασία.
Το ζήτημα της συναπόφασης δεν είναι απλώς ένα ζήτημα παροχής μεγαλύτερης εξουσίας σε αυτό το Σώμα.
Πρόκειται για την αναγνώριση, καθώς οδηγούμαστε προς τη βελτίωση της αποτελεσματικότητας των θεσμικών οργάνων, και ιδιαίτερα της λήψης αποφάσεων στο Συμβούλιο, της αναγκαιότητας των ελέγχων και της ισορροπίας, ώστε να επιτευχθεί όχι μόνο μεγαλύτερη αποτελεσματικότητα, αλλά και πιο έντονο στοιχείο της αντιπροσωπευτικής δημοκρατίας.
Αποτελεί επομένως έκκληση για την ποιότητα της ευρωπαϊκής δημοκρατίας και όχι μόνο έκκληση για τα συμφέροντα των βουλευτών του παρόντος Σώματος.
Είμαστε έτοιμοι να συμμετάσχουμε στη συζήτηση για τη στενότερη συνεργασία και χαιρετίζουμε τον τρόπο που τέθηκε το θέμα σε μας από ορισμένες σημαντικές πολιτικές προσωπικότητες εκτός του Κοινοβουλίου.
Ωστόσο, υπάρχουν ορισμένες προειδοποιήσεις: ελπίζουμε ότι η θεωρία της μακροπρόθεσμης μεταρρύθμισης δεν θα αποτελέσει εχθρό της απαραίτητης δραστικής μεταρρύθμισης στο αμέσως επόμενο χρονικό διάστημα.
Θεωρούμε ότι η μέθοδος Monnet έχει λειτουργήσει αρκετά καλά για την Ένωση.
Ασφαλώς θα θέλουμε να εξετάσουμε κάθε απόπειρα δραστικής αλλαγής της.
Φρονούμε ότι είναι σημαντικό να μην στείλουμε στα τωρινά κράτη μέλη ή στα υποψήφια κράτη το μήνυμα ότι οποιοσδήποτε από μας έχει στο μυαλό του την προοπτική μιας Ευρώπης πολιτών πρώτης και δεύτερης κατηγορίας σε ό,τι αφορά το καθεστώς των χωρών και την ιδιότητα του μέλους.
Θα ήθελα να αναφερθώ εν συντομία στο ζήτημα της Αυστρίας.
Η Ομάδα μου θα εκτιμούσε την πιθανότητα το Συμβούλιο της Feira να προσπαθήσει να αξιολογήσει την ποιότητα των σχέσεων μεταξύ των Δεκατεσσάρων και της Αυστρίας.
Είναι σημαντικό οι Δεκαπέντε να διαμορφώσουν την κατάλληλη πολιτική ατμόσφαιρα για την επίτευξη της απαραίτητης προόδου τους επόμενους μήνες.
Δεν είμαστε δογματικοί στον τρόπο με τον οποίο θα επιτευχθεί αυτό.
Θέλω να προσθέσω ένα σχόλιο, που αφορά όμως ένα σημαντικό θέμα αρχής.
Ο Πρόεδρος Klestil επισκέφθηκε αυτό το Σώμα και είχα την ευκαιρία να μιλήσω λίγο μαζί του κατά τη διάρκεια της επίσκεψής του.
Του ζήτησα να μου στείλει ένα αντίγραφο του καταλόγου που είναι διαθέσιμος σχετικά με τα άτομα και τις υπηρεσίες της κοινωνίας των πολιτών στην Αυστρία που έχουν απομονωθεί από διάφορα εκπαιδευτικά, κοινωνικά ή πολιτιστικά γεγονότα στην Ευρώπη.
Αυτό είναι απαράδεκτο.
Ασχέτως της διακυβερνητικής διπλωματίας, είναι απαράδεκτο να απομονώνουμε τους κοινούς πολίτες ενός κράτους.
Για να μην ξεφύγει η κατάσταση από τον έλεγχο, απευθύνω έκκληση να αξιολογηθεί ήρεμα το θέμα, να υπάρξει κάποια εκτίμηση και να βρεθεί ένας τρόπος για να προχωρήσουμε.
Εάν υπάρχει οποιοσδήποτε τρόπος κατά τον οποίο εμείς στο Κοινοβούλιο και η Ομάδα μου μπορούμε να βοηθήσουμε, είμαστε πρόθυμοι να προσπαθήσουμε να το πράξουμε.
- (FI) Αξιότιμη κυρία Πρόεδρε, στη Santa Maria da Feira μια παράδοξη κατάσταση περιμένει τους αρχηγούς των κρατών, καθώς εκεί μπορεί να διατυπωθεί ότι η αEνωση απομακρύνεται κατά την πορεία της οριστικά από τη λογική της διακρατικής δραστηριότητας.
Αυτό κατά τη γνώμη μας είναι πολύ ευπρόσδεκτο.
Χαιρετίζουμε με ικανοποίηση τον Χάρτη των Θεμελιωδών Δικαιωμάτων, επιθυμούμε δε να έχει ουσιαστικό περιεχόμενο και να εξελιχθεί σε νομικά δεσμευτικό τμήμα των ιδρυτικών Συνθηκών, και έτσι να ενσωματωθεί στη συνταγματική διαδικασία, όπου ο πολίτης είναι ο κύριος παράγων.
Πιστεύω επίσης ότι ο τρόπος με τον οποίο συντάσσεται ο Χάρτης των Θεμελιωδών Δικαιωμάτων είναι καινοτόμος, και ότι θα μπορούσε, επιπλέον, να αποτελέσει το μέσο με το οποίο θα τροποποιούνται στο εξής οι Συνθήκες, προκειμένου να μετατραπούν σε ένα πραγματικό σύνταγμα.
Σήμερα οι δυνατότητες των πολιτών να ασκήσουν επιρροή είναι, κατά την άποψή μας, λιγότερες από ποτέ, στο μέτρο που ένα στρατιωτικό όργανο θεσπίζεται για την ΕΕ.
Θα ήθελα, εξ ονόματος της Ομάδας μου, να εκφράσω την αποδοκιμασία μου, επειδή στο πλαίσιο των επαφών αυτών δεν πιστεύω ότι πραγματοποιείται διάλογος με τους πολίτες, και επειδή οι αλλαγές συμβαίνουν τόσο γρήγορα, ώστε ενίοτε δημιουργείται η αίσθηση πως δεν μπορούν ούτε καν όλες οι κυβερνήσεις να παρέμβουν στη διαδικασία ακόμη κι αν ασκήσουν όλες τους τις πιέσεις.
Η σύσφιξη των σχέσεων ΕΕ και ΝΑΤΟ πραγματοποιείται με τόσο γρήγορους ρυθμούς, ώστε οι ουδέτερες χώρες περιέρχονται σε δυσχερέστατη θέση, παρότι επιθυμούν να ασκήσουν έντονες πιέσεις για την προώθηση της ασφάλειας του πολίτη.
Θα ήθελα να επισημάνω ότι η πολιτική για τη Μεσόγειο είναι εξαιρετικά σημαντική.
Προσφάτως παρευρέθηκα στη Νέα Υόρκη, στη σύνοδο των Ηνωμένων Εθνών για τα δικαιώματα των γυναικών.
Κάνω έκκληση στην Επιτροπή και στο Συμβούλιο, να συμπεριλάβουν, με απόλυτη σοβαρότητα, τόσο τα δικαιώματα των γυναικών όσο και τα ανθρώπινα δικαιώματα στην πολιτική για τη Μεσόγειο.
Χαιρετίζω επίσης με ικανοποίηση το συγκεκριμένο πρόγραμμα δράσης για τη βόρεια διάσταση.
Χάρη σε αυτό θα μπορέσουμε, επιτέλους, να ξεκινήσουμε σοβαρά τις προσπάθειες για την επίλυση αυτού του κοινωνικο-οικονομικού προβλήματος που συνιστά, μεταξύ άλλων, η Βορειοδυτική Ρωσία.
Στο πλαίσιο της εν λόγω προσπάθειας, δεν πρέπει να ξεχνάμε την πυρηνική ασφάλεια, ένα πρόβλημα που μας αγγίζει όλους.
Κυρία Πρόεδρε, κύριε Προεδρεύοντα του Συμβουλίου, κύριε Επίτροπε, πριν από έναν χρόνο, σχεδόν ακριβώς, η μαζική αποχή που είχε σημαδέψει τις ευρωεκλογές, είχε επιβεβαιώσει ότι υπάρχει κρίση εμπιστοσύνης των πολιτών προς τα ευρωπαϊκά θεσμικά όργανα.
Φαντάζομαι, κύριε Προεδρεύοντα του Συμβουλίου, ότι προετοιμάζοντας την πορτογαλική Προεδρία, θεωρούσατε σημαντικό, σε αυτό το πλαίσιο, να απευθύνετε ένα ισχυρό μήνυμα στην κοινή γνώμη.
Με αυτό το πνεύμα μάλλον αποφασίσατε να κάνετε το Ευρωπαϊκό Συμβούλιο της Λισαβώνας έκτακτη Σύνοδο Κορυφής για την απασχόληση.
Και πράγματι, εισαγάγατε εκ νέου την ιδέα της πλήρους απασχόλησης, τονίσατε τη σημασία της διά βίου κατάρτισης και επιμείνατε στην πραγματικά σπουδαία πρόκληση που αντιπροσωπεύει η επανάσταση της πληροφορίας.
Ωστόσο, λόγω της έλλειψης συγκεκριμένων στόχων για δημιουργία απασχόλησης, επαληθεύσιμων δεσμεύσεων για χρονοδιάγραμμα, σαφών επιλογών σε θέματα χρηματοδότησης και απτής προόδου στο πεδίο των δικαιωμάτων παρέμβασης των κοινωνικών εταίρων, το μόνο που θα διατηρήσει η κοινή γνώμη από αυτή τη Σύνοδο Κορυφής θα είναι το εμπορικό σήμα των κυρίων Blair και Aznar.
Κατά τα λοιπά, ο κύριος Επίτροπος Bolkestein, για παράδειγμα, δεν παρέλειψε να αναφερθεί σε αυτό που αποκάλεσε τη φιλοδοξία που καθορίστηκε στη Λισαβώνα για να απαιτήσει το άνοιγμα των ταχυδρομικών υπηρεσιών στον ανταγωνισμό, με κίνδυνο να έρθει σε κατά μέτωπον σύγκρουση με τα συνδικάτα, με πολλούς βουλευτές και πολλά κράτη μέλη.
Τι μένει, υπ' αυτές τις συνθήκες, από το κοινωνικό μήνυμα ποιυ θέλατε να απευθύνετε στους ευρωπαίους πολίτες ;
Λέγοντας αυτό, δεν αποδίδω ευθύνες στην πορτογαλική Προεδρία.
Πιστεύω ότι η πρόκληση που πρέπει να αντιμετωπίσουμε αφορά όλα τα κράτη μέλη.
Και τι απέγινε η άλλη μεγάλη ιδέα, που είχε στόχο να ξανακερδίσει την εμπιστοσύνη του κόσμου, δηλαδή η διακήρυξη μιας πολιτικής διεύθυνσης των επιχειρήσεων της Ευρώπης μπροστά στην επιρροή των μεγαλοεπιχειρήσεων και των αγορών ;
Όλοι μπόρεσαν να παρακολουθήσουν, το προηγούμενο Σαββατοκύριακο, το συναρπαστικό θέαμα της ευρωπαϊκής Διάσκεψης Κορυφής των επιχειρήσεων στις Βρυξέλλες, όπου ήταν παρούσα η αφρόκρεμα της ευρωπαϊκής εργοδοσίας, και μάλιστα διευρυμένη με τους επικεφαλής της Microsoft.
Η Επιτροπή, το γνωρίζουμε, δεν αρκέστηκε να στείλει εκεί έντεκα Επιτρόπους, πράγμα το οποίο είναι άνευ προηγουμένου, αλλά φαίνεται ότι ο Πρόεδρός της ανακοίνωσε εκεί πρωτότυπες αρχές του τύπου, και παραθέτω: "ο νόμος είναι νόμος, αλλά στις στιγμές της αλλαγής πρέπει να αποφεύγουμε τις υπερβολικά αυστηρές ρυθμίσεις" .
Τι πιστεύει για τη φιλοσοφία αυτή της εν λευκώ επιταγής η πολιτική αρχή, δηλαδή το Συμβούλιο ;
Αν, όπως το ελπίζω, μιλήσουν στη Feira φωνές για να απομακρυνθούν από τον όλο φιλελεύθερο παραλογισμό που χαρακτηρίζει την ατμόσφαιρα και να συστήσουν μια πραγματική κοινωνική και δημοκρατική αναδιοργάνωση, τότε, για όνομα του Θεού, κύριε Πρόεδρε, ανοίξτε διάπλατα τις πόρτες και τα παράθυρα της Συνόδου Κορυφής σας, για να ακουστεί αυτή η παραφωνία, με διαφάνεια και πλήρη σαφήνεια, και για να ξεκινήσει παντού ολοφάνερα η πραγματική αντιπαράθεση επιλογών, που τόσο μας λείπει σήμερα.
Πιστεύω ότι είναι η καλύτερη υπηρεσία που μπορούμε να προσφέρουμε στην Ευρώπη σήμερα.
­ (PT) Κυρία Πρόεδρε, κύριε Υπουργέ, αγαπητοί συνάδελφοι, θα ήθελα καταρχάς να επισημάνω ότι το Ευρωπαϊκό Συμβούλιο της Feira συνιστά μια νέα ευκαιρία ώστε να εκφέρουμε άποψη, σε αυτό το Κοινοβούλιο, για μια σειρά πολιτικών ζητημάτων τα οποία συγκαταλέγονται στην ημερήσια διάταξη της Ένωσης.
Μεταξύ αυτών, θα επιθυμούσα αυτή τη στιγμή να αναφερθώ σε τέσσερα, ορισμένα εκ των οποίων θίχθηκαν από τον υπουργό κ. Jaime Gama και άλλα όχι.
Πρώτα απ' όλα, το θέμα της Αυστρίας: είναι γνωστό ότι δεν τρέφουμε κανένα αίσθημα συμπάθειας για οποιονδήποτε πολιτικό εξτρεμισμό, αλλά δεν μπορούμε να μη καταγγείλουμε τη βεβιασμένη και παράκαιρη αντίδραση των δεκατεσσάρων κρατών μελών έναντι του σχηματισμού μιας κυβέρνησης που προήλθε από δημοκρατικές εκλογές, προτού ακόμη δοθεί στη συγκεκριμένη κυβέρνηση η ευκαιρία να αναλάβει κυβερνητικά καθήκοντα.
Υπήρξε μια απόφαση η οποία περιφρόνησε την κυρίαρχη επιλογή του αυστριακού λαού.
Επρόκειτο επίσης για μια απόφαση που απεδείχθη αναποτελεσματική: η πάλη κατά του ρατσισμού και της ξενοφοβίας διεξάγεται με εξυπνάδα και επίμονες προσπάθειες και όχι με την προσφυγή σε διακηρυκτικά μέτρα τα οποία, σε τελευταία ανάλυση, το μόνο που καταφέρνουν είναι να προκαλέσουν την πιο ανεπιθύμητη αντίδραση, εκτός του ότι τροφοδοτούν ένα αντιευρωπαϊκό αίσθημα.
Με άλλα λόγια, προάγουν ακριβώς εκείνο που επιδιώκουν να καταπολεμήσουν.
Η πορτογαλική Προεδρία έσπευσε το Φεβρουάριο να αναλάβει το ρόλο του φερέφωνου των κρατών μελών, εσφαλμένα κατά τη γνώμη μας, και αυτό παρά το γεγονός ότι ο χειρισμός αυτής της υπόθεσης γινόταν πάντα σε διμερές επίπεδο, αν και, προφανώς, στο πλαίσιο κάποιου συντονισμού ανάμεσα στους Δεκατέσσερις.
Έτσι, αν και τυπικά δεν προβάλλεται καμία απαίτηση στην παρούσα Προεδρία να διευθετήσει το πρόβλημα, θα μπορούσαμε ωστόσο να απαιτήσουμε από την κάθε ξεχωριστή κυβέρνηση να αναλάβει τις αντίστοιχες ευθύνες της.
Με τον τρόπο αυτό, θα ήμασταν σε θέση να γνωρίσουμε ποιος εμμένει στην άποψη για απομόνωση της συγκεκριμένης χώρας και ποιος, από τη στιγμή που παραδέχεται το σφάλμα, θα επιλέξει την αποκατάσταση ομαλών σχέσεων με την Αυστρία, αρνούμενος τη διατήρηση "τειχών παρεξήγησης" ­ για να χρησιμοποιήσω μια έκφραση του υφυπουργού Seixas da Costa ­ ανάμεσα στα κράτη μέλη της Ένωσης.
Κατά δεύτερον, θα ήθελα να μιλήσω για τη Διακυβερνητική Διάσκεψη.
Το χαρακτηριστικό γνώρισμα της πορτογαλικής Προεδρίας θα έπρεπε να φανεί ξεκάθαρα με την αναγνώριση και την προάσπιση της πολιτικής ισοτιμίας ανάμεσα στα κράτη μέλη ως συνακόλουθο της ανάγκης διατήρησης της ισορροπίας μεταξύ μεγάλων και μικρών χωρών, αφενός, και μεταξύ των τελευταίων και της Ευρωπαϊκής Ένωσης, αφετέρου.
Θα έπρεπε επίσης να φανεί από την ενθάρρυνση της συμμετοχής των εθνικών κοινοβουλίων στη θεσμική μεταρρύθμιση και στην καθοδήγηση της πορείας των ευρωπαϊκών υποθέσεων, έτσι ώστε οι πολίτες της κάθε χώρας να αισθάνονται ότι συμμετέχουν με περισσότερο δημοκρατικό και άμεσο τρόπο στην πορεία οικοδόμησης της δικής τους Ευρώπης, καθώς και στον καθορισμό των κοινοτικών μεθόδων λήψης αποφάσεων.
Όσον αφορά τις ενισχυμένες συνεργασίες, θα έπρεπε να θέσει το ζήτημα ότι, ως αντιστάθμισμα στην αρχή της ευελιξίας όπου αυτές θεμελιώνονται ­ και με την οποία συμφωνούμε ­ είναι αναγκαίο να παρασχεθούν εγγυήσεις ότι δεν θα πρέπει να αποκλεισθεί ευθύς εξ αρχής η συμμετοχή κανενός κράτους μέλους από τις ενισχυμένες συνεργασίες, εκτός εάν το ίδιο δεν το θελήσει.
Τέλος, αναφορικά με τα "παραλειπόμενα" της Συνθήκης του Αμστερνταμ, θα έπρεπε να καθιερώσει τον κανόνα που ορίζει ότι υπάρχει ένας Επίτροπος ανά κράτος μέλος, λαμβάνοντας υπόψη το ότι η Επιτροπή μονοπωλεί την αρμοδιότητα ανάληψης νομοθετικών πρωτοβουλιών.
Θα όφειλε ακόμη να επισημάνει το γεγονός ότι, ήδη σήμερα η διαδικασία συναπόφασης αναδεικνύει μια διπλή στάθμιση των ψήφων, μία στους κόλπους του Συμβουλίου και μία άλλη στο Ευρωπαϊκό Κοινοβούλιο, και ότι, σε αντιπαράθεση με την επιδιωκόμενη γενίκευση των ψηφοφοριών με ειδική πλειοψηφία, είναι αναγκαίο να προκριθεί η διατήρηση του κανόνα της ομοφωνίας με σκοπό τη διαφύλαξη των στοιχείων πολιτικής ισορροπίας ανάμεσα στα κράτη μέλη, ανεξαρτήτως του πληθυσμού τους ή της αντίστοιχης οικονομικής βαρύτητας, μιας και αυτά τα στοιχεία πολιτικής ισορροπίας αποτέλεσαν το κλειδί της επιτυχίας της Ευρώπης της συνεννόησης, της ειρήνης και της ανάπτυξης την οποία βιώνουμε τον τελευταίο μισό αιώνα.
Κατά τρίτον, θα αναφερθώ στον Χάρτη των Θεμελιωδών Δικαιωμάτων.
Κανείς δεν αμφισβητεί το περιεχόμενό του.
Το θέμα είναι ότι η Ευρωπαϊκή Ένωση δεν έχει ανάγκη από κάποιον Χάρτη Θεμελιωδών Δικαιωμάτων.
Και δεν τον έχει ανάγκη για έναν απλούστατο λόγο: διότι στην Ένωση δεν εμφανίζεται κανένα σημαντικό πρόβλημα σε σχέση με τα θεμελιώδη δικαιώματα.
Και εφόσον, όπως μόλις επεσήμανα, δεν υπάρχει πρόβλημα, ο Χάρτης δεν αποτελεί λύση.
Επομένως, από τη στιγμή που ο Χάρτης δεν επιλύει τίποτα, αναδεικνύεται ο ίδιος ως πρόβλημα.
Αναμένουμε λοιπόν ότι η Σύνοδος Κορυφής της Feira θα μπορέσει να καταλήξει στο αυτονόητο συμπέρασμα ότι δεν υφίστανται μέσα στην Ευρωπαϊκή Ένωση διιστάμενες ερμηνείες όσον αφορά τον ορισμό ή την έμπρακτη άσκηση των θεμελιωδών δικαιωμάτων, οι οποίες να μην μπορούν να διευθετηθούν από τα κράτη μέλη με βάση τα συντάγματά τους ή τη Σύμβαση για τα Δικαιώματα του Ανθρώπου, στην οποία είναι προσηλωμένα όλα τα κράτη μέλη αλλά και η ίδια η Ευρωπαϊκή Ένωση, τόσο πριν από τη διεύρυνση όσο, προφανώς, και μετά από αυτήν.
Τελειώνοντας, δυο λόγια για τη διεύρυνση.
Παρά τις προόδους που εξαγγέλθηκαν σήμερα εδώ, είμαστε της γνώμης ότι, πάνω από δέκα χρόνια μετά την κατάρρευση του Τείχους του Βερολίνου, θα μπορούσε η Ευρωπαϊκή Ένωση να είχε εκδηλώσει μια πιο σταθερή πολιτική βούληση, ώστε να ανταποκριθεί στο καθήκον να ανοίξει τις αγκάλες της στους λαούς της Κεντρικής και της Ανατολικής Ευρώπης, οι οποίοι δικαίως οραματίζονται να μοιραστούν ένα κοινό μέλλον μαζί μας, αποφεύγοντας έτσι την εμφάνιση φαινομένων έλλειψης προσμονής, ή ακόμη και απογοήτευσης στους κόλπους αυτών των λαών.
Η παραπάνω βούληση εκδηλώνεται με τρεις ουσιαστικούς τρόπους: με την υπεράσπιση των μεγάλων ευρωπαϊκών υποθέσεων της ειρήνης, της ελευθερίας και της οικονομικής και κοινωνικής ανάπτυξης, που θα πρέπει να διέπει την πορεία των διαπραγματεύσεων με τις υποψήφιες χώρες, με την προαγωγή της αξίας της κάθε ξεχωριστής χώρας ως μοναδική προϋπόθεση που επιβάλλεται για την ένταξή της, και με τη διαφύλαξη της οικονομικής και κοινωνικής συνοχής των σημερινών δεκαπέντε κρατών μελών.
Αυστρία, Διακυβερνητική Διάσκεψη, Χάρτης των Θεμελιωδών Δικαιωμάτων, διεύρυνση: τέσσερα διαφορετικά θέματα, τέσσερις διαφορετικές απαντήσεις.
Ιδού, κυρία Πρόεδρε, τι είναι αυτό που αναμένουμε από τη συνάντηση που θα έχουν στη Feira οι αρχηγοί Κρατών και κυβερνήσεων υπό την πορτογαλική Προεδρία.
Κύριε Πρόεδρε, κύριε Πρόεδρε Gama, κύριε Επίτροπε Barnier, στη Feira η Γαλλία θα διαδεχθεί την Πορτογαλία για να ολοκληρώσει τη ΔΔ, την αδύνατη μεταρρύθμιση της φορολόγησης των καταθέσεων, τον Χάρτη των Θεμελιωδών Δικαιωμάτων ή, ακόμα, την πολιτική άμυνας ή τις κυρώσεις κατά της Αυστρίας.
Η Πορτογαλία είχε μια δύσκολη Προεδρία, με την πτώση του ευρώ, την πτώση της νέας οικονομίας, η οποία, στη Λισαβώνα, έπρεπε να επιλύσει διάφορα προβλήματα όπως την ανεργία, την απώλεια του Μακάο, την άφιξη των νοτιοαφρικανικών οίνων με τα ψεύτικα porto, ακόμα και την άφιξη του μεγάλου εγκληματία Rezala στη χώρα σας, κύριε Πρόεδρε.
Είχατε όμως ωραίο φινάλε κερδίζοντας τρία δύο τη Μεγάλη Βρετανία, που είναι τελικά και το βασικό για τον κόσμο.
Μάλιστα, στη Feira, θα έπρεπε ίσως να ξεκινήσει το σχέδιο ενός διατλαντικού κυπέλλου ποδοσφαίρου.
Αυτή, άλλωστε, είναι η μόνη ευκαιρία που έχουμε να νικήσουμε τις Ηνωμένες Πολιτείες.
Αυτό θα προκαλούσε ίσως κάποιο πρόβλημα στον κ. Bayrou ή στον κ. Cohn-Bendit, για να βρουν σε ποια ομάδα θα παίξουν, αλλά θα μπορούσε τελικά να υπογραφεί ένα ζουμερό μεταγραφικό συμβόλαιο.
Όσον αφορά τα τέλη αναμετάδοσης, θα μπορούσαμε να τα δώσουμε στο Κοσσυφοπέδιο, στο Ιράκ ή στα θύματα της ευρωπαϊκής οικοδόμησης.
Έτσι, για μια φορά, θα χρησίμευε σε κάτι η Ευρώπη.
Στις επίσημες ομιλίες χαιρετίζουν όλοι τη διεύρυνση της ΕΕ από 15 σε 30 μέλη, αλλά η διεύρυνση όλο και μετατίθεται ενώ προκύπτουν όλο και περισσότερα εμπόδια για την ένωση των εθνών της Ευρώπης.
Η Σύνοδος Κορυφής στη Feira θα δώσει το πράσινο φως για μια ιδιαίτερα στενή συνεργασία μεταξύ των κρατών που είναι περισσότερο αναπτυγμένα και περισσότερο προσανατολισμένα στην ομοσπονδία.
Θα δημιουργήσει ένα κράτος εν κράτει που θα αποφασίζει για όλους τους άλλους.
Το μοντέλο είναι γνωστό από τις εταιρίες holding, όπου μια μικρή πλειοψηφία διοικεί την εταιρία, η οποία με τη σειρά της διοικεί μια άλλη εταιρία.
Στην ΕΕ είναι ο γαλλογερμανικός άξονας που θα αποφασίζει την ταχύτητα σε μια κεντρική ΕΕ, η οποία θα αποφασίζει για ολόκληρη την ΕΕ και η οποία θα υπαγορεύει στις υποψήφιες χώρες τη νομοθεσία τους και η οποία εξάλλου θα θεσπίζει νόμους πίσω από την πλάτη των άλλων εθνών της Ευρώπης.
Τα ανθρώπινα δικαιώματα, ο πολιτισμός, οι μεταφορές, η εξωτερική πολιτική και η πολιτική ασφάλειας θα μπορούσαν κι αυτά φυσικά να υπάγονται σε ευρωπαϊκά θεσμικά όργανα όπως το Ευρωπαϊκό Συμβούλιο και ο Οργανισμός για την Ασφάλεια και τη Συνεργασία στην Ευρώπη.
Η κοινή αγορά θα μπορούσε επίσης να ανοίξει για όλες τις ευρωπαϊκές χώρες.
Τα κράτη θα μπορούσαν να συνενωθούν σε διάφορες περιφερειακές ομάδες, όπως τα κράτη της Βαλτικής, οι Βαλτικές χώρες, και τα κράτη που βρέχονται από τη Μεσόγειο.
Πρέπει τα κράτη να έχουν τη δυνατότητα να παραμένουν εκτός εκείνων των τμημάτων της κοινοτικής συνεργασίας από τα οποία προτιμούν να απόσχουν, αρκεί με αυτόν τον τρόπο να μην αποκομίζουν ιδιαίτερο οικονομικό όφελος.
Πρέπει επίσης να υπάρχει δυνατότητα ορισμένες χώρες να συνάψουν μια ιδιαίτερα στενή συνεργασία, αλλά εάν κάτι τέτοιο είναι να συμβεί εντός των θεσμικών οργάνων της ΕΕ τότε πρέπει να ερωτηθούν όλοι.
Ειδάλλως η συνεργασία να γίνει σε άλλο πλαίσιο.
Η Ομάδα μου απορρίπτει τις πλειοψηφικές αποφάσεις για την ενισχυμένη συνεργασία.
Θεωρούμε θετική τη μεγαλύτερη ευελιξία αλλά δεν χρειαζόμαστε μια αυτοκληθείσα πρωτοπορία που θα παίρνει αποφάσεις για εμάς.
Εξάλλου, θεωρώ ότι πρέπει αρθούν οι κυρώσεις κατά της Αυστρίας.
Κύριε Πρόεδρε, συγκλονισμένος με την παρατεινόμενη εκ των προτέρων καταδίκη της Αυστρίας από 14 κράτη μέλη θέλω να υπογραμμίσω ότι η Σύνοδος Κορυφής στη Santa Maria da Feira θα είναι αποφασιστικής σημασίας για την περαιτέρω ανάπτυξη της ΕΕ.
Εκεί θα κριθεί μεταξύ άλλων αν η πορτογαλική Προεδρία θα περάσει στην Ιστορία ως η προεδρία εκείνη που διατήρησε την άδικη απόφαση των 14 κατά της Αυστρίας ή ως η προεδρία που βρήκε μια διέξοδο από αυτό το σκοτεινό κεφάλαιο της περιφρόνησης της ευρωπαϊκής αλληλεγγύης και της έλλειψης σεβασμού των δημοκρατικών διαδικασιών που αφορούν τα εσωτερικά ενός κράτους.
Πραγματικά, οι αρχηγοί Κρατών και κυβερνήσεων των 14 επωμίστηκαν με τα μέτρα τους μια μεγάλη ευθύνη τόσο απέναντι στην Αυστρία όσο και απέναντι στην Ένωση.
Πριν από περισσότερο από έναν χρόνο, τα πράγματα έδειχναν ότι η καταστροφικά χαμηλή συμμετοχή στις ευρωεκλογές θα είχε τουλάχιστον το χρήσιμο αποτέλεσμα να εγκαινιάσει μια θεμελιώδη συζήτηση για τη δομή της Ευρωπαϊκής Ένωσης.
Στο μεταξύ έχουμε επιστρέψει σε γενικές γραμμές στην καθημερινότητα.
Η ευρωπαϊκή συνείδηση βρίσκεται τόσο μακριά όσο ποτέ άλλοτε, κι ένας σημαντικός λόγος γι' αυτό είναι και η αυθαίρετη ενέργεια των 14 κατά της Αυστρίας.
Συνεπώς, η Feira θα ήταν μια ευκαιρία να πλησιάσει και πάλι η Ένωση τους πολίτες, είτε προσδίδοντας νομικά δεσμευτικό χαρακτήρα στα θεμελιώδη δικαιώματα μέσω του Χάρτη των Θεμελιωδών Δικαιωμάτων είτε - πράγμα ακόμη πιο σκόπιμο - με την πρόθεσή της να συμπεριλάβει στις Συνθήκες μέσω του Χάρτη έναν σαφή κατάλογο αρμοδιοτήτων.
Αντί γι' αυτό, διαφαίνεται μια εντατικοποίηση του θέματος της ενισχυμένης συνεργασίας - ως επακόλουθο της δυσκολίας εξεύρεσης λύσης για καίρια ζητήματα, ίσως και ως ενέργεια που στοχεύει να δημιουργήσει άλλοθι.
Η εντατικοποίηση αυτή θα μπορούσε, σύμφωνα με τις απόψεις που επικρατούσαν εδώ στο Σώμα κατά την προηγούμενη κοινοβουλευτική περίοδο και εξακολουθούν να επικρατούν και σήμερα, να οδηγήσει σε μια Ευρώπη δύο ή ενδεχομένως και περισσοτέρων ταχυτήτων.
Τούτο θα μπορούσε να κάνει την ενισχυμένη συνεργασία αυτό που θα καταστρέψει την κλασσική Ευρωπαϊκή Ένωση.
Η Ένωση βρίσκεται από πολλές απόψεις μπροστά σε μια σημαντική απόφαση για τον δρόμο που θα ακολουθήσει.
Εδώ η Σύνοδος Κορυφής της Feira θα παίξει σημαντικό ρόλο.
Το πρόγραμμα που ακούσαμε σήμερα δεν μας επιτρέπει να έχουμε και πολλές ελπίδες.
­ (PT) Κύριε Πρόεδρε, με την πραγματοποίηση του προσεχούς Ευρωπαϊκού Συμβουλίου στη Feira θα ολοκληρωθεί η θητεία της πορτογαλικής Προεδρίας της Ευρωπαϊκής Ένωσης.
Ως Πορτογάλος και ως Ευρωπαίος, επιθυμώ περισσότερο από οιονδήποτε άλλον να καταλήξει αυτό το Συμβούλιο σε θετικά αποτελέσματα που θα επιτρέψουν να προχωρήσει η Ευρώπη μπροστά και, ταυτόχρονα, θα αναδείξουν το πλεονέκτημα της εκ περιτροπής ανάληψης της Προεδρίας από όλες τις χώρες της Ένωσης, ανεξαρτήτως του πληθυσμού τους ή της οικονομικής τους βαρύτητας.
Αυτό είναι το πνεύμα που εμπνέει την Ένωση, και μόνον με αυτό το πνεύμα η Ευρώπη θα παραμείνει ενωμένη.
Δεν υπάρχουν χώρες ή λαοί πρώτης ή δεύτερης διαλογής.
Όλοι είναι ίσοι μέσα στην Ένωση από άποψη δικαιωμάτων και υποχρεώσεων.
Αυτός είναι ο λόγος για τον οποίο, ως Πορτογάλος και ως Ευρωπαίος, δεν μπορώ παρά να τρέφω μεγάλες προσδοκίες, ώστε το επερχόμενο Ευρωπαϊκό Συμβούλιο να μην καταγραφεί απλώς σαν μια υποχρέωση βάσει του χρονοδιαγράμματος ή σαν ένα μεταβατικό δρώμενο.
Γι' αυτό, θα ήθελα να εκφράσω δύο ελπίδες, που συγχρόνως είναι και απαιτήσεις, υποχρεώσεις και καθήκοντα που θα μετρήσουν στην αξιολόγηση που θα κάνουμε για την πορτογαλική Προεδρία της Ευρωπαϊκής Ένωσης.
Πρώτον: ευελπιστούμε ότι το Ευρωπαϊκό Συμβούλιο της Feira θα θέσει οριστικό τέρμα στο αυστριακό ζήτημα.
Όλη αυτή η υπόθεση θα παραμείνει σαν μια σκιά στη θητεία της πορτογαλικής Προεδρίας της Ένωσης.
Δεν καταλαβαίνουμε πώς επέτρεψε ο Προεδρεύων του Συμβουλίου να επικρατήσει σύγχυση ανάμεσα στο θεσμικό του ρόλο ως Προέδρου της Ευρωπαϊκής Ένωσης και το ρόλο του φερέφωνου διμερών αποφάσεων που έλαβαν δεκατέσσερα κράτη της Ένωσης εναντίον ενός.
Εάν θα πρέπει να αναζητήσουμε έναν υπεύθυνο για το πρόβλημα που δημιουργήθηκε, αυτός δεν είναι άλλος από τον Πρόεδρο της Ευρωπαϊκής Ένωσης, ο οποίος καλείται τώρα να επανορθώσει την εσφαλμένη ενέργειά του.
Καλείται τώρα να επανορθώσει για κάτι που θα μπορούσε να είχε αποφευχθεί.
Συνεπώς, η πορτογαλική Προεδρία επωμίστηκε ιδιαίτερες ευθύνες σε αυτή την υπόθεση, και αναμένουμε πως θα φροντίσει να διευθετήσει το πρόβλημα στο Συμβούλιο της Feira, ούτως ώστε αυτό να μην εξελιχθεί σε σκοτεινό σύννεφο στους κόλπους της Ευρωπαϊκής Ένωσης.
Όσο περισσότερο καθυστερούμε να διευθετήσουμε αυτό το πρόβλημα, τόσο πιο δύσκολη θα είναι η επίλυσή του.
Δεύτερον, αναμένουμε από το Ευρωπαϊκό Συμβούλιο της Feira να καταθέσει ένα πρόγραμμα, μια ιδέα, ένα σχέδιο για την Ευρώπη ενόψει της επερχόμενης Διακυβερνητικής Διάσκεψης και να γίνει αντιληπτό πως η πορτογαλική Προεδρία έχει αφήσει το έντονο στίγμα της σε αυτή την υπόθεση.
Δεν αρκεί απλώς μια έκθεση ή η έκδοση μιας πράξης.
Για να συνταχθούν εκθέσεις ή πράξεις όπου θα συνοψίζονται οι εκπεφρασμένες θέσεις δεν χρειάζονται υπουργοί: αρκεί να υπάρχουν κάποιοι υπάλληλοι που θα έχουν παρακολουθήσει τις συνεδριάσεις.
Γνωρίζουμε πως οι εργασίες της ΔΔ αναμένεται να περατωθούν στα τέλη του τρέχοντος έτους, κατά τη θητεία της γαλλικής Προεδρίας, αλλά αιτιολογείται πλήρως το να υπάρχουν ήδη κάποιες ιδέες ή ορισμένα σχέδια τα οποία θα γνωστοποιηθούν από τώρα και θα φέρουν το στίγμα της σημερινής Προεδρίας.
Είναι ολοφάνερο πως η αντίληψη, σύμφωνα με την οποία όλες οι αποφάσεις αναμένεται να ληφθούν στο παραπέντε, δεν είναι τίποτα άλλο από μια δικαιολογία ώστε να περάσει η πολιτική των τετελεσμένων γεγονότων, και μια τέτοια αντίληψη θα πρέπει να απορριφθεί εκ των προτέρων.
Και αυτό γεννά ακόμη πιο έντονες ανησυχίες τη στιγμή που ξέρουμε ότι οι πάντες άρχισαν να διεξάγουν παντού δημόσιες συζητήσεις, δίχως να καταλαβαίνουμε πολύ καλά αν οι εν λόγω συζητήσεις συνιστούν κάποια μορφή άσκησης πιέσεων ή είναι απλώς ακαδημαϊκές συζητήσεις.
Γι' αυτό, ευελπιστούμε ότι το Συμβούλιο της Feira δεν θα καταλήξει απλώς και μόνο σε μια καταγραφή των διαφορετικών απόψεων αλλά σε συγκεκριμένο πρόγραμμα, σε ένα σχέδιο, σε μια χειροπιαστή ιδέα αναφορικά με τις αλλαγές που θα εισαχθούν στη Διακυβερνητική Διάσκεψη.
­ (PT) Κύριε Πρόεδρε, κύριε Πρόεδρε του Συμβουλίου, κύριε Επίτροπε Michel Barnier, αγαπητοί συνάδελφοι, ακούσαμε προσεκτικά την παρέμβαση του κ. Προέδρου Jaime Gama στην αρχή της παρούσας συζήτησης, μια παρέμβαση όπου, κατά κάποιο τρόπο, παρατέθηκαν επιγραμματικά οι τρεις κεντρικοί άξονες εκείνου που αποτέλεσε και συνεχίζει να αποτελεί την πεμπτουσία της δράσης και του έργου της πορτογαλικής Προεδρίας: πρώτον, περαιτέρω εμβάθυνση και διεύρυνση, δεύτερον, συνοχή και αξιοποίηση των ευκαιριών που προσφέρει η παγκοσμιοποίηση ώστε να ενδυναμώσουμε τον κοινωνικό ιστό και να εκσυγχρονίσουμε τον οικονομικό ιστό στους κόλπους της Ένωσης, και τρίτον, τα ζητήματα που άπτονται της εξωτερικής πολιτικής και της κοινής αμυντικής πολιτικής και πολιτικής ασφαλείας.
Σχετικά με τον τρίτο αυτό άξονα, είχαμε ήδη χθες την ευκαιρία να συζητήσουμε εδώ με την Προεδρία για τις διάφορες προτάσεις, και κυρίως για τα θέματα που θα συμπεριληφθούν στην ημερήσια διάταξη του Συμβουλίου της Feira.
Αλλά δεν θα μπορούσα, κύριε Πρόεδρε, να κρύψω την ευχαρίστησή μας για τα χειροπιαστά βήματα που σημειώθηκαν σε αυτό τον τομέα, επί θεμάτων που άπτονται της άμυνας και της ασφάλειας, αλλά επίσης για την πολιτική ανάδειξη που πέτυχε η παρούσα Προεδρία, σε συνεργασία με τον Γενικό Γραμματέα του Συμβουλίου και την Επιτροπή, μέσω της συμβολής της στη διευθέτηση περιφερειακών διενέξεων και, πάνω απ' όλα, συμβάλλοντας ώστε να μην υπάρχει πλέον σε παγκόσμια κλίμακα ένας και μοναδικός διαθέσιμος διαμεσολαβητής για την επίλυση περιφερειακών συγκρούσεων, δηλαδή οι Ηνωμένες Πολιτείες της Αμερικής, αλλά να είναι και η Ευρώπη σε θέση να αναλάβει μία από τις κυριότερες ιστορικές αποστολές της και να αξιοποιήσει ένα από τα καθοριστικά στοιχεία που συναποτελούν το ευρωπαϊκό εγχείρημα.
Ο δεύτερος άξονας συνίσταται στην προώθηση της κοινωνικής συνοχής και της οικονομικής συνοχής.
Πολύ συχνά θεωρούμε δεδομένη την επίλυση προβλημάτων θεμελιώδους σημασίας: το πρόβλημα της πλήρους απασχόλησης, το πρόβλημα του εκσυγχρονισμού του οικονομικού μας ιστού, την αναγκαιότητα διαμόρφωσης ενός ευρωπαϊκού χώρου έρευνας από τον οποίο θα πηγάζει δημιουργικότητα η οποία, με τη σειρά της, θα τεθεί στην υπηρεσία των επιχειρήσεων, κυρίως των νέων επιχειρήσεων που δραστηριοποιούνται στο πλαίσιο της νέας οικονομίας.
Πρόκειται για υποθέσεις εξαιρετικά σημαντικές ώστε να τις παραμελούμε και να τις εξετάζουμε ξώφαλτσα και ελαφρά τη καρδία.
Η συμβολή του Ευρωπαϊκού Συμβουλίου της Λισσαβόνας στην εξέταση αυτών των ζητημάτων, από την άποψη της εισαγωγής μιας νέας μεθόδου συντονισμού και μιας νέας στρατηγικής, δεν είναι κάτι που θα μπορούσε να αναχθεί αποκλειστικά στις προτεραιότητες μίας και μόνο Προεδρίας, αλλά συνιστά μια υπόθεση που πρέπει να έχει συνέχεια.
Για το λόγο αυτό, αισθανόμαστε ανακούφιση όταν ακούμε τους κυριότερους υπευθύνους της επερχόμενης γαλλικής Προεδρίας να δηλώνουν ότι θα αναδείξουν τα τρέχοντα κοινωνικά ζητήματα ως μια από τις βασικές προτεραιότητες της πολιτικής τους δραστηριότητας.
Γι' αυτό και επιμένουμε στην άποψη ότι είναι αναγκαίο να αναδειχθεί η δημιουργία περισσότερων θέσεων εργασίας ως βασική προτεραιότητα και κεντρικός στόχος της Ένωσης.
Επειδή όταν γίνεται λόγος για ρατσισμό και ξενοφοβία, εκείνο που έχει ουσιαστική σημασία είναι να χτυπήσουμε τη ρίζα αυτών των φαινομένων, να αποτρέψουμε την παραπέρα όξυνση αυτών των προβλημάτων και να μην επιτρέψουμε να αντλεί από αυτά επιχειρήματα για να τροφοδοτεί τις διακηρύξεις της η Ακρα Δεξιά, την οποία όλοι μας απορρίπτουμε αλλά, κατά τα φαινόμενα, ορισμένοι την απορρίπτουν μόνο στα λόγια και όχι στην πράξη.
Το τελευταίο θέμα στο οποίο θα ήθελα να αναφερθώ έχει να κάνει με τους επαίνους που ήδη έχει δεχθεί η πορτογαλική Προεδρία, και που ποτέ δεν είναι περιττοί, για τις προσπάθειες που καταβάλλει όσον αφορά τη Διακυβερνητική Διάσκεψη.
Αυτό το Κοινοβούλιο συνεισέφερε θετικά και εποικοδομητικά, και ο κ. Επίτροπος Michel Barnier μπορεί να το επιβεβαιώσει, ώστε οι εργασίες της ΔΔ να μπορέσουν όντως να ξεκινήσουν το Φεβρουάριο.
Και όλοι γνωρίζαμε πως η παρούσα ΔΔ θα ήταν μια φτωχή και μινιμαλιστική ΔΔ.
Γνωρίζαμε πως η παρούσα ΔΔ, εξαιρουμένου ίσως του θέματος της ενισχυμένης συνεργασίας, μάλλον δεν χρειαζόταν έντεκα μήνες για να καταλήξει σε αποφάσεις.
Το πρόβλημα που τίθεται στη ΔΔ, με τα "παραλειπόμενα" του Αμστερνταμ, δεν ανάγεται απλώς στη διεξαγωγή συζητήσεων αλλά στην ανάγκη να ληφθούν αποφάσεις.
Και η έκκληση που απευθύνουμε, το σημείο όπου επιμένουμε, κύριε Πρόεδρε, συνίσταται στο να καταλήξει το Συμβούλιο της Feira σε μια διευρυμένη ημερήσια διάταξη ώστε να δοθεί και πάλι η δυνατότητα να επιστρατευθούν στο ευρωπαϊκό εγχείρημα όχι μόνον εκείνοι που, όπως εμείς, δείχνουμε ευαισθησία στα θεσμικά θέματα, αλλά και όλοι οι πραγματικοί πολίτες που θα ευθυγραμμιστούν και θα ταυτιστούν με μια γνήσια προώθηση ενός ευρωπαϊκού σχεδίου.
Από αυτή την άποψη, κύριε Πρόεδρε, η ενσωμάτωση του Χάρτη των Θεμελιωδών Δικαιωμάτων στη Συνθήκη αποτελεί μια υποδειγματική πράξη, αλλά πάνω απ' όλα συνιστά έναν στόχο που επιτάσσεται να επιτύχουμε.
Κύριε Πρόεδρε, η σύνταξη του Χάρτη έχει φθάσει τώρα σε μια κρίσιμη φάση.
Έχουμε συντάξει 60 άρθρα και έχουν πραγματοποιηθεί 1000 τροπολογίες.
Ειλικρινά, η Συνέλευση επεξεργασίας του Χάρτη παραπαίει και ενδεχομένως να φθάσει σε πλήρες αδιέξοδο εάν το Συμβούλιο της Feira αποτύχει να της παράσχει νέα ώθηση.
Μέχρι τώρα επιδιώξαμε να έχουμε συναίνεση στους κόλπους του εν λόγω οργάνου, όμως αυτό αποδεικνύεται τώρα ένα αμφίβολο καθήκον.
Ζητούμε μια πολύ πιο επίσημη διαδικασία λήψης αποφάσεων κοινοβουλευτικού τύπου.
Αυτό σημαίνει ψηφοφορία και ψηφοφορία με ειδική πλειοψηφία, όπως συνηθίζεται στις διαδικασίες οποιουδήποτε σύγχρονου ευρωπαϊκού κράτους.
Ορισμένοι εκπρόσωποι του Ευρωπαϊκού Συμβουλίου δεν μπορούν να ανεχθούν την προοπτική να αναγκασθούν να ψηφίσουν και αποδοκιμάζουν τη φύση της ίδιας της Συνέλευσης επεξεργασίας.
Αυτή η προκατάληψη πρέπει να κατασταλεί από το Συμβούλιο της Feira, εάν θέλουμε να έχει επιτυχία αυτό το έργο.
­ (PT) Κύριε Πρόεδρε, μπορούμε να προβλέψουμε τα θέματα με τα οποία θα ασχοληθεί η προσεχής Σύνοδος Κορυφής της Feira, και αυτά έχουν ήδη απαριθμηθεί.
Από την άλλη, όμως, τα αποτελέσματα που αναμένεται να επιτευχθούν σε αυτή τη Σύνοδο, τουλάχιστον σε ό,τι αφορά ορισμένα από τα θέματα που θα εξεταστούν, είναι αμφίβολα και περιορισμένης εμβέλειας, μιας και η αντίστοιχη συζήτηση έχει ήδη ξεπεράσει τα όρια των θεσμικών οργάνων και της σημερινής Προεδρίας, και τα μάτια όλων είναι ήδη στραμμένα στη Νίκαια.
Παρ' όλα αυτά παραμένουν ορισμένα σημεία που μας κάνουν να εκφράζουμε κάποιες ανησυχίες: η διαδικασία της διεύρυνσης βρίσκεται σε εξέλιξη και εμφανίζεται σαν μια ιδιαίτερη αιτιολογία για την προώθηση θεσμικών αλλαγών, αλλά παραβλέπονται οι επιπτώσεις αυτής της διαδικασίας και υποβαθμίζεται η σημασία της λήψης των απαραίτητων μέτρων στο πλαίσιο των διαφορετικών πολιτικών, καθώς και σε επίπεδο προϋπολογισμού.
Και όσο οι συζητήσεις εξελίσσονται σε επίπεδο ΔΔ, το πνεύμα που τις διακρίνει αρχίζει να παίρνει απαράδεκτη τροπή.
Με πρόσχημα την αποτελεσματικότητα, προσδοκάται η επιβολή του νέου προτύπου άσκησης εσωτερικής εξουσίας και επιλέγεται ένας σαφέστατα ομοσπονδιακός δρόμος.
Με πρόσχημα τον δήθεν κίνδυνο μπλοκαρίσματος από μεριάς των κρατών μικρού και μεσαίου μεγέθους, αρχίζει και κερδίζει έδαφος η αντίληψη σύμφωνα με την οποία οι μεγάλες χώρες πρέπει να έχουν πραγματικό και αποκλειστικό δικαίωμα αρνησικυρίας.
Στο μεταξύ, αγνοείται το ουσιαστικό ζητούμενο, που δεν είναι άλλο από την ανάγκη να συμμετάσχουν και να λάβουν μέρος σε αυτές τις συζητήσεις και οι πολίτες, ιδίως οι λιγότερο προνομιούχοι και εκείνοι που βρίσκονται μακριά από τα κέντρα λήψης αποφάσεων.
Από την άλλη, ποντάρεται στο έπακρο στις ενισχυμένες συνεργασίες, παραβλέποντας ωστόσο το γεγονός ότι αυτές θα σήμαιναν την κατοχύρωση μιας Ευρώπης των πολλών ταχυτήτων, με την αναπόφευκτη διαμόρφωση ενός "σκληρού πυρήνα" και τη δημιουργία ενός απαράδεκτου πολιτικού διευθυντηρίου.
Σε ό,τι αφορά την ασφάλεια και την άμυνα, με διαρκή επίκληση του επιχειρήματος της αυτονομίας και στη βάση μιας γνήσιας αντίληψης περί πολιτικο-στρατιωτικού συνασπισμού, ακολουθούνται τα αδιάβατα μονοπάτια της στρατικοποίησης και της ενίσχυσης της δύναμης του ΝΑΤΟ στην Ευρώπη, ενώ η επιταγή των καιρών θα έπρεπε να είναι η οριστική διάλυση των συνασπισμών, η αναζήτηση του αφοπλισμού και της συνεργασίας προς την κατεύθυνση της εγκαθίδρυσης μιας διαρκούς ειρήνης.
Κατά περίεργο τρόπο, η παρούσα Προεδρία, αφού άφησε να την ξεπεράσουν οι εξελίξεις, πέτυχε εντέλει να ευθυγραμμισθεί με όλες τις παραπάνω αντιλήψεις και, ακόμη χειρότερα, έφθασε μέχρι σε σημείο να επικροτεί ορισμένους από τους συμβουλάτορές της, ακόμη και γνωρίζοντας ότι η κατά γράμμα αποδοχή των προτάσεων και των μεθόδων συζήτησης που αυτοί προβάλλουν θα οδηγούσε, με μαθηματική ακρίβεια, στην περάτωση της ίδιας της ΔΔ.
Εμμένει στον επίμαχο Χάρτη των Θεμελιωδών Δικαιωμάτων, σαν κάποιον που θέλει να χρυσώσει ακόμη περισσότερο το χάπι, όμως άφησε στην άκρη τα κοινωνικά ζητήματα.
Και κάτι τελευταίο για να ολοκληρώσω: ας ελπίσουμε ότι αυτή η Διακυβερνητική θα οδηγήσει τουλάχιστον σε κάποιο θετικό αποτέλεσμα όσον αφορά την υπόθεση του Τιμόρ, μιας και πράγματι χρειάζεται να γίνει κάτι για την ανοικοδόμηση εκείνης της περιοχής και προς όφελος της ανεξαρτησίας της.
Κύριε Πρόεδρε, κύριε επίτροπε, κύριε Πρόεδρε του Συμβουλίου, η Ευρωπαϊκή Ένωση θα μπορέσει να διαδραματίσει τον ιστορικό της ρόλο τότε μόνο όταν αποτελέσει κάτι περισσότερο από το άθροισμα των κρατών μελών της.
Ως αντιπρόσωποι των λαών της Ευρώπης ζητούμε να αποτελέσει η Ευρωπαϊκή Ένωση αφενός μια κοινότητα πολιτών και αφετέρου να ανταποκριθεί στην πραγματικότητα των λαών, των περιφερειών και των πολιτικών σχηματισμών της Ευρώπης.
Η πραγματικότητα αυτή δεν αναγνωρίζεται επαρκώς στα κείμενα που συζητούμε.
Ορισμένα κράτη μέλη δυσκολεύονται κάπως να αναγνωρίσουν την αυτονομία όλων των διαφορετικών πολιτιστικών και πολιτικών σχηματισμών παρέχοντάς τους αρμοδιότητες και εξουσίες προκειμένου να σχηματιστεί μια ομοσπονδιακή Ευρώπη.
Κάτι τέτοιο θα αποτελούσε μία δημοκρατική μεταστροφή, την οποία δεν είναι προφανώς διατεθειμένα να πραγματοποιήσουν αυτά τα κράτη.
Το είδαμε αυτό ξανά στον τρόπο με τον οποίο προχωρούν οι συζητήσεις για τη Διακυβερνητική Διάσκεψη και στις προσδοκίες που εκφράστηκαν πριν από τη Feira.
Οι θεσμικές μεταρρυθμίσεις που προτείνεται να συζητηθούν στη Feira είναι, πιστεύουμε, καλές αλλά ανεπαρκείς.
Για παράδειγμα, η άρνηση δημιουργίας μιας πραγματικά ομοσπονδιακής εξουσίας έχει ως αποτέλεσμα μια κοινή εξωτερική πολιτική και πολιτική για την ασφάλεια η οποία φοβόμαστε ότι δεν μπορεί να εφαρμοσθεί στην πραγματικότητα.
Η σύσταση μιας στρατιωτικής δύναμης ταχείας επέμβασης μπορεί, επομένως, να αποτελέσει απλώς και μόνο ένα δαπανηρό άλλοθι το οποίο μπορεί να προκαλέσει την ταχεία στρατιωτικοποίηση των συγκρούσεων.
Κάτι τέτοιο ταιριάζει απόλυτα με τη νέα κλιμάκωση των εξοπλισμών, που μπορεί να έχει ως αποτέλεσμα η αμερικανική πυραυλική ασπίδα με την υποστήριξη διαφόρων χωρών εντός και εκτός του ΝΑΤΟ.
Κύριε Πρόεδρε, αξιότιμοι κύριοι συνάδελφοι, η πορτογαλική Προεδρία, ασφαλώς, δεν είχε ένα εύκολο έργο αυτό το εξάμηνο, μέσα στο οποίο έπρεπε να ξεκινήσει μια Διακυβερνητική Διάσκεψη που θα τελείωνε στη διάρκεια μιας άλλης Προεδρίας και, συνεπώς, παρουσίαζε όλους τους κινδύνους να υπάρξει, όπως λέμε στα ιταλικά, μια κωλυσιεργία εκ μέρους των κυβερνήσεων προκειμένου να δοθεί, ύστερα, χρόνος στην επόμενη Προεδρία να δρέψει τους καρπούς της εργασίας που έγινε.
Ασφαλώς, περιμέναμε περισσότερα από αυτή την πρώτη φάση των εργασιών της Διακυβερνητικής Διάσκεψης.
Η πορτογαλική Προεδρία πιστεύω ότι έκανε ό,τι ήταν δυνατό και νομίζω ότι πρέπει να την συγχαρούμε για τον ρόλο που έπαιξε, για τη Σύνοδο Κορυφής της Λισσαβόνας τον προηγούμενο Μάρτιο, η οποία, εν πάση περιπτώσει, άνοιξε σημαντικούς δρόμους στον τομέα της νέας οικονομίας και της αναγκαιότητας να δοθεί μια ώθηση στην ευρωπαϊκή οικονομία που βρίσκεται μπλοκαρισμένη από κυβερνητικές παρεμβάσεις, από έναν κρατισμό που ακόμα την καταπιέζει και που ευθύνεται για ποσοστά ανεργίας διπλάσια από εκείνα άλλων οικονομιών, όπως εκείνης των Ηνωμένων Πολιτειών.
Αλλά, ασφαλώς, από θεσμική άποψη, το αδιέξοδο στο οποίο βρισκόμαστε είναι πολύ σοβαρό.
Το Ευρωπαϊκό Κοινοβούλιο θα ζητήσει σήμερα, με επιμονή, από την πορτογαλική Προεδρία να εκφράσει την αναγκαιότητα - όπως υποστήριξε χθες εκ νέου, με πολύ ευπρέπεια ο Υπουργός Joschka Fischer - να υπάρξει μια ενοποίηση, μια πολιτική βούληση, διαφορετικά η κρίση της Ευρωπαϊκής Ένωσης θα είναι μια γενικευμένη κρίση.
Βλέπουμε τα πρώτα συμπτώματά της στην παράλυση που μας χαρακτήρισε αυτούς τους μήνες.
Συνεπώς, "ναι" στη διεύρυνση της ατζέντας του Συμβουλίου της Feira, "ναι" σε μια αλλαγή των καθηκόντων αυτής της Συνόδου Κορυφής, διαφορετικά δεν θα επιτύχουμε το στόχο της διεύρυνσης, δεν θα επιτύχουμε κανέναν από τους στόχους που θα ήθελε να επιτύχει η γαλλική Προεδρία στη Νίκαια.
Σε τούτο το Σώμα σχεδόν πάντα απαιτείται να υπενθυμίζεται η άκρως σοφή ρήση του νορβηγικού εγχειριδίου για τους ορειβάτες: 'Σε περίπτωση ασυμφωνίας ανάμεσα στον χάρτη και το τοπίο συνιστάται να ακολουθήσετε το τοπίο.'
Τα θεσμικά όργανα της Ευρωπαϊκής Ένωσης, και ειδικά το παρόν Σώμα, συνεχίζουν να μην αντιλαμβάνονται αυτή την τόσο βασική ιδέα.
Το τρένο της Ένωσης φεύγει θορυβωδώς χωρίς να λαμβάνει υπόψη του το τοπίο.
Το τοπίο είναι οι λαοί των ευρωπαϊκών χωρών, οι οποίοι παραμένουν εδώ και καιρό εκτός του τρένου της Ένωσης.
Δεν έχουμε καμία εμπιστοσύνη στο έργο της Ένωσης.
Διαχωρίζουμε τη θέση μας από την ιδεολογική ημερήσια διάταξη, η οποία στην πρόταση ψηφίσματος αποκαλείται φιλόδοξη και η οποία περιέχει μια καταστροφική υπονόμευση της λαϊκής ισχύος στα κράτη μέλη.
Η αυξημένη ολοκλήρωση, η Συνθήκη, που μετατρέπεται σε σύνταγμα, η δημιουργία στρατού κοκ, κοκ.
Αλλά το πληρώνει κανείς ακριβά αν αγνοήσει το τοπίο.
Ο λαός της Δανίας, που έχει το προνόμιο να μπορεί να παίρνει θέση μέσω δημοψηφισμάτων, στις 28 Σεπτεμβρίου εφέτος θα στείλει ένα αποφασιστικό μήνυμα, διότι θα ψηφίσουμε όχι στη συμμετοχή στο ευρώ.
Αυτό θα σημαίνει, πρώτον, ότι οι αδερφοί μας στη Σουηδία και τη Μεγάλη Βρετανία θα πουν κι αυτοί όχι και, δεύτερον, ότι αυτό το όχι θα περιέχει ένα αποφασιστικό μήνυμα προς τις Συνόδους Κορυφής στη Feira και τη Νίκαια ότι πρέπει κανείς να σέβεται το τοπίο.
Το τοπίο είναι σημαντικότερο από τον ιδεολογικό χάρτη.
Κύριε Πρόεδρε, στη Λισσαβόνα ετέθη ένας κοινός ορίζοντας, που καθορίζει διαρθρωτικές αλλαγές για τον εκσυγχρονισμό της οικονομίας μας, για την περαιτέρω ανάπτυξη και την δημιουργία περισσότερων θέσεων εργασίας.
Αλλά η δική μας Ένωση υπερβαίνει τον χώρο της οικονομίας· στηρίζεται σε θεμελιώδεις αρχές, που απαριθμούνται στο άρθρο 6 της Συνθήκης και πολλές από τις οποίες έχουν αμφισβητηθεί σε ένα κράτος μέλος.
Και όλοι οι δημοκράτες θα έπρεπε να χαιρόμαστε διαπιστώνοντας την άμεση αντίδραση τους κόλπους της Ένωσης όταν έγινε αντιληπτός ο κίνδυνος που διατρέχουν οι αξίες στις οποίες βασίζουμε τη κοινή συμβίωσή μας.
Στο Ευρωπαϊκό Λαϊκό Κόμμα έχουμε αναλύσει, με αντικειμενικότητα και αξιοπιστία πιστεύω ειλικρινά, την κατάσταση στην Αυστρία και έχουμε συμφωνήσει, στους κόλπους της δικής μας πολιτικής οικογένειας, ένα σύστημα περιορισμών και επίβλεψης το οποίο ελπίζουμε να αποτελέσει θετική συμβολή για την επίλυση της κρίσης.
Πολλά συνέβησαν αυτούς τους μήνες στη διεθνή σκηνή.
Εγώ θα επικεντρωθώ εδώ μόνο στη Μέση Ανατολή.
Το Ισραήλ, η Συρία και ο Λίβανος ζουν πολύ έντονες στιγμές στις εθνικές τους πολιτικές, όπως ελέχθη σήμερα το πρωί στο Κοινοβούλιο.
Λοιπόν, ενώπιον ακριβώς αυτών των περιστάσεων, πιστεύω ότι ανοίγεται μια καινούρια ευκαιρία για οριστική ειρήνευση στην περιοχή.
Για το λόγο αυτό, οφείλουμε να ζητήσουμε από τους αρχηγούς των κυβερνήσεων και την Ευρωπαϊκή Επιτροπή να αναλάβουν την ευθύνη που απαιτούν οι περιστάσεις από την Ευρωπαϊκή Ένωση, ενισχύοντας την κοινή πολιτική μας παρουσία, αλλά και από οικονομικής άποψης, ολοκληρώνοντας επιτέλους τις συμφωνίες εταιρικής σχέσης και όντας πιο δραστήριοι για την εφαρμογή των συμφωνιών της Βαρκελώνης.
Ελπίζω αυτά τα γεγονότα να μας χρησιμεύσουν για να θυμόμαστε τις ηθικές και ιστορικές, πολιτικές και οικονομικές μας δεσμεύσεις έναντι των μεσογειακών μας γειτόνων, που δεν μπορούμε να τους αγνοούμε σε σχέση με εκείνους άλλων γεωγραφικών περιοχών.
Σας ανακοινώνω ότι έλαβα, σύμφωνα με το άρθρο 37 παράγραφος 2 του Κανονισμού, 7 προτάσεις ψηφίσματος.
Κύριε Πρόεδρε, νομίζω ότι, στη συζήτηση αυτή, οφείλουμε καταρχάς να ευχαριστήσουμε την πορτογαλική Προεδρία για τον τρόπο με τον οποίο ετοιμάζεται να διεξαγάγει τις συζητήσεις στο Ευρωπαϊκό Συμβούλιο της Feira, σχετικά με την ημερήσια διάταξη της Διακυβερνητικής Διάσκεψης.
Αν κοιτάξουμε τη διάρθρωση μεταξύ των διαφορετικών προεδριών, ήταν ένα σημαντικό σημείο, και η ιδέα ότι οι ενισχυμένες συνεργασίες θα συμπεριλαμβάνονται από τούδε στην ημερήσια διάταξη αυτής της διάσκεψης θεωρούμε ότι είναι ένα απολύτως απαραίτητο σημείο.
Σχετικά με την ημερήσια διάταξη της διάσκεψης αυτής, θεωρούμε επίσης σημαντικό να υπενθυμίσουμε ότι είναι φορτωμένη, ότι αναμένουμε απ' αυτήν ένα θετικό αποτέλεσμα, να επιτρέψει δηλαδή στην Ευρωπαϊκή Ένωση να λειτουργήσει έτσι όπως είναι.
Αφότου ξεκίνησε η διάσκεψη, συζητήσεις μείζονος σπουδαιότητας έχουν έρθει να προστεθούν στο τοπίο.
Είναι σημαντικές.
Δεν θα πρέπει όμως και να ανατρέψουν την ημερήσια διάταξη αυτής της διάσκεψης.
Όποια και να είναι τα αποτελέσματά της, οι συζητήσεις αυτές θα γίνουν.
Πρόκειται όμως για δύο παράλληλα εγχειρήματα.
Τίποτα δεν πρέπει να μας αποσπά την προσοχή από το καθήκον που μας περιμένει στα πλαίσια της Διακυβερνητικής Διάσκεψης, ειδάλλως η Ένωση δεν θα μπορεί πλέον να λαμβάνει αποφάσεις.
Για να μπορούμε να λαμβάνουμε αποφάσεις, χρειαζόμαστε σημαντική πρόοδο στο θέμα της ειδικής πλειοψηφίας, χωρίς η ενισχυμένη συνεργασία να μπορεί να αποτελέσει εναλλακτική λύση.
Δεν είναι είτε το μεν είτε το δε, είναι και το μεν και το δε.
Αυτή η συμπερίληψη της ενισχυμένης συνεργασίας στην ημερήσια διάταξη της Διακυβερνητικής Διάσκεψης θα μας αναγκάσει να παρατείνουμε τον προβληματισμό.
Πώς θα οργανώσουμε τον δημοκρατικό έλεγχο αυτών των ενισχυμένων συνεργασιών ;
Και έπειτα, ελπίζω ότι η ημερήσια διάταξη αυτής της Διακυβερνητικής Διάσκεψης θα είναι επαρκώς ευέλικτη ώστε εδώ ή εκεί, ανάλογα με την πρόοδο των εργασιών, να είμαστε σε θέση να προσθέσουμε το τάδε ή το δείνα σημείο.
Εννοώ ασφαλώς το θέμα του καταστατικού των πολιτικών κομμάτων.
Αναφέρομαι επίσης στο θέμα της μεταρρύθμισης του άρθρου 7.
Και έπειτα, επιτρέψτε μου, κύριε Προεδρεύοντα του Συμβουλίου, τη στιγμή που πρόκειται να ξεκινήσετε αυτήν τη σημαντική συζήτηση στη Feira, να σας μεταφέρω τις ανησυχίες μας σε σχέση με τις εργασίες σύνταξης του Χάρτη.
Οι συμπολίτες μας τρέφουν τεράστιες προσδοκίες ως προς το περιεχόμενο που θα προκύψει από τις εργασίες της Συνέλευσης.
Όμως, όπως έχουν τώρα τα πράγματα, βλέπω μεγάλο διχασμό σε σχέση με την ερμηνεία της εντολής που έχει δοθεί στα μέλη της Συνέλευσης από το Ευρωπαϊκό Συμβούλιο της Κολωνίας.
Η συζήτηση που θα ξεκινήσει μετά την παρέμβαση του προέδρου Herzog πρέπει να σημειώσει σαφώς τη δέσμευση του Ευρωπαϊκού Συμβουλίου ως προς το αδιαίρετο των δικαιωμάτων και το καθήκον που ανατέθηκε στη Συνέλευση να συντάξει έναν μεστό σε περιεχόμενο Χάρτη, ο οποίος θα σέβεται ολόκληρη την εντολή της Κολωνίας, τα ατομικά και πολιτικά δικαιώματα, αλλά επίσης τα οικονομικά και κοινωνικά δικαιώματα.
Λέγουν πολλοί συνάδελφοί μου : ο Χάρτης πρέπει να ενσωματωθεί στη Συνθήκη.
Ναι, αλλά σε τι θα ωφελούσε να ενσωματωθεί ένας Χάρτης του οποίου το περιεχόμενο θα ήταν απογοητευτικό ;
Πρέπει πρώτα να επεξεργαστούμε το περιεχόμενο.
Αυτό είναι το πρωταρχικό μας καθήκον.
Γι' αυτό όμως είναι επίσης ανάγκη, κατά τη γνώμη μου, η συζήτηση που θα προκύψει από το Ευρωπαϊκό Συμβούλιο της Feira να μας δώσει ένα πολιτικό σήμα.
Κύριε Πρόεδρε, πρώτα απ' όλα θα επιθυμούσα να ευχαριστήσω την πορτογαλική Προεδρία για το έργο που έφερε εις πέρας, για τον πρόσθετο λόγο ότι μόλις άκουσα τον υπουργό κύριο Vedrine, μελλοντικό Προεδρεύοντα, να λέει, ότι κατά τη γνώμη του, o Χάρτης των Θεμελιωδών Δικαιωμάτων δεν πρέπει να είναι δεσμευτικός και δεν πρέπει να συμπεριληφθεί στις Συνθήκες.
Μου φαίνεται ότι αυτό είναι ένα πολύ δύσκολο θέμα, που θα μας κάνει σίγουρα να νοσταλγήσουμε την πορτογαλική Προεδρία, η οποία, τουλάχιστον όσον αφορά αυτό το θέμα, είχε μια θέση, εάν όχι ξεκάθαρη, τουλάχιστον λιγότερο αρνητική.
Πιστεύω ότι το Συμβούλιο της Feira θα είναι ένα σημαντικό Συμβούλιο, εάν καταφέρει να είναι φιλόδοξο.
Η Προεδρία μόλις μας ανήγγειλε ότι, στα πλαίσια της Διακυβερνητικής Διάσκεψης θα γίνει λόγος για ενισχυμένες συνεργασίες.
Όμως, υπάρχουν πολλοί τρόποι για να μιλήσεις για ενισχυμένη συνεργασία και, κατά τη γνώμη μου, ορισμένα κριτήρια πρέπει να γίνουν σεβαστά.
Το πρώτο είναι η πλήρης τήρηση του κοινοτικού κεκτημένου· το δεύτερο είναι η κατάργηση του δικαιώματος του βέτο που διαθέτει το κάθε κράτος μέλος· το τρίτο είναι ο απόλυτος σεβασμός του ρόλου του Κοινοβουλίου, της Επιτροπής και του Ευρωπαϊκού Δικαστηρίου στις διαδικασίες λήψης αποφάσεων, στο επίπεδο της δρομόλογησης και εφαρμογής μιας ενισχυμένης συνεργασίας.
Ο Χάρτης των Θεμελιωδών Δικαιωμάτων θα έπρεπε να είναι ένα άλλο θέμα στο τραπέζι σας, κύριε Υπουργέ· ας ελπίσουμε ότι οι έξωθεν πιέσεις που θα μεγαλώσουν - το εύχομαι - θα το επαναφέρουν στο επίκεντρο της προσοχής σας.
Αυτός ο Χάρτης θα είναι μια επιτυχία μόνο εάν διαθέτει δεσμευτική νομική ισχύ - είναι αλήθεια, πρέπει το περιεχόμενό του να είναι καλό, αλλά πρέπει να έχει και μια νομική αξία, διαφορετικά δεν θα χρησιμεύσει σε τίποτα απολύτως - και εάν εξετάζει ορισμένα νέα δικαιώματα, όπως το δικαίωμα στο περιβάλλον και ορισμένα θεμελιώδη κοινωνικά δικαιώματα, όπως το δικαίωμα του συνδικαλίζεσθαι και το δικαίωμα στην απεργία.
Σε ευχαριστούμε ακόμη μια φορά πορτογαλική Προεδρία!
Να είστε παρόντες, δραστήριοι και να επαγρυπνείτε για τα θέματα που αγαπάτε: ορισμένα από αυτά είναι θέματα που αγαπάμε κι εμείς!
Κύριε Πρόεδρε, συνάδελφοι, δεν θέλω να απευθύνω καμία έκκληση στην πορτογαλική Προεδρία, γιατί δεν υπάρχει λόγος, εφ' όσον επεδίωξε την καλή συνεργασία.
Αντίθετα, θέλω να την ενθαρρύνω να κάνει στη Feira ορισμένα πράγματα.
Στη Feira θα έπρεπε να καταστεί γι' άλλη μια φορά σαφές στο πλαίσιο της προετοιμασίας των αποφάσεων που πρέπει να ληφθούν τον Δεκέμβριο ότι η διαδικασία της διεύρυνσης πρέπει να είναι διαφοροποιημένη ανά χώρα, προκειμένου να ενταχθούν πρώτες εκείνες οι χώρες που έχουν προετοιμαστεί καλύτερα.
Ως προς τα θεσμικά ζητήματα, στη ΔΔ πρέπει να διασαφηνιστεί ότι η ενισχυμένη συνεργασία δεν πρέπει να αποτελέσει άλλοθι για την έλλειψη επέκτασης της απόφασης με ειδική πλειοψηφία.
Για μάς η επέκταση της απόφασης με ειδική πλειοψηφία είναι το κριτήριο της επιτυχίας στη Νίκαια και συνδέεται με τη συναπόφαση του Κοινοβουλίου.
Η αποτελεσματικότητα και η νομιμοποίηση πρέπει ασφαλώς να επιτευχθούν, αυτό είναι εξαιρετικά σημαντικό.
Πέραν τούτου, σας παρακαλούμε θερμά να διευρύνετε έτσι την εντολή της ΔΔ ώστε από τη μια να είναι δυνατή η περάτωση των εργασιών στη Νίκαια και από την άλλη να συμπεριληφθούν ορισμένοι σημαντικοί τομείς.
Πρέπει να γίνει προσπάθεια να αποκτήσει νομικά δεσμευτικό χαρακτήρα ο Χάρτης των Θεμελιωδών Δικαιωμάτων.
Πρέπει να καταστεί σαφές ότι είναι ανάγκη να ακούγεται η φωνή μας στην οικονομική και νομισματική πολιτική και στον δημοκρατικό της έλεγχο.
Πρέπει τουλάχιστον να δρομολογηθούν η απλούστευση των Συνθηκών και ο καθορισμός των αρμοδιοτήτων.
Στο σημείο αυτό θέλω επίσης να αναφερθώ ιδίως στο ζήτημα της ΚΕΠΠΑ που προέκυψε από την εφαρμογή των αποφάσεων του Ελσίνκι και της Κολωνίας, η οποία εξελίχθηκε καλά κατά την πορτογαλική Προεδρία.
Θέλουμε να σας ενθαρρύνουμε να δημιουργήσετε τις προϋποθέσεις ώστε να λάβουμε το επόμενο εξάμηνο τις σωστές αποφάσεις.
Κύριε Πρόεδρε, θα ήθελα να θυμίσω στην πορτογαλική Προεδρία ότι το άρθρο 8 του ψηφίσματός μας έχει ως στόχο να συμβάλει το Ευρωπαϊκό Κοινοβούλιο στην επίλυση της διαμάχης με την Αυστρία.
Απευθύνεται φυσικά σε εσάς ως πορτογαλική Προεδρία.
Δεν ζητούμε με κανένα τρόπο να αποτελέσει αυτό ένα πρόβλημα της Ευρωπαϊκής Ένωσης, ούτε θα θέλαμε να τεθεί ως επίσημο ζήτημα στην ημερήσια διάταξη.
Ελπίζουμε όμως ότι θα βρείτε με τρόπο δημιουργικό και άτυπο μια μέθοδο προκειμένου το ζήτημα να συζητηθεί στη Feira.
Ο πρόεδρος της Ομάδας μου αναφέρθηκε στην κατάσταση στη Δανία και στο δημοψήφισμα σχετικά με τη συμμετοχή της χώρας στην ΟΝΕ.
Ποιες θα είναι οι πιθανές συνέπειες εφόσον οι προσπάθειές σας δεν καρποφορήσουν;
Πιστεύω ότι στην περίπτωση αυτή θα διαπιστώσει η Ευρωπαϊκή Ένωση ότι η Feira αποτέλεσε μια ιστορική αλλά χαμένη ευκαιρία, προκειμένου να επιλυθεί το πρόβλημα με την Αυστρία.
Γι' αυτό και σας απευθύνω έκκληση να εξετάσετε και τα πεπραγμένα της αυστριακής κυβέρνησης και να αναζητήσετε με τρόπο δημιουργικό μέσα προκειμένου να ξεπερασθεί το αδιέξοδο.
Κύριε Πρόεδρε, πολλοί αναφέρθηκαν ήδη στην ανάγκη της διεύρυνσης και στον φόβο που επικρατεί στις χώρες της Κεντρικής και Ανατολικής Ευρώπης ότι η Διακυβερνητική Διάσκεψη δεν θα σημειώσει ικανοποιητική πρόοδο και θα χαθεί έτσι η ευκαιρία για μια ταχεία διεύρυνση.
Ελπίζω να επικρατήσει στη Feira η πολιτική βούληση προκειμένου να πραγματοποιηθεί η διεύρυνση.
Τέλος, κύριε Πρόεδρε, είναι θαυμάσια η ιδέα της καλής διακυβέρνησης, αλλά ας δούμε τι συμβαίνει στην πράξη.
Εάν ο Οργανισμός για την Ανασυγκρότηση του Κοσσυφοπεδίου εξακολουθήσει να λειτουργεί στη Θεσσαλονίκη με τόση γραφειοκρατία ώστε να μην μπορούν να διατίθενται οι πόροι, το πρόβλημα θα είναι εξαιρετικά σοβαρό.
Γι' αυτό και απευθύνω έκκληση στην πορτογαλική Προεδρία να αναζητήσει μια λύση.
Αξιότιμε κύριε Πρόεδρε, ένας πρωτοφανής σχεδόν αριθμός δηλώσεων εκ μέρους σημαντικών κρατικών φορέων προηγείται της επικείμενης Συνόδου Κορυφής της Santa Maria de Feira.
Ο υπουργός Εξωτερικών της Γερμανίας, Joschka Fischer, περιέγραψε το πρότυπο της ομοσπονδίας που θα μπορούσε να υλοποιηθεί σε τριανταπέντε χρόνια περίπου, εάν το επιθυμούμε, χωρίς ωστόσο να παρουσιάσει ούτε καν το πρώτο βήμα για τη δημιουργία του οικοδομήματός του.
Ο Tony Blair, του οποίου η κυβέρνηση παρεμποδίζει επανειλημμένως την υιοθέτηση του φορολογικού πακέτου, και ο Josι Maria Aznar, η κυβέρνηση του οποίου εμποδίζει τη γέννηση της ευρωπαϊκής ανώνυμης εταιρείας, δηλώνουν ότι θα ενισχύσουν από κοινού τις οικονομικές δομές της Ευρωπαϊκής Ένωσης.
Οι Jacques Chirac και Gerhard Schrφder ανακοινώνουν ότι οι χώρες τους είναι έτοιμες να αποτελέσουν τον πυρήνα για μια βαθύτερη ολοκλήρωση, χωρίς ωστόσο να αναφέρουν παραδείγματα σχετικά με την ποιότητα ή το εύρος της.
Το μήνυμά μου θα είναι σκόπιμα οξύ.
Το μήνυμά μου είναι: ας μεριμνήσουμε καταρχάς - και - για τα σημαντικότερα θεμελιώδη ζητήματα.
Το σημαντικότερο σημείο του Συμβουλίου της Feira από την πλευρά των πολιτών της Ένωσης, είναι η ενασχόληση με την ανάπτυξη της περιφερειακής οικονομίας και με την απασχόληση.
Ο καλύτερος τρόπος για να επιτευχθεί κάτι τέτοιο είναι η άρση των υφισταμένων εμποδίων από την πραγματική εσωτερική αγορά και η μέριμνα για την υλοποίηση των συμπερασμάτων της Λισσαβόνας τόσο με κρατικές αποφάσεις όσο και με επενδύσεις σε έργα υποδομής, κατά το πρότυπο της Σουηδίας, κι όχι αφήνοντας απλώς τα πάντα στη διάθεση των δυνάμεων της αγοράς αναστενάζοντας με ανακούφιση.
Θα μπορούσε βεβαίως κανείς να ρωτήσει: άραγε οι κρατικές δημοπρατήσεις δικτύων νέων συχνοτήτων, ύψους εκατοντάδων δισεκατομμυρίων ευρώ, προωθούν μια μελλοντική δικτύωση φιλική προς τον καταναλωτή;
Οι παραμεθόριες περιοχές απορούν ακόμη, μετά την περίπτωση Volvo-Scania, εάν υπάρχει καν εσωτερική αγορά ή εάν είναι νόμιμο, από πλευράς ανταγωνισμού, οι επιχειρήσεις που βρίσκονται στο κέντρο της αγοράς να μπορούν να εκμεταλλεύονται την οικονομία για την ανάπτυξη του μεγέθους των επιχειρήσεων, και οι αραιοκατοικημένες παραμεθόριες περιοχές να αποτελούν επιμέρους αγορές αυτών των προνομιούχων.
Οι υποψήφιες πάλι χώρες επιθυμούν βεβαίως να μάθουν σε τι είδους Ένωση θα προσχωρήσουν σε διάστημα δέκα έως είκοσι ετών.
Τα μεγάλα οράματα από τη μία και το μποϋκοτάζ της Αυστρίας από την άλλη δεν οικοδομούν, λογικά, ένα εξαιρετικό κλίμα εμπιστοσύνης στις χώρες αυτές.
Κύριε Πρόεδρε, πιστεύω ότι η ποσότητα και η ποιότητα των παρεμβάσεων για τον Χάρτη των Θεμελιωδών Δικαιωμάτων αποδεικνύει τη σημασία που έχει ο Χάρτης για αυτό το Κοινοβούλιο.
Και, κύριε Προεδρεύοντα του Συμβουλίου, θέλω να σας ζητήσω η συνάντηση που θα έχετε στις 19 του μηνός με τον Πρόεδρο της Συνέλευσης κ. Herzog να μην είναι διαδικαστική.
Δεν πρέπει απλώς να ακούσετε τον Πρόεδρο της Συνέλευσης, πρέπει να ενημερωθείτε για τα προβλήματα που τίθενται σήμερα στη Συνέλευση, να διερωτηθείτε για το ποιος είναι ο τελικός στόχος του Χάρτη και να μάθετε τι μέλλει γενέσθαι σε σχέση με αυτόν.
Πιστεύω ότι θα βοηθούσε εξαιρετικά τη Συνέλευση εάν, στα συμπεράσματά του, το Ευρωπαϊκό Συμβούλιο αποφαινόταν για το μέλλον του Χάρτη, καθώς μου φαίνεται ότι η επεξεργασία του σήμερα έχει αποδείξει ότι ο Χάρτης ενδιαφέρει τον κόσμο.
Η συμμετοχή των ΜΚΟ, η συμμετοχή του απλού κόσμου αποδεικνύει ξεκάθαρα ότι οι ευρωπαίοι ενδιαφέρονται για τον Χάρτη των Θεμελιωδών Δικαιωμάτων.
Τα θεσμικά ζητήματα της Διακυβερνητικής Διάσκεψης είναι εξαιρετικά σημαντικά, αλλά δεν αγγίζουν τον κόσμο.
Πιστεύω όμως ότι αγγίζει τον κόσμο ο Χάρτης των Θεμελιωδών Δικαιωμάτων.
Ο Χάρτης πρέπει να αποτελέσει την ψυχή της Ευρωπαϊκής Ένωσης και για το λόγο αυτό, καθώς συζητούμε για τη διεύρυνση, πιστεύω ότι το Ευρωπαϊκό Συμβούλιο - το οποίο υπήρξε η κινητήρια δύναμη για την επεξεργασία του Χάρτη - οφείλει να στείλει ένα ξεκάθαρο πολιτικό μήνυμα: ο Χάρτης θα αποτελέσει σημαντικότατο τμήμα της Ευρωπαϊκής Ένωσης, ο Χάρτης είναι η ψυχή της μελλοντικής Ευρωπαϊκής Ένωσης.
Για το λόγο αυτό, κύριε Προεδρεύοντα του Συμβουλίου, ελπίζω ότι στα συμπεράσματα της Feira, τα οποία θα διαβάσουμε όλοι με τεράστιο ενδιαφέρον, ο Χάρτης θα λάβει την ώθηση που αξίζει, ώστε η Συνέλευση να ολοκληρώσει επιτυχώς τις εργασίες της.
Έτσι θα εκπληρώσουμε και την εντολή του Salvador de Madariaga, κατά τον οποίο η Ευρώπη θα γίνει πραγματικότητα όταν γίνει πραγματικότητα στη συνείδηση των πολιτών.
Κύριε Πρόεδρε, κυρίες και κύριοι βουλευτές που συμμετείχατε στη συζήτηση, αυτή υπήρξε πράγματι μια συζήτηση ιδιαίτερης σημασίας η οποία μας ενθαρρύνει στο έπακρο ενόψει του Ευρωπαϊκού Συμβουλίου της Feira.
Θα ήθελα να σας ευχαριστήσω για την ποιότητα των παρεμβάσεων, τις οποίες η Προεδρία θα λάβει δεόντως υπόψη της, όπως άλλωστε οφείλει να πράξει.
Όπως επεσήμανα και προηγουμένως, το προσεχές Ευρωπαϊκό Συμβούλιο θα έχει μια εξαιρετικά φορτωμένη ημερήσια διάταξη λόγω της ενασχόλησης με τη Διακυβερνητική Διάσκεψη, και εφόσον θα κληθεί να δώσει το πράσινο φως, ώστε στο πλαίσιο της Διακυβερνητικής να εξεταστεί το θέμα των ενισχυμένων συνεργασιών, όπως και άλλα ζητήματα.
Οφείλουμε να έχουμε κατά νου το ότι το περίγραμμα των εργασιών της Διακυβερνητικής καθορίζεται στο σύνολό του από τις αποφάσεις που ελήφθησαν στο Αμστερνταμ.
Δεν έχουμε να κάνουμε με μια Διακυβερνητική Διάσκεψη που θα καταλήξει σε τελικές και αμετάκλητες αποφάσεις σχετικά με τη μεγάλη αναμόρφωση της Ευρώπης, αλλά με μια Διακυβερνητική, η οποία έλαβε συγκεκριμένη εντολή να προωθήσει κάποιες βελτιώσεις τεχνικού χαρακτήρα, που εμπίπτουν κυρίως στα συστήματα λήψης αποφάσεων, κατά τρόπο ώστε να καταστεί εφικτή η διεύρυνση.
Επιπλέον, δεν θα πρέπει να δίνουμε σε κάποιους τρίτους την εντύπωση ότι μεθοδεύουμε την υπερβολική παράταση των εργασιών της Διακυβερνητικής με σκοπό να εξασφαλίσουμε μίαν πέραν του δέοντος αναβολή των διευρύνσεων.
Η διεύρυνση αποτελεί επίσης μια διαδικασία που θα εδραιωθεί σημαντικά στο πλαίσιο του Ευρωπαϊκού Συμβουλίου, από τη στιγμή που υποβάλλεται μια αρκετά θετική έκθεση προόδου, η Κοινή Αμυντική Πολιτική και Πολιτική Ασφαλείας σημειώνει ένα ουσιαστικό άλμα, προωθείται η εφαρμογή του προγράμματος Τεχνολογίες της Πληροφορίας για την Ευρώπη, η έγκριση του σχεδίου δράσης αναφορικά με τη σκανδιναβική διάσταση, καθώς και η έγκριση της στρατηγικής για τη Μεσόγειο μετά την πραγματοποίηση των δύο πρώτων Συμβουλίων Σύνδεσης με την Παλαιστίνη και το Ισραήλ.
Επιπλέον, θα ασχοληθούμε με την εκπόνηση του προγράμματος εξωτερικών δράσεων στους τομείς της δικαιοσύνης και των εξωτερικών υποθέσεων, με το Λευκό Βιβλίο για την Ασφάλεια των Τροφίμων και με τον Ευρωπαϊκό Χάρτη των μικρών επιχειρήσεων, και συγχρόνως θα λάβουμε μια σειρά σημαντικών αποφάσεων στον οικονομικό και χρηματοοικονομικό τομέα, σχετικά με την προσχώρηση της Ελλάδας στη ζώνη ευρώ.
Επίσης, θα ήταν ευχής έργον εάν καταλήγαμε σε αίσια έκβαση του προβλήματος της φορολογίας εισοδήματος.
Πρόκειται για μια φορτωμένη ημερήσια διάταξη, που ωστόσο αποτελεί ένδειξη ότι σημειώνονται πρόοδοι σε όλα τα μέτωπα, σε όλους τους άξονες δραστηριότητας της Ευρωπαϊκής Ένωσης.
Η Ευρωπαϊκή Ένωση δεν παραμένει στάσιμη.
Απεναντίας, προχωράει μπροστά σε όλα τα εσωτερικά της μέτωπα, αλλά και στο μέτωπο των εξωτερικών της σχέσεων, κάτι που είναι εξαιρετικά σημαντικό.
Τέθηκε εδώ το ζήτημα του Χάρτη των Θεμελιωδών Δικαιωμάτων.
Επί του προκειμένου, θα ήθελα να επισημάνω ότι η ίδια η Ευρωπαϊκή Ένωση έχει καθιερώσει μια μεθοδολογία για την κατάρτιση του εν λόγω Χάρτη.
Αναφέρομαι στη σύσταση μιας Συνέλευσης, και η Συνέλευση αυτή εργάζεται τώρα αλλά δεν έχει ακόμη ολοκληρώσει τις εργασίες της.
Θα πρέπει να ολοκληρώσει το έργο της και θα κληθεί να πάρει πολλές αποφάσεις, που επί του παρόντος δεν τις έχει λάβει για τον απλούστατο λόγο ότι το έργο της βρίσκεται σε εξέλιξη: να κρίνει αν ο Χάρτης είναι απλώς ένα έγγραφο διακήρυξης αρχών ή εάν θα πρέπει να ενσωματωθεί στις Συνθήκες, να αποφασίσει ακόμη εάν ο Χάρτης θα αποτελέσει ή όχι ένα από τα πρώτα έμπρακτα παραδείγματα ενισχυμένης συνεργασίας, να αποφασίσει με ποιον τρόπο οι διατάξεις του εν λόγω Χάρτη θα εφαρμόζονται έναντι των πολιτών, αν θα ισχύουν μόνο για τους Ευρωπαίους υπηκόους κρατών μελών της Ευρωπαϊκής Ένωσης ή και για άλλους Ευρωπαίους που διαμένουν σε χώρες της Ευρωπαϊκής Ένωσης, για τους αλλοδαπούς, ή ακόμη για τους λαθρομετανάστες - πρόκειται για ένα ζήτημα για το οποίο δεν έχει ακόμη ληφθεί απόφαση -, να αποφασίσει, τέλος, σχετικά με τον τρόπο διασύνδεσης του Χάρτη με την Ευρωπαϊκή Σύμβαση για τα Δικαιώματα του Ανθρώπου, ή με τον τρόπο σύνδεσής του με τα εθνικά δικαστήρια και με τα υφιστάμενα ή υπό αναδιαμόρφωση ευρωπαϊκά δικαστήρια.
Όλα τα σημεία που προανέφερα έχουν μεγάλη σημασία.
Κατανοώ την έκκληση που μου απευθύνατε, αλλά θα ήθελα να καταστήσω σαφές ότι, στην προκειμένη περίπτωση, δεν πρόκειται για ένα θέμα που εμπίπτει άμεσα στις αρμοδιότητες αυτού του Ευρωπαϊκού Συμβουλίου.
Με σκοπό να προωθήσουμε παραπέρα την υπόθεση, αποφασίσαμε να καλέσουμε τον πρόεδρο της Συνέλευσης, τον Πρόεδρο Herzog, για να έχουμε αυτή την ανταλλαγή απόψεων σε υψηλό επίπεδο, που είμαι βέβαιος πως θα προσφέρει ισχυρή ώθηση στις εργασίες κατάρτισης του Χάρτη στους κόλπους της Συνέλευσης.
Θα επιθυμούσα ακόμη να πω δυο λόγια για το ζήτημα της Αυστρίας.
Όπως γνωρίζετε, πρόκειται εδώ για ένα ζήτημα που άπτεται των διμερών σχέσεων ανάμεσα σε δεκατέσσερα κράτη μέλη της Ένωσης αφενός, και μια χώρα η οποία είναι επίσης κράτος μέλος της Ένωσης, αφετέρου.
Αλλά δεν πρόκειται για θέμα της Ευρωπαϊκής Ένωσης, ή καλύτερα, για ένα ζήτημα επί του οποίου καλούνται να επιληφθούν τα όργανα της Ευρωπαϊκής Ένωσης.
Καμία σχετική απόφαση δεν ελήφθη από οιοδήποτε όργανο της Ευρωπαϊκής Ένωσης, αν και, φυσικά, όλοι συγκαταλεγόμαστε μεταξύ των χωρών της Ευρωπαϊκής Ένωσης.
Η πορτογαλική Προεδρία φρόντιζε πάντα να υπογραμμίζει αυτή τη σαφή διαφορά, μιας και δεν επρόκειτο για θέμα της Ευρωπαϊκής Ένωσης.
Για ποιο λόγο;
Από τη μια, για να διασφαλίσει την ομαλή λειτουργία της Ευρωπαϊκής Ένωσης και την προώθηση των θεμάτων της ημερήσιας διάταξης της Ευρωπαϊκής Ένωσης·από την άλλη, επίσης, για να μη θέσει κανένα εμπόδιο στην πλήρη συμμετοχή της Αυστρίας στον βίο της Ευρωπαϊκής Ένωσης και στα θεσμικά της όργανα.
Κάθε φορά που λάμβανε γνώση για οποιαδήποτε παρέκκλιση από την παραπάνω στάση αρχής, η Προεδρία προειδοποιούσε τα θεσμικά και τα άλλα όργανα ώστε να μην ενεργούν τοιουτοτρόπως.
Μεριμνούσαμε διαρκώς γι' αυτό το θέμα.
Ο Πορτογάλος Πρωθυπουργός και εγώ προσωπικά είχαμε συνεχείς επαφές με τους υπόλοιπους Δεκατρείς και με την Αυστρία, και συνεχίζουμε να πραγματοποιούμε επαφές.
Προς τη μεριά όσων ήθελαν να εγείρουν το θέμα, προσπαθούσα να επισημάνω πως όφειλαν να κατανοήσουν ότι το συγκεκριμένο πρόβλημα δεν θα μπορούσε να διευθετηθεί εύκολα σε περίπτωση που κάποιος επεδίωκε την άμεση επίλυσή του.
Αντιλαμβάνομαι ότι πρόκειται για μια υπόθεση που, για τη διευθέτησή της, απαιτεί διαδοχικά στάδια και ότι η λύση για το πρόβλημα μάλλον δεν μπορεί να εξευρεθεί απλώς και μόνο με διατάγματα, ενώ δεν πρόκειται να υπάρξουν εξελίξεις με την εμμονή σε διαρκείς και συνεχείς πολιτικές επιθέσεις σε άτομα, πολιτικά πρόσωπα ή κυβερνήσεις, ή ακόμη με τη συνεχή επίκληση των κινδύνων παράλυσης της λειτουργίας της Ευρωπαϊκής Ένωσης και της αντίστοιχης διαδικασίας λήψης αποφάσεων.
Για να ανοίξει ένα παράθυρο ευκαιριών σε αυτό το ζήτημα, είναι αναγκαίο να επιδειχθεί κάποια αυτοσυγκράτηση, να υπάρξουν κάποια ανοίγματα, να σταματήσουμε πλέον να εκτοξεύονται κάποιες διακηρύξεις με το πολιτικό ύφος που τις έχει χαρακτηρίσει μέχρι σήμερα.
Προφανώς, τα μέτρα που ελήφθησαν βάσει συναινέσεως στο πλαίσιο της διπλωματίας των Δεκατεσσάρων δεν μπορούν να αλλάξουν παρά μόνο με βάση τη συναίνεση ανάμεσα στους Δεκατέσσερις.
Προς το σκοπό αυτό, θα πρέπει επίσης να διαμορφωθούν οι ανάλογες προϋποθέσεις, και εκτιμώ ότι, επί του προκειμένου, και η ίδια η Αυστρία συμβάλλει, από τη μεριά της, στη δημιουργία των προϋποθέσεων, εάν κρίνουμε από τον τρόπο με τον οποίο επιδιώκει να μας πλησιάσει για την αντιμετώπιση του συγκεκριμένου προβλήματος.
Χρειάζεται επίσης να δημιουργηθούν οι προϋποθέσεις ώστε να καταλήξουν οι Δεκατέσσερις σε μια νέα συναινετική στάση.
Οφείλουμε να λάβουμε υπόψη μας αυτό το σημείο.
Περίμενα πολλά από τη μετριοπάθειά σας, εκτιμώ ιδιαίτερα τον ορθό τρόπο που επέλεξαν οι βουλευτές για να θίξουν το πρόβλημα στη σημερινή συνεδρίαση και θα το λάβω δεόντως υπόψη μου, θα πρέπει όμως επίσης να διαμορφώσουμε τους όρους ώστε να ανοίξει ένα παράθυρο ευκαιριών.
Οφείλουμε, παρά ταύτα, να έχουμε κατά νου το εξής: το Ευρωπαϊκό Συμβούλιο της Feira είναι ένα όργανο της Ένωσης, και επομένως δεν θα μπορούσε να αξιοποιηθεί, σε αυτή την υπόθεση, οποιοδήποτε παράθυρο ευκαιριών επ' ευκαιρία του Ευρωπαϊκού Συμβουλίου της Feira, διότι εκεί θα πρέπει να ασχοληθούμε με την ημερήσια διάταξη, με τους άξονες δράσης της Ένωσης.
Θα μπορούσαμε ωστόσο να ασχοληθούμε με αυτό το θέμα σε διμερές επίπεδο, πριν από το Συμβούλιο της Feira (και οφείλω να σας πω ότι κάτι τέτοιο προσπαθούμε τώρα να κάνουμε), ή μετά το Συμβούλιο της Feira.
Θα σας παρακαλούσα, όμως, να μη ζητάτε να επικεντρωθεί η προσοχή του Συμβουλίου της Feira σε ένα θέμα που δεν περιλαμβάνεται στην ημερήσια διάταξή του, σε ένα θέμα που, σε περίπτωση που παραπεμφθεί προς εξέταση αποκλειστικά στο Συμβούλιο της Feira, θα οδηγήσει τελικώς σε μια κατάσταση δυσμενή προς τα επιχειρήματα εκείνων που, πολύ ορθώς, έθιξαν εδώ μέσα το συγκεκριμένο πρόβλημα.
Ολοκληρώνοντας, κύριε Πρόεδρε, θα ήθελα να πως ότι ο Πορτογάλος Πρωθυπουργός θα προβεί την ερχόμενη εβδομάδα, ενώπιον αυτού του Σώματος, σε απολογισμό της θητείας της Προεδρίας μας.
Από τη δική μου πλευρά, θα επιθυμούσα επίσης να τονίσω τη μέθοδο συνεργασίας που αναπτύξαμε με τη Γαλλία ενόψει της παράδοσης της σκυτάλης της Προεδρίας, εκφράζοντας συγχρόνως τις ευχαριστίες μας σε αυτή τη χώρα.
Επιπλέον, θα ήθελα να απευθύνω τις ιδιαίτερες ευχαριστίες μου στο Ευρωπαϊκό Κοινοβούλιο, το οποίο επιδιώξαμε να ενθαρρύνουμε, καθ' όλη τη διάρκεια της Προεδρίας μας, ώστε να διαδραματίσει το ρόλο του ως γνήσιο κοινοβουλευτικό θεσμικό όργανο, για το πνεύμα συνεργασίας που επέδειξε με σκοπό την προώθηση των ευρωπαϊκών θεμάτων, μια συνεργασία που εκφράστηκε με τον δυναμικό, ζωντανό, δημιουργικό και εποικοδομητικό τρόπο με τον οποίο άσκησε τα καθήκοντά του ως κοινοβουλευτικό όργανο της Ένωσης κατά τη διάρκεια του τελευταίου εξαμήνου.
Ευχαριστώ πολύ, κύριε υπουργέ.
Εύχομαι σε εσάς και στην κυβέρνησή σας μια επιτυχή ολοκλήρωση της πορτογαλικής Προεδρίας.
Kύριε Πρόεδρε, θα ήθελα απλώς να ευχαριστήσω τον Προεδρεύοντα του Συμβουλίου για τη φροντίδα και την προσοχή που επέδειξε ως πολιτικός, παρακολουθώντας τη συζήτηση και τις ανησυχίες που εκφράσθηκαν.
Πιστεύω, κύριε Cox, ότι εκφράζετε πραγματικά τα αισθήματα πολλών συναδέλφων.
Δίνω στη συνέχεια το λόγο στον κ. Barnier, εξ ονόματος της Ευρωπαϊκής Επιτροπής, για μια ακόμα σύντομη παρέμβαση.
.
(FR) Κύριε Πρόεδρε, αν και η ημερήσια διάταξη είναι πολύ φορτωμένη, θα ήθελα να προσθέσω λίγα λόγια, αφού άκουσα και εγώ, με μεγάλη προσοχή, όλους τους ομιλητές και αφού σας ευχαριστήσω για την ποιότητα και την ειλικρίνεια των παρεμβάσεών σας.
Θέλω να πω στον πρόεδρο Poettering και στον πρόεδρο Barσn Crespo ότι επιβεβαιώνω τώρα τη δέσμευση που ανέλαβα χθες ενώπιόν σας, εξ ονόματος της Επιτροπής, σχετικά με το καταστατικό των ευρωπαϊκών πολιτικών κομμάτων.
Η Επιτροπή θα αναλάβει τις ευθύνες της.
Θα αναλάβει την πρωτοβουλία.
Και σκοπεύει, με την υποστήριξη της Προέδρου σας, να προσφύγει στον προσεχή τριμερή διάλογο για να εξεύρει, σε συμφωνία με τα τρία θεσμικά όργανα, τον καλύτερο δυνατό δρόμο, αλλά προετοιμάζουμε χωρίς καθυστέρηση αυτήν την πρωτοβουλία.
Θη ήθελα να πω δυο λόγια για την Κροατία στον κ. Barσn Crespo.
Δικαιολογημένα επισημάνατε τον στρατηγικό χαρακτήρα της χώρας αυτής, πρώην τμήματος της Γιουγκοσλαβίας.
Θέλω να πω, κύριε Πρόεδρε, ότι η Επιτροπή προετοιμάζει αυτήν τη στιγμή μια διαπραγμάτευση που αναμένεται να ξεκινήσει πριν από τα τέλη του τρέχοντος έτους σχετικά με μια συμφωνία σύνδεσης και σταθεροποίησης με την Κροατία.
Από τούδε, μέσα στον Ιούλιο, θα έχουμε συντάξει τις οδηγίες σχετικά με την έναρξη αυτής της διαπραγμάτευσης.
Επίσης, ξεκινήσαμε ήδη τη διαπραγμάτευση μιας ανάλογης συμφωνίας με τη Μακεδονία, και εξετάζουμε την ιδέα να διαπραγματευθούμε μια άλλη με την Αλβανία.
Τρίτον, θα ήθελα να πω στον πρόεδρο Wurtz ότι δεν μπορώ να δεχθώ να λέει ότι η Επιτροπή έχει κατά κάποιο τρόπο παρασυρθεί από δεν ξέρω ποιο φιλελεύθερο παραλογισμό.
Κύριε Πρόεδρε, η Επιτροπή εκπληρώνει το χρέος της και αναλαμβάνει τις ευθύνες της.
Αυτό το κάνει ιδίως μένοντας πιστή στους προσανατολισμούς και τις αποφάσεις ενός Ευρωπαϊκού Συμβουλίου.
Αυτό κάνουμε μετά τη Λισαβώνα.
Το κάνουμε όμως παραμένοντας επίσης πιστοί, κύριε Πρόεδρε, στο γράμμα και στο πνεύμα των Συνθηκών, και ιδίως σε ένα άρθρο το οποίο έχω βάσιμους λόγους να μην λησμονώ, το άρθρο που εγγυάται την ιδιαιτερότητα των αποστολών δημοσίου συμφέροντος.
Μεταξύ αυτών των δύο απαιτήσεων εργαζόμαστε, και συγκεκριμένα έχουμε εργαστεί για την εκπόνηση της οδηγίας σχετικά με τις ταχυδρομικές υπηρεσίες, στην οποία αναφερθήκατε και η οποία θεωρώ ότι έχει επιτύχει μια καλή ισορροπία.
Επικρίνατε, και αυτό μου εξέπληξε περισσότερο, έναν ορισμένο αριθμό Επιτρόπων επειδή συνομίλησαν με επικεφαλής επιχειρήσεων.
Πιστεύω ότι χρειαζόμαστε έναν τέτοιο διάλογο με τους επικεφαλής των επιχειρήσεων, όπως και με τους συνδικαλιστές, όπως και με τις μη κυβερνητικές οργανώσεις, για να κάνουμε σωστά τη δουλειά μας.
Κύριε Wurtz, γνωρίζετε καλά ότι δεν συμβαίνει μόνο στις Βρυξέλλες, και το λέγω χαμογελώντας, δεξιοί ή αριστεροί πολιτικοί να συναντούν εργοδότες.
Τέλος, θα ήθελα να πω στον πρόεδρο κ. Cox και στην κ. Bιrθs ότι συμμερίζομαι την άποψή τους για τις προθεσμίες που θα πρέπει να σεβαστούμε στο μεγάλο ευρωπαϊκό δημόσιο διάλογο.
Είμαι ευγνώμων σε ορισμένους σημαντικούς παράγοντες της ευρωπαϊκής οικοδόμησης, πρόσφατα τον κ. Fischer, και πριν από αυτόν τον κ. Delors και άλλους, διότι ξεκίνησαν τη συζήτηση.
Το χειρότερο πράγμα για την ευρωπαϊκή οικοδόμηση στην οποία είμαστε αφοσιωμένοι, κυρίες και κύριοι, είναι η σιωπή, το χειρότερο είναι η παρανομία, και εγώ που διαπραγματεύομαι με άλλους αυτήν την μεταρρύθμιση, φοβόμουν αυτήν τη σιωπή.
Ο κ. Fischer και άλλοι έδωσαν οξυγόνο, προοπτική.
Έχουμε ανάγκη από τέτοιο οξυγόνο, έχουμε ανάγκη από μια τέτοια προοπτική για τον μεγάλο ευρωπαϊκό δημόσιο διάλογο.
Για όνομα του Θεού, όμως, ας σεβαστούμε τα στάδια και ας τα ολοκληρώνουμε ένα ένα.
Υπάρχει μια πρώτη φάση που πρέπει να σεβαστούμε, όπως είπατε, κύριε Πρόεδρε, πρόκειται για τη φάση της μεταρρύθμισης, για να είναι δυνατό να ξεκινήσουμε τη διεύρυνση υπό καλές συνθήκες και επίσης για να είναι δυνατές άλλες μεταρρυθμίσεις αργότερα.
Ας σεβαστούμε, λοιπόν τις προθεσμίες, και ας προσπαθήσουμε, στους κάποιους μήνες που έχουμε μπροστά μας, να επιτύχουμε τη διαπραγμάτευση.
Δεν λέω απλά να την ολοκληρώσουμε.
Λέω να την επιτύχουμε.
Να επιτύχουμε στη Νίκαια.
Και επαναλαμβάνω ότι, για μένα, η ποιότητα της μεταρρύθμισης είναι πιο σημαντική από το χρονοδιάγραμμα.
Αλλο η επιτυχία, άλλο η ολοκλήρωση.
Οφείλουμε τώρα να δώσουμε όλη μας την ενέργεια, μαζί με την πορτογαλική Προεδρία που φθάνει στο τέλος της, μαζί με τη γαλλική Προεδρία που θα ξεκινήσει, με στόχο να πετύχουμε στη Νίκαια μια πραγματική μεταρρύθμιση ώστε να είναι δυνατή η διεύρυνση και, αν χρειαστεί, να είναι δυνατές άλλες μεταρρυθμίσεις αργότερα.
Ευχαριστώ πολύ, κύριε Επίτροπε.
Η συζήτηση έληξε.
Η ψηφοφορία θα διεξαχθεί σήμερα.
Κύριε Πρόεδρε, δεν κατάφερα να κάνω να με προσέξει η Πρόεδρος σήμερα το πρωί.
Δεν πρέπει να επιτρέψουμε να ολοκληρωθεί αυτή η συνεδρίαση Ολομελείας χωρίς να δώσουμε κάποια προσοχή στο γεγονός ότι η τιμηθείσα με τα βραβεία Νόμπελ και Ζαχάρωφ, Αung San Suu Kyi, εξακολουθεί να στερείται την ελευθερία της.
Έχουν περάσει ακριβώς δέκα χρόνια από τότε που εκείνη και η Εθνική Ένωση για τη Δημοκρατία κέρδισαν εκείνες τις εκλογές, τις οποίες οι δικτάτορες συνέχισαν να αγνοούν παντελώς.
Εδώ και μια ολόκληρη δεκαετία υπάρχει δικτατορία σε αυτή τη χώρα.
Την επόμενη Δευτέρα η Αung San Suu Kyi θα γίνει 55 ετών.
Θα είναι πολύ δραματικά αυτά τα γενέθλια για εκείνη.
Τον Μάρτιο ο άνδρας της πέθανε από καρκίνο.
Ζήτησε άδεια να την επισκεφθεί για να αποχαιρετήσει την αγαπημένη του γυναίκα.
Η στρατιωτική χούντα της Βιρμανίας αρνήθηκε να του δώσει άδεια να την δει.
Αυτοί οι στρατιωτικοί δικτάτορες εξακολουθούν να είναι τρομοκρατημένοι από μια μικροκαμωμένη και ευγενική γυναίκα που δεν έχει κακόβουλες προθέσεις, στολές ή τανκ για να την προστατεύουν.
Αυτή και ο λαός της Βιρμανίας δεν θα εγκαταλείψουν τον αγώνα.
Αυτό που ζητώ σήμερα είναι το Ευρωπαϊκό Κοινοβούλιο να πράξει εκείνο που ζητά η Αung San Suu Kyi.
Δηλώνει: "Σας παρακαλώ χρησιμοποιείστε την ελευθερία σας για να υποστηρίξετε τη δική μας";.
Ζητώ από την Πρόεδρο αυτού του Κοινοβουλίου να αποστείλει επιστολή στη στρατιωτική χούντα της Βιρμανίας και να δηλώσει: σταματήστε τις παραβιάσεις των ανθρωπίνων δικαιωμάτων, επιστρέψτε στη δημοκρατία και απελευθερώστε την Αung San Suu Kyi.
(Χειροκροτήματα)
Κυρία Kinnock, ευχαριστώ για τα σχόλιά σας.
Πιστεύω ότι εκφράζουν πολλούς από τους συναδέλφους.
Αισθανόμαστε αλληλέγγυοι με αυτή τη γυναίκα που βραβεύθηκε με το βραβείο Ζαχάρωφ και
Το λόγο επί της διαδικασίας έχει ο κ. Lechner.
Κύριε Πρόεδρε, θέλω μόνο να αναφέρω εν συντομία σε σχέση με τη χθεσινή ψηφοφορία στο Σώμα μια ανακοίνωση Τύπου που μόλις έλαβα, σύμφωνα με την οποία ο Ιρλανδός γενικός εισαγγελέας Nial Fennelly μόλις υπέβαλε πρόταση στο Ευρωπαϊκό Δικαστήριο να ακυρωθεί η ισχύς της οδηγίας σχετικά με την απαγόρευση της διαφήμισης του καπνού, την οποία ενέκρινε το Κοινοβούλιο κατά πλειοψηφία, επειδή στερείται νομικής βάσης.
(Χειροκροτήματα)
Το αναφέρω αυτό και σε συνάρτηση με το γεγονός ότι χθες απορρίφθηκε η αίτηση και παράκλησή μου να αναβάλουμε για άλλες τέσσερις εβδομάδες τη διαδικασία και την ψηφοφορία.
Θεωρώ ότι θα ήταν καλύτερο για την υπόθεση αυτήν να δώσει η πλειοψηφία του Σώματος περισσότερη σημασία στη νομική βάση και να την εξετάσει προσεκτικότερα, αλλά και να δώσει μεγαλύτερη προσοχή στην παλαιότερη σχετική γνωμοδότηση της Επιτροπής Νομικών Θεμάτων και Εσωτερικής Αγοράς.
Συνιστώ στην Επιτροπή να αποσύρει την πρόταση οδηγίας, ακόμη και αν δεν αφορά ακριβώς το ίδιο θέμα.
(Χειροκροτήματα)
Συνάδελφοι, δεν θα συνεχίσουμε τη συζήτηση αυτού του ζητήματος το οποίο μας απασχόλησε εχθές.
Κύριε Πρόεδρε, καταλαβαίνω ότι διάφοροι συνάδελφοι, οι οποίοι ήταν πριν κατά αυτής της οδηγίας, θα αισθάνονται τώρα ικανοποιημένοι.
Θα ήθελα να συγχαρώ τον κ. Lechner.
Ευτυχώς η οδηγία την οποία συζητήσαμε εχθές είναι τόσο διαφορετική ώστε δεν χρειάζεται πραγματικά να περιμένουμε ότι θα υπάρξει μια ανάλογη απόφαση από τον Γενικό Εισαγγελέα ή από το ΔΕΚ.
Η χθεσινή οδηγία βασίζεται σε τρεις, ήδη ισχύουσες οδηγίες, δύο εκ των οποίων έχει ήδη εξετάσει το ΔΕΚ.
Είμαι λοιπόν ιδιαίτερα ικανοποιημένος με την ψηφοφορία που πραγματοποιήσαμε εχθές.
(Χειροκροτήματα)
Ωραία, το σημειώνουμε.
ΨΗΦΟΦΟΡΙΕΣ
Κύριε Πρόεδρε, παίρνω τον λόγο διότι υπάρχουν δύο σοβαρά σφάλματα στη δανική μετάφραση του σημείου 8 για την Αυστρία.
Στο αγγλικό κείμενο, όπως εγώ καταλαβαίνω το αρχικό κείμενο, λέει: 'asked the Council presidency' .
Στο δανικό κείμενο έχει μεταφραστεί ως 'Συμβούλιο' χωρίς να αναφέρεται η Προεδρία.
Πρόκειται για σοβαρό πολιτικό και μεταφραστικό λάθος.
Όμως υπάρχει και άλλο λάθος, ήτοι ότι στο αγγλικό κείμενο συμπεριλαμβάνεται η ακόλουθη φράση: 'with all the parties in the EU concerned' , φράση η οποία πολύ απλά στο δανικό κείμενο δεν υφίσταται.
Ζητώ να υπάρξει σωστή δανική μετάφραση του κειμένου, διότι πιστεύω πως είναι πολύ σοβαρό το γεγονός ότι στο σημείο 8 για την Αυστρία υπάρχουν δύο λάθη που από πολιτικής άποψης παραλλάσσουν το νόημα.
Μόλις ήρθα σε επαφή με τις ενεχόμενες υπηρεσίες οι οποίες μου είπαν ότι το σημείωσαν και θα προβούν στις αναγκαίες διορθώσεις.
(Το Σώμα εγκρίνει το ψήφισμα)
Πρόταση ψηφίσματος (B5-0505/2000) της κ. Lalumiθre, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής σχετικά με τον καθορισμό μιας κοινής ευρωπαϊκής πολιτικής ασφάλειας και άμυνας ενόψει του Ευρωπαϊκού Συμβουλίου της Feira
Σχετικά με την παράγραφο 38:
Κύριε Πρόεδρε, στην παράγραφο 38, υπάρχει ένα μικρό μεταφραστικό πρόβλημα.
Στην εν λόγω παράγραφο 38, γίνεται αναφορά σε ένα " διακοινοβουλευτικό ευρωπαϊκό όργανο για θέματα ασφάλειας και άμυνας " .
Στη γαλλική εκδοχή έχει μπει η λέξη "organe" (όργανο), και σωστά.
Αρχικά, είχα προτείνει τον όρο " φόρουμ " , αλλά ύστερα από συζητήσεις στην Επιτροπή Εξωτερικών Υποθέσεων, καταλήξαμε σε συμβιβασμό και έπρεπε να χρησιμοποιηθεί όχι ο όρος " φόρουμ " , αλλά ένας αντίστοιχος όρος στις διάφορες γλώσσες.
Αυτός ο αντίστοιχος όρος ήταν "organe" για τα γαλλικά, θα πρέπει να είναι "body" για τα αγγλικά, και μάλλον "gremium" για τα γερμανικά.
Για τις άλλες γλώσσες, οι γνώσεις μου είναι ανεπαρκείς.
Ήθελα όμως να επισημάνω το σημείο αυτό για να μπορέσει να γίνει η διόρθωση στις διάφορες γλωσσικές εκδοχές.
Σας ευχαριστώ πολύ, κυρία Lalumiθre, θα φροντίσουμε το ζήτημα και θα καταβάλουμε κάθε δυνατή προσπάθεια.
(Το Σώμα εγκρίνει το ψήφισμα)
Κοινή πρόταση ψηφίσματος
σχετικά με τα αποτελέσματα της έκτακτης συνόδου της Γενικής Συνέλευσης των Ηνωμένων Εθνών "Γυναίκες 2000: ισοτιμία ανδρών και γυναικών, ανάπτυξη και ειρήνη για τον 21ο αιώνα", από 5 έως 9 Ιουνίου 2000
(Το Σώμα εγκρίνει το ψήφισμα)
Πρόεδρος.
Το λόγο έχει η κ. McCarthy για ένα διαδικαστικό ζήτημα.
Κύριε Πρόεδρε, ως μέλος της Επιτροπής Νομικών Θεμάτων και Εσωτερικής Αγοράς, αντιδρώ στην προσπάθεια του κ. Lechner να παραπλανήσει αυτό το Σώμα σχετικά με μια προσωρινή δικαστική απόφαση που εξέδωσε το Ευρωπαϊκό Δικαστήριο αναφορικά με την απαγόρευση των διαφημίσεων καπνού, όχι αναφορικά με τις προειδοποιήσεις για την υγεία, πράγμα για το οποίο ψηφίσαμε χθες.
Ο κ. Lechner θα πρέπει να γνωρίζει ότι η απόφαση είναι προσωρινή και ότι δεν θα έχουμε την οριστική απόφαση παρά μόνο το φθινόπωρο.
Επιπλέον, η Επιτροπή Νομικών Θεμάτων αγνόησε τη συμβουλή των νομικών υπηρεσιών του Κοινοβουλίου ότι η νομική βάση γι' αυτή την οδηγία ήταν σωστή.
Μπορώ να αντιληφθώ την απογοήτευση του κ. Lechner, καθώς αυτός και ορισμένα μέλη της Ομάδας του συνεργάστηκαν στενά με τον βιομηχανικό κλάδο επιδιώκοντας να ανατρέψουν αυτό το ψήφισμα, όμως δεν μπορεί η πολιτική των δημοσιευμάτων στον Τύπο να ανατρέπει αποφάσεις αυτού του Σώματος.
Σας ευχαριστώ, κυρία McCarthy.
Σημείωσα με προσοχή τα σχόλιά σας.
ΑΙΤΙΟΛΟΓΗΣΕΙΣ ΨΗΦΟΥ
Έκθεση Murphy (A5-0154/2000)
- (ΙΤ) Κύριε Πρόεδρε, ένα "μπράβο" στο Κοινοβουλίο μας που ενέκρινε αυτή την οδηγία, η οποία υποχρεώνει τις εταιρίες που καθυστερούν την αποπληρωμή των χρεών τους να πληρώνουν έναν τόκο του 7 τοις εκατό.
Ψήφισα υπέρ, είναι ένα καλό αποτέλεσμα, αλλά πόσο θα πρέπει να περιμένουμε ακόμα πριν αυτό το Κοινοβούλιο επιβάλει έναν τόκο υπερημερίας και αποζημίωσης όταν οι κυβερνήσεις καθυστερούν να πληρώσουν, όταν τα συνταξιοδοτικά ταμεία καταβάλουν με καθυστέρηση τις συντάξεις;
Και στα δεκαπέντε κράτη μας οι συντάξεις πληρώνονται με καθυστέρηση.
Για ποιο λόγο δεν θα έπρεπε να αποζημιώνουμε με το ίδιο 7 τοις εκατό και τους πολίτες τους οποίους εξοφλούν καθυστερημένα οι δημόσιοι οργανισμοί;
Για αυτό το λόγο ψήφισα υπέρ, με την ελπίδα ότι θα γίνει και αυτό το βήμα.
Κύριε Πρόεδρε, κατά τη δεύτερη ανάγνωση καταψήφισα τόσο τη μείωση της προθεσμίας πληρωμής από 30 σε 21 ημέρες όσο και το προτεινόμενο ύψος των τόκων του 8%.
Εξακολουθώ να πιστεύω ότι ένας τόκος 6% όπως είχε αρχικά προταθεί από το Συμβούλιο θα εξυπηρετούσε καλύτερα τις εμπορικές συναλλαγές.
Δεν μπορώ να συμφωνήσω απόλυτα με τον συμβιβασμό που προέκυψε στην επιτροπή συνδιαλλαγής, ωστόσο λαμβάνοντας υπόψη τη σημασία του περιεχομένου της συγκεκριμένης οδηγίας για το διασυνοριακό εμπόριο και τη λειτουργία της εσωτερικής αγοράς ενέκρινα τελικά την παρούσα έκδοση.
.
(FR) Θα ήθελα καταρχάς να συγχαρώ τον εισηγητή και τους συναδέλφους μου που συμμετείχαν στις συνεδριάσεις συνδιαλλαγής και οι οποίοι χρειάστηκε να δώσουν αποφασιστική μάχη με ένα Συμβούλιο Υπουργών που ήταν κάτι παραπάνω από διστακτικό στο να προχωρήσει η νομοθεσία στον τομέα των καθυστερήσεων πληρωμών, κάτι που είναι εντελώς σκανδαλώδες αν λάβουμε υπόψη τα οικονομικά διακυβεύματα που βαρύνουν τις ΜΜΕ.
Πρέπει να λάβουμε καλά υπόψη το γεγονός ότι οι καθυστερήσεις πληρωμών συνιστούν τη βασική αιτία των περιπτώσεων αφερεγγυότητας που απειλούν την επιβίωση των επιχειρήσεων και προκαλούν πολυάριθμες πτωχεύσεις που μεταφράζονται σε απολύσεις.
Οι εθνικές ρυθμίσεις για την αντιμετώπιση αυτού του προβλήματος διαφέρουν σημαντικά από το ένα κράτος μέλος στο άλλο.
Γι' αυτό είναι χρήσιμο να εγκριθεί το συντομότερο δυνατό μια νομοθεσία με στόχο την εναρμόνιση, σε ευρωπαϊκή κλίμακα, των διατάξεων σχετικά με τις καθυστερήσεις πληρωμών, τις ημερομηνίες λήξης της προθεσμίας και το νόμιμο επιτόκιο.
Αφορά τη δημιουργία ενός νομικού πλαισίου προκειμένου να αποθαρρύνονται οι καθυστερήσεις πληρωμών και να δίδεται στους πιστωτές το δικαίωμα δίκαιης αποζημίωσης σε περίπτωση καθυστερημένης πληρωμής.
Αυτός είναι ο στόχος της οδηγίας την οποία συζητούμε σήμερα.
Οι διαπραγματεύσεις σχετικά με το κείμενο αυτό ήταν δύσκολες.
Τελικά εγκρίθηκε μια κοινή θέση στις 29 Μαΐου.
Το Ευρωπαϊκό Κοινοβούλιο εξήλθε νικητής σε πολλά κρίσιμα σημεία σε αυτές τις μακρές διαπραγματεύσεις.
Τα σημεία απόκλισης μεταξύ Κοινοβουλίου και Συμβουλίου αποκρυσταλλώθηκαν κυρίως στη διαφορά μεταχείρισης μεταξύ ιδιωτικού και δημόσιου τομέα, οι οποίοι τελικά θα αντιμετωπίζονται ισότιμα.
Όσον αφορά την παρακράτηση της κυριότητας, το Κοινοβούλιο κατάφερε να επιβάλει τη συμπερίληψη της διάταξης αυτής στο κείμενο της οδηγίας.
Ως εκ τούτου, τα κράτη μέλη θα πρέπει να μεριμνούν όπως διατηρεί ο πωλητής την κυριότητα των αγαθών μέχρι την πλήρη εξόφληση, βάσει των ισχυουσών εθνικών διατάξεων.
Ως προς τη ρήτρα κατά των καταχρήσεων, το Ευρωπαϊκό Κοινοβούλιο αρνήθηκε να δώσει προτεραιότητα στην ελευθερία της σύμβασης εις βάρος του πιστωτή.
Η οδηγία προβλέπει λοιπόν ότι, όταν μια συμφωνία εξυπηρετεί κυρίως το σκοπό της εξασφάλισης πρόσθετης ρευστότητας στον οφειλέτη εις βάρος του πιστωτή ή όταν ο κύριος ανάδοχος επιβάλλει στους προμηθευτές και υπεργολάβους του όρους πληρωμής οι οποίοι δεν δικαιολογούνται βάσει των όρων που παρέχονται στον ίδιο, τέτοιες προθέσεις μπορούν να θεωρηθούν παράγοντες που συνιστούν τέτοιου είδους κατάχρηση.
Ως προς την αποζημίωση, εκτός από τις περιπτώσεις όπου ο οφειλέτης δεν είναι υπεύθυνος για την καθυστέρηση, ο πιστωτής δικαιούται να ζητήσει από τον οφειλέτη, ως συνέπεια αυτής της συμφωνίας, λογική αποζημίωση για όλα τα έξοδα είσπραξης στα οποία υποχρεώθηκε.
Αυτή η αποζημίωση μπορεί να συμπεριλαμβάνει τα έξοδα δανεισμού ή ακάλυπτου λογαριασμού του πιστωτή, τα διοικητικά έξοδα είσπραξης που επωμίστηκε η πιστώτρια επιχείρηση, τα έξοδα είσπραξης των οργανισμών είσπραξης χρεών και τα έξοδα είσπραξης που προέκυψαν λόγω δικαστικής διαδικασίας.
Όσον αφορά τα επιτόκια, το Κοινοβούλιο και το Συμβούλιο συμφώνησαν στο ποσοστό 7%, στο οποίο θα πρέπει να προστεθεί το ποσοστό που εφαρμόζει η Ευρωπαϊκή Κεντρική Τράπεζα, πράγμα που σημαίνει ένα συνολικό 10,5% επί του παρόντος.
Για την προθεσμία πληρωμής, το Ευρωπαϊκό Κοινοβούλιο ήθελε η προθεσμία μετά το πέρας της οποίας είναι πληρωτέοι οι τόκοι να μειωθεί σε 21 αντί 30 ημέρες μετά την ημερομηνία παραλαβής του τιμολογίου όπως προβλέπει το Συμβούλιο.
Τελικά διατηρήθηκε η προθεσμία των 30 ημερών, αλλά ορίστηκε ότι αυτό μπορεί αποτελέσει λόγο αγωγής αποκατάστασης ζημίας όταν συνιστά κατάφωρη κατάχρηση έναντι του πιστωτή.
Εν κατακλείδι, θα πω ότι το αποτέλεσμα της συνδιαλλαγής είναι ικανοποιητικό διότι επικυρώνονται πολλές από τις επιθυμίες του Ευρωπαϊκού Κοινοβουλίου.
Συνεπώς, υπερψήφισα το κείμενο αυτό.
Μολονότι έχω επίγνωση πως ό,τι κάνω εδώ δεν ενδιαφέρει καθόλου τους άλλους βουλευτές αυτού του θεσμικού οργάνου, το πραγματικό μου ακροατήριο είναι οι ψηφοφόροι μου.
Σε αυτούς επιθυμώ να εξηγήσω τις πράξεις μου.
Ως εκ τούτου, οφείλω να δηλώσω προς χάριν της αντικειμενικότητας ότι - για λόγους τους οποίους δεν έχω τον χώρο να αναπτύξω - δεν θεωρώ ότι αυτή η οδηγία μπορεί να αντιμετωπίσει ή θα αντιμετωπίσει τα πραγματικά προβλήματα των επιχειρήσεων.
Ωστόσο, αντιτίθεμαι κυρίως σε αυτή την οδηγία διότι φέρνει στο προσκήνιο την ξένη φύση του συστήματος στο οποίο ανακατεύεται το Ηνωμένο Βασίλειο.
Το βασικό γεγονός είναι ότι πρωτοπαρουσιάσθηκε σε αυτό το Σώμα στις 17 Σεπτεμβρίου 1998.
Αυτό συνέβη πριν από τις τελευταίες ευρωεκλογές.
Με άλλα λόγια έχουμε τη συγκρότηση ενός νέου Κοινοβουλίου το οποίο ψηφίστηκε από ένα νέο εκλογικό σώμα.
Όμως, παρά το γεγονός αυτό, η οδηγία συνεχίζει την πορεία της.
Το γεγονός αυτό δείχνει ότι η αλλαγή του Κοινοβουλίου ήταν επιφανειακή - ήταν μια παρωδία.
Το μόνο που επετράπη στο εκλογικό σώμα να κάνει είναι να μετακινήσει τις ξαπλώστρες στο κατάστρωμα του Τιτανικού.
Εν τω μεταξύ, το σχέδιο συνεχίζει να βουλιάζει στον γραφειοκρατικό βάλτο.
Ελπίζω να βρίσκομαι εδώ για να το δω τελικά να εξαφανίζεται, αλλά εν τω μεταξύ, καταψήφισα αυτό το μέτρο.
- (EN) Συγχαίρω τον συνάδελφό μου από το Κόμμα των Εργατικών, κ. Simon Murphy, για τη σύστασή του να εγκριθεί η συμφωνία που επετεύχθη με το Συμβούλιο για την καταπολέμηση των καθυστερήσεων πληρωμών στις εμπορικές συναλλαγές.
Το γεγονός αυτό καταδεικνύει ακόμη μια φορά την αφοσίωση του Κόμματος των Εργατικών στη δημιουργία ενός περιβάλλοντος άνθησης των επιχειρηματιών και των επιχειρήσεων σε όλη την Ευρώπη.
Οι καθυστερήσεις στις πληρωμές συχνά προκαλούν ασφυξία σε πολλές αξιόπιστες επιχειρήσεις, ιδιαίτερα σε μικρές και μεσαίες εταιρείες.
Κατά συνέπεια, πολλές εξαναγκάζονται να φθάσουν με τραγικό τρόπο σε διαχείριση περιουσίας λόγω πτώχευσης, χωρίς δική τους υπαιτιότητα.
Ωστόσο, αυτό το μέτρο θα βοηθήσει τις μικρές επιχειρήσεις να περάσουν στην αντεπίθεση.
Οι πιστωτές θα έχουν δικαίωμα να χρεώνουν ένα θεσμοθετημένο επιτόκιο 7% επί των οφειλών τους, παροτρύνοντας τους οφειλέτες να πληρώνουν έγκαιρα.
Επιπλέον, εάν τα χρέη δεν εξοφλούνται, οι πιστωτές θα μπορούν επίσης να διεκδικήσουν αποζημίωση από τους οφειλέτες τους για το κόστος είσπραξης.
Καθιερώνοντας μεγαλύτερη ασφάλεια στις εμπορικές συναλλαγές σε όλη την Ευρώπη, οι μικρές εταιρείες θα αποκτήσουν αυτοπεποίθηση κατά τις εμπορικές δραστηριότητές τους, όχι μόνο στη Βρετανία, αλλά και σε όλη την ευρωπαϊκή ενιαία αγορά.
Η ιδιότητα του μέλους της ενιαίας αγοράς, του μεγαλύτερου εμπορικού συνασπισμού στον κόσμο, είναι αποφασιστικής σημασίας για τις θέσεις εργασίας στις βορειοδυτικές περιοχές της Βρετανίας.
Σχεδόν το 40% των μικρών και μεσαίων επιχειρήσεων στην περιοχή έχουν εμπορικούς δεσμούς με άλλα κράτη μέλη της ΕΕ.
Ως τμήμα της ενιαίας αγοράς της ΕΕ, έχουν πρόσβαση σε περισσότερους από 370 εκατ. πιθανούς πελάτες - περισσότερους από το εξαπλάσιο εκείνων της Βρετανίας.
Σε λίγα χρόνια, έπειτα από τη διεύρυνση της Ευρωπαϊκής Ένωσης, θα έχουν πρόσβαση σε ένα δυναμικό 500 εκατ. πελατών - μεγάλο όσο η αγορά της Αμερικής και της Ιαπωνίας μαζί.
Η κυβέρνηση του Κόμματος των Εργατικών είναι αποφασισμένη να κάνει την ενιαία αγορά λειτουργική για τις βρετανικές επιχειρήσεις.
Προσφέροντας στις επιχειρήσεις του Ηνωμένου Βασιλείου την αυτοπεποίθηση να φθάσουν σε αυτές τις αγορές, το μέτρο αυτό θα συμβάλει σε αυτό τον σκοπό και θα αυξήσει το εμπόριο, την ανάπτυξη και την απασχόληση σε όλες τις βορειοδυτικές περιοχές, καθώς και σε όλη τη Βρετανία.
Έκθεση Maaten (A5-0160/2000)
Κύριε Πρόεδρε, αξίζει συγχαρητήρια αυτό το Κοινοβούλιο που ψήφισε υπέρ της διατήρησης αυτών των εξαιρέσεων στην εισαγωγή των αλκοολούχων προϊόντων και τη διατήρηση των δασμών!
Εγώ ψήφισα κατά αυτού του μέτρου.
Μου συμβαίνει συχνά να σκέφτομαι ότι οι υπουργοί των οικονομικών, όταν βλέπουν κάποιον από εμάς, κάποιον πολίτη - μεταξύ τους υπάρχουν και πολλοί συνταξιούχοι - που πίνει κρασί, ουίσκι, βότκα, γενικά αλκοόλ, λένε: "Τι ωραία!
Τα έσοδα από τους φόρους αυξάνονται.
Μπορούμε να εξυγιάνουμε τον προϋπολογισμό μας" .
Είναι δυνατόν τα φορολογικά συστήματα των κρατών μας να επωφελούνται κάθε φορά που εμείς πίνουμε ένα ποτήρι κρασί;
Δεν συμφωνώ!
Γι' αυτό το λόγο ψήφισα κατά.
Καταψηφίσαμε την έγκριση της συμφωνίας μεταξύ Επιτροπής και σουηδικής κυβέρνησης για τη σταδιακή κατάργηση του καθεστώτος εξαίρεσης, όσον αφορά τους κανονισμούς εισαγωγής οινοπνευματωδών ποτών και καπνού στη Σουηδία.
Η κυβέρνηση της Σουηδίας υποχώρησε ολοκληρωτικά μπροστά στην κυριαρχία της κοινοτικής γραφειοκρατίας και εγκατέλειψε την προηγούμενη θέση της σχετικά με το ότι, θέματα τα οποία έχουν σχέση με τους ειδικούς φόρους κατανάλωσης θα πρέπει να αποφασίζονται ομόφωνα στο Συμβούλιο.
Αυτή η ενέργεια είναι επίσης μία αθέτηση των υποσχέσεων που η πλευρά του «ναι» έδωσε ενόψει του σουηδικού δημοψηφίσματος.
Αυτή η υπόσχεση είχε ως συνέπεια να μην αντιδράσει το ισχυρό κίνημα για την εγκράτεια σε σχέση με το αλκοόλ ενάντια στην ένταξη της Σουηδίας, κάτι που, κατά πάσα πιθανότητα, είχε καθοριστική σημασία για το γεγονός της ένταξης της Σουηδίας στην ΕΕ.
Ωστόσο, θέλουμε να χαιρετίσουμε ένα μεγάλο μέρος του περιεχομένου της έκθεσης Maaten, το οποίο με σαφήνεια καθορίζει ότι η πολιτική στον τομέα των οινοπνευματωδών ποτών είναι ένα θέμα το οποίο σχετίζεται με το θέμα της υγείας και όχι, όπως θεωρεί η Επιτροπή, μόνο ένα θέμα που αφορά την ενιαία αγορά και την αγροτική πολιτική.
Όμως, τα συμπεράσματα της έκθεσης Maaten, κατά την άποψή μας, έρχονται σε σύγκρουση με αυτό καθεαυτό το πνεύμα της επιχειρηματολογίας το οποίο χαρακτηρίζει την έκθεση.
Στη Σουηδία επετράπη, από τότε που η χώρα έγινε μέλος της ΕΕ, να έχει διαφορετικές ποσοστώσεις εισαγωγής οινοπνευματωδών ποτών και προϊόντων καπνού τα οποία εισάγονται από μεμονωμένους πολίτες στη Σουηδία για ιδιωτική χρήση.
Συμμετείχα ως Υπουργός Γεωργίας στις διαπραγματεύσεις που κατέληξαν στην υιοθέτηση αυτού του καθεστώτος εξαίρεσης από το άρθρο 26 της οδηγίας 92/12/ΕΟΚ ενόψει της ένταξης της Σουηδίας το 1994 και αυτό το καθεστώς εξαίρεσης έχει ήδη παραταθεί μία φορά.
Δεν μπορώ να εκφέρω διαφορετική κρίση παρά ότι όσον αφορά τη Σουηδία το καθεστώς εξαίρεσης είχε μια συγκεκριμένη χρονική διάρκεια, η οποία θα έληγε κάποια μέρα προς όφελος των ισχυουσών κοινοτικών οδηγιών.
Η σουηδική κυβέρνηση με τις ενέργειές της συνέβαλε ώστε στις συζητήσεις των τελευταίων ετών να καταστεί ασαφές αυτό το γεγονός.
Αυτό είχε επίσης ως συνέπεια, παρά το γεγονός ότι ήταν γνωστό το περιεχόμενο του καθεστώτος εξαίρεσης, να αποφευχθούν να ληφθούν τα απαραίτητα μέτρα για την προσαρμογή τόσο της εγχώριας αγοράς όσο και των μέσων που η Σουηδία χρησιμοποιεί στην δική της πολιτική στον τομέα του αλκοόλ.
Η σουηδική κυβέρνηση πρέπει τώρα, μετά την άτυπη υπόσχεσή της στην Επιτροπή για την έγκριση της πρότασης, να κατανοήσει την ανάγκη να αναθεωρήσει την πολιτική της στον τομέα του αλκοόλ και να βρει άλλες μεθόδους για να ελέγχει την κατανάλωση του αλκοόλ στη χώρα και να περιορίσει τις ζημιές που σχετίζονται με το αλκοόλ.
Είναι πλέον καιρός να φτάσει αυτή η επίγνωση και στο μέγαρο της κυβέρνησης.
Λαμβάνοντας υπόψη τα αποτελέσματα των ενταξιακών διαπραγματεύσεων και τον χειρισμό του θέματος από την σοσιαλδημοκρατική κυβέρνηση δεν βρίσκω κανένα λόγο παρά μόνο να υπερψηφίσω την έκθεση.
Οι Σουηδοί χριστιανοδημοκράτες, από την ένταξη της Σουηδίας στην ΕΕ, εργάστηκαν για τη μονιμοποίηση του σουηδικού καθεστώτος εξαίρεσης σχετικά με την εισαγωγή αλκοόλ στην οδηγία αριθ.
92/12/ΕΟΚ.
Θεωρούμε ότι αυτό αποτελεί την προϋπόθεση για να μπορεί να συνεχιστεί να ασκείται η επιτυχής πολιτική στον τομέα του αλκοόλ, η οποία οδήγησε στη μείωση του επιπέδου των ζημιών που σχετίζονται με το αλκοόλ στη Σουηδία σε σχέση με την υπόλοιπη ΕΕ και κατ' επέκταση στην επίτευξη ενός επιπέδου καλής δημόσιας υγείας.
Τώρα που η Επιτροπή απορρίπτει τα επιχειρήματα της Σουηδίας και ρίχνει το βάρος στη λειτουργία της εσωτερικής αγοράς, φοβούμαστε ότι οι συνέπειες για την πολιτική στον τομέα του αλκοόλ στη Σουηδία θα είναι πολύ δυσάρεστες.
Είναι επίσης ένα θέμα έλλειψης συνέπειας όταν, από τη μία πλευρά απαγορεύεται η εξαγωγή σουηδικού ταμπάκου σε άλλες κοινοτικές χώρες για λόγους υγείας, αλλά από την άλλη γίνεται αναφορά στην ελεύθερη αγορά και παρακάμπτονται οι πτυχές της υγείας όταν πρόκειται για την εισαγωγή αλκοόλ.
Θεωρούμε ότι είναι πολύ λυπηρό το γεγονός ότι η σουηδική σοσιαλδημοκρατική κυβέρνηση επέλεξε να μην αγωνιστεί περισσότερο γι' αυτό το θέμα.
Μία δυνατότητα την οποία τώρα δεν εκμεταλλεύτηκε είναι η προσφυγή στο Δικαστήριο, όσον αφορά το καθεστώς εξαίρεσης με υπόβαθρο τα επιχειρήματα της Σουηδίας όσον αφορά τη δημόσια υγεία.
Εφόσον θεωρούμε ότι τόσο η σουηδική κυβέρνηση όσο και η Ευρωπαϊκή Επιτροπή ενήργησαν εσφαλμένα σε αυτό το θέμα επιλέγουμε να δείξουμε την αποστασιοποίησή μας, απέχοντας από την ψηφοφορία σχετικά με την παράταση του καθεστώτος εξαίρεσης της Σουηδίας από την οδηγία.
Σύνοδος του Ευρωπαϊκού Συμβουλίου στη Feira (RC B5-0522/2000)
Κύριε Πρόεδρε, θα ήθελα να δηλώσω, εξ ονόματος της Ομάδας του Κόμματος των Ευρωπαίων Σοσιαλιστών, ότι απείχαμε από την ψηφοφορία για το τελικό ψήφισμα, μολονότι υποστηρίζουμε ξεκάθαρα το ψήφισμα σε ό,τι αφορά τα θέματα που είναι αρμοδιότητα του Ευρωπαϊκού Συμβουλίου της Feira, δηλαδή τη Διακυβερνητική Διάσκεψη και την οικονομική και κοινωνική ατζέντα.
Σε ό,τι αφορά την περίπτωση της Αυστρίας, θεωρούμε, πρώτον, ότι το ψήφισμα του Ευρωπαϊκού Κοινοβουλίου, που ψηφίστηκε τότε, εξακολουθεί να ισχύει γιατί δεν έχουν υπάρξει καινούριες εξελίξεις, γιατί δεν είναι θέμα αυτό καθαυτό κοινοτικό, αλλά τίθεται μεταξύ των δεκατεσσάρων κρατών μελών και επιπλέον γιατί η Ομάδα μου υποστήριξε ότι ο Πρόεδρος Klestil πρέπει να προσέλθει και να λάβουμε σοβαρά υπόψη τις θετικές του προτάσεις, οι οποίες ακριβώς σχετίζονται με θέματα που είναι αρμοδιότητα της Επιτροπής - η οποία δεν είναι παρούσα - όπως μπορεί να είναι η εφαρμογή του άρθρου 7 και η ενίσχυση της δικής μας κοινότητας αξιών.
Θεωρούμε ότι αυτή η προσθήκη δεν ενδείκνυται για τη βελτίωση της διαδικασίας, είναι άκαιρη και επιπλέον πιστεύουμε ότι η καλύτερη οδός για να μπορέσουμε να βελτιώσουμε την κατάσταση δεν είναι ένα κόμμα το οποίο, όπως είπε σήμερα μάλιστα ο κ. Galeote, έθεσε περιορισμούς και ζήτησε και εγγυήσεις από ένα κόμμα που ανήκει στην ίδια Ομάδα και βρίσκεται στην κυβέρνηση της Αυστρίας, να μην το λαμβάνει αυτό καν υπόψη.
Επίσης, είναι απαράδεκτο να πρέπει να υφιστάμεθα μια εκστρατεία προκλήσεων, απειλών και απρεπών δηλώσεων όχι μόνο εκ μέρους μελών της αυστριακής κυβέρνησης, αλλά και από τις πολιτικές δυνάμεις που την υποστηρίζουν.
Δεν είναι αυτός ο καλύτερος τρόπος για να μπορέσουν να βελτιωθούν οι σχέσεις μας.
Για το λόγο αυτό, επειδή πιστεύουμε ότι πρέπει να συνεχίσουμε να εργαζόμαστε για την Ευρωπαϊκή Ένωση και δεν πιστεύουμε ότι ο ορθός δρόμος είναι να ψάχνουμε εύκολες λύσεις για ένα τόσο σημαντικό θέμα, για το λόγο αυτό και απείχαμε.
Κύριε Πρόεδρε, η προετοιμασία του Ευρωπαϊκού Συμβουλίου της Feira που θα λάβει χώρα την προσεχή εβδομάδα, φαίνεται να δίνει, παρασκηνιακά, αφορμή για έναν αγώνα διελκυστίνδας μεταξύ αυτών που θέλουν να επιμηκύνουν και αυτών που θέλουν να περιορίσουν την ημερήσια διάταξη της Διακυβερνητικής Διάσκεψης.
Πίσω από αυτόν τον διαχωρισμό κρύβεται ένας άλλος: ανάμεσα στους πρώτους, που είναι υπέρμαχοι ενός μεγάλου ομοσπονδιακού άλματος προς τα εμπρός, και τους ρεαλιστές, που αρχίζουν να διερωτώνται αν μια πλήρως ολοκληρωμένη Ευρώπη - οικονομικά και πολιτικά - αποτελεί τελικά τη σωστή λύση ενώπιον της διεύρυνσης και του δημοκρατικού ελλείματος.
Πρέπει να πω με κάποια ικανοποίηση ότι η δεύτερη κατηγορία φαίνεται να είναι κοντά στην επικράτηση, κάτι που μας ικανοποιεί απόλυτα.
Το μόνο σημείο που φαίνεται ότι θα προστεθεί μας φαίνεται εντελώς αποδεκτό, εφόσον πρόκειται για την περαιτέρω διάνοιξη της δυνατότητας των λεγόμενων " ενισχυμένων " συνεργασιών.
Προτιμούμε μάλιστα να τις ονομάζουμε " διαφοροποιημένες συνεργασίες " , για να καταδείξουμε ότι δεν πρόκειται να κλειστεί η Ευρώπη σε έναν μονόδρομο με κατεύθυνση την ομοσπονδοποίηση, αλλά, αντίθετα, να αφήσουμε τα κράτη μέλη να διερευνήσουν ελεύθερα, σε σχηματισμούς μεταβλητής γεωμετρίας, τις συνεργασίες που κατά την άποψή τους συμμορφώνονται καλύτερα με το δικό τους όραμα για το μέλλον και με τα δικά τους συμφέροντα.
Ούτως ή άλλως, όποιο επίθετο και αν επιλεγεί : " ενισχυμένη " ή " διαφοροποιημένη " συνεργασία, το σημαντικό για μας είναι να γίνει το πρώτο βήμα και να ξεκινήσει η συζήτηση ξεμπλοκάροντας ένα, εντελώς μπλοκαρισμένο σήμερα, ευρωπαϊκό σύστημα.
Προσθέτω ότι οι νέες διαφοροποιημένες συνεργασίες θα πρέπει να εφαρμοστούν, κατά την άποψή μας, στην πολιτική ασφάλειας, έτσι ώστε η τελευταία να μπορεί να αναπτυχθεί εξακολουθώντας να βασίζεται στην εθελοντική συμμετοχή και στον σεβασμό της εθνικής κυριαρχίας των κρατών.
Τέλος, αν το Συμβούλιο της Feira εξετάσει το θέμα του Χάρτη των Θεμελιωδών Δικαιωμάτων, του ζητούμε να μην το εγγράψει στην ημερήσια διάταξη της ΔΔ προκειμένου, ήδη από τώρα, να ακολουθήσουμε την κατεύθυνση ενός αποφαντικού εγγράφου μη ενσωματωμένου στη Συνθήκη.
Όπως είχα ήδη την ευκαιρία να πω στην Ολομέλεια εδώ και στο όργανο που έχει επιφορτιστεί με την προετοιμασία του Χάρτη, θα ήταν σίγουρα ενδιαφέρον να διακηρύξουμε τις κοινές μας αξίες - αν αυτό γίνει σωστά - αλλά δεν θα πρέπει να στερήσουμε από τους λαούς μας την ελευθερία να ορίζουν μόνοι τους τα δικαιώματα των πολιτών τους.
Κύριε Πρόεδρε, λυπούμαι που είστε υποχρεωμένος να παραμείνετε εδώ για λίγη ώρα ακόμη - ξέρω ότι πεινούσατε - αλλά αυτό δείχνει κάπως - και εδώ απευθύνομαι σε σας ως αντιπρόεδρο - πόσο προσελκύει την προσοχή των συναδέλφων αυτή η ώρα των αιτιολογήσεων ψήφου και πόσο σωστό θα ήταν, στη διαδικασία αναδιάρθρωσης που μελετάτε αυτόν τον καιρό, να εξετάσετε μήπως σε ό,τι αφορά τα μεγάλα θέματα, οι αιτιολογήσεις ψήφου θα ήταν σκόπιμο να λαμβάνουν χώρα - όπως γινόταν στο παρελθόν - πριν από την ψηφοφορία και όχι σε μια στιγμή όπου όλοι βαριούνται, διότι το μόνο που μπορούμε να κάνουμε είναι να είμαστε εδώ μόνο για να ακούσουμε οι μεν τους δε.
Σε ό,τι με αφορά, έλαβα το λόγο σε αυτήν την αιτιολόγηση ψήφου εξ ονόματος των Ιταλών ριζοσπαστών για να δικαιολογήσω τη θετική μας ψήφο, για να υπογραμμίσω ότι αυτό το ψήφισμα περιέχει, τελικά, σημαντικά στοιχεία, συμπεριλαμβανομένης αυτής της ανάγκης για διάλογο, αυτής της ανάγκης να αφήσουμε πίσω μας τη φάση - που δεν υπήρξε εποικοδομητική - των ψευδοκυρώσεων έναντι της Αυστρίας και να γράψουμε στα συνοπτικά πρακτικά αυτής της συνεδρίασης ότι στην ψηφοφορία εντάσσεται και ένα σημαντικό αίτημα που διατυπώσαμε τον προηγούμενο Απρίλιο και επαναλάβαμε τώρα, δηλαδή να επανεξεταστεί το ζήτημα της έδρας των θεσμικών οργάνων.
Το Κοινοβούλιο το είπε πολύ καθαρά.
Χθες, το δείξαμε πολύ συγκεκριμένα με την κατάργηση της Παρασκευής.
Πιστεύω ότι είναι καιρός να ληφθεί υπόψη στις μεταρρυθμίσεις της Συνθήκης η βούλησή μας να ζητήσουμε επιτέλους ένα καταστατικό που θα μας καθιστά κυρίους της διαδικασίας μας, και κυρίους των αποφάσεών μας σε θέματα έδρας και τόπου διεξαγωγής των συνεδριάσεων του θεσμικού μας οργάνου.
Αυτό είπαμε, και γι' αυτό ψηφίσαμε υπέρ.
Συνάδελφε, όσον αφορά το πρώτο τμήμα της παρέμβασής σας, όντως μας απασχολεί η εσωτερική μεταρρύθμιση του Κοινοβουλίου.
Έχουν αρχίσει οι σχετικές συζητήσεις και στα πλαίσια αυτά θα είναι χρήσιμη αναμφίβολα η άποψή σας περί των αιτιολογήσεων ψήφου, όχι όμως τη στιγμή αυτή.
Σας ευχαριστώ για την παρέμβασή σας.
Kύριε Πρόεδρε, παρατήρησα ότι η τροπολογία αριθ.
11 συμπεριλάμβανε την πρόταση ότι η Κοινότητα οφείλει να αναλάβει δράση σύμφωνα με την αρχή της επικουρικότητας, μόνο εάν και στο μέτρο που οι στόχοι των προτεινόμενων δράσεων δεν μπορούν να επιτευχθούν ικανοποιητικά από τα κράτη μέλη ή - και το τονίζω αυτό - από τα κράτη που τα αποτελούν όταν διαθέτουν νομοθετικές εξουσίες που τους έχουν παραχωρηθεί από το εθνικό συνταγματικό δίκαιο.
Θεώρησα ότι τμήμα της εν λόγω τροπολογίας ήταν εξαιρετικά πολύτιμο, μολονότι υπήρχαν άλλες πτυχές της τις οποίες δεν θα μπορούσα να υποστηρίξω.
Λυπάμαι που το θέμα της επικουρικότητας λείπει ουσιαστικά από το ψήφισμα της Feira.
Για τον λόγο αυτό, δεν το υπερψήφισα.
SV) Κύριε Πρόεδρε, εμείς του Κόμματος των Συντηρητικών που ανήκουμε στην ομάδα του Ευρωπαϊκού Λαϊκού Κόμματος και των Ευρωπαίων Δημοκρατών, εργαζόμαστε για την ταχεία διεύρυνση της Ένωσης και δεν θέλουμε να καθυστερήσει η Διακυβερνητική Διάσκεψη.
Στο ψήφισμα εκφράζεται η επιθυμία να ενσωματωθεί στη Συνθήκη ο Χάρτης των Θεμελιωδών Δικαιωμάτων κατά τη διάρκεια της εν εξελίξει Διακυβερνητικής Διάσκεψης.
Ο Χάρτης είναι αναγκαίος για να δοθούν στους τωρινούς και μελλοντικούς πολίτες της Ένωσης εγγυήσεις όσον αφορά το κράτος δικαίου.
Υπάρχουν δυνάμεις της αριστεράς οι οποίες θέλουν να εισάγουν στον Χάρτη κοινωνικούς στόχους.
Η άποψή μας είναι ότι μπορεί να βλάψει την Ένωση η εισαγωγή οικονομικών και κοινωνικών δικαιωμάτων, για τα οποία πολύ δύσκολα μπορούν να δοθούν εγγυήσεις από δικαστήριο και τα οποία επηρεάζουν την εθνική φορολογική πίεση.
Κύριε Πρόεδρε, παρεμβαίνω σύντομα για να δικαιολογήσω την αποχή μου.
Συμφωνώ ασφαλώς με την ουσία του κειμένου όπως αυτό ψηφίστηκε, που αφορά τα θεσμικά θέματα, που αφορά επίσης τη συνέχεια στο Ευρωπαϊκό Συμβούλιο της Λισαβώνας, τις πτυχές τις σχετικές με την φορολογική πολιτική και, βεβαιότατα, με την προβληματική της ασφάλειας των τροφίμων.
Δεν μπόρεσα ωστόσο να ψηφίσω υπέρ, λόγω των συνθηκών της ψήφισης της παραγράφου 8 σχετικά με την Αυστρία.
Πιστεύω ότι ο Προεδρεύων του Συμβουλίου μάς έδωσε εξαιρετικά διαφωτιστικά στοιχεία ως προς τη μέθοδο που ακολούθησαν οι Δεκατέσσερις και συγκεκριμένα ζήτησε από το Κοινοβούλιο να μην προχωρήσει σε ψηφοφορία, ώστε να μπορέσουν να έχουν αποτέλεσμα οι επαφές που λαμβάνουν χώρα μεταξύ των υπουργών εξωτερικών αυτήν τη στιγμή.
Εκπλήσσομαι, και εδώ συμφωνώ με αυτό που είπε ο κ. Dell'Alba, που το Κοινοβούλιό μας προσδίδει τόσο μικρή αξία στην έννοια της κοινοβουλευτικής συζήτησης, διότι αν είχε υπάρξει, και υπ' αυτήν την έννοια η μεταρρύθμιση ήταν σημαντική, δυνατότητα συζήτησης και τοποθέτησης των Ομάδων μετά την παρέμβαση του Προεδρεύοντος του Συμβουλίου, είμαι βέβαιος ότι η ψηφοφορία δεν θα ήταν αυτή που καταγράψαμε.
Για τον λόγο αυτόν επέλεξα την αποχή.
.
(FR) Τη στιγμή της ψηφοφορίας επί του κοινού ψηφίσματος εν όψει της Συνόδου Κορυφής της Feira, θέλω να χαιρετίσω με δύναμη τη σημασία του έργου της πορτογαλικής Προεδρίας, την ετοιμότητα, τον δυναμισμό και τη διαθεσιμότητά της.
Θέλω επίσης να πω ότι μπορεί δυστυχώς να μην συμπεριλαμβάνονται στο κοινό ψήφισμα όλα όσα θα επιθυμούσα - συγκεκριμένα ως προς την ανάγκη για μια οδηγία πλαίσιο σχετικά με τις δημόσιες υπηρεσίες - αλλά πολλές προτάσεις με βρίσκουν σύμφωνο και, αναμφίβολα, σε όλα του τα σημεία, είναι ένα από τα καλύτερα ψηφίσματα που είχαμε να εξετάσυμε υπό την παρούσα πολιτική σύνθεση του Ευρωπαϊκού Κοινοβουλίου.
Δυστυχώς, στο ψήφισμα αυτό, εισήχθη από τη δεξιά παράταξη ένα σημείο σχετικά με την Αυστρία.
Είναι εντελώς απαράδεκτο για μένα, τη στιγμή όπου " πολλοί δείκτες είναι κόκκινοι " και πολλά γεγονότα αποδεικνύουν ότι ο συνασπισμός με την αυστριακή ακροδεξιά αρχίζει να αποδεικνύεται καταστροφικός.
Περισσότερο από ποτέ άλλοτε, πρέπει να αγωνιστούμε ενάντια στους φασίστες, τους νεοφασίστες και τους συνενόχους τους.
Διακυβεύεται το ίδιο το μέλλον της Ευρώπης.
Και λόγω αυτού, όποια και αν είναι η ποιότητα ενός κειμένου αφιερωμένου στη Feira, στο έργο και τα συμπεράσματα της πορτογαλικής Προεδρίας, δεν θα έπρεπε σε καμιά περίπτωση, κατά την άποψή μου, να επικυρώσουμε, έστω στο περιθώριο, έστω έμμεσα, έναν επονείδιστο συνασπισμό οι επιπτώσεις του οποίου θα μπορούσαν να είναι δραματικές για την Ευρώπη.
Εξ ου η μαχητική μου αποχή γι' αυτό το κείμενο !
Ντροπή στους μαθητευόμενους μάγους !
Πώς, 60 χρόνια μετά τη ναζιστική εισβολή του 1940 και 55 χρόνια μετά το πέρας μιας φρικτής ευρωπαϊκής και παγκόσμιας σύγκρουσης, μπορούν ορισμένοι, για τιποτένιους ψηφοθηρικούς λόγους, να έχουν " τόσο μικρή μνήμη" ; !
.
(NL) Τα μέλη του φλαμανδικού και βαλλονικού σοσιαλιστικού κόμματος δήλωσαν αποχή κατά την ψηφοφορία επί του ψηφίσματος σχετικά με την προετοιμασία της Συνόδου Κορυφής της Feira.
Απευθύνοντας έκκληση προς τους ηγέτες των κυβερνήσεων της Ένωσης να επανεξετάσουν τη στάση τους απέναντι στην Αυστρία ανοίγουμε την πόρτα στην υποτίμηση των συνεπειών από τη συμμετοχή της άκρας Δεξιάς στην κυβέρνηση της χώρας αυτής.
Θεωρούμε κάτι τέτοιο απαράδεκτο.
Τα μέλη της Ομάδας του Κόμματος των Ευρωπαίων Σοσιαλιστών από το Βέλγιο εκφράζουν τη λύπη τους για το γεγονός ότι για τους λόγους που προανέφερα δεν μπόρεσαν να κάνουν δεκτό αυτό το ψήφισμα το οποίο θεωρούμε συνολικά ιδιαίτερα σημαντικό.
Σε γενικές γραμμές οι Φιλελεύθεροι υποστηρίζουν την πρόταση ψηφίσματος, αλλά θα προτιμούσαμε ένα πιο μικρό και πιο έντονο κείμενο που θα επικεντρωνόταν αποκλειστικά στις πολιτικές του Ευρωπαϊκού Συμβουλίου, και θα περιείχε σαφέστερα μηνύματα για τους αρχηγούς των κυβερνήσεων.
Η Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών έχει ζητήσει ψηφοφορίες κατά τμήματα για διάφορα σημεία της κοινής πρότασης ψηφίσματος, οι οποίες αφορούν τα εξής: στην παράγραφο 7 επιδιώκουμε να απαλειφθεί το δεύτερο μισό της πρότασης, προκειμένου να ενισχυθεί η επιτακτική ανάγκη της διεύρυνσης· στην παράγραφο 9 επιδιώκουμε να αφαιρεθεί η τελευταία πρόταση, επειδή γνωρίζουμε ότι η κυβέρνηση του Λιβάνου προσπαθεί όντως να θέσει ξανά υπό τον έλεγχό της όλη την επικράτειά της, αλλά δυνάμεις πέρα από τον έλεγχό της την εμποδίζουν να το πράξει· στην παράγραφο 14 επιδιώκουμε να απαλειφθεί η αναφορά στο ΝΑΤΟ, με το σκεπτικό ότι όλα τα κράτη μέλη της ΕΕ ενδιαφέρονται άμεσα για το θέμα· στην παράγραφο 19 επιδιώκουμε να απαλειφθεί η αναφορά στο Παρατηρητήριο Βιομηχανικών Αλλαγών· και στην παράγραφο 24 επιζητούμε το κείμενο να επικεντρωθεί στο πολιτικό μήνυμα που χρειάζεται να σταλεί στη Feira.
Το παρόν ψήφισμα περιέχει πολλά σημεία τα οποία υποστηρίζω πλήρως, σχετικά με τη ΔΚΔ, τον Χάρτη των Θεμελιωδών Δικαιωμάτων και άλλες πτυχές της κοινοτικής πολιτικής.
Ωστόσο, αδυνατώ να το υποστηρίξω εξαιτίας της συμπερίληψης της παραγράφου 8 για την Αυστρία.
Ήμουν περήφανος για την ΕΕ όταν επέβαλε κυρώσεις στην Αυστρία, τη στιγμή που σχηματίστηκε ο νέος συνασπισμός, εξαιτίας των απόψεων και των πράξεων του αυστριακού Κόμματος της Ελευθερίας: ενός κόμματος οι πολιτικές του οποίου διαπερνώνται από την ξενοφοβία όπως το Blackpool διαπερνά τους βράχους· ενός ηγέτη που έχει εκθειάσει τον Χίτλερ και τον Waffen SS, που αρνήθηκε να καταδικάσει τις τρομοκρατικές βομβιστικές επιθέσεις εναντίον τσιγγάνων και που συγχαίρει τους ναζί βετεράνους του πολέμου για το γεγονός ότι εμμένουν στις αρχές τους.
Έκτοτε λίγα έχουν αλλάξει.
Οι υπουργοί του Κόμματος της Ελευθερίας εξακολουθούν να απηχούν συνθήματα του ναζιστικού κόμματος και τη ρητορική των δεκαετιών του α30 και του α40.
Είναι υπερβολικά νωρίς τώρα για να επιτρέψουμε στην Αυστρία να επιστρέψει πλήρως στην ευρωπαϊκή οικογένεια.
Θα στείλει λάθος μήνυμα στο Κόμμα της Ελευθερίας και στους συνοδοιπόρους του σε άλλα μέρη της Ευρώπης.
Εις μνήμην των θυμάτων του χθες θα ψηφίσω "όχι" στη συνεργασία τους με τους εγκληματίες του αύριο.
.
Κανένας εργαζόμενος δεν μπορεί και δεν πρέπει να έχει αυταπάτες.
Η ένταξη της Ελλάδας στην τρίτη φάση της ΟΝΕ, που πρόκειται να αποφασιστεί στο Ευρωπαϊκό Συμβούλιο της Feira, θα σημάνει παραπέρα ένταση της αντεργατικής και γενικότερα αντιλαϊκής πολιτικής, όσο και αν η ελληνική κυβέρνηση προσπαθεί να την παρουσιάσει ως θρίαμβο για τη χώρα μας.
Είναι πλέον σε όλους γνωστό ότι η πλήρης ένταξη της χώρας μας στην ΟΝΕ πληρώθηκε ήδη με ένα υψηλότατο τίμημα από τους έλληνες εργαζόμενους και ολόκληρο τον ελληνικό λαό.
Αυτοί οι ίδιοι, μετά την απόφαση της Feira, θα συνεχίσουν να πληρώνουν και το κόστος της "διατηρησιμότητας", δηλαδή της παραμονής μας στην ΟΝΕ, ενώ οι μεγάλες επιχειρήσεις και τα μονοπώλια θα συνεχίζουν να εντείνουν την εκμετάλλευση και να αυξάνουν τα κέρδη τους
Η Σύνοδος της Feira καλείται να προωθήσει ακόμα πιο αποφασιστικά τις επιλογές του μεγάλου κεφαλαίου.
Να προωθήσει με πιο γρήγορους ρυθμούς τη στρατιωτικοποίηση της Ευρωπαϊκής Ένωσης, με τη δημιουργία του ευρωπαϊκού στρατού με κύρια αποστολή τις στρατιωτικές επεμβάσεις σε τρίτες χώρες αλλά και τη στήριξη του καπιταλισμού στις ίδιες τις χώρες της ΕΕ, ενάντια στο λαϊκό κίνημα.
Η Σύνοδος αυτή θα ενισχύσει τα μέτρα για την εξασφάλιση της "εσωτερικής ασφάλειας" του μεγάλου κεφαλαίου με τη χειραγώγηση και το χτύπημα του λαϊκού κινήματος στα πλαίσια της ενσωμάτωσης της συμφωνίας του Σένγκεν στην ΕΕ.
Η νέα τροποποίηση των Συνθηκών που προωθείται με τη Διακυβερνητική Διάσκεψη θα αποτελέσει κεντρικό ζήτημα της Συνόδου της Feira.
Στόχος είναι να θεσμοθετηθούν βασικές επιλογές των μονοπωλίων που θα δημιουργήσουν ακόμα πιο αρνητικές συνθήκες για τους εργαζομένους, τα πιο αδύναμα στρώματα και τις λιγότερο "ισχυρές" χώρες.
Στο όνομα της "αποτελεσματικότητας", η κατάργηση του βέτο, η γενίκευση της ειδικής πλειοψηφίας στη λήψη των αποφάσεων και ιδιαίτερα η θεσμοθέτηση της "ενισχυμένης συνεργασίας" και της "ευελιξίας" εξυπηρετούν ακριβώς αυτές τις επιλογές των μονοπωλίων.
Επιτρέπουν στις ισχυρές χώρες να προχωρούν με άλλους ρυθμούς και άλλα βήματα στην εκμετάλλευση χωρών και λαών.
Στην ημερήσια διάταξη της Συνόδου της Feira βρίσκεται επίσης το παραπέρα γκρέμισμα των κοινωνικών δικαιωμάτων των εργαζομένων, με πρώτο αυτό της κοινωνικής ασφάλισης.
Η έκθεση της "ομάδας των σοφών" και οι αποφάσεις που θα ληφθούν θα αποβλέπουν, με πρόφαση την αντιμετώπιση της ανεργίας, στην κατάργηση δικαιωμάτων που οι εργαζόμενοι κατάκτησαν με αγώνες, θυσίες και αίμα, στο βωμό της αύξησης των κερδών των μονοπωλίων και του "ανταγωνισμού", της δημοσιονομικής πειθαρχίας και της στήριξης του Ευρώ.
Οι εργαζόμενοι δεν θα αφήσουν αναπάντητες αυτές τις εξελίξεις, θα αντιταχθούν στις επιλογές των μονοπωλίων και θα υπερασπίσουν τα συμφέροντά τους.
Στον αγώνα τους αυτό το ΚΚΕ θα βρίσκεται όπως πάντα αταλάντευτα στο πλευρό τους.
.
(DA) Οι Δανοί σοσιαλδημοκράτες του Ευρωπαϊκού Κοινοβουλίου δεν ψήφισαν σήμερα ούτε υπέρ ούτε κατά του κοινού ψηφίσματος για την προετοιμασία του Ευρωπαϊκού Συμβουλίου στη Feira στις 19/20 Ιουνίου 2000 διότι η δήλωση στέλνει κάποια σημαντικά πολιτικά μηνύματα για τη δρομολόγηση των στόχων της Συνόδου Κορυφής της Λισσαβόνας τον Μάρτιο, ειδικά δε για την απασχόληση, την οικονομία και την καταπολέμηση του κοινωνικού αποκλεισμού με τη βοήθεια της μεθόδου ανοιχτού συντονισμού, καθώς και για την προσπάθεια αποφυγής του αθέμιτου φορολογικού ανταγωνισμού, αλλά και την προσπάθεια εξασφάλισης υγιεινών τροφίμων.
Το ψήφισμα περιέχει ωστόσο ένα μεγάλο τμήμα για την τρέχουσα Διακυβερνητική Διάσκεψη, και σε σχέση με αυτό θα θέλαμε να επαναλάβουμε ότι η θετική μας ψήφος για το σύνολο του ψηφίσματος δεν αλλάζει τη βασική μας αντίληψη σύμφωνα με την οποία η διεύρυνση της ημερήσιας διάταξης, η συνταγματοποίηση της Συνθήκης, όπως επίσης η σύσταση του Χάρτη των Θεμελιωδών Δικαιωμάτων της Συνθήκης με δεσμευτικές νομικές επιπτώσεις, δεν καθιστούν ευκολότερη τη δυνατότητα επίτευξης ικανοποιητικού αποτελέσματος στη Νίκαια τον Δεκέμβριο, πράγμα εντελώς κεφαλαιώδες εάν θέλουμε να ξεκινήσει η διεύρυνση όταν είναι έτοιμες οι χώρες.
Για τον λόγο αυτό δεν μπορούμε ψηφίσουμε υπέρ αυτών των συγκεκριμένων αποσπασμάτων από αυτή τη μεμονωμένη άποψη.
Με την έγκριση του ψηφίσματος για το Ευρωπαϊκό Συμβούλιο της Feira, και συγκεκριμένα της παραγράφου 8 που αναφέρεται στο αυστριακό ζήτημα, το Ευρωπαϊκό Κοινοβούλιο μόλις υιοθέτησε μια θέση η οποία χαρακτηρίζεται από υπέρτατη υποκρισία και που, επιπλέον, βρίσκεται σε κατάφωρη αντίφαση με όλες τις θέσεις που υποστήριζε παλαιότερα σχετικά με αυτό το πρόβλημα.
Κατά τη γνώμη μου, το ζητούμενο δεν είναι να τασσόμαστε, για λόγους αρχής, κατά της εξομάλυνσης των σχέσεων με την Αυστρία.
Το θέμα είναι με ποια ευκαιρία και σε ποια χρονική στιγμή θα πρέπει να συντελεστεί η συγκεκριμένη πολιτική αλλαγή.
Στο πλαίσιο ενός ψηφίσματος με αποδέκτη το Ευρωπαϊκό Συμβούλιο, οφείλουμε να τονίσουμε ότι το τελευταίο καλείται να πάρει την υπόθεση στα χέρια του, αξιοποιώντας την ευκαιρία της συνόδου του στη Feira για να προβεί στη συγκεκριμένη αλλαγή πολιτικής στάσης.
Όμως το κείμενο του ψηφίσματος δεν λέει κάτι τέτοιο: αντιθέτως, ζητά από την πορτογαλική Προεδρία να προχωρήσει σε αυτή την ενέργεια.
Είναι πασιφανές ότι, στην τρέχουσα φάση και τέσσερις μόλις ημέρες πριν από την έναρξη των εργασιών του Ευρωπαϊκού Συμβουλίου, αυτό το τελευταίο είναι που οφείλει, κατά συλλογικό τρόπο και ως ανώτατο όργανο της Ένωσης, να αξιοποιήσει την ιστορική ευκαιρία που του προσφέρεται ώστε να αναπροσαρμόσει την πολιτική της Ένωσης έναντι της Αυστρίας.
Εκείνο που επιδιώχθηκε με την ανάθεση της συγκεκριμένης αρμοδιότητας στην πορτογαλική Προεδρία δεν ήταν τίποτα άλλο από τον καταλογισμό των ευθυνών για οποιαδήποτε ενδεχόμενη εξέλιξη στο ζήτημα σε μία και μόνο χώρα, η οποία δεν έχει τη δυνατότητα να επιλύσει, από μόνη της και σε ακατάλληλη στιγμή, ένα πρόβλημα το οποίο είναι κοινό.
Και ας μη μιλήσουμε για τα κίνητρα που πιθανόν να βρίσκονται πίσω από την υιοθέτηση αυτής της θέσης, κίνητρα τα οποία δεν γίνονται εύκολα αντιληπτά από σκοπιάς πολιτικής ουσίας.
Εντέλει, τι είναι αυτό που άλλαξε στην Αυστρία;
Μήπως έπεσε η κυβέρνηση;
Ευτυχώς όμως, το μικρό αυτό τμήμα του κειμένου δεν αναιρεί την αξία του συνολικού του περιεχομένου, το οποίο θεωρώ θετικό.
Δυστυχώς, κατέστη σαφές ότι η Ομάδα του ΕΛΚ ενέκρινε αυτή τη θέση μάλλον με σκοπό να εξυπηρετήσει τα μικροκομματικά συμφέροντα των Πορτογάλων μελών της, και όχι τόσο λόγω πεποιθήσεως και με γνώμονα τη χρησιμότητα της συγκεκριμένης αυτής ψήφου.
Η ευρωπαϊκή κοινοβουλευτική αντιπροσωπεία του Εργατικού Κόμματος (EPLP) υπερψήφισε το ψήφισμα σχετικά με το Ευρωπαϊκό Συμβούλιο της Santa Maria de Feira της 19ης και 20ής Ιουνίου 2000, αλλά δεν υποστηρίζει την παράγραφο 19.
Σύμφωνα με τη θέση της κυβέρνησης του Ηνωμένου Βασιλείου, την οποία υποστηρίζει το η ευρωπαϊκή κοινοβουλευτική αντιπροσωπεία του Εργατικού Κόμματος, θεωρείται προτιμότερο να αφήνουμε τα συμβούλια εργαζομένων να αναλαμβάνουν τέτοιου τύπου διαπραγματεύσεις.
Φρονούμε ότι θα ήταν πιο αποτελεσματική η προώθηση του καθεστώτος του Καταστατικού των Ευρωπαϊκών Εταιρειών.
.
(FI) Υπερψήφισα αυτή την πρόταση ψηφίσματος, θα ήθελα ωστόσο να επιστήσω την προσοχή του Ευρωπαϊκού Συμβουλίου στην αδήριτη ανάγκη να εγκριθεί το πρόγραμμα για τη βόρειο διάσταση κατά τη Σύνοδο Κορυφής της Feira, καθώς και η πλήρης εφαρμογή του.
Φρονώ ότι, χάρη στο πρόγραμμα δράσης της βορείου διαστάσεως, μπορούμε να αυξήσουμε τη σταθερότητα και την ασφάλεια σε ολόκληρη την επικράτεια της Ευρώπης και να ενισχύσουμε την οικονομική και πολιτική ανάπτυξη των βορείων περιοχών της Ευρώπης.
Καταψήφισα το ψήφισμα με την εξής αιτιολογία:
1.
Στο ψήφισμα δεν αναφέρεται τίποτε για το ότι πρέπει να δοθεί προτεραιότητα στη βιώσιμη ανάπτυξη και στην ενσωμάτωση των περιβαλλοντικών θεμάτων σε όλους τους τομείς πολιτικής της Κοινότητας.
2.
Στο ψήφισμα δεν παίρνονται αποστάσεις από τη στρατιωτικοποίηση της ΕΕ και δεν αναγνωρίζεται το γεγονός ότι κάθε στρατιωτική επιχείρηση πρέπει να έχει την εντολή του ΟΗΕ.
3.
Στο ψήφισμα δεν αποσαφηνίζεται ότι ο Χάρτης των Θεμελιωδών Δικαιωμάτων δεν πρέπει να βρίσκεται σε σύγκρουση με άλλες διεθνείς συμβάσεις ή με το Δικαστήριο για τα ανθρώπινα δικαιώματα του Στρασβούργου.
4.
Στο ψήφισμα δεν δίνεται έμφαση στο ότι πρέπει να δοθεί απόλυτη προτεραιότητα στη διεύρυνση.
Πολιτική ασφάλειας και άμυνας (B5-0505/2000)
Κύριε Πρόεδρε, οι κυρίες Cauquil και Bordes, που είναι επίσης παρούσες, προσυπογράφουν αυτήν την αιτιολόγηση.
Καταψηφίσαμε αυτό το ψήφισμα για να διαδηλώσουμε την αντίθεσή μας τόσο σε έναν κοινό ευρωπαϊκό στρατό όσο και στους εθνικούς στρατούς.
Ο μισός αιώνας που πέρασε δείχνει ότι οι στρατοί των μεγάλων ιμπεριαλιστικών δυνάμεων της Ευρώπης, είτε συμμαχώντας οι μεν με τους δε είτε στον ιδιωτικό τους τόπο κυνηγιού, δεν χρησίμευσαν στην υπεράσπιση του πληθυσμού, αλλά στο να διεξαγάγουν ληστρικούς πολέμους.
Συγκεκριμένα, ο γαλλικός στρατός χρησιμοποιήθηκε για αποικιοκρατικούς πολέμους : Μαγαδασκάρη, Ινδοκίνα, Αλγερία.
Ύστερα από την ανεξαρτητοποίηση αυτών των αποικιών, παρενέβη για να υποστηρίξει ειδεχθείς δικτατορίες, συγκεκριμένα στις πρώην αφρικανικές αποικίες της χώρας.
Το ίδιο συνέβη με τις άλλες πρώην αποικιοκρατικές δυνάμεις της Ευρώπης στην ίδια περίπτωση.
Τα ευρωπαϊκά στρατεύματα που έδρασαν πρόσφατα ενάντια στη Σερβία και το Κοσσυφοπέδιο δεν έχουν σίγουρα λόγους να υπερηφανεύονται γι' αυτό.
Ο συντάκτης της έκθεσης αποφεύγει επιμελώς να διευκρινίσει για ποιον εχθρό θα προορίζεται ο μελλοντικός ευρωπαϊκός στρατός.
Επομένως, σε τι και ενάντια σε ποιον θα χρησιμεύσει, αν όχι για να μπορέσει να συνεχίσει εξ ονόματος του συνόλου της Ευρωπαϊκής Ένωσης το πολιτικοκοινοτικό παιγνίδι των μεγάλων ευρωπαϊκών δυνάμεων στην Αφρική, στις Αντίλλες ή αλλού.
Κατά συνέπεια, αρνούμαστε όχι μόνο να ψηφίσουμε οποιοδήποτε μέσο, ανθρώπινο ή οικονομικό, υπέρ αυτού του στρατού, αλλά διαμαρτυρόμαστε ενάντια και στην ίδια του την ύπαρξη.
Κύριε Πρόεδρε, θα ήθελα να παραδώσω την αιτιολόγηση ψήφου εκ μέρους της αποστολής μου και να παρατηρήσω προκαταβολικά ότι θέλαμε να εγκρίνουμε την τροπολογία 26 και τον αριθμό 27.
Φυσικά και είμαστε υπέρ της ειρηνικής επίλυσης των κρίσεων και της διατήρησης της ειρήνης.
Κανείς μας δεν θέλει να ζήσει άλλους πολέμους μετά από τα φοβερά γεγονότα αυτού του αιώνα.
Παρ' όλα αυτά, η κρίση στα Βαλκάνια κατέστησε φανερά τα ελλείμματα της Ένωσης.
Ως εκ τούτου τασσόμαστε υπέρ της δημιουργίας μιας αποτελεσματικής αμυντικής πολιτικής και πολιτικής ασφαλείας της Ένωσης που θα έχει τη δική της ταυτότητα.
Πρέπει να διδαχθούμε από τον πόλεμο στα Βαλκάνια, ώστε να μη μπορεί να συμβεί άλλη τέτοια καταστροφή.
Με τη Συνθήκη του Αμστερνταμ, οι αποστολές Petersberg πέρασαν στην αρμοδιότητα της Ένωσης.
Απομένει το άρθρο 5.
Τασσόμαστε υπέρ της υιοθέτησης του άρθρου αυτού στη Συνθήκη ΕΕ με τη μορφή πρωτοκόλλου, αλλά θέλουμε να υπογραμμίσουμε ότι θα πρέπει να παραμείνει κυρίαρχο δικαίωμα των κρατών μελών να αποφασίζουν για τη συμμετοχή τους σε στρατιωτικές επεμβάσεις.
.
(FR) Εδώ και λίγους μήνες, η Ευρωπαϊκή Ένωση πορεύεται σε έναν εξαιρετικά πολύπλοκο δρόμο ο οποίος σηματοδοτείται από τα Ευρωπαϊκά Συμβούλια της Κολωνίας, του Ελσίνκι, της Λισσαβόνας και αύριο από αυτό της Feira, σε μια προσπάθεια να δημιουργήσει μια "κοινή ευρωπαϊκή πολιτική σε θέματα ασφάλειας και άμυνας".
Η προσπάθεια είναι πολύπλοκη, πρωτίστως επειδή πρέπει να προσπαθήσουμε να αποσαφηνίσουμε τις σχέσεις μας με το ΝΑΤΟ και επειδή οι Ηνωμένες Πολιτείες καθώς επίσης και άλλες χώρες μέλη του ΝΑΤΟ, που δεν ανήκουν στην Ευρωπαϊκή Ένωση, όπως η Τουρκία, δεν μας διευκολύνουν στο έργο μας.
Η κατάσταση γίνεται ακόμη πιο δύσκολη εξαιτίας της βούλησης των θεσμικών οργάνων της Ένωσης να διευρύνουν την εμβέλεια αυτής της νέας πολιτικής, παρουσιάζοντάς την ως "ένα νέο βήμα προς την πολιτική ολοκλήρωση της Ευρώπης", σύμφωνα με τη διατύπωση του ψηφίσματος που μόλις ψηφίσαμε, ένα νέο βήμα δηλαδή προς την υπερεθνικότητα.
Όσον αφορά το πεδίο που καλύπτεται από αυτή την πολιτική ασφάλειας, η ασάφεια έχει διατηρηθεί σκοπίμως.
Με τη στενή έννοια πρόκειται απλώς για τις λεγόμενες αποστολές "Petersberg" (πρόληψη των κρίσεων και διατήρηση της ειρήνης σε τρίτες χώρες, με εξαίρεση την άμυνα των εθνικών περιφερειών ή των ζωτικών συμφερόντων στο εξωτερικό), όμως το Ευρωπαϊκό Κοινοβούλιο επιμένει να επικαλείται διαρκώς έναν πολύ ευρύτερο στόχο, αυτόν μιας κοινής πολιτικής ασφάλειας και άμυνας με την ευρύτερη έννοια - αυτός είναι άλλωστε και ο τίτλος του ψηφίσματος που ψηφίσαμε σήμερα.
Η ασάφεια ενισχύεται με την απόφαση να δημιουργηθούν κοινά στρατιωτικά μέσα που θα προορίζονται για την πρόληψη των κρίσεων (για παράδειγμα, η ευρωπαϊκή δύναμη άμεσης δράσης των 50 ή 60 χιλιάδων ανδρών που αποφασίστηκε στο Ελσίνκι), η οποία επιτρέπει στους υπέρμαχους της ολοκλήρωσης να παίζουν συνεχώς με τις λέξεις και να αφήνουν να δημιουργείται η εντύπωση ότι τίθεται ζήτημα εφαρμογής μιας αμυντικής πολιτικής με την πλήρη έννοια του όρου.
Όσον αφορά τόσο την μέθοδο όσο και τον στόχο, πολιτική ολοκλήρωση ή συνεργασία, θεωρούμε ότι η προοπτική μιας υπερεθνικής, ενωτικής και ολοκληρωμένης δύναμης, η οποία συζητείται συνεχώς, είναι αντιπαραγωγική.
Για να είμαστε αποτελεσματικοί, πρέπει να δημιουργήσουμε τα μέσα μιας εθελοντικής συνεργασίας, με μεταβλητή γεωμετρία, στην οποία θα συμμετέχουν όσα κράτη μέλη της Ένωσης ενδιαφέρονται για κάποια δράση - και εάν συντρέχει λόγος ακόμη και κράτη μη μέλη της Ένωσης, γιατί όχι.
Συνοψίζοντας, η Ομάδα Ένωση για την Ευρώπη των Εθνών θεωρεί ευκταίο να προχωρήσουμε προς την κατεύθυνση των κοινών δράσεων ασφάλειας, με την προϋπόθεση να μην εγκλωβιστούμε σε ένα αυστηρό θεσμικό σύστημα, αλλά αντιθέτως να εφαρμόσουμε ευέλικτες διαδικασίες που θα βασίζονται στην εθελοντική συμμετοχή και στον σεβασμό της εθνικής κυριαρχίας των κρατών.
Είμαστε ανοιχτοί στην ιδέα των κοινών δράσεων σε θέματα ασφάλειας, κάτι που θεωρούμε πως είναι επιτακτική ανάγκη για την Ευρώπη.
Όμως ταυτόχρονα, πρέπει να παραμείνουμε ιδιαιτέρως σαφείς όσον αφορά τις προϋποθέσεις αυτών των κοινών δράσεων: δεν είναι δυνατό να αναθέσουμε μια στρατιωτική εξουσία λήψεως αποφάσεων (ακόμη και αν μας λένε ότι σε πρώτη φάση θα πρόκειται μόνο για αποστολές τύπου Petersberg) στα ευρωπαϊκά θεσμικά όργανα, τα οποία χαρακτηρίζονται από εξαιρετικά ατελή δημοκρατικότητά - και τα οποία θα εξακολουθήσουν να είναι έτσι ως προς τους ανθρώπους, δεδομένου ότι δεν υφίσταται ευρωπαϊκός λαός.
Ως εκ τούτου συνάγονται τρία συμπεράσματα: την τελευταία λέξη θα πρέπει οπωσδήποτε να την έχουν και πάλι οι εθνικές δημοκρατίες, επομένως οι εν λόγω δραστηριότητες θα πρέπει να παραμείνουν σε ένα διακρατικό πλαίσιο· σε καμία περίπτωση οι αποφάσεις σχετικά με θέματα αρχής δεν θα πρέπει να λαμβάνονται από την πλειοψηφία · το σύστημα πρέπει να βασίζεται στη δυνατότητα "διαφοροποιημένων δράσεων", δίνοντας έτσι τη δυνατότητα σε κάθε λαό να ασκεί αδιάλειπτα το δικαίωμα του να επιλέγει ελεύθερα.
Ελπίζω ότι το Συμβούλιο της Feira θα αποφασίσει να συμπεριλάβει αυτό το θέμα στο πρόγραμμα της Διακυβερνητικής Διάσκεψης.
.
(DA) Ψηφίζουμε κατά του συνόλου του ψηφίσματος, το οποίο υπογραμμίζει την επιθυμία για εξέλιξη της στρατιωτικής διάστασης της κοινοτικής συνεργασίας.
Δεν μπορούμε να στηρίξουμε τη γενική γραμμή του κειμένου, η οποία αναγνωρίζει την ανάγκη για στρατιωτικοποίηση της αμυντικής συνεργασίας της ΕΕ και η οποία με αυτό τον τρόπο δεν σέβεται τα εκτός συμμαχιών κράτη της Ένωσης.
Δεν μπορούμε να στηρίξουμε ούτε τις πιο συγκεκριμένες προτάσεις του ψηφίσματος που καλούν για αυξημένους αμυντικούς προϋπολογισμούς στο κάθε κράτος, συντονισμό των αγορών στρατιωτικών εξοπλισμών και συντονισμό της δημιουργίας ενός κανονικού στρατού στην Ένωση.
Στηρίζουμε την ανάγκη για επεξεργασία ενός κοινού κώδικα συμπεριφοράς για το εμπόριο όπλων μεταξύ των κρατών της Ένωσης και σε σχέση με τρίτες χώρες, αλλά δεν μπορούμε να στηρίξουμε τη δημιουργία μιας εσωτερικής αγοράς για τη βιομηχανία όπλων, όπως προτείνει το ψήφισμα.
.
(FR) Τασσόμαστε κατά της πρότασης για τη δημιουργία ενός ευρωπαϊκού στρατού, ο οποίος στο όνομα της σταθερότητας, της δημοκρατίας και του ανθρωπισμού, στην πραγματικότητα θα υπερασπίζεται τη ζώνη επιρροής της ΕΕ και θα προστατεύει τα συμφέροντα των πολυεθνικών εταιρειών σε πλανητική κλίμακα.
Η επανέναρξη της κούρσας των εξοπλισμών σε τοπικό και περιφερειακό επίπεδο, καθώς και η αύξηση των στρατιωτικών προϋπολογισμών θα δώσουν νέα ώθηση στη στρατιωτικοποίηση του κόσμου.
Επιπλέον, είμαστε αντίθετοι σε έναν "στρατό αιχμής" για την ΕΕ, όπως απορρίπτουμε και το ΝΑΤΟ.
Η Ευρώπη από κοινού με τις Ηνωμένες Πολιτείες αποσκοπούν στην επιβολή αυτού του στρατού ως εκτελεστικού οργάνου του τρίπτυχου ΔΝΤ-Παγκόσμια Τράπεζα-ΠΟΕ.
Αυτό που χρειάζονται οι λαοί όμως δεν είναι ένας στρατός αλλά μια κοινωνική πολιτική η οποία να εγγυάται την ευημερία τους.
Κάτι τέτοιο δεν μπορεί να γίνει χωρίς τη ριζική ρήξη με τον νεοφιλελευθερισμό.
Η στρατιωτική επέμβαση στο Κοσσυφοπέδιο είχε ως αποτέλεσμα την επιδείνωση της δυστυχίας των πληθυσμών και την όξυνση της ξενοφοβίας, αποδεικνύοντας έτσι ότι ο σκοπός αυτού του πολέμου σε καμία περίπτωση δεν ήταν η σταθερότητα και η δημοκρατία.
.
(DA) Οι Δανοί σοσιαλδημοκράτες στηρίζουν την πρόταση για μια ευρωπαϊκή αμυντική πολιτική και πολιτική ασφάλειας, η οποία θα συζητηθεί στη Σύνοδο Κορυφής στη Feira της Πορτογαλίας τον Ιούνιο του 2000.
Η πρόταση περιέχει και όραμα και πραγματιστικές προτάσεις για μια κοινή αμυντική πολιτική και πολιτική ασφάλειας.
Μολαταύτα, υπάρχουν ένας δυο τομείς, οι οποίοι οι Δανοί σοσιαλδημοκράτες πιστεύουν πως αξίζουν προσοχή.
Πρέπει να εκτιμηθεί σωστά με ποιον τρόπο το Ευρωπαϊκό Κοινοβούλιο θα συμμετάσχει στον τομέα αμυντικής πολιτικής και πολιτικής ασφάλειας.
Έχουμε επιφυλάξεις όσον αφορά την επιρροή του Ευρωπαϊκού Κοινοβουλίου στον εν λόγω τομέα, δεδομένου ότι πιστεύουμε πως η αμυντική πολιτική και η πολιτική ασφάλειας είναι κατ' εξοχήν διακρατική υπόθεση.
Η πρόταση στοχεύει στην αυξημένη χρήση πλειοψηφικών αποφάσεων, πέρα από τα όσα ισχύουν με τη Συνθήκη του Αμστερνταμ όσον αφορά την αμυντική πολιτική και την πολιτική ασφάλειας.
Δεν βλέπουμε κανέναν λόγο για τη διεύρυνση του τομέα των πλειοψηφικών αποφάσεων στον συγκεκριμένο τομέα.
Όσον αφορά τις μελλοντικές, απαραίτητες επενδύσεις σε νέα τεχνολογία και νέο υλικό για τον στρατό, θεωρούμε ότι αυτές πρέπει να γίνουν μέσω αλλαγής προτεραιοτήτων στους εθνικούς αμυντικούς προϋπολογισμούς.
Δεν υπάρχει ανάγκη για αύξηση των συνολικών ευρωπαϊκών αμυντικών προϋπολογισμών.
Θέλουμε επίσης να σας επισημάνουμε τη δανική επιφύλαξη που αφορά τις κοινές δράσεις στον τομέα άμυνας.
Το κείμενο το οποίο εξετάστηκε σήμερα από το Ευρωπαϊκό Κοινοβούλιο στις γενικές γραμμές του είναι το ίδιο με μία πρόταση που παρουσίασε η κυρία Lalumiθre στην Επιτροπή Εξωτερικών Υποθέσεων τον περασμένο Μάιο και για την οποία έγινε ψηφοφορία τον Ιούνιο.
Κατά συνέπεια, σύμφωνα με την κανονική διαδικασία εξέτασης των θεμάτων, αυτό το θέμα θα επανέλθει προς ανάγνωση σε κάποιες από τις συνόδους του Ευρωπαϊκού Κοινοβουλίου το φθινόπωρο.
Βρίσκω αυτή την διπλή δουλειά περίεργη και ακατανόητη, γι' αυτό, λοιπόν, επέλεξα να απέχω ρητά από την ψηφοφορία σε όλες τις ψηφοφορίες γι' αυτό το θέμα, το οποίο είναι τόσο σημαντικό και θεμελιώδες για μια αδέσμευτη χώρα όπως η Σουηδία, η οποία έχει ευλογηθεί να ζει σε ειρήνη από το 1814.
Είναι εξαιρετικά σημαντικό το γεγονός ότι η Ευρωπαϊκή Ένωση θέλει να υλοποιήσει μια πολιτική ασφαλείας η οποία θα προλαμβάνει τις συγκρούσεις και θα τις επιλύει.
Η Ευρωπαϊκή Ένωση διαθέτει τόσο πολιτικούς, οικονομικούς όσο και διπλωματικούς πόρους γι' αυτό.
Βέβαια, στο ψήφισμα αναφέρεται ότι είναι ευκταίον να χρησιμοποιούνται αρχικά μέτρα μη στρατιωτικής φύσεως, ωστόσο, δεν αποκλείεται η χρήση στρατιωτικών δυνάμεων.
Δεν μπορώ να στηρίξω τη χρήση στρατιωτικών δυνάμεων για την προάσπιση των συμφερόντων της Ευρωπαϊκής Ένωσης.
Κατά την άποψή μου, η χρήση στρατιωτικών μέσων θα πρέπει να μπορεί να γίνει κατόπιν αποφάσεως στο Συμβούλιο Ασφαλείας του ΟΗΕ.
Δεν αρκεί να ακολουθούνται μόνο, οι αρχές του κανονισμού του ΟΗΕ.
Γι' αυτόν τον λόγο, δεν μπορώ να στηρίξω το ψήφισμα.
"Γυναίκες 2000" (RC B5-0562/2000)
Κύριε Πρόεδρε, θα ήθελα καταρχάς να διευκρινίσω ότι μιλώ εξ ονόματος των ολλανδών βουλευτών της Ομάδας για την Ευρώπη της Δημοκρατίας και της Διαφοράς.
Ζητώ το λόγο για να εκφράσω τη δυσαρέσκειά μας για τη συμπεριφορά της αντιπροσωπείας του Ευρωπαϊκού Κοινοβουλίου κατά τη γενική σύνοδο των Ηνωμένων Εθνών.
Για το λόγο αυτό καταψηφίσαμε το παρόν ψήφισμα.
Πληροφορηθήκαμε ότι η κ. Theorin, πρόεδρος της αντιπροσωπείας μας στην εν λόγω διάσκεψη, άσκησε πιέσεις επίσημα και ανεπίσημα εξ ονόματος του Κοινοβουλίου προκειμένου να γίνει δεκτό το δικαίωμα των γυναικών στις ελεύθερες εκτρώσεις.
Ασκησε πιέσεις, και μάλιστα εξ ονόματος του Κοινοβουλίου, σε διάφορες χώρες, μεταξύ των οποίων και η Πολωνία, προκειμένου να υποστηρίξουν τη θέση της Ευρωπαϊκής Ένωσης.
Ως μέλη του Ευρωπαϊκού Κοινοβουλίου διαχωρίζουμε τη θέση μας από τη στάση αυτή και δηλώνουμε ότι δεν φέρουμε επομένως καμία ευθύνη.
Είμαστε απόλυτα πεπεισμένοι ότι και η ζωή πριν από τον τοκετό αποτελεί δώρο του Δημιουργού και γι' αυτό είναι άξια προστασίας.
Εξάλλου οι Συνθήκες δεν παρέχουν καμία αρμοδιότητα στην Ευρωπαϊκή Ένωση προκειμένου να εξαναγκάσει αυτή τις υποψήφιες χώρες να υιοθετήσουν συγκεκριμένη νομοθεσία σε αυτόν τον τομέα.
Οφείλουμε επομένως να δηλώσουμε σαφώς ότι το δικαίωμα στην ελεύθερη έκτρωση δεν μπορεί να παρουσιάζεται ως όρος ένταξης των υποψήφιων χωρών.
.
(FR) Κατά τη συνεδρίαση της ολομέλειας στο Στρασβούργο, το Ευρωπαϊκό Κοινοβούλιο ενέκρινε ένα ψήφισμα σχετικά με τα αποτελέσματα της έκτακτης συνόδου της Γενικής Συνέλευσης των Ηνωμένων Εθνών η οποία πραγματοποιήθηκε στη Νέα Υόρκη από τις 5 έως τις 9 Ιουνίου 2000 με θέμα "Οι γυναίκες του 2000: ισότητα μεταξύ των δύο φύλων· ανάπτυξη και ειρήνη για τον 20ο αιώνα" και στην οποία συμμετείχε η βουλευτής του Ευρωπαϊκού Κοινοβουλίου κ. Astrid Lulling.
Το ψήφισμα αυτό, το οποίο συνυπέγραψε η κ. Lulling, είχε ως αποτέλεσμα την ακόλουθη δήλωσή της στο Στρασβούργο:
"Από τις 5 έως τις 9 Ιουνίου 2000, είχα τη δυνατότητα να συμμετάσχω στην έκτακτη σύνοδο της Γενικής Συνέλευσης των Ηνωμένων Εθνών που πραγματοποιήθηκε στη Νέα Υόρκη και η οποία ήταν αφιερωμένη στην εξέλιξη της εφαρμογής της πλατφόρμας του Πεκίνου από την τελευταία παγκόσμια συνδιάσκεψη του ΟΗΕ για τις γυναίκες, η οποία έλαβε χώρα το 1995 στο Πεκίνο.
Η Συνέλευση αυτή, στην οποία πήραν μέρος περίπου δέκα χιλιάδες γυναίκες, είχε λόγο ύπαρξης γιατί ήταν ο ιδανικός τόπος συνάντησης, προκειμένου να αναλυθούν οι εξελίξεις που πραγματοποιήθηκαν κατά τα τελευταία πέντε χρόνια και για να αντιπαρατεθούν οι απόψεις - οι οποίες άλλωστε είναι εξαιρετικά διαφορετικές - σχετικά με την αναγκαία επιτάχυνση της εφαρμογής της πλατφόρμας του Πεκίνου.
Παρόλο που δεν είμαστε αισιόδοξοι, τα αποτελέσματα της Συνέλευσης είναι αποδεκτά.
Εξαιτίας ορισμένων αντιδράσεων στους κόλπους του Ευρωπαϊκού Κοινοβουλίου, τόσο σήμερα όσο και χθες κατά τη συζήτηση στην ολομέλεια, εκ μέρους των συναδέλφων που δεν παρευρέθηκαν στη Νέα Υόρκη - αντιδράσεις οι οποίες προφανώς οφείλονταν σε παραπληροφόρηση και παρανοήσεις - θα ήθελα να διευκρινίσω ότι οι ευρωπαίες βουλευτές που ήταν παρούσες στη Νέα Υόρκη μίλησαν με εντολή αυτού του Κοινοβουλίου: Πράγματι, δεν είχαν δικαίωμα παρέμβασης, δεδομένης της διαδικασίας στις έκτακτες Γενικές Συνελεύσεις του ΟΗΕ.
Στην πραγματικότητα, αυτός που εκπροσωπεί την Ευρωπαϊκή Ένωση σε τέτοιου είδους διεθνείς διασκέψεις είναι η Προεδρεία της.
Δεν υπάρχει λόγος επομένως να κατακρίνουμε τις προθέσεις των βουλευτών του Ευρωπαϊκού Κοινοβουλίου που παρευρέθηκαν στη Νέα Υόρκη.
Βέβαια, θα τολμούσα να πω ότι ενεργήσαμε στο περιθώριο της συνόδου και είχαμε ανεπίσημες αλλά χρήσιμες συναντήσεις τόσο με τους βουλευτές των κρατών μελών όσο και με τους βουλευτές των υποψηφίων προς ένταξη στην Ευρωπαϊκή Ένωση χωρών, οι οποίοι συμμετείχαν στις εθνικές αντιπροσωπίες.
Σε ό,τι με αφορά, μαζί με τους συναδέλφους μου της Ομάδας του Ευρωπαϊκού Λαϊκού Κόμματος και των Ευρωπαίων Δημοκρατών, συμβάλαμε στην αποσαφήνιση της εντύπωσης που κυριαρχούσε κυρίως σε ορισμένες αντιπροσωπείες τρίτων χωρών, και συγκεκριμένα ότι, για τις γυναίκες της Ευρωπαϊκής Ένωσης, τα θέματα απόλυτης προτεραιότητας για τον 21ο αιώνα όσον αφορά την ισότητα των δύο φύλων θα ήταν ο σεξουαλικός προσανατολισμός και η έκτρωση.
Δεδομένου ότι θελήσαμε να προβούμε σε μια δίκη προθέσεων για την Πολωνία, θα ήθελα να διευκρινίσω ότι όσον αφορά την ισότητα των φύλων, η Πολωνία αποδέχεται πλήρως το κοινοτικό κεκτημένο και δεν αμφισβητεί ό,τι ορίζεται στο άρθρο 13 της Συνθήκης του Αμστερνταμ σε θέματα διακρίσεων λόγω φύλου.
Εντούτοις, η Συνθήκη του Αμστερνταμ δεν υποχρεώνει την Πολωνία να νομοθετήσει σε θέματα εκτρώσεων.
Μπορούμε να της συστήσουμε να το πράξει, όμως η επικουρικότητα επιτάσσει!
Θέλησα να αποσαφηνίσω την κατάσταση για να εξαλειφθεί κάθε παρεξήγηση σχετικά με το τι πραγματικά συνέβη στη Νέα Υόρκη.
Είναι αλήθεια ότι οι γυναίκες που στρατεύονται υπέρ ενός συγκεκριμένου σεξουαλικού προσανατολισμού, που θέτει πρόβλημα ευτυχώς μόνο σε μια μικρή μειοψηφία γυναικών στην Ευρώπη και στον κόσμο και τον οποίο δεν ασπάζομαι - κάνουν πολύ πιο εμφανή την παρουσία τους, ακόμη και στη Νέα Υόρκη, σε σχέση με τα εκατομμύρια των γυναικών που, λόγω της οικονομικής και κοινωνικής τους κατάστασης, έχουν άλλες ανησυχίες και προτεραιότητες όσον αφορά την ισότητα των φύλων."
.
(FR) Το τελικό έγγραφο της Διάσκεψης του Πεκίνου + 5 η οποία ολοκληρώθηκε πρόσφατα στη Νέα Υόρκη αποτελεί νίκη για τις γυναίκες.
Ύστερα από εξαιρετικά επίπονες διαπραγματεύσεις, επικράτησαν ο ρεαλισμός, όσον αφορά την εκτίμηση των αναγκών των γυναικών, καθώς και ο σεβασμός της αξιοπρέπειάς τους.
Παρ' όλα αυτά, γνωρίζουμε πόσο έντονες ήταν οι πιέσεις, είτε αυτές ήταν πολιτικές εκ μέρους των Ηνωμένων Πολιτειών, της Ιαπωνίας ή της Ευρωπαϊκής Ένωσης, είτε ιδεολογικές εκ μέρους φεμινιστικών ΜΚΟ που χρηματοδοτούνται γενναιόδωρα από τις δυτικές χώρες.
Παραδείγματος χάρη, πώς να δικαιολογήσει κανείς τις πιέσεις που ασκήθηκαν από την Ευρωπαϊκή Ένωση στη Νικαράγουα ή την Πολωνία;
Πώς να ισοσταθμίσουμε τα υποτιθέμενα "σεξουαλικά δικαιώματα και το δικαίωμα της αναπαραγωγής" αφενός, και τις ενισχύσεις για την ανάπτυξη ή τις προθεσμίες για ένταξη στην ΕΕ, αφετέρου;
Οι πιέσεις που ασκήθηκαν προς τις πιο φτωχές χώρες ήταν τέτοιες, ώστε δεκάδες μέλη του Αμερικανικού Κογκρέσου και βουλευτές μέλη εθνικών αντιπροσωπειών ή βουλευτές του Ευρωπαϊκού Κοινοβουλίου αποδεσμεύτηκαν επισήμως από τις αντιπροσωπείες τους καταδικάζοντας ρητά τις θέσεις τους.
Προς την ίδια κατεύθυνση, αποτελεί πραγματική είδηση η επισήμανση ότι, παρόλο που όλες οι ΜΚΟ επισήμως ειδικεύονται σε θέματα που αφορούν την "κατάσταση της γυναίκας", εκείνες που διαθέτουν μεγαλύτερα οικονομικά μέσα πολιτικής επικοινωνίας στρατεύονταν συστηματικά υπέρ των αντιλήψεων περί της "αναπαραγωγικής υγείας", εις βάρος σημαντικότερων και πιο επειγουσών αναγκών, προσφέροντας έτσι την αμέριστη υποστήριξή τους στην ευρωπαϊκή και αμερικανική αντιπροσωπία.
Παρ' όλα αυτά, το γεγονός ότι αυτή η διάσκεψη αποτέλεσε επιτυχία για τις γυναίκες ολόκληρου του κόσμου οφείλεται κυρίως στον ρεαλισμό και την αντίσταση των πιο φτωχών χωρών, οι οποίες κατάφεραν να ξεπεράσουν τις δυτικές ιδεολογικές πολεμικές σχετικά με τη σεξουαλικότητα προκειμένου να προωθήσουν εμπράκτως μέτρα κατά της φτώχειας - όπως είναι η "μικρο-πίστωση" - κατά του διεθνούς εμπορίου των γυναικών ή κατά της έλλειψης εκπαίδευσης και ιατρικής συνδρομής.
Το γεγονός ότι οι φτωχές χώρες κατάφεραν τελικά να ακουστούν το περασμένο Σάββατο γύρω στις 4 το πρωί παρά τις κάθε είδους πιέσεις, το οφείλουμε στον σεβασμό των θεμελιωδών αρχών, δηλαδή τις αρχές της εθνικής κυριαρχίας και της ισότητας μεταξύ των κρατών, που αποτελούν τους μοναδικούς εγγυητές για μια ρεαλιστική και μετριοπαθή διεθνή πολιτική.
Ο ΟΗΕ, αφού αγνόησε τους κανόνες της συναίνεσης επί μακρόν, επανέρχεται στη παρούσα φάση στον σεβασμό τους, σεβασμός ο οποίος επιτρέπει τον προσανατολισμό των διαπραγματεύσεων προς τις πραγματικές ανάγκες των γυναικών.
Είμαστε ευτυχείς που με την έγκριση του τελικού κειμένου η Ευρωπαϊκή Ένωση εκφράζει την ικανοποίησή της για αυτή τη νίκη των γυναικών στο πλαίσιο του σεβασμού της εθνικής κυριαρχίας.
Θα υπάρχουν πάντοτε διαφορετικές απόψεις, αυτή άλλωστε είναι η ουσία και η ζωτικότητα της δημοκρατίας.
Όσο πιο λεπτό είναι ένα ζήτημα, τόσο μεγαλύτερη ευαισθησία πρέπει να επιδειχθεί κατά την αντιμετώπισή του.
Αυτό προφανώς δεν συνέβη ούτε κατά τη διάρκεια της διάσκεψης "Πεκίνο + 5" στη Νέα Υόρκη, ούτε κατά τη συζήτησή μας χθες σε αυτό το Κοινοβούλιο.
Σε ό,τι αφορά την αντιμετώπιση της Πολωνίας και των άλλων υποψήφιων χωρών, δεν έγιναν σεβαστές οι θεμελιώδεις αρχές της δημοκρατίας και της επικουρικότητας και οι πολιτικές αξίες αυτού του Κοινοβουλίου, καθώς και της νέας Ευρώπης που δημιουργούμε τώρα.
Οι τροπολογίες που παρουσίασε η αντιπροσωπεία της ΕΕ στη Νέα Υόρκη δεν αντιπροσωπεύουν, κι ούτε θα μπορούσαν να αντιπροσωπεύουν, μια συναινετική στάση των κρατών μελών της Ένωσης: αντιθέτως, ορισμένες από αυτές τις τροπολογίες παραβιάζουν σκανδαλωδώς το σύνταγμα της χώρας μου, της Ιρλανδίας, και αναμφίβολα το νομοθετικό καθεστώς άλλων χωρών που επιδιώκουν να μειώσουν παρά να προωθήσουν την πρακτική των αμβλώσεων.
Σε ό,τι αφορά την παράγραφο Η του εν λόγω ψηφίσματος, τα "σεξουαλικά δικαιώματα" είναι ένας απροσδιόριστος όρος που δεν περιλαμβάνεται στο άρθρο 13 της Συνθήκης του Αμστερνταμ ούτε στην Πλατφόρμα Δράσης "Πεκίνο +5" .
Αυτός ο νέος απροσδιόριστος όρος προκαλεί μεγάλες δυσκολίες σε πολλές χώρες, συμπεριλαμβανομένης και της δικής μου, καθώς θα μπορούσε για παράδειγμα να υπονοεί την υποστήριξη των σεξουαλικών δικαιωμάτων των παιδεραστών.
Κατά συνέπεια θα απέχω από την ψηφοφορία αυτού του ψηφίσματος.
Μόλις γιορτάσαμε την 50ή επέτειο από τη Διακήρυξη του Robert Schuman, του πατέρα της Ευρώπης.
Θα θέλουμε ασφαλώς να υποστηρίξουμε το πνεύμα, τα ιδανικά, και τις αξίες που διαμόρφωσαν τα θεμέλια της ευρωπαϊκής ενότητάς μας.
Μέρος της κληρονομιάς Schuman είναι ο σεβασμός της ποικιλομορφίας της Ευρώπης και των αναδυόμενων πολιτισμών του αναπτυσσόμενου κόσμου.
Κίνητρό μας πρέπει να είναι η συναίνεση, όχι η επιβολή ή ο εκφοβισμός.
(Η συνεδρίαση, διακοπείσα στις 14.05, συνεχίζεται στις 15.00)
Κύριε Πρόεδρε, δεν είχα την πρόθεση να παρέμβω στην ημερήσια διάταξη, αλλά συμβαίνει κάτι πολύ σοβαρό στο Κοινοβούλιο το οποίο θα ήθελα να επισημάνω.
Στο προαύλιο του Κοινοβουλίου μας διεξάγεται - ίσως ακόμα και τώρα - μια απρεπής διαδήλωση μιας πολυπληθούς ομάδας νεαρών ιταλών, με τις σημαίες της Λέγκα του Βορά, που εκτοξεύουν συνθήματα που λένε να καεί η ιταλική σημαία, που λένε ότι "όποιος δεν χοροπηδάει είναι ιταλός" και που, συν τοις άλλοις, εκτοξεύουν ακατονόμαστα συνθήματα εναντίον του Προέδρου της Ευρωπαϊκής Επιτροπής.
Πιστεύω ότι οι ομάδες των επισκεπτών που έρχονται εδώ, στο Κοινοβούλιο, και οι οποίες συναντώνται με τους βουλευτές, έρχονται εδώ για να γνωρίσουν τα ευρωπαϊκά θεσμικά όργανα και όχι για να τα δυσφημήσουν.
Φαντάζομαι ότι ο βουλευτής που προσκάλεσε αυτή την ομάδα το έκανε για να την ευαισθητοποιήσει επειδή εμείς, μεταξύ άλλων, ξοδεύουμε χρήματα για να ευαισθητοποιήσουμε τους ευρωπαίους πολίτες στην οικοδόμηση της ευρωπαϊκής ενοποίησης.
Συνεπώς, νομίζω ότι αυτό το πρόβλημα πρέπει να επισημανθεί στην Πρόεδρο του Κοινοβουλίου και στον ίδιο, επειδή ο βουλευτής που είναι υπεύθυνος γι' αυτή την ομάδα θα πρέπει να λογοδοτήσει για ό,τι συνέβη.
Δεν βλέπω εδώ στην Αίθουσα τους συνάδελφους της Forza Italia, η οποία είναι η σημαντικότερη ιταλική πολιτική δύναμη του Polo della libertα, στον οποίο αντιπροσωπεύεται αυτό το κόμμα, η Λέγκα, που αποτελεί πλέον κομμάτι του συνασπισμού τους.
Πιστεύω ότι αυτό το πρόβλημα πρέπει να επισημανθεί επειδή δεν είναι δυνατό, στο όνομα της δημοκρατίας, στο όνομα των ανοικτών θυρών, της ελευθερίας, να ανεχόμαστε τις διαδηλώσεις αυτού του είδους μέσα στο Κοινοβούλιο μας.
Με συγχωρείτε κύριε Πρόεδρε, αλλά νομίζω ότι αυτά τα ζητήματα πρέπει να επισημαίνονται άμεσα, διαφορετικά, σωπαίνοντας, αυτές οι διαδηλώσεις κινδυνεύουν να γίνουν αντιληπτές ως κάτι το φυσιολογικό.
Μεταξύ άλλων, η ιταλική σημαία βρίσκεται εκεί, ανάμεσα στις σημαίες που αποτελούν κομμάτι των συμβόλων της Ευρωπαϊκές Ένωσης.
Κύριε Πρόεδρε, ζήτησα το λόγο αποκλειστικά για να προσθέσω σε όσα μόλις ειπώθηκαν - πέρα από τον αποτροπιασμό του προσώπου μου και της Ομάδας μου, και όχι μόνο αυτής - ότι, μόλις αντιλήφθηκα τι συνέβαινε, ήρθα σ' επαφή με τις υπηρεσίες ασφαλείας που, όμως, δεν απάντησαν.
Αυτό το γεγονός μου φαίνεται αρκετά σοβαρό επειδή πρέπει να υπάρχει, κατά τη γνώμη μου, μια μόνιμη παρουσία των υπηρεσιών ασφαλείας αυτού του Κοινοβουλίου, οι οποίες πρέπει να μπορούν να αντιδράσουν όταν πραγματοποιούνται διαδηλώσεις αυτού του είδους, προκειμένου να τις σταματήσουν.
Μου φαίνεται, Πρόεδρε, ότι αυτό είναι ένα πολύ σοβαρό γεγονός, που αξίζει μια απερίφραστη καταδίκη και, όπως είπε η αξιότιμη κυρία Napoletano - αλλά δεν θέλω να επεκταθώ - πρέπει να εξετάσουμε ποιος προσκάλεσε αυτούς τους εγκληματίες σε αυτό το Κοινοβούλιο.
Ευχαριστώ τις δύο βουλευτές για τη σημαντική τους ανακοίνωση.
Εγώ, αν και απλώς ασκώ καθήκοντα προέδρου της συνεδρίασης, έχω ήδη δώσει εντολή να ενημερωθούν οι υπηρεσίες ασφαλείας και η Πρόεδρος του Κοινοβουλίου, η κ. Fontaine.
Είναι πραγματικά απαράδεκτο να δυσφημείται ή να προσβάλλεται η δημοκρατική νομιμότητα οιασδήποτε χώρας και των θεσμών της, ή των ευρωπαϊκών θεσμικών οργάνων.
Δεχτείτε, έτσι, εξ ονόματος της Προεδρίας του Κοινοβουλίου, αυτή τη δήλωση επανόρθωσης για την εν λόγω ενέργεια εναντίον της Ιταλικής Δημοκρατίας και ελπίζω να αποκατασταθεί η τάξη και να μην ξανασυμβεί κάτι τέτοιο.
Φυσικά θα ζητηθούν οι ευθύνες που τυχόν υπάρχουν.
(Χειροκροτήματα)
Διαρθρωτικά ταμεία (1998)
Η ημερήσια διάταξη προβλέπει συζήτηση της έκθεσης (A5-0138/2000) του κ. Turco, εξ ονόματος της Επιτροπής Περιφερειακής Πολιτικής, Μεταφορών και Τουρισμού, σχετικά με τη δέκατη ετήσια έκθεση της Επιτροπής για τα Διαρθρωτικά Ταμεία, 1998 (COM(1999) 467 - C5-0325/1999 - 1999/2211(CΟS))
Κύριε Πρόεδρε, αξιότιμοι συνάδελφοι, κύριε Επίτροπε, η Επιτροπή Περιφερειακής Πολιτικής, Μεταφορών και Τουρισμού εξέτασε τη δέκατη ετήσια έκθεση της Ευρωπαϊκής Επιτροπής για τα Διαρθρωτικά Ταμεία, σχεtικά με την εκτέλεση των παρεμβάσεων που πραγματοποιήθηκαν το 1998.
Όπως γνωρίζετε, μια σωστή και αποτελεσματική εκτέλεση των Διαρθρωτικών Ταμείων έχει θεμελιώδη σημασία για την αξιοπιστία και την αποτελεσματικότητα των θεσμικών οργάνων της Κοινότητας και, ιδιαιτέρως, του Ευρωπαϊκού Κοινοβουλίου, δεδομένης της ελεγκτικής λειτουργίας του.
Στην έκθεσή μας, που εγκρίθηκε ομοφώνως, λάβαμε υπόψη μας την πλήρη αξιοποίηση των διαθέσιμων πόρων για το 1998, αλλά χρειάστηκε να επισημάνουμε ότι εξακολουθούν να υπάρχουν σημαντικές διαφορές στην εκτέλεση ανάμεσα στους διαφορετικούς στόχους, ανάμεσα στα διαφορετικά κράτη μέλη και τις διαφορετικές περιφέρειες και ότι αυτή η πλήρης αξιοποίηση επετεύχθη μόνον χάρη στους μηχανισμούς συμψηφισμού που, εκ των πραγμάτων, την κατέστησαν μάλλον αδιαφανή.
Συνεπώς, ευχόμαστε ότι οι νέοι κανόνες προγραμματισμού που ισχύουν σήμερα θα εξασφαλίσουν καλύτερα τη διαφάνεια της διαχείρισης του προϋπολογισμού και θα συμβάλλουν στο να αποφύγουμε τα συνηθισμένα προβλήματα ρευστότητας που παρατηρούνται κάθε χρόνο.
Όσον αφορά τον συντονισμό, προτρέπουμε την Επιτροπή και τα κράτη μέλη να συντονίσουν καλύτερα την πολιτική των Διαρθρωτικών Ταμείων με το Ταμείο Συνοχής, με τα άλλα όργανα περιφερειακής ανάπτυξης και με τα διάφορα οικονομικά εργαλεία της Ευρωπαϊκής Ένωσης, όπως τα διευρωπαϊκά δίκτυα και το σχέδιο ανάπτυξης του ευρωπαϊκού χώρου.
Αυτό επειδή είμαστε πεπεισμένοι ότι μόνο εάν ενεργήσουμε συντονισμένα θα μπορέσουμε να αμβλύνουμε τις διαρθρωτικές ανισότητες μεταξύ των περιφερειών και των περιοχών της Ευρώπης.
Όσον αφορά το θέμα της προσθετικότητας που είναι μια από τις βασικές αρχές των Διαρθρωτικών Ταμείων, καλούμε την Επιτροπή να βρει το συντομότερο εργαλεία, προκειμένου να την επαληθεύσει καλύτερα και πιο διαφανείς διαδικασίες για να την αξιολογήσει.
Προτρέπουμε έντονα τα κράτη μέλη να εφαρμόσουν με αυστηρότητα αυτή την αρχή.
Επιπλέον, θεωρούμε ότι, σεβόμενοι την αρχή της εταιρικής σχέσης, η αποκέντρωση της διαχείρισης πρέπει να συνοδεύεται από μια αποσαφήνιση των ευθυνών και του ρόλου των διάφορων εταίρων και από μια σαφή διάκριση των διάφορων καθηκόντων και αρμοδιοτήτων.
Ομοίως, διαπιστώσαμε ότι τα αποτελέσματα των ενδιάμεσων αξιολογήσεων συχνά δεν είναι συγκρίσιμα και ποσοτικοποιήσιμα, εξαιτίας της χρησιμοποίησης ακατάλληλων και αναποτελεσματικών δεικτών, λόγος που καθιστά απολύτως απαραίτητη την ύπαρξη αντικειμενικών κριτηρίων και μεθόδων αξιολόγησης που θα είναι καταλληλότερα για τη μέτρηση των αποτελεσμάτων των προγραμμάτων.
Επιπλέον, διαπιστώσαμε ότι οι αποστολές ελέγχου, που διεξάγονται σύμφωνα με όσα προβλέπει ο κανονισμός του 1998, αν και ο αριθμός τους μειώθηκε ανεξήγητα και επικίνδυνα σε σχέση με το προηγούμενο έτος, επέτρεψαν, εν πάση περιπτώσει, να έρθουν στο φως μια σειρά ελλείψεων, από την έλλειψη συστημάτων ελέγχου σε ορισμένα προγράμματα μέχρι την συγχρηματοδότηση μη αποδεκτών δαπανών.
Αυτή η διαπίστωση μας ώθησε να συμπεράνουμε ότι οι ελεγκτικές δραστηριότητες της Επιτροπής κατά το 1998, υπήρξαν, δυστυχώς, μη ικανοποιητικές και ότι πρέπει να ενισχυθούν κατάλληλα, ώστε να μπορέσουν να εξασφαλίσουν μια σωστή εφαρμογή των κανονισμών των Διαρθρωτικών Ταμείων.
Στην έκθεσή μας καλούμε, συνεπώς, την Ευρωπαϊκή Επιτροπή και τα κράτη μέλη να υιοθετήσουν το συντομότερο μια σειρά δράσεων, τόσο για να εντατικοποιήσουν τους ελέγχους, όσο και για να πληροφορήσουν κατά το δυνατό καλύτερο τρόπο το Κοινοβούλιο για τα μέτρα που υιοθετήθηκαν, ώστε να ενισχυθεί η διαφάνεια και η σωστή εκτέλεση των Διαρθρωτικών Ταμείων.
Επειδή αυτή η δέκατη ετήσια έκθεση ήταν αφιερωμένη ειδικότερα στα μέτρα προώθησης της τοπικής ανάπτυξης, λάβαμε υπόψη μας τη στρατηγική σημασία τους και υπογραμμίζουμε τη σημαντική συνεισφορά τους στην περιφερειακή ανάπτυξη.
Τέλος, κύριε Επίτροπε, παίρνω το θάρρος να υπογραμμίσω ότι η έκθεσή μας είναι συνεπής με τη γνώμη που διατυπώσατε στις 5 Ιουνίου στις Βρυξέλλες, όταν δηλώσατε ότι, σε μια λογική διαφάνειας, και ο τελευταίος ευρωπαίος φορολογούμενος θα πρέπει να γνωρίζει πού και πώς διατίθενται οι κοινοτικοί πόροι σχετικά με τα Διαρθρωτικά Ταμεία.
Αφήνω σε σας να εκτιμήσετε εάν μια έκθεση της Επιτροπής, όπως εκείνη για το 1998, μπορεί να επιτρέψει, δεν λέω στον τελευταίο, αλλά σε ένα οποιοδήποτε ευρωπαίο φορολογούμενο να ικανοποιήσει την επιθυμία σας.
Κύριε Πρόεδρε, επιτρέψτε μου να κλείσω αναφερόμενος στη θέση μου σχετικά με τις 7 τροπολογίες για τις οποίες θα ψηφίσουμε την Παρασκευή.
Εγώ ο ίδιος παρουσίασα μια τεχνική τροπολογία, την τρίτη, προκειμένου να διορθώσω ένα λάθος μεταγραφής που ενείχε τον κίνδυνο να προκαλέσει σύγχυση και να καταστήσει την παράγραφο 28 ασυνεπή σε σχέση με την υπόλοιπη έκθεση.
Επιπλέον, αποδέχομαι τις τροπολογίες 1 και 2, επειδή συμφωνούν με τη γραμμή της έκθεσης.
Αντιθέτως, απορρίπτω τις τροπολογίες 4, 5, 6 και 7, επειδή τις θεωρώ αυθαίρετες σε σχέση με την υπόλοιπη έκθεσή μας.
Εν πάση περιπτώσει θα ήθελα να ευχαριστήσω για τη συνεργασία τους τους συναδέλφους που κατέθεσαν αυτές τις τελευταίες τροπολογίες, τους αξιότιμους κύριους Nogueira και Larrea, και να αναγνωρίσω δημόσια τη συνέπεια της θέσης τους, έστω και αν δεν την συμμερίζομαι.
Κύριε Πρόεδρε, εξ ονόματος της Επιτροπής Βιομηχανίας, θα ήθελα να συγχαρώ τον κ. Turco για την άριστη έκθεση που παρουσίασε.
Εντόπισε τα κύρια προβλήματα που προέκυψαν αναφορικά με την εκτέλεση των πιστώσεων των Διαρθρωτικών Ταμείων.
Επιπλέον επεσήμανε με σαφήνεια τις επιθυμίες μας για το μέλλον όσον αφορά αυτό το θέμα.
Ιδιαιτέρως θα ήθελα να τον ευχαριστήσω για το γεγονός ότι, στην τελική απόδοση της έκθεσής του, έλαβε υπόψη του τη γνωμοδότηση της Επιτροπής Βιομηχανίας, κυρίως σε ό,τι αφορά το πρόβλημα της δημιουργίας θέσεων απασχόλησης.
Από την πλευρά μου, κύριε Πρόεδρε, θα ήθελα να περιοριστώ να επισημάνω μόνο ένα ζήτημα: τον αναγκαίο συντονισμό των παρεμβάσεων των Διαρθρωτικών Ταμείων με τις άλλες κοινοτικές πολιτικές, ζήτημα το οποίο, τουλάχιστον, απέσπασε την προσοχή και του εισηγητή.
Σύμφωνα με την άποψη της Επιτροπής Βιομηχανίας, είναι εξαιρετικά σημαντικό να αποφύγουμε τη σύγκρουση μεταξύ της πολιτικής του ανταγωνισμού αφενός και της περιφερειακής πολιτικής αφετέρου.
Δεν πρόκειται ούτε για ένα εύκολο, ούτε για ένα νέο πρόβλημα.
Θα είμαι ιδιαίτερα ευγνώμων προς τον Επίτροπο κ. Barnier εάν θα μπορούσε να μας διευκρινίσει εάν η Επιτροπή εξέτασε αυτή την πτυχή του προβλήματος, στο πλαίσιο της επανεξέτασης της πολιτικής του ανταγωνισμού και εάν θα μπορούσε να μας πει ποιες είναι οι σκέψεις της Επιτροπής σχετικά με αυτό το θέμα.
Κύριε Πρόεδρε, επιθυμώ να ξεκινήσω λέγοντας ότι η Ομάδα μου υποστηρίζει μεγάλο μέρος του περιεχομένου της έκθεσης του κ. Turco και ασφαλώς στηρίζει ολόψυχα το γενικό πνεύμα της έκθεσης.
Ωστόσο, επέλεξα να λάβω τον λόγο στη σημερινή συζήτηση, διότι ορισμένα από τα ζητήματα που συζητούνται στην έκθεση συναποτελούν τον πυρήνα των θεμάτων που πρέπει να αντιμετωπισθούν, εάν τα ίδια τα ευρωπαϊκά θεσμικά όργανα θέλουν να διαλύσουν τις σκιές της κακοδιαχείρισης και της σπατάλης που υπάρχουν από παλαιότερες εποχές.
Ο μόνος τρόπος με τον οποίο μπορούμε να ελπίζουμε σε αλλαγή της αντίληψης του κοινού σχετικά με τα όσα κάνουμε εδώ είναι όχι μόνο με τη βέλτιστη αξιοποίηση των πόρων, αλλά και με την προβολή της.
Μόνο εάν μπορέσουμε να καταδείξουμε σαφώς ότι η διαχείριση των χρημάτων από την Επιτροπή πραγματοποιείται με ορθό και σώφρονα τρόπο μπορούμε να ελπίζουμε ότι θα κερδίσουμε ξανά την εμπιστοσύνη που χάθηκε τα τελευταία χρόνια.
Η έκθεση που εξετάζουμε αφορά βεβαίως το παρελθόν, το 1998.
Πολλές θετικές αλλαγές έχουν συντελεσθεί από τότε, και ιδιαίτερα από τη στιγμή που ανέλαβε καθήκοντα η νέα Επιτροπή.
Είναι αποφασιστικής σημασίας επομένως να καταδείξουμε τις ανεπάρκειες που εμπεριέχονταν εγγενώς στο σύστημα και να διασφαλίσουμε ότι θα προχωρήσουμε στον στόχο μας, στην καλύτερη χρήση των χρημάτων των ευρωπαίων φορολογουμένων.
Αυτό αφορά πρωτίστως τα Διαρθρωτικά Ταμεία που επηρεάζουν άμεσα τις ζωές τόσο πολλών πολιτών μας.
Μας δίδεται τώρα μια ευκαιρία να επικεντρώσουμε τη σκέψη τόσο της Επιτροπής όσο και των αποδεκτών αυτής της πολύτιμης βοήθειας της ΕΕ - κρατών μελών και άλλων - στις επικρίσεις που εντοπίζονται στην έκθεση για πολλούς τομείς που αφορούν τη χορήγηση των πόρων και την έλλειψη ελέγχου σχετικά με τη χρήση τους.
Μια καίρια θεραπεία για την αντιμετώπιση αυτού του πολύ χειροπιαστού προβλήματος είναι η αποτελεσματική χρήση στρατηγικών τερματισμού ως προϋπόθεση για τη χορήγηση της χρηματοδότησης.
Κανένας από μας εδώ δεν θα συμμετείχε προσωπικά σε μια επιχείρηση ή ιδιωτική οικονομική συμφωνία χωρίς να είναι σίγουρος για το πώς και πότε θα λήξει αυτή η υποχρέωση.
Όμως, στο παρελθόν αυτό συνέβαινε υπερβολικά συχνά.
Μέχρι να θεσπισθεί ένας σαφώς καθορισμένος, προγραμματισμένος και αποτελεσματικός έλεγχος της επιτυχίας ή αποτυχίας ενός χρηματοδοτούμενου προγράμματος, θα είναι πολύ εύκολο προγράμματα που έχουν τύχει κακού σχεδιασμού και διαχείρισης να σπαταλούν πολύτιμους πόρους, να συνεχίζουν να προκαλούν μάταιη δαπάνη χρημάτων.
Ενδεχόμενη αποτυχία δράσης θα καταλήξει στα συγκεκριμένα προβλήματα που τονίζει η παρούσα έκθεση.
Θα καταλήξει επίσης στα προβλήματα που έχουμε διαπιστώσει σχετικά με τη χορήγηση των όλο και πιο σπάνιων πόρων στα κράτη μέλη.
Πουθενά δεν υπογραμμίζεται αυτό καλύτερα από ό,τι στις τωρινές καθυστερήσεις, στη συσκότιση και στη σύγχυση στο Ηνωμένο Βασίλειο σχετικά με τις περιοχές όπου θα χορηγηθούν αυτά τα πολύτιμα χρήματα.
Αυτό ισχύει κυρίως για την ιδιαίτερη πατρίδα μου, τα West Midlands, όπου η εν λόγω καθυστέρηση προκαλεί μεγάλη αβεβαιότητα στις τοπικές κοινότητες και στους ντόπιους φορολογούμενους, που πρέπει να εγγυηθούν για σχέδια ύψους πολλών εκατομμυρίων λιρών εν αναμονή της επίλυσης των προβλημάτων που προανέφερα.
Συνεπώς, αυτό που απαιτείται είναι η απλή συγκριτική αξιολόγηση επιδόσεων των σχεδίων βάσει καθορισμένων κριτηρίων, ώστε να συγκρίνεται και να αντιπαραβάλλεται η αποτελεσματικότητά τους, αξιολόγηση η οποία θα αναλαμβάνεται πιθανώς από έναν ανεξάρτητο ελεγκτή και θα χρησιμοποιείται από κοινού με μια σαφή και ορθώς σχεδιασμένη λήξη του προγράμματος.
Κατ' αυτόν τον τρόπο, θα είναι εφικτός ο τερματισμός μη λειτουργικών σχεδίων και θα σταματήσει η συνεχιζόμενη σπατάλη - στην ουσία πρόκειται για την εισαγωγή της πειθαρχίας του ιδιωτικού τομέα σε αυτό το σύστημα.
Μόνο όταν τα ευρωπαϊκά θεσμικά όργανα και τα κράτη μέλη θα υιοθετήσουν ιδέες σαν αυτές, θα αποκτήσουμε ξανά τη φήμη των οικονομικά ακέραιων οργάνων, την οποία επιθυμούμε και απαιτεί το κοινό.
Κύριε Πρόεδρε, κύριε Επίτροπε, αξιότιμοι συνάδελφοι, αν η οικονομική και κοινωνική συνοχή χαρακτηρίζεται δικαίως ως η καρδιά της ευρωπαϊκής πολιτικής, ασφαλώς μπορούμε άνετα να θεωρήσουμε τα Διαρθρωτικά Ταμεία ως τον βηματοδότη της.
Βέβαια, σήμερα συζητούμε για τον τρόπο δράσης ενός πολιτικού μέσου που έχουμε στο μεταξύ αντικαταστήσει με ένα άλλο, νέο και - όπως πιστεύουμε - καλύτερο, με την Ατζέντα 2000.
Παρ' όλα αυτά, αποτελεί καθήκον και δικαίωμα του Κοινοβουλίου να ελέγξει τη δραστηριότητα των Διαρθρωτικών Ταμείων με τη βοήθεια ετησίων εκθέσεων ή εκθέσεων απολογισμού και να διατυπώσει βάσει αυτού πολιτικά αιτήματα, ακόμη κι αν φαίνεται να είναι ξεπερασμένα εξαιτίας των αλλαγών στην πορεία των γεγονότων.
Θεωρούμε ότι ο εισηγητής Turco τα πετυχαίνει θαυμάσια και τα δύο στην έκθεσή του σχετικά με την 10η ετήσια έκθεση για τα Διαρθρωτικά Ταμεία του 1998.
Η έκθεση εμπλουτίστηκε ως προς την ουσία της από τις πολυάριθμες τροπολογίες των συναδέλφων.
Δεν θέλω να επαναλάβω εδώ την παγιωμένη κριτική που ο καθένας μπορεί να διαβάσει.
Ο κ. Turco και άλλοι συνάδελφοι άλλωστε την επανέλαβαν μόλις προ ολίγου.
Θέλω όμως να υποστηρίξω ένα αίτημα, συγκεκριμένα το αίτημα να αφιερώσει η Επιτροπή στην επόμενη της έκθεση απολογισμού ένα ιδιαίτερο κεφάλαιο στα μέτρα με τα οποία αντέδρασε στην κριτική που είχε ασκήσει τα προηγούμενα έτη το Κοινοβούλιο.
Η 11η έκθεση θα πρέπει λοιπόν να συμπεριλαμβάνει και μια έκθεση προόδου.
Επειδή ο χρόνος είναι περιορισμένος, θα αναφερθώ μόνο σε τέσσερα προβλήματα και προσεγγίσεις που είναι κατά τη γνώμη μας σημαντικά για τη μελλοντική πορεία.
Πρώτον, το 1998, το διάστημα που καλύπτει η έκθεση, είχε ως χαρακτηριστικό ότι η πλήρης χρήση των πόρων για τη συνολική περίοδο προγραμματισμού δεν κατέστη δυνατή παρά μόνο την τελευταία στιγμή με τη λήψη ειδικών μέτρων.
Η πείρα δείχνει ότι χρειαζόμαστε ειδικές στρατηγικές για την αρχική και την τελική φάση της περιόδου προγραμματισμού, καθώς και έναν μηχανισμό ευελιξίας για κρίσιμες καταστάσεις, σαν αυτές που εμφανίστηκαν το 1997/98.
Δεύτερον, η αρχή της προσθετικότητας ανήκει στους βασικούς πυλώνες της διαρθρωτικής μας πολιτικής.
Δεν θέλω να την αμφισβητήσω.
Όμως υπάρχει χάσμα μεταξύ των απαιτήσεων και της πραγματικότητας.
Έτσι για παράδειγμα ισχύει συχνά ότι για τις περιοχές του στόχου 1 δεν μπορεί κανείς να μιλήσει παρά μόνο περιορισμένα για αυτόνομη διαρθρωτική πολιτική, στην οποία θα προστεθεί κατόπιν η ευρωπαϊκή διαρθρωτική πολιτική.
Η αιτία είναι ότι συχνά για μια επαρκή συγχρηματοδότηση πρέπει να χρησιμοποιηθούν όλοι οι πόροι που διαθέτει η πολιτική, πράγμα που είναι βέβαια σωστό.
Αυτό βέβαια σημαίνει - μιλώντας μεταφορικά - ως προς την αρχή της προσθετικότητας ότι μου δίνουν ένα ευρωπαϊκό κοστούμι ως συμπλήρωμα της γραβάτας που μπορώ ο ίδιος να αποκτήσω σε περιφερειακό επίπεδο.
Το πρόβλημα αυτό θα μεγαλώσει με την επικείμενη διεύρυνση.
Κατά συνέπειαν, χρειαζόμαστε κατά τη γνώμη μου έναν νέο ορισμό της προσθετικότητας, που θα μπορούσε ίσως να προσανατολίζεται στην έννοια μιας επιπλέον ευρωπαϊκής υπεραξίας, που άλλωστε θεωρείται προϋπόθεση για τα προγράμματα πλαίσιο για την έρευνα, καθώς και π.χ. για την κοινοτική πρωτοβουλία INTERREG.
Τρίτον, η αρχή της εταιρικής σχέσης με τους οργανισμούς τοπικής και περιφερειακής αυτοδιοίκησης, καθώς και με τους κοινωνικούς εταίρους, είναι κατά τη γνώμη μας σωστή και θα πρέπει να ενισχυθεί περαιτέρω.
Χρειαζόμαστε τόσο περισσότερες τοπικές πρωτοβουλίες και συμμαχίες, όσο και τον διάλογο σε περιφερειακό επίπεδο σχετικά με τις προτεραιότητες κάθε περιοχής.
Με τον τρόπο αυτόν, η διαρθρωτική μας πολιτική συμβάλλει η ίδια στην περιφερειοποίηση.
Η διαρθρωτική πολιτική αντιδρά και ταυτόχρονα δημιουργεί περιφερειακές δομές.
Τέταρτον, οι έλεγχοι και οι αξιολογήσεις είναι το Α και το Ω μιας διαρθρωτικής πολιτικής που έχει τον φιλόδοξο στόχο να επιτύχει το συντομότερο δυνατόν να είναι πια περιττή.
Ακόμη κι αν υπάρχουν μεγάλες διαρθρωτικές διαφορές ανάμεσα στις περιφέρειες, πρέπει να εξακολουθήσουμε να αναζητούμε κοινές μεθόδους εκτίμησης και δείκτες αξιολόγησης.
Μόνο έτσι θα έχουμε τη δυνατότητα οριζοντίων συγκρίσεων στρατηγικών και σχεδίων που αφορούν επιμέρους τομείς δραστηριοτήτων των κρατών μελών.
Ο προηγούμενος ομιλητής έθιξε το πρόβλημα.
Σύντομα θα πρέπει να είναι εφικτή η συγκριτική αξιολόγηση βάσει καθορισμένων κριτηρίων και σε αυτόν τον τομέα της πολιτικής.
Κύριε Πρόεδρε, κυρίες και κύριοι βουλευτές, κύριε Επίτροπε, σήμερα είναι μια πολύ θετική Πέμπτη για τις ευρωπαϊκές περιφέρειες γενικά και για τις λίαν απομακρυσμένες περιφέρειες ειδικότερα, καθώς το Κοινοβούλιο εξετάζει τολμηρές και σημαντικές εκθέσεις όπως αυτές του κ. Turco και του κ. Ripoll, οι οποίες αναφέρονται αντίστοιχα στα Διαρθρωτικά Ταμεία και στο Ταμείο Συνοχής, καθώς και στην αξιολόγηση της διαφάνειας της εκτέλεσής τους.
Για το λόγο αυτό, είναι καλό να θυμόμαστε ότι η περιφερειακή και διαρθρωτική πολιτική της Ευρωπαϊκής Ένωσης αποτελεί στο σύνολό της απάντηση στα συγκεκριμένα μειονεκτήματα που αντιμετωπίζουν ορισμένες ευρωπαϊκές περιοχές και, συγκεκριμένα, οι λίαν απομακρυσμένες περιφέρειες όπως η Μαδέρα, οι Aζόρες, τα Κανάρια νησιά και τα υπερπόντια γαλλικά διαμερίσματα.
Πράγματι, τα άρθρα 158 και 159 της Συνθήκες ορίζουν τους στόχους της οικονομικής και κοινωνικής συνοχής, αναθέτοντας στην περιφερειακή πολιτική το έργο της μείωσης των υφιστάμενων διαφορών μεταξύ των λιγότερο αναπτυγμένων και των υπολοίπων περιοχών.
Σε αυτό οφείλεται επίσης η ιδιαίτερη αντιμετώπιση της περίπτωσης των λίαν απομακρυσμένων περιφερειών που περιλαμβάνεται στην παράγραφο 2 του άρθρου 299 της Συνθήκης ΕΚ, η οποία θα επιτρέψει στην Ένωση να συνεχίσει, να σταθεροποιήσει και να ενισχύσει τη δράση της με στόχο ένα ειδικό καθεστώς μέτρων που θα λαμβάνει υπόψη όλους τους περιορισμούς στους οποίους υποβάλλονται αυτές οι ιδιαίτερες λόγω της κατάστασής τους περιοχές, χωρίς να ζημιώνεται η συνοχή του κοινοτικού δικαίου και της εσωτερικής αγοράς.
Για τους λόγους αυτούς είναι ορθή η έκθεση του κ. Turco για την ετήσια έκθεση για το 1998 σχετικά με ορισμένα πολύ σημαντικά χρηματοοικονομικά μέσα όπως τα Διαρθρωτικά Ταμεία, αφού ανοίγει τη δυνατότητα ενίσχυσης της αποτελεσματικής και αποκεντρωμένης εφαρμογής των εν λόγω Ταμείων και ανοίγει και ένα δρόμο για προβληματισμό σχετικά με την ιδιαίτερη κατάσταση αυτών των λίαν απομακρυσμένων περιφερειών παράλληλα με τον καθορισμό κριτηρίων εισδοχής στα Διαρθρωτικά Ταμεία και ένταξής τους στο Στόχο 1.
Κύριε Πρόεδρε, κύριε Επίτροπε, αγαπητοί συνάδελφοι, η δυσκολία της έκθεσης αυτής - αυτό αναφέρθηκε ήδη - έγκειται στο ότι κάνουμε κατά κάποιον τρόπο απολογισμό για ένα κεφάλαιο των Διαρθρωτικών Ταμείων που έχει κλείσει από καιρό.
Τούτο φαίνεται βαρετό, ο Τύπος έχει ήδη φύγει από ώρα.
Παρ' όλα αυτά δεν θα πρέπει να υποτιμήσουμε τη σοβαρότητα της προβληματικής αυτής, γιατί το κεντρικό σημείο στη σημερινή συζήτηση θα πρέπει να είναι πώς θα μάθουμε από τα λάθη του παρελθόντος.
Δεν είναι πια δυνατόν ενόψει μιας διευρυμένης Ένωσης με 28 ή περισσότερα κράτη να μην χρησιμοποιούνται αποδοτικά οι ευρωπαϊκοί πόροι για ευρωπαϊκούς στόχους όπως η απασχόληση, η αειφορία, η προστασία του περιβάλλοντος ή οι ίσες ευκαιρίες.
Ακριβώς αυτό όμως δεν έγινε κατά την τελευταία περίοδο.
Το υπογραμμίζω επειδή έχω την εντύπωση πως τα νέα προγράμματα εγκρίνονται και πάλι με άσκηση πίεσης από τα κράτη μέλη, μολονότι δεν ανταποκρίνονται με τον καλύτερο τρόπο στην ευρωπαϊκή στοχοθεσία.
Και ο άριστος τρόπος θα ήταν το αίτημα που προβάλλει εδώ και χρόνια το Κοινοβούλιο.
Δεν μπορούμε να διακινδυνεύσουμε, όπως το 1998, να διαθέσουμε 30,4 δις ευρώ για να διαπιστώσουμε τελικά ότι η ανεργία αυξάνεται και πάλι στις φτωχές περιφέρειες.
Θέλω να αναφέρω μόνο ένα παράδειγμα που δίνει έμφαση στις αμφιβολίες μου.
Η Επιτροπή δεν δραστηριοποιείται αρκετά προκειμένου να γίνουν πραγματικά οι ευρωπαϊκοί στόχοι γνώμονας της πολιτικής για τα Διαρθρωτικά Ταμεία.
Αίτημα του παρόντος Κοινοβουλίου ήταν να περιέχουν οι εκθέσεις αυτές ένα ξεχωριστό κεφάλαιο για την ισότητα ευκαιριών.
Δεν αρκούν οι τρεις εισαγωγικές προτάσεις.
Αίτημά μας ήταν ένα ιδιαίτερο κεφάλαιο, ώστε να μπορεί να εξεταστεί πραγματικά χωριστά αυτή η κοινοτική πολιτική.
Η ισότητα ευκαιριών δεν αποτελεί καθήκον μόνο του Ευρωπαϊκού Κοινωνικού Ταμείου, αλλά όλων των Διαρθρωτικών Ταμείων.
Ένα άλλο παράδειγμα: μολονότι η ανεργία αυξάνεται στα πέντε νέα κράτη μέλη, στο νέο κοινοτικό πλαίσιο στήριξης γίνονται και πάλι επενδύσεις για δρόμους αντί για επενδύσεις για την απασχόληση.
Περιμένω από την Επιτροπή να σταματήσει να ασκεί business as usual και να γίνει ξανά κινητήρια δύναμη μιας αειφόρου ανάπτυξης στην Ευρώπη.
Κύριε Πρόεδρε, κύριε Επίτροπε, αξιότιμοι συνάδελφοι, ήρθε πάλι η ώρα να αναλύσω μια ετήσια έκθεση της Επιτροπής για τη χρησιμοποίηση των πόρων των Διαρθρωτικών Ταμείων, για το 1998 αυτήν τη φορά, και να εκφράσω τη γνώμη της Ομάδας μου.
Ο εισηγητής, που θέλω να τον ευχαριστήσω θερμά, παρουσιάζει μια πολύ διαφοροποιημένη εικόνα της εξέλιξης των δαπανών στο πλαίσιο των Διαρθρωτικών Ταμείων, η οποία παρουσιάζει θετικές όψεις σε σύγκριση με τα προηγούμενα χρόνια, αλλά και προβλήματα που εξακολουθούν να υπάρχουν.
Θέλω να επικεντρωθώ σε δύο ζητήματα.
Πρώτον, είναι αναμφίβολο ότι οι οικονομικοί πόροι της ΕΕ βοήθησαν τα φτωχότερα κράτη μέλη και περιφέρειες να καλύψουν κάποια κενά.
Όμως η απόσταση μεταξύ των λιγότερο και των περισσότερο ανεπτυγμένων περιφερειών της Κοινότητας δεν μειώθηκε σχεδόν καθόλου.
Αυτό σημαίνει ότι εξακολουθούν να υπάρχουν κακώς κείμενα στην περιφερειακή ανάπτυξη, αν και σε ένα υψηλότερο επίπεδο.
Τούτο ασφαλώς δεν μπορεί να είναι ικανοποιητικό για μένα και την Ομάδα μου.
Η δυσαρέσκεια αυτή γίνεται ακόμη μεγαλύτερη αν λάβει κανείς υπόψη ότι οι διαιωνιζόμενες περιφερειακές διαφορές, μετρημένες βάσει του κατά κεφαλήν εισοδήματος, αντικατοπτρίζονται ιδίως στο ποσοστό της ανεργίας.
Παρ' όλο που τους τελευταίους μήνες μειώθηκαν στην ΕΕ οι σχετικοί αριθμοί ως απόλυτα μεγέθη, ο συνολικός αριθμός των ανέργων παραμένει πάρα πολύ μεγάλος.
Μόνο στη Γερμανία, υπάρχουν ακόμη πάνω από 3,8 εκατομμύρια άνεργοι και ο αριθμός των μη απασχολούμενων είναι ακόμη μεγαλύτερος.
Αν πάρουμε μόνο αυτό το θέμα ως γνώμονα για την επιτυχία της πολιτικής, θα καταλήγαμε σε πολύ κακή αξιολόγηση.
Δεύτερον, η προβληματική της ανεργίας, που δεν θίγεται μόνο στο πλαίσιο των Διαρθρωτικών Ταμείων, καθιστά σαφή τη σημασία ενός αποτελεσματικού συντονισμού της χρησιμοποίησης των πόρων των διαφόρων κοινοτικών και εθνικών προγραμμάτων στήριξης, μιας αναδιάρθρωσης και μιας υψηλότερης αξιολόγησης όλων των ταμείων στο βαθμό που δημιουργούν θέσεις εργασίας.
Όπως δικαίως τόνισε ο εισηγητής, το 1998 υπήρξαν πρόοδοι στον συγκεκριμένο τομέα, που όμως δεν είναι καθόλου αρκετές.
Στο σημείο αυτό βλέπω, παρά τις υφιστάμενες δυσκολίες, ένα ουσιαστικό σημείο εκκίνησης για περισσότερη αποδοτικότητα και συνεπώς και μεγαλύτερη αποτελεσματικότητα των χρησιμοποιουμένων πόρων.
Πιστεύω ότι αυτό θα χαροποιούσε ιδιαίτερα τους ανέργους στα κράτη μέλη.
Κύριε Πρόεδρε, κύριε Επίτροπε, αγαπητοί συνάδελφοι, είναι σημαντικό να προβούμε σε σοβαρούς απολογισμούς σχετικά με την εφαρμογή των κανονισμών των Διαρθρωτικών Ταμείων, τα οποία εξακολουθούν να αποτελούν θεμελιώδες μέσο της ευρωπαϊκής πολιτικής όσον αφορά τη μείωση των ανισοτήτων.
Ουσιαστικά, χάρη σε αυτούς τους απολογισμούς, πρέπει να μπορέσουμε να διορθώσουμε τις τυχόν παρεκκλίσεις του παρελθόντος και να μάθουμε να διαχειριζόμαστε καλύτερα τις παρούσες και μελλοντικές χορηγήσεις.
Για το 1998, μαθαίνουμε ότι το ποσοστό χρησιμοποίησης των προγραμμάτων παραμένει ικανοποιητικό, παρόλο που οι αναλήψεις υποχρεώσεων ανήλθαν σε ποσοστό μικρότερο του 90% των συνολικών πιστώσεων και οι πληρωμές στο 61%.
Για αυτό τον λόγο στηρίζουμε την έκθεση του κ. Maurice Turco, στον οποίο αξίζουν συγχαρητήρια για τη ρεαλιστική και αυστηρή προσέγγισή του στο θέμα αυτό.
Εξάλλου, η έκθεση αυτή αποκαλύπτει ορισμένες δυσλειτουργίες σχετικά με τη διάθεση πιστώσεων των Διαρθρωτικών Ταμείων.
Πέρα από τη γενική αυτή εικόνα, εξακολουθούν να υφίστανται σημαντικές διαφορές ως προς την εκτέλεση μεταξύ των διαφορετικών στόχων, καθώς και μεταξύ των κρατών μελών και των περιφερειών.
Η διαφορά μεταξύ των προϋπολογισμών και της τελικής εκτέλεσης εξακολουθεί να αποτελεί πρόβλημα το οποίο αφορά ιδιαίτερα τον στόχο 2.
Επιπλέον, η πλήρης χρήση των Διαρθρωτικών Ταμείων το 1998, τουλάχιστον σύμφωνα με τα ποσοστά που αναφέρθηκαν παραπάνω, επιτεύχθηκε αποκλειστικά χάρη σε έναν μηχανισμό αντιστάθμισης της υποχρησιμοποίησης, όπως η μεταφορά σημαντικών πιστώσεων από τον στόχο 2 στον στόχο 1.
Εμείς, από την πλευρά μας, καταγγέλλουμε αυτού του είδους την πρακτική η οποία στερείται διαφάνειας.
Επιπλέον, απαιτούμε μια πιο δίκαιη ανακατανομή των δαπανών, μεγαλύτερη διαφάνεια στη χορήγηση και τον έλεγχο των πόρων, καλύτερα κριτήρια επιλεξιμότητας, μείωση του αριθμού των στόχων προτεραιότητας και των κοινοτικών πρωτοβουλιών.
Επιπλέον, θεωρούμε ότι μια μείωση των σχετικών προγραμμάτων θα συμβάλει στην αποτελεσματικότερη εκτέλεσή τους και θα καταστήσει δυνατό έναν αυστηρότερο έλεγχο.
Για αυτό τον σκοπό, εμείς, όπως ακριβώς και ο εισηγητής, ζητούμε από την Επιτροπή να ενισχύσει τον έλεγχό της και να ενημερώσει το Κοινοβούλιο για τα αποτελέσματα του ελέγχου και της αξιολόγησής της.
Κύριε πρόεδρε, κύριες Επίτροπε, κυρίες και κύριοι βουλευτές, καταρχάς θέλω να συγχαρώ τον εισηγητή για αυτή την έκθεση στην οποία καθίσταται φανερή όχι μόνο η σημασία των Διαρθρωτικών Ταμείων αλλά και μια σειρά προβλημάτων.
Θα ήθελα καταρχάς να υπενθυμίσω ότι ο στόχος των Ταμείων είναι η ενίσχυση της οικονομικής και κοινωνικής συνοχής στην Ευρωπαϊκή Ένωση και ότι, μολονότι είναι βέβαιο πως το κατά κεφαλήν ακαθάριστο εγχώριο προϊόν στις περιφέρειες με κατώτερους δείκτες αυξήθηκε κατά 9% μεταξύ του 1986 και του 1996, την ίδια περίοδο το κατά κεφαλήν εισόδημα των τεσσάρων πιο φτωχών χωρών αυξήθηκε κατά 8%.
Ωστόσο, η διαφορά με τις 25 πλουσιότερες περιφέρειες εξακολουθεί να είναι ίδια: δυόμισι φορές.
Αυτά τα στοιχεία πρέπει να οδηγήσουν στη σκέψη ότι, παρά το γεγονός ότι αυξάνεται το επίπεδο και η ποιότητα ζωής στις φτωχότερες περιφέρειες, δεν επιτυγχάνεται η μείωση των διαφορών μεταξύ των πλούσιων και των φτωχών περιφερειών της Ευρωπαϊκής Ένωσης.
Ένας δεύτερος παράγοντας είναι ότι μόνο 10% των παρεμβάσεων των Ταμείων αντιστοιχεί σε μέτρα για τοπική ανάπτυξη, παρότι οι μεγάλες συγκεντρώσεις πληθυσμού και φτώχειας σημειώνονται στους αστικούς πυρήνες.
Σε αυτά τα στοιχεία πρέπει να προστεθεί και ένας παράγοντας που θα διαταράξει τις στατιστικές και θα αλλάξει το πανόραμα της Ευρωπαϊκής Ένωσης τα επόμενα χρόνια όπως είναι η ένταξη νέων χωρών.
Όλα αυτά τα θέματα που εθίγησαν καθορίζουν την ανάγκη να ληφθεί υπόψη στο μέλλον μια σειρά κριτηρίων.
Κατά πρώτο λόγο, να δοθεί χώρος με μεγαλύτερο βάρος στις παρεμβάσεις αστικές ανάπτυξης.
Κατά δεύτερο λόγο, να δημιουργηθούν πολιτικές που θα επιτρέπουν τη μείωση των διαφορών μεταξύ των πιο πλούσιων και πιο φτωχών περιφερειών.
Κατά τρίτο λόγο, να επιδειχθεί μεγαλύτερη ευαισθησία στα φαινόμενα που μέχρι σήμερα έχουν περάσει απαρατήρητα στην Ευρωπαϊκή Ένωση, όπως ο νησιωτικός χαρακτήρας και η απομόνωση.
Τέλος, να ληφθούν υπόψη όλα τα τμήματα που πληθυσμού με πραγματικό στόχο τη δημιουργικά όλο και περισσότερων θέσεων εργασίας, κυρίως στις περισσότερο μειονεκτικές περιοχές.
Κύριε Πρόεδρε, αγαπητοί συνάδελφοι, κύριε Επίτροπε, προερχόμενος από την αυτοδιοίκηση, θέλω να τονίσω την ανάγκη αυξημένης συμμετοχής των φορέων της όλων των επιπέδων σε όλα τα στάδια της διαμόρφωσης και της εκτέλεσης των προγραμμάτων.
Εξάλλου, έτσι υλοποιείται και ολοκληρώνεται η απαιτούμενη εταιρική σχέση, αφού φυσικά η Επιτροπή και το κράτος έχουν βεβαία την ενεργό συμμετοχή τους.
Θέλω ακόμα να τονίσω την ανάγκη παραπέρα συντονισμού της ευρωπαϊκής περιφερειακής πολιτικής με τις υπόλοιπες κοινοτικές πολιτικές καθώς και των διαρθρωτικών ταμείων με τα άλλα χρηματοδοτικά μέσα.
Στον λίγο χρόνο που έχω στη διάθεσή μου, υπογραμμίζω τη σημασία που έχει η τήρηση της αρχής της προσθετικότητας και εκφράζω την άποψη ότι, παρά την εξέλιξη, με την πάροδο του χρόνου, των μεθόδων της επαλήθευσης, δεν είναι δυνατόν να γίνουν ουσιαστικές συγκρίσεις μεταξύ των κρατών μελών σ' αυτό το θέμα, ελλείψει κοινής μεθοδολογίας.
Αρα, οποιαδήποτε πρόταση για την επιβολή κυρώσεων σε περιπτώσεις μη τήρησης αυτής της αρχής δεν μπορεί να γίνει λογικά αποδεκτή πριν υιοθετηθεί νομική βάση και συμφωνηθεί κοινή μεθοδολογία.
Η αρχή της προσθετικότητας θα πρέπει να λαμβάνεται σοβαρά υπόψη και πιστεύω ότι τα κράτη μέλη και η Επιτροπή, ενόψει μάλιστα της προσεχούς διεύρυνσης, θα πρέπει να συνεργασθούν για την επεξεργασία και την αποδοχή κατευθυντηρίων γραμμών που θα καθορίζουν μια ολοκληρωμένη προσέγγιση της επαλήθευσης της εφαρμογής αυτής της αρχής, λαμβάνοντας, βέβαια, υπόψη τις ιδιαίτερες οικονομικές συνθήκες που επικρατούν σε κάθε κράτο μέλος.
Τελειώνοντας, αισθάνομαι την ανάγκη να συγχαρώ τον εισηγητή για την πληρότητα της έκθεσής του και να τονίσω το γεγονός ότι, σε γενικές γραμμές, η εκτέλεση των προγραμμάτων που χρηματοδοτούνται από τα διαφορετικά ταμεία βρέθηκε στη σωστή κατεύθυνση το '98, για το οποίο η έκθεση, που ήταν γενικά μια καλή χρονιά στην οποία καλύφθηκαν και σχετικές καθυστερήσεις προηγούμενων ετών.
Μόνο από πλευράς ελέγχου των παρεμβάσεων, το '98 δεν ήταν καλή χρονιά.
Γενικώς, πρέπει να υπάρχει πρόβλημα στο θέμα αυτό, ίσως λόγω έλλειψης προσωπικού, και πρέπει να προσέξει η Επιτροπή για να λάβει τα απαραίτητα μέτρα ώστε να διατηρηθεί η εποπτεία στην εφαρμογή των ευρωπαϊκών πολιτικών.
Κύριε Πρόεδρε, κύριε Επίτροπε, χαιρετίζω ιδιαίτερα την παράγραφο 20 σχετικά με την προσθετικότητα και ελπίζω πολύ θερμά η Επιτροπή να λάβει ιδιαιτέρως υπόψη τη σημασία της διαφάνειας.
Θα προσέθετα επίσης ότι αυτό θα πρέπει να σχετίζεται με το ζήτημα του σεβασμού αυτής της αρχής, όχι μόνο από τα κράτη μέλη συνολικά, αλλά και από τις περιφέρειες στο εσωτερικό των κρατών.
Θα ήθελα επίσης να ζητήσω από την Επιτροπή να εξετάσει το ενδεχόμενο καθιέρωσης μεγαλύτερης ευελιξίας στο στάδιο κατάρτισης των σχεδίων.
Αναφέρομαι ένα πολύ αξιόλογο σχέδιο στη δική μου εκλογική περιφέρεια όπου, εξαιτίας του πολύ σύντομου χρονοδιαγράμματος και μιας παρεξήγησης, δεν κατέστη εφικτή η κατάρτιση των συμβάσεων μέχρι το τέλος Δεκεμβρίου του προηγούμενου έτους.
Κατά συνέπεια, η προσφορά της χρηματοδότησης αποσύρθηκε.
Δεν αμφισβητώ την ορθότητα αυτής της απόφασης και κατανοώ την επιθυμία της Επιτροπής να διασφαλίσει την έγκαιρη ολοκλήρωση των σχεδίων.
Το λυπηρό με αυτή τη συγκεκριμένη απόφαση ήταν ότι το σχέδιο θα μπορούσε ασφαλώς να πραγματοποιηθεί.
Εν κατακλείδι, θεωρώ πολύ αξιόλογη την τροπολογία αριθ.
5.
Εάν κατανοώ ορθώς αυτό που ζητά, τότε αυτό συμβαίνει ήδη στην πράξη στη Σκωτία.
Η διαχείριση σε αυτό το επίπεδο επιτρέπει μεγάλο βαθμό συντονισμού και την ανταλλαγή των βέλτιστων πρακτικών μεταξύ των εμπλεκομένων.
Ενθαρρύνει επίσης τις καινοτόμες δραστηριότητες.
Δίνω ως παράδειγμα την ανάπτυξη εργαλείων, μέσω της εταιρικής μας σχέσης του στόχου 3, για την ενσωμάτωση της ισότητας των ευκαιριών μεταξύ ανδρών και γυναικών στη χρηματοδότηση των Διαρθρωτικών Ταμείων.
Αντιλαμβάνομαι ότι ήδη εξετάζεται σοβαρά η χρήση τους σε άλλα μέρη της Ευρωπαϊκής Ένωσης.
Επιτρέψτε μου να ζητήσω από την Επιτροπή να εξετάσει πολύ προσεκτικά τα πλεονεκτήματα που προσφέρει η αποδοχή της τροπολογίας αριθ.
5.
Κύριε Πρόεδρε, είμαι πολύ ευγνώμων στη συνάδελφο και φίλη μου κυρία Attwooll για τις παρατηρήσεις της σχετικά με την τροπολογία αριθ.
5, η οποία υποβλήθηκε στο όνομα των συναδέλφων μου Nogueira Romαn και Ortuondo Larrea.
Θα ήθελα επίσης να επιδοκιμάσω στο Σώμα τις τροπολογίες αριθ.
4, 6 και 7 που κατατέθηκαν επίσης στο όνομά τους και οι οποίες ενισχύουν και υπογραμμίζουν σημαντικά σημεία της έκθεσης.
Ωστόσο, δεν χρειάζεται να δικαιολογηθώ που επανέρχομαι στην τροπολογία αριθ.
5 υπό το πρίσμα που μίλησε γι' αυτή η κυρία Attwooll.
Είναι ζωτικής σημασίας η έννοια της επικουρικότητας να αποτελέσει το επίκεντρο της αντίληψής μας για τη χρηματοδότηση των Διαρθρωτικών Ταμείων, όπως επίσης είναι ζωτικής σημασίας οι περιφερειακές, τοπικές και εθνικές αρχές των κρατών μελών να συμμετέχουν πλήρως στη διαδικασία εκτέλεσης και χρησιμοποίησης των διαρθρωτικών πόρων.
Όπως αναφέρεται στις παραγράφους 20 και 21, η αρχή της προσθετικότητας δεν εφαρμόζεται με αποτελεσματικό και διαφανή τρόπο μέχρι τώρα.
Αρκετοί ομιλητές σε αυτή τη συζήτηση έχουν επισύρει την προσοχή σε αυτό.
Ίσως ο Επίτροπος Barnier να μην ξαφνιαστεί εάν επιμείνω ξανά στο επιχείρημα ότι οποιεσδήποτε και να ήταν οι αποτυχίες του παρελθόντος, ο Επίτροπος έχει την ευκαιρία να πραγματοποιήσει επιτυχίες στο μέλλον και να διασφαλίσει ότι η αρχή της προσθετικότητας δεν είναι απλώς μια τυπική αρχή που ζητά από τα κράτη μέλη να ικανοποιήσουν συνολικά ορισμένους δημοσιονομικούς όρους.
Αντίθετα θα πρέπει να καταστεί μια ουσιαστική αρχή ενσωματωμένη στην ιδέα της επικουρικότητας που ερευνά ο Επίτροπος και ο Πρόεδρος Prodi, προκειμένου να μπορούμε να διαπιστώνουμε σε περιφερειακό και εθνικό επίπεδο στα κράτη μέλη ότι οι πιστώσεις χρησιμοποιούνται όντως για την ενίσχυση και τη βελτίωση της ανάπτυξης.
Κύριε Πρόεδρε, η βασική εκτίμηση που μπορεί να κάνει κανείς είναι ότι δεν έχουν παρατηρηθεί σοβαρές βελτιώσεις στη μεγάλη απόκλιση που χαρακτηρίζει το κατά κεφαλήν εισόδημα μεταξύ των πλουσιότερων και των φτωχότερων περιοχών της Ευρωπαϊκής Ένωσης στα 10 χρόνια λειτουργίας των διαρθρωτικών ταμείων.
Ο στόχος της δημιουργίας των ταμείων, δηλαδή η συμβολή τους στη μείωση των περιφερειακών ανισοτήτων και την επίτευξη οικονομικής και κοινωνικής συνοχής, όχι μόνο παραμένει ουσιαστικά ανεκπλήρωτος, αλλά σε αρκετές περιπτώσεις, παρατηρούμε επιδείνωση, διεύρυνση του χάσματος που χωρίζει τις καθυστερημένες περιφέρειες από τα αναπτυγμένα κέντρα τόσο στην ύπαιθρο, και ιδιαίτερα στις νησιωτικές και ορεινές περιοχές, όσο και στα αστικά κέντρα που μαστίζονται από τη μαζική και μακροχρόνια ανεργία, τη φτώχεια, την ανεπάρκεια ή και την πλήρη πολλές φορές απουσία βασικών υποδομών.
Η συζητούμενη έκθεση σημειώνει αρκετές κριτικές παρατηρήσεις και εκτιμήσεις που κινούνται στη σωστή κατεύθυνση και συγχαίρω για αυτό τον εισηγητή μας.
Ωστόσο, η πραγματικότητα είναι ακόμα πιο δυσμενής.
Ελλιπής προγραμματισμός, αδιαφάνεια και μεγάλος αριθμός παρατυπιών και απατών στην εκτέλεση των προγραμμάτων, που συνέβαλαν στην αύξηση της κερδοφορίας του παρασιτικού κεφαλαίου, αντί για σύγκλιση οδήγησαν σε διεύρυνση της απόκλισης και, στην πραγματικότητα, τα διαρθρωτικά ταμεία έχουν πολλές φορές χρησιμοποιηθεί ως μέσα διαβρωτικά της συνοχής και έγιναν μέσα εξυπηρέτησης της ανισόμετρης ανάπτυξης.
Χαρακτηριστικό αρνητικό παράδειγμα αυτό της Ελλάδας όπου, ενώ το 1996 μόνο δύο ελληνικές περιφέρειες ανήκαν στην κατηγορία των 10 πιο φτωχών περιφερειών της Ευρωπαϊκής Ένωσης, την επόμενη μόλις χρονιά, επτά ελληνικές περιφέρειες πέρασαν στην κατηγορία των έντεκα φτωχότερων περιφερειών.
Ειδικότερα, η Ήπειρος κατέκτησε τον προνομιακό τίτλο της πιο φτωχής περιφέρειας της Ευρωπαϊκής Ένωσης.
Η ανεπάρκεια πόρων υπό την δαμόκλεια σπάθη της Ατζέντα 2000 και η συνεχής περικοπή τους για να ικανοποιηθούν άλλες ανάγκες όπως της διεύρυνσης, όχι μόνο δεν συμβάλλουν στην ενίσχυση της συνοχής και την σταθεροποίηση του επιπέδου ανάπτυξης αλλά, αντίθετα, δημιουργούν κλυδωνισμούς που οξύνουν την κοινωνικοοικονομική αποσύνθεση των περιφερειών.
Κύριε Πρόεδρε, κύριε Επίτροπε, αγαπητοί συνάδελφοι, σε αυτή την έκτη περιοδική έκθεση σχετικά με την οικονομική και κοινωνική κατάσταση των περιφερειών της Ένωσης, την οποία ενέκρινε η Επιτροπή τον περασμένο χρόνο, αναφερόταν ότι το μέσο κατά κεφαλήν ΑΕΠ των είκοσι πέντε πλουσιότερων περιφερειών της Ευρωπαϊκής Ένωσης εξακολουθεί να είναι δυόμισι φορές μεγαλύτερο από εκείνο των είκοσι πέντε πτωχότερων περιφερειών, πράγμα που υπενθύμισαν επίσης και οι συνάδελφοί μου.
Η διαφορά ως προς την ανάπτυξη μεταξύ των κρατών μελών έχει οπωσδήποτε μειωθεί, όμως οι διαφορές μεταξύ των περιφερειών εξακολουθούν να υφίστανται, όχι μόνο όσον αφορά το κατά κεφαλήν ΑΕΠ, αλλά επίσης και κατά κύριο λόγο όσον αφορά την ανεργία.
Παρά την οικονομική ανάκαμψη, στα τέλη του 1998 το ποσοστό της ανεργίας σε ολόκληρη την Ένωση είχε διαμορφωθεί γύρω στο 10%.
Επιπλέον, η ανεργία κατανέμεται με τρόπο εξαιρετικά άνισο.
Ενώ οι είκοσι πέντε λιγότερο πληγείσες περιφέρειες γνωρίζουν μια σχετική σταθεροποίηση, γύρω στο 3 ή 4 %, για τις είκοσι πέντε περιφέρειες με τα υψηλότερα ποσοστά ανεργίας δεν διαφαίνεται ανατροπή της τάσης, με ένα ποσοστό που εξακολουθεί να ξεπερνά το 20%.
Στην ετήσια έκθεσή της για τα Διαρθρωτικά Ταμεία του 1998, η Επιτροπή επισημαίνει πολύ σωστά ότι το υψηλό ποσοστό περιφερειακής ανεργίας οδηγεί στον κοινωνικό αποκλεισμό, γεγονός που έχει ως συνέπεια να καθίσταται η ανεργία ανθεκτικότερη στις οικονομικές βελτιώσεις.
Η επίλυση αυτής της κατάστασης χρήζει μιας ολοκληρωμένης στρατηγικής η οποία να συνδυάζει μέτρα για την ενίσχυση της οικονομικής βάσης των περιφερειών, καθώς και μέτρα για τη βελτίωση της πρόσβασης στην αγορά εργασίας, κυρίως μέσω της κατάρτισης.
Επομένως, προκειμένου να στηριχθεί η παρούσα οικονομική ανάπτυξη, θεωρώ απαραίτητο να συνεχισθεί η ενίσχυση της αποτελεσματικότητας και του αντίκτυπου των διαρθρωτικών δράσεων ως προς τη δημιουργία θέσεων απασχόλησης, ιδιαιτέρως στις περιφέρειες που πλήττονται περισσότερο από την ανεργία.
Επιπλέον, οι εργασίες που έχουν ξεκινήσει στο πλαίσιο του σχεδίου ανάπτυξης του κοινοτικού χώρου χαράσσουν εκ νέου την εξέλιξη της οργάνωσης της ευρωπαϊκής επικράτειας, περνώντας από ένα παραδοσιακό κατεξοχήν συγκεντρωτικό πρότυπο σε ένα πολυκεντρικό, το μόνο που μπορεί να προωθήσει μια πιο ισορροπημένη γεωγραφική κατανομή των δραστηριοτήτων στην Ευρώπη.
Η Επιτροπή υποσχέθηκε ότι στο πλαίσιο της νέας περιόδου προγραμματισμού των Διαρθρωτικών Ταμείων, έμφαση θα δοθεί κυρίως στη βελτίωση των μεταφορικών δικτύων, ιδιαίτερα στις περιφερειακές περιοχές ή σε εκείνες που δεν έχουν πρόσβαση στη θάλασσα, καθώς και στη δημιουργία βιώσιμων και αποτελεσματικών μεταφορικών συστημάτων τα οποία θα λειτουργούν εξισορροπιστικά μεταξύ των διαφόρων μέσων μεταφοράς.
Τονίζω ιδιαίτερα ότι ο πρωταρχικός στόχος αυτού του ενισχυμένου συντονισμού θα πρέπει να είναι η μείωση των διαρθρωτικών διαφορών μεταξύ του κεντρικού τμήματος της Ένωσης και των απομακρυσμένων και των λίαν απομακρυσμένων περιφερειών, όπως διευκρινίζεται σε μια από τις τροπολογίες που ενέκρινε η επιτροπή μου.
SV) Κύριε Πρόεδρε, κύριε Επίτροπε, κύριοι συνάδελφοι, η Σύνοδος Κορυφής της Λισσαβόνας έθεσε ως στόχο του έργου της Κοινότητας την πλήρη απασχόληση.
Πρόκειται για ένα πολύ μεγάλο βήμα προς τα εμπρός.
Οι άνθρωποι οι οποίοι εργάζονται αποτελούν εγγύηση για την ειρήνη και την ελευθερία στην Ευρώπη.
Όμως, αυτό πρέπει να ισχύει για ολόκληρη την ΕΕ, ακόμη και για τις περιοχές εκείνες οι οποίες βρίσκονται μακράν του γεωγραφικού κέντρου της ΕΕ.
Για να γίνει πραγματικότητα ο στόχος της πλήρους απασχόλησης πρέπει όλες οι πολιτικές της ΕΕ να συγκλίνουν, όπως ακριβώς αναφέρει η κοινοβουλευτική επιτροπή στην έκθεση.
Πρέπει να κάνουμε χρήση της περιφερειακής πολιτικής τόσο σε μεγάλη όσο και σε μικρή κλίμακα.
Στη Σουηδία, συγκαταλέγουμε στη μεγάλη κλίμακα τη γενικότερη πολιτική της ευημερίας με τις κοινωνικές υπηρεσίες, την εκπαίδευση, την έρευνα, τις υποδομές και τον πολιτισμό σε ολόκληρη την ΕΕ.
Είναι αδύνατον να υπογραμμιστεί σε όλο το εύρος της η σημασία αυτής της αντιμετώπισης.
Στα μέτρα που συγκαταλέγονται στη μικρή κλίμακα ανήκει η στήριξη των επιχειρήσεων και τα Διαρθρωτικά Ταμεία, δηλαδή, περισσότερο κατευθυνόμενη στήριξη στις περιοχές στις οποίες ισχύουν πολύ ιδιαίτερες συνθήκες.
Παραδείγματος χάρη, μπορεί να αφορά περιοχές με βιομηχανικές διαρθρωτικές αλλαγές, χαμηλά επίπεδα διαβίωσης, αλλά, επίσης και αυτού του είδους οι περιοχές οι οποίες υπάρχουν στη Βόρεια Σουηδία και Φιλανδία που είναι αραιοκατοικημένες, οι αποστάσεις είναι μεγάλες και το κλίμα είναι τραχύ.
Όσον αφορά αυτές τις περιοχές στη Σουηδία έχουμε κάνει, επί μακρόν, χρήση μειωμένων κοινωνικών τελών για τις επιχειρήσεις ως μία μορφή ενίσχυσης.
Αυτά τα μέτρα αμφισβητούνται τώρα από την Επιτροπή, κάτι που δυσκολεύομαι να κατανοήσω.
Για να είναι αποτελεσματικές οι μεγάλης κλίμακας παρεμβάσεις των Διαρθρωτικών Ταμείων που η ΕΕ υλοποιεί σε αυτές τις περιοχές, τότε πρέπει και τα άλλα σκέλη της περιφερειακής πολιτικής να είναι αποτελεσματικά.
Τα Διαρθρωτικά Ταμεία δεν μπορούν να είναι αποτελεσματικά όταν είναι απομονωμένα.
Αυτήν την αρχή την επισημαίνουμε επίσης στην έκθεση.
Θα ήθελα να ακούσω τα σχόλια του Επιτρόπου σχετικά με αυτήν την αρχή, δηλαδή ότι όλοι οι τομείς της πολιτικής πρέπει να λειτουργούν από κοινού.
Επομένως, τα Διαρθρωτικά Ταμεία είναι πολύ σημαντικά και πρέπει να είναι αποτελεσματικά.
Η κριτική που ασκείται στα Διαρθρωτικά Ταμεία που άκουσα στην περιφέρειά μου είναι ότι η χρήση τους είναι περίπλοκη.
Αυτό είναι κάτι που πρέπει να το αντιμετωπίσουμε σε όλα τα επίπεδα βοηθώντας αλλήλους.
Στηρίζω όλες τις ιδέες περί αποκέντρωσης στη διοίκηση, τις εταιρικές σχέσεις, καθώς και την χρήση των Διαρθρωτικών Ταμείων στην βάση των αναγκών των περιφερειών.
Επίσης, πρέπει να υπάρχουν ενσωματωμένοι μηχανισμοί αξιολόγησης.
Τέλος, κύριε Πρόεδρε, θέλω να τονίσω ότι όλη η ΕΕ πρέπει να ωφεληθεί από την ανάπτυξη στην Ευρώπη.
Συμφωνώ με αυτόν που είπε το εξής: "Κάθε μέρος που κατοικούν άνθρωποι είναι το κέντρο του κόσμου" .
Κύριε Πρόεδρε, αξιότιμοι συνάδελφοι, κύριε Επίτροπε, η έκθεση του αξιότιμου συνάδελφου Maurizio Turco, τον οποίο θα ήθελα να συγχαρώ για το εξαιρετικό έργο που επιτέλεσε, δείχνει σαφέστατα ότι τα αποτελέσματα του προγραμματισμού των Διαρθρωτικών Ταμείων για την περίοδο 1994-1999, ακόμα και με βάση τις διαθέσιμες εκτιμήσεις μέχρι το τέλος του 1998, δεν ήταν, από πολλές απόψεις, τα αναμενόμενα.
Αυτό ισχύει, προπαντός, για την Ιταλία.
Αρκεί να πούμε ότι πολλές πιστώσεις χρησιμοποιήθηκαν με μεγάλη καθυστέρηση, αν και υπήρξε μια βελτίωση στο τέλος της περιόδου προγραμματισμού, που επιτεύχθηκε με καθαρά μαθηματικό τρόπο, μέσω μιας μεταφοράς των πιστώσεων πληρωμών από το στόχο 2 στο στόχο 1.
Αρκεί να πούμε ότι, όσον αφορά το στόχο 4, το 1998 η Ιταλία δεν πραγματοποίησε καμία δέσμευση και προχώρησε στην πληρωμή μόλις του 3 τοις εκατό των χρηματοδοτήσεων.
Αρκεί να πούμε ότι οι μηχανισμοί ελέγχου και αξιολόγησης υπήρξαν τελείως αναποτελεσματικοί.
Οι λόγοι αυτής της κακής διαχείρισης, όπως αποκαλύφθηκε και από το Ελεγκτικό Συνέδριο της Ευρωπαϊκής Ένωσης, είναι ουσιαστικά τρεις: πρώτον, η έλλειψη προγραμματισμού και μια περιορισμένη αλληλοεπίδραση μεταξύ των χρηματοδοτούμενων μέτρων και των διάφορων οικονομικών εργαλείων, παράγοντες που εμπόδισαν τη δημιουργία της αναμενόμενης προστιθέμενης αξίας· δεύτερον, η έλλειψη μιας συνολικής οπτικής που οδήγησε στον καθορισμό ελάχιστα φιλόδοξων στόχων· τρίτον οι καθυστερήσεις στο κλείσιμο των παλαιών σχεδίων και προγραμμάτων, οι οποίες οφείλονται σε μεγάλο βαθμό στην έλλειψη δικαιολογητικών εγγράφων για τα έξοδα που πραγματοποιήθηκαν.
Τώρα, κοιτάζοντας τη νέα περίοδο προγραμματισμού 2000-2006, παρόλη την απλούστευση της διαχείρισης και τη μείωση των στόχων και των κοινοτικών πρωτοβουλιών, δεν μπορώ παρά να ανησυχώ και να συμμερίζομαι τα επιχειρήματα πολλών περιφερειαρχών όταν θέτουν το ζήτημα της ελλιπούς αξιοποίησης των κοινοτικών πόρων και των ευθυνών της ιταλικής κυβέρνησης.
Αυτή η κυβέρνηση, αξιότιμοι συνάδελφοι, αφού απορρίφθηκε το περασμένο φθινόπωρο από την Ευρωπαϊκή Επιτροπή ο χάρτης που παρουσίασε για τις περιοχές του στόχου 2, θεωρώντας ότι τα κριτήρια χωρισμού σε ζώνες δεν ανταποκρίνονταν στην πραγματικότητα, δεν παρουσίασε, ύστερα από μήνες, μια έγκυρη και κατάλληλη πρόταση· και να μην έρθουν να μιλήσουν για έλλειψη καλής θέλησης εκ μέρους της Ευρωπαϊκής Επιτροπής.
Τα αποτελέσματα σίγουρα δεν είναι λαμπρά.
Δεν μπορούμε πλέον να χάνουμε χρόνο και, ακόμα λιγότερο, να αρνούμαστε δέκα χιλιάδες δισεκατομμύρια λιρέτες· δεν το επιτρέπει η οικονομική κατάσταση της Ιταλίας, ούτε θα μας το επέτρεπε ο ιταλός φορολογούμενος.
.
(FR) Κυρίες και κύριοι βουλευτές, θα ήθελα, με τη σειρά μου, να εκφράσω το έντονο ενδιαφέρον μου από την ανάγνωση της έκθεσης του κ. Turco και να τον συγχαρώ για την ακρίβεια και την ποιότητα της εργασίας του.
Θα ήθελα επίσης να του πω ότι αυτό το ανάγνωσμα πέρα από διαπίστωση, κριτικές και προτάσεις για εμένα, τον νέο Επίτροπο για θέματα περιφερειακής πολιτικής, νέος, βέβαια, εδώ και κάποιους μήνες, είναι εξαιρετικά χρήσιμο και για το μέλλον.
Θα ήθελα με την παρέμβασή μου να απαντήσω με τη μέγιστη δυνατή ακρίβεια σε κάθε έναν από εσάς σχετικά με τα σημαντικότερα θέματα και, πρωτίστως, σχετικά με την απορρόφηση των πόρων το 1998.
Ο εισηγητής σας, ο κ. Turco, εξέφρασε μια σχετική ικανοποίηση για το θέμα της συνολικής χρησιμοποίησης των πόρων των ταμείων κατά το 1998, οπότε είχε αναληφθεί και πληρωθεί το 100% των διαθέσιμων πιστώσεων του έτους.
Πέρα από αυτή τη διαπίστωση - η οποία αποτελεί καρπό της εργασίας της προκατόχου μου, της κ. Wulf-Mathies και των συνεργατών μου, οι οποίοι ήταν και δικοί της συνεργάτες, θεωρώ σκόπιμη αυτή την υπενθύμιση - πέρα από αυτή τη διαπίστωση, λοιπόν, μπορώ επίσης να σας πω και να σας διαβεβαιώσω ότι, έως το τέλος του 1999, το οποίο είναι το τελευταίο έτος της περιόδου προγραμματισμού 1994-1999, είχε αναληφθεί το 99% των πιστώσεων και είχε καταβληθεί το 75%.
Μολονότι τα αποτελέσματα εξακολουθούν να είναι ανεπαρκή, είναι, ωστόσο, ενδεικτικά μιας προόδου προς την επιθυμητή κατεύθυνση.
Παρ' όλα αυτά, είναι αλήθεια ότι η κατάσταση των κοινοτικών πρωτοβουλιών είναι λίγο διαφορετική και αυτό οφείλεται στα ιδιαίτερα χαρακτηριστικά που παρουσιάζει η εφαρμογή τους.
Υπάρχει η νεωτεριστική πτυχή στην πλειοψηφία των προγραμμάτων, μια νέα προσέγγιση η οποία βασίζεται στην εταιρική σχέση και τη δυσκολία να τεθούν σε εφαρμογή διακρατικά προγράμματα, τόσο από τις εθνικές όσο και από τις περιφερειακές αρχές.
Παρά ταύτα, κυρίες και κύριοι, το 1988 διαπιστώθηκε μια εξαιρετικά σαφής βελτίωση, η οποία επιβεβαιώθηκε το 1999, κυρίως μετά την ανακατανομή των πόρων μεταξύ των διαφόρων πρωτοβουλιών, όπως είχε ζητήσει το Ευρωπαϊκό Κοινοβούλιο.
Ως το τέλος του 1999, στο πλαίσιο των κοινοτικών πρωτοβουλιών είχε αναληφθεί το 95% των πιστώσεων της περιόδου και είχε χορηγηθεί το 57%.
Όσον αφορά την εκτέλεση, κύριε Esclopι, εφόσον αναφερθήκατε στην ανισότητα μεταξύ των διαφόρων κρατών μελών σε επίπεδο εκτέλεσης, δεν νομίζω ότι κάνω λάθος λέγοντας ότι ένα μέρος της εξήγησης που αναζητάτε βρίσκεται στην κατ' ανάγκη διαφορετική φύση των προγραμμάτων και των έργων αναλόγως τη χώρα ή την περιφέρεια.
Γνωρίζουμε καλά ότι οι χώρες και οι περιφέρειες είναι αυτές που προτείνουν τα έργα τα οποία, επαναλαμβάνω, διαφέρουν πάρα πολύ.
Ως εκ τούτου, θα εξηγήσω εν μέρει τη διαπίστωσή σας επικαλούμενος τις διαφορές που υπάρχουν μεταξύ αυτών των προγραμμάτων και αυτών των σχεδίων.
Τέλος, εάν συγκρίνουμε την εκτέλεση των δεσμεύσεων με τις δημοσιονομικές προοπτικές που είχαν αποφασιστεί στο Εδιμβούργο, διαπιστώνω και εγώ μαζί με εσάς μια οιονεί επάρκεια.
Παρ' όλα αυτά, κυρίες και κύριοι, άκουσα με προσοχή τις κριτικές ή τις παρατηρήσεις που λένε ότι μπορούμε να τα πάμε καλύτερα.
Η κ. Schroedter ή ο κ. Markov επεσήμαναν κάποιες διαφορές που εξακολουθούν να είναι δυσβάσταχτες.
Θα παρατηρήσω όμως ότι είναι δυνατό να αποδειχθεί η αποτελεσματικότητα των Διαρθρωτικών Ταμείων, δεδομένου ότι οι διαφορές μεταξύ των κρατών έχουν μειωθεί.
Εντούτοις, έχετε δίκιο και εγώ ο ίδιος αναρωτιέμαι με αυτή τη διαπίστωση, καθώς οι διαφορές μεταξύ των περιφερειών - η κ. Sudre μας υπενθύμισε τους εξαιρετικά σαφείς και εύγλωττους αριθμούς σχετικά με αυτό - αποδεικνύουν ότι δεν υπάρχει ακόμη επαρκής αποτελεσματικότητα ή συγκέντρωση όσον αφορά τη διάθεση αυτών των πόρων των Διαρθρωτικών Ταμείων.
Υπάρχουν ακόμη αδικαιολόγητες, δυσβάσταχτες διαφορές ανάμεσα στις περιφέρειες, μεταξύ της ομάδας των φτωχότερων περιφερειών και της ομάδας των πλουσιότερων περιφερειών.
Θα ήθελα επίσης να πω σχετικά με αυτό το θέμα, ότι είμαι εξαιρετικά προσεχτικός μην τυχόν αυτό το κοινωνικό χάσμα, όπως αποκλήθηκε, αυτό το οικονομικό χάσμα μεταξύ της ομάδας των πλουσιότερων περιφερειών, από τη μια, και των φτωχότερων, από την άλλη, επιδεινωθεί από ένα νέο χάσμα σχετικό με τη νέα οικονομία - εξάλλου, όσον αφορά αυτό το θέμα υπάρχουν κάποιοι εξαιρετικά ανησυχητικοί αριθμοί - το οποίο θα μπορούσα να ονομάσω αριθμητικό χάσμα, δηλαδή τη δημοκρατική πρόσβαση των πιο απομακρυσμένων πολιτών, των πιο φτωχών, των πιο μεινεκτούντων στις νέες τεχνολογίες και στις ευκαιρίες που προσφέρουν αυτές οι νέες τεχνολογίες.
Το δεύτερο θέμα αφορά την παρακολούθηση, την αξιολόγηση και τον έλεγχο.
Στο ψήφισμά σας, εισηγητή κύριε Turco, αναγνωρίζετε τη σπουδαιότητα της παρακολούθησης, της αξιολόγησης και του ελέγχου των παρεμβάσεων των ταμείων.
Όσον αφορά την παρακολούθηση και την αξιολόγηση, ειλικρινά, διαπιστώθηκαν κάποιες σημαντικές πρόοδοι εκ των οποίων θα ήθελα να σας αναφέρω τις τρεις.
Κατ' αρχάς, την εφαρμογή μιας εναρμονισμένης μεθοδολογίας, στη συνέχεια, την πραγματοποίηση των ενδιάμεσων αξιολογήσεων, η οποία ολοκληρώθηκε κατά τη διάρκεια του 1998 και η οποία προκάλεσε ανακατατάξεις, οι οποίες συχνά ήταν οικονομικά ιδιαιτέρως ουσιώδεις στο εσωτερικό των προγραμμάτων.
Τέλος, τρίτον, την υλοποίηση θεματικών και οριζόντιων αξιολογήσεων, κυρίως στα ζητήματα των μικρών και μεσαίων επιχειρήσεων, της ισότητας των ευκαιριών ή των εταιρικών σχέσεων.
Αυτές οι αξιολογήσεις σιγά σιγά αποδίδουν καρπούς, κυρίως, το διευκρινίζω, στην περίπτωση των νέων προγραμμάτων της περιόδου 2000-2006.
Μένει να επιτελεστούν και άλλες πρόοδοι σε αυτό τον τομέα, θα πρέπει όμως να επισημάνουμε πως η νοοτροπία της αξιολόγησης είναι, κατά τη γνώμη μου, ολοένα και πιο παρούσα σε όλες τις υπηρεσίες της Επιτροπής, καθώς επίσης και σε όλους τους υπεύθυνους των προγραμμάτων.
Αυτό, εξάλλου, μπόρεσα να το διαπιστώσω στις αρχές του περασμένου Ιουνίου, όταν είχα οργανώσει για πρώτη φορά ένα σεμινάριο στο οποίο συμμετείχαν τα κράτη μέλη και οι υπεύθυνοι των προγραμμάτων, οι αρχές διαχείρισης από όλες τις περιφέρειες και από όλες τις χώρες.
Μάλιστα είχα καλέσει να συμμετάσχουν σε αυτό το σεμινάριο, τον πρόεδρο της επιτροπής σας, τον κ. Χατζηδάκη και την κ. Theato, πρόεδρο της Επιτροπής Ελέγχου του Προϋπολογισμού.
Αποδείχτηκε, σας μιλώ ειλικρινά, ότι η νοοτροπία της αξιολόγησης, η οποία είναι μια σύγχρονη και απαραίτητη νοοτροπία, βρίσκεται εν εξελίξει.
Όσον αφορά τον έλεγχο, η Επιτροπή συμμερίζεται ευρέως την εκτίμησή σας σχετικά με την πολυπλοκότητα του παρόντος συστήματος των Διαρθρωτικών Ταμείων.
Ωστόσο, ακόμη και αυτό το θέμα έχει βελτιωθεί από το 1997, κυρίως στο πλαίσιο της πρωτοβουλίας SEM 2000, και ευχαριστώ τον κ. Bradbourn που επεσήμανε τις βελτιώσεις αυτές.
Η διαμόρφωση των κανόνων επιλεξιμότητας των δαπανών για συγχρηματοδότηση θα αποτελεί εφεξής αντικείμενο ενός κανονισμού εφαρμογής για τη νέα περίοδο.
Επίσης αντικείμενο κανονισμού θα αποτελέσουν και οι κανόνες που θα πρέπει να γίνονται σεβαστοί από τα κράτη μέλη όσον αφορά τον δημοσιονομικό έλεγχο.
Οι κατευθυντήριες γραμμές σχετικά με την εφαρμογή των καθαρών δημοσιονομικών διορθώσεων μεταφράζονται επίσης σε έναν κανονισμό εφαρμογής για αυτή τη νέα περίοδο.
Επιπλέον, θα ήθελα να σας υπενθυμίσω ότι η ρύθμιση των ταμείων για τη νέα περίοδο - την οποία πριν λίγο ο κ. Musotto χαρακτήρισε ανεπαρκή, το σημείωσα ακριβώς - προβλέπει μια απλοποίηση των συστημάτων παρακολούθησης των παρεμβάσεων.
Ως προς τον έλεγχο, η νέα ρύθμιση θεωρεί επίσης τα κράτη μέλη άμεσα αρμόδια των ελέγχων που διενεργούνται για τα προγράμματα που υλοποιούνται στην περιοχή τους.
Από την πλευρά της, η Επιτροπή, όπως γνωρίζετε, κυρίες και κύριοι, είναι επιφορτισμένη να μεριμνά ώστε τα συστήματα ελέγχου να είναι αρκούντως στέρεα και αξιόπιστα.
Φυσικά, όλα αυτά είναι πολύπλοκα.
Πρόσφατα μάλιστα άκουσα εκκλήσεις για λιγότερη γραφειοκρατία στις Βρυξέλλες, για λιγότερη πολυπλοκότητα.
Θα εξετάσω, με διαύγεια και αντικειμενικότητα όλους τους τρόπους που μπορούν να καταστήσουν τα πράγματα λιγότερο πολύπλοκα.
Θα το πράξω κυρίως στο πλαίσιο της κοινού μας προβληματισμού σχετικά με τη νέα περιφερειακή πολιτική 2006-2013.
Εν τω μεταξύ, είμαι αρμόδιος για έναν γενικό κανονισμό που γνωρίζετε μετά το Βερολίνο και τον οποίο πρέπει να θέσω σε εφαρμογή.
Θα πρέπει συνεπώς να βρω, μαζί με τις υπηρεσίες μου, την καλύτερη σύνθεση και την καλύτερη δυνατή ισορροπία μεταξύ αφενός της επιθυμίας που εκφράσατε κάποιοι από εσάς προηγουμένως, για μεγαλύτερη αποκέντρωση, για μεγαλύτερη εμπιστοσύνη στα κράτη μέλη και τις περιφέρειες και, αφετέρου, της απαίτησής σας για αυστηρότητα, κάτι που απαιτεί επίσης και το Ελεγκτικό Συνέδριο για να μπορέσει να δώσει αναφορά στους φορολογούμενους πολίτες.
Αυτό που μπορώ να πω σχετικά με το εν λόγω θέμα, κυρίως στην κ. Hedkvist Petersen με την οποία μίλησα σχετικά πριν από λίγο καιρό όταν επισκέφθηκα την περιφέρειά της, είναι ότι θα αναζητήσω αυτή την καλύτερη σύνθεση.
Όμως προσπαθήστε να με καταλάβετε: βρίσκομαι μεταξύ του αιτήματός σας για περισσότερη αποκέντρωση και εκείνου που επιτάσσει την παρουσίαση μιας σωστής αναφοράς προς το Ευρωπαϊκό Κοινοβούλιο, προς την κοινή γνώμη και προς το Ελεγκτικό Συνέδριο.
Ο εισηγητής σας δικαίως επισημαίνει ότι οι επιτόπιοι έλεγχοι που διενήργησε η Επιτροπή το 1998 δεν είναι αρκετοί.
Πράγματι, κύριε Turco, παρά τη σημασία που προσδίδει η Επιτροπή στην ορθή οικονομική διαχείριση των προγραμμάτων και στον αξιόπιστο έλεγχο, οφείλω να επισημάνω ότι οι πόροι που έχω στη διάθεσή μου δεν μας επέτρεψαν να πραγματοποιήσουμε όσες αποστολές ελέγχου θα θέλαμε.
Τέλος, επισημαίνω τις διαπραγματεύσεις που διεξάγονται μεταξύ των δύο θεσμικών μας οργάνων για μια συμφωνία-πλαίσιο, γεγονός που εν μέρει απαντά στον κ. Bradbourn.
Αυτή η συμφωνία-πλαίσιο άλλωστε τώρα οριστικοποιεί τη διάθεση των εγγράφων προς το Κοινοβούλιο και βάσει αυτής της συμφωνίας η Επιτροπή θα διαβιβάζει προς το Κοινοβούλιό σας όλα τα έγγραφα που αυτό επιθυμεί.
Πολλοί από εσάς, η κ. Attwool, ο κ. MacCormick, αναφερθήκατε στο ζήτημα της προσθετικότητας.
Θα ήθελα να σας διευκρινίσω ότι, κατά τη γνώμη μου, η νέα ρύθμιση βελτιώνει αισθητά τις δυνατότητες ελέγχου της προσθετικότητας.
Ουσιαστικά, η προσθετικότητα θα ελέγχεται για δύο τύπους προγραμμάτων.
Για τα προγράμματα του στόχου 1, όπως συνέβαινε και προηγούμενα, αλλά επίσης και για τα προγράμματα των στόχων 2 και 3, από κοινού, αυτός ο έλεγχος θα πραγματοποιηθεί βάσει δειγματοληψιών και θα αφορά αποκλειστικά τα ισχύοντα μέτρα της αγοράς εργασίας.
Αυτό το νέο σύστημα θα μας δώσει τη δυνατότητα για μια συνολική θεώρηση τα εφαρμογής της αρχής της προσθετικότητας, συμπεριλαμβανομένου και του στόχου 2, ο οποίος, όπως γνωρίζετε, παρουσίαζε σημαντικά στατιστικά προβλήματα κατά την προηγούμενη περίοδο.
Η Επιτροπή είχε επίσης προτείνει τη σύνδεση μεταξύ του ελέγχου αυτής της προσθετικότητας και της χορήγησης του αποθεματικού επιδόσεων, αλλά, όπως επίσης γνωρίζετε, αυτή η σύνδεση δεν έγινε δεκτή από τον νομοθέτη.
Θέλω, ωστόσο, να υπενθυμίσω το μεγάλο μου μέλημα για έλεγχο της εφαρμογής αυτής της προσθετικότητας και θέλω επίσης να δηλώσω - όπως έχω ήδη πράξει σε πολλά κράτη μέλη - ότι ο έλεγχος αυτής της αρχής, της εφαρμογής της προσθετικότητας θα αποτελέσει κριτήριο για την αποδοχή και την έγκριση των νέων προγραμμάτων.
Με ρωτήσατε σχετικά με το σχέδιο άρθρου 5.
Πολύ ειλικρινά, κυρίες και κύριοι βουλευτές, σας ζητώ να κατανοήσετε ότι δεν μπορώ να εγκρίνω αυτό το άρθρο 5 όποιες και αν είναι οι αγαθές προθέσεις που υποστηρίζει.
Και σε αυτή την περίπτωση, βρίσκομαι περικυκλωμένος από το άρθρο 11 του γενικού κανονισμού των Διαρθρωτικών Ταμείων, σύμφωνα με το οποίο δεν επιτρέπεται, τουλάχιστον μέχρι το 2006, η αποκέντρωση ή η ανάθεση εκτελεστικών εξουσιών της Επιτροπής σε υπο-κρατικά όργανα, όπως το γράφετε: αυτόνομες κοινότητες, περιφέρειες, κρατίδια.
Είμαι υποχρεωμένος να σεβαστώ αυτό τον γενικό κανονισμό των Διαρθρωτικών Ταμείων, τουλάχιστον μέχρι το 2006, όπως προβλέπεται.
Η εταιρική σχέση είναι μια αρχή που η Επιτροπή θέλει να καταστήσει όσο το δυνατό πληρέστερη.
Ήδη το 1998 έχουν σημειωθεί πρόοδοι, κυρίως με την εφαρμογή το 1997 των εδαφικών συμφώνων για την απασχόληση τα οποία κινητοποιούν τους περιφερειακούς, τους τοπικούς, καθώς και τους κοινωνικούς εταίρους.
Ωστόσο, η Επιτροπή πηγαίνει ακόμη μακρύτερα με τη νέα ρύθμιση για την περίοδο 2000-2006.
Ουσιαστικά, η εταιρική σχέση σήμερα διευρύνεται προς νέους φορείς, οι οποίοι μέχρι σήμερα δεν είχαν εμπλακεί πραγματικά ή μη παρά μόνο πολύ σπάνια και στο εξής θα ήθελα να εμπλέκονται περισσότερο.
Οι οικονομικοί και κοινωνικοί εταίροι, οι ενώσεις, ορισμένες μη κυβερνητικές οργανώσεις, κυρίως στον τομέα του περιβάλλοντος και της ισότητας των ευκαιριών.
Επιπλέον, η νέα ρύθμιση γενικεύει την εταιρική σχέση σε όλα τα στάδια του προγραμματισμού, από τη σύλληψη των σχεδίων από τα κράτη μέλη μέχρι την αξιολόγηση των προγραμμάτων.
Τέταρτο θέμα, η συμπληρωματικότητα με τις άλλες κοινοτικές πολιτικές.
Κυρία Flesch, εσείς ο ίδιος, κύριε Turco, κυρία Schroedter, κύριε Μαστοράκη, επιμείνατε σε αυτό το θέμα.
Θέλω να επισημάνω ότι το Κοινοβούλιο, το οποίο διερωτάται σχετικά με τις προσπάθειες που κατέβαλε η Επιτροπή προκειμένου να ενισχύσει τις συνεργίες μεταξύ των διαρθρωτικών πολιτικών και των άλλων κοινοτικών πολιτικών, οφείλει να γνωρίζει ότι το θέμα αυτό αποτελεί επίσης και μέλημα δικό μου και των υπηρεσιών μου.
Προς αυτή την κατεύθυνση ακριβώς θα πρέπει να υπολογίσουμε την ένταξη ενός οριζόντιου θέματος στην ετήσια έκθεσή τους για το 1998, για παράδειγμα τις δράσεις υπέρ της τοπικής ανάπτυξης και, θα ήθελα να σας το ανακοινώσω, τις δράσεις υπέρ της ισότητας των ευκαιριών και της ισότητας μεταξύ γυναικών και ανδρών στην έκθεση για το 1999.
Καταβλήθηκε πληθώρα προσπαθειών τελευταία, προκειμένου να βελτιωθεί η συνοχή των Διαρθρωτικών Ταμείων με τις άλλες κοινοτικές πολιτικές και, ιδιαιτέρως, κυρία Flesch, με τις κρατικές ενισχύσεις.
Πρόκειται για έναν τομέα στο πλαίσιο του οποίου η Επιτροπή ενέκρινε, το 1998, μια ανακοίνωση που προσεγγίζει τον χάρτη των κρατικών περιφερειακών ενισχύσεων στους χάρτες των επιλέξιμων για τα Διαρθρωτικά Ταμεία περιφερειών, θέμα για το οποίο είχα έναν εξαιρετικά εποικοδομητικό και τακτικό διάλογο με τον συνάδελφό μου κ. Mario Monti, αρμόδιο για αυτά τα θέματα.
Ίδια είναι και η περίπτωση για το περιβάλλον, στο πλαίσιο των νέων προγραμμάτων 2000­2006.
Και σε αυτή την περίπτωση, ας είμαστε σαφείς, κυρίες και κύριοι, δεν τίθεται ζήτημα να καταστήσουμε τα Διαρθρωτικά Ταμεία όργανα άλλων πολιτικών.
Τα Διαρθρωτικά Ταμεία ανταποκρίνονται σε μια πολιτική: την πολιτική της συνοχής, της μείωσης των διαφορών μεταξύ των περιφερειών και των χωρών.
Στόχος των Ταμείων είναι να στηρίξουν την ανάπτυξη των πιο αδύναμων περιφερειών προκειμένου να ενισχυθεί η οικονομική και κοινωνική συνοχή της Ένωσης, και εσείς επιμείνατε ότι οι πρόοδοι που έχουν σημειωθεί σε αυτόν τον τομέα είναι ανεπαρκείς.
Συνεπώς, θα πρέπει να υπάρξει απλώς η διαβεβαίωση - και αυτό δεν είναι αμελητέο - ότι οι διαρθρωτικές παρεμβάσεις λαμβάνουν υπόψη τους επαρκώς τις τομεακές κοινοτικές πολιτικές, αλλά επίσης, σε αντάλλαγμα, να διασφαλισθεί ότι οι άλλες τομεακές πολιτικές της Ένωσης δέχονται ή ευνοούν τη διάσταση αυτή της συνοχής.
Αναφέρομαι ιδιαιτέρως στις λίαν απομακρυσμένες περιφέρειες - για να απαντήσω στους κ.κ.
Sanchez Garcνa και Θεωνά.
Γνωρίζετε, κύριοι βουλευτές, το προσωπικό ενδιαφέρον το οποίο θα συνεχίσω να δείχνω, στους κόλπους της Επιτροπής, για το μέλλον και την ανάπτυξη των λίαν απομακρυσμένων περιφερειών.
Αυτό αποδείχτηκε από το ιδιαίτερο ενδιαφέρον μου κατά τη δημοσίευση της έκθεσης της Επιτροπής σχετικά με αυτές τις περιφέρειες.
Το λέω αυτό επίσης εις απάντηση των παρεμβάσεων της κ. Sudre σε αυτό το θέμα.
Αυτό που λέω όσον αφορά τις λίαν απομακρυσμένες περιφέρειες και την αναγκαιότητα για μια ικανοποιητική συνοχή και μια ικανοποιητική συνέπεια μεταξύ των διαφορετικών πολιτικών ισχύει επίσης και για τις πλέον μειονεκτικές περιοχές, είτε πρόκειται για ολοένα και πιο πολυάριθμες αστικές περιοχές είτε για νησιωτικές ή παραθαλάσσιες περιοχές, για να απαντήσω στον κ. Ripoll ο οποίος με ρώτησε σχετικά.
Εν κατακλείδι, αφού σας ευχαριστήσω για την προσοχή σας, θα ήθελα να πω λίγα λόγια για την ετήσια έκθεση και για τον ρόλο της, όπως τον αντιλαμβάνομαι.
Είναι φυσιολογικό, κυρίες και κύριοι, το Κοινοβούλιο να έχει αξιώσεις από την Επιτροπή σε ό,τι αφορά την υλοποίηση των Διαρθρωτικών Ταμείων και τον αντίκτυπό τους και προβάλατε νέες απαιτήσεις.
Συμφωνώ με τον κ. Stockmann σχετικά με το ερώτημα που έθεσε να συμπεριληφθεί στις επόμενες εκθέσεις μια παράγραφος ή ένα ειδικό κεφάλαιο που να απαντά με ακρίβεια στις παρατηρήσεις ή τις κριτικές του Κοινοβουλίου προς την Επιτροπή.
Η πρόταση ψηφίσματος αντικατοπτρίζει αυτή τη βούληση, αυτή την απαίτηση, ζητώντας από την Επιτροπή να παρέχει στην ετήσια έκθεση ολοένα και περισσότερες πληροφορίες.
Παρ' όλα αυτά, εδώ και λίγα χρόνια, έχουμε επιλέξει να δώσουμε στην ετήσια έκθεση μια πιο συνοπτική μορφή, κάτι που τότε είχε ζητήσει επισήμως το Ευρωπαϊκό Κοινοβούλιο.
Αυτό που είναι πράγματι σημαντικό είναι το έγγραφο αυτό να παραμείνει ευανάγνωστο - κάτι που ακόμη δεν ισχύει απολύτως, εάν κατάλαβα καλά τον κ. Turco - για τους πολίτες και όχι μόνο για τους αιρετούς εκπροσώπους ή τους ειδικούς.
Επιμένω ιδιαίτερα στην προσπάθεια αυτή εκ μέρους της Επιτροπής να καταστεί η έκθεση ευανάγνωστη, ευπρόσιτη και επεξηγηματική στον τομέα της αρμοδιότητάς μου.
Θα συνεχίσουμε συνεπώς τις προσπάθειές μας υπέρ μιας ευανάγνωστης και επεξηγηματικής έκθεσης, όντας παράλληλα όσο το δυνατό ακριβέστεροι για να ανταποκριθούμε στις απαιτήσεις σας.
Αυτοί είναι λοιπόν οι δύο άξονες - εύκολη ανάγνωση και ακρίβεια - στους οποίους θα επικεντρώσω τις προσπάθειές μου προκειμένου να παρουσιάσω μια ποιοτική ετήσια έκθεση.
Ευχαριστώ πολύ, κύριε Επίτροπε Barnier!
Η συζήτηση έληξε.
Η ψηφοφορία θα διεξαχθεί αύριο, στις 9.00.
ΣΥΖΗΤΗΣΗ ΕΠI ΕΠIΚΑIΡΩΝ ΘΕΜΑΤΩΝ
Η ημερήσια διάταξη προβλέπει συζήτηση επί επικαίρων, επειγόντων και σημαντικών θεμάτων.
Θεμελιώδεις ελευθερίες στη Σερβία και το Κοσσυφοπέδιο
Η ημερήσια διάταξη προβλέπει την κοινή συζήτηση επί των ακολούθων προτάσεων ψηφίσματος:
B5-0568/2000 του βουλευτού Dupuis και άλλων, εξ ονόματος της Ομάδας Τεχνικού Συντονισμού των Ανεξαρτήτων Βουλευτών - μικτή Ομάδα,
B5-0569/2000 των βουλευτών Pack και Posselt, εξ ονόματος της Ομάδας του Ευρωπαϊκού Λαΐκού Κόμματος (Χριστιανοδημοκράτες) και των Ευρωπαίων Δημοκρατών,
B5-0572/2000 του βουλευτού Lagendijk και άλλων, εξ ονόματος της Ομάδας των Πρασίνων / Ευρωπαϊκή Ελεύθερη Συμμαχία,
B5-0574/2000 των βουλευτών Haarder και Malstrφm, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών,
B5-0577/2000 του βουλευτού Brie και άλλων, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστερά των Πρασίνων των Βορείων Χωρών,
B5-0579/2000 των βουλευτών Wiersma και Swoboda, εξ ονόματος της Ομάδας του Κόμματος των Ευρωπαίων Σοσιαλιστών,
σχετικά με τις θεμελιώδεις ελευθερίες στη Σερβία και το Κοσσυφοπέδιο.
Κύριε Πρόεδρε, σε ορισμένες γλωσσικές αποδόσεις φαίνεται ως καταθέτων την πρόταση ψηφίσματος ο Wiersma και κάποιος Sumberg, ο οποίος πάντως δεν ανήκει στην Ομάδα μας.
Τουλάχιστον εγώ δεν ξαναβαφτίστηκα με άλλο όνομα.
Εξακολουθώ να λέγομαι Swoboda και είμαι περήφανος για το χαρακτηριστικό γερμανικό μου επώνυμο.
Παρακαλώ να το διορθώσετε όπου είναι γραμμένο λάθος.
Ευχαριστώ.
Κύριε Πρόεδρε, αγαπητοί συνάδελφοι, μόλις μας δόθηκε η ευκαιρία να συζητήσουμε με νεαρούς νομικούς από τη Σερβία που μας περιέγραψαν με τα μελανότερα χρώματα την απελπιστική κατάσταση στη χώρα τους.
Γι' αυτό θα επανέλθω ευχαρίστως στο σημερινό θέμα μας, δηλαδή την πλήρη έλλειψη ελευθερίας Τύπου και δυνατοτήτων ενημέρωσης.
Ο πληθυσμός ενημερώνεται μόνο όπως θέλει ο κ. Milosevic και η σύζυγός του Markovic.
Όλοι εκείνοι που βλέπουν τα πράγματα όπως είναι, θεωρούνται προδότες του σέρβικου λαού και υπηρέτες του ΝΑΤΟ.
Μία από τις νεαρές Σέρβες μάς είπε ότι είναι εξαιρετικά δύσκολο γι' αυτήν να εξηγήσει στη γιαγιά της γιατί είναι εναντίον του Milosevic, γιατί η γιαγιά της έχει αυτές μόνο τις πληροφορίες και εμπειρίες που μπορεί να αποκτήσει, και γι' αυτό δεν μπορεί να καταλάβει πώς αυτή η νεαρή γυναίκα συμμετέχει στην οργάνωση OTPOR.
Πρέπει να βοηθήσουμε τα ανεξάρτητα και δημοκρατικά μέσα ενημέρωσης της Σερβίας, ώστε να μπορούν να παρέχουν κατά το δυνατόν ορθή πληροφόρηση, προκειμένου να μπορέσει ίσως να ανθίσει τελικά η δημοκρατία στη Σερβία.
Θα ήθελα όμως να επισημάνω επίσης ότι ασφαλώς περιμένουμε από τον επονομαζόμενο αντιπολιτευόμενο Τύπο - στο μέτρο που υπάρχει ακόμη - να καυτηριάζει τόσο τις παράνομες πράξεις της πολιτικής ηγεσίας π.χ. στο Βελιγράδι, την πόλη που διοικείται από το Κίνημα για την ανανέωση της Σερβίας, όσο και τη δικαιολογημένη κριτική στο καθεστώς του Milosevic.
Όσο δεν το κάνει και παραμένει μονόφθαλμη, δεν είναι ανεξάρτητο μέσο ενημέρωσης.
Θέλω να επιστήσω την προσοχή των συναδέλφων στο εξής: Εφ' όσον ακούμε τώρα υπονοούμενα για το ότι ο κ. Draskovic προσεγγίζει και πάλι τον κ. Milosevic, πρέπει να προσέξουμε πολύ σε ποιον δίνουμε τη βοήθειά μας.
Σήμερα ο Milosevic δεν επιτρέπει στην καθαυτό αντιστασιακή ομάδα της Σερβίας, την OTPOR που προέκυψε από το φοιτητικό κίνημα, να καταχωρηθεί ως οργάνωση.
Τούτο δεν θα την εμποδίσει όμως να οργανώνει διαδηλώσεις και εκδηλώσεις καλής θέλησης στους δρόμους του Βελιγραδίου και οπουδήποτε αλλού στη Σερβία.
Η αποστολή μας θα πάει το Σαββατοκύριακο στο Μαυροβούνιο και την Κυριακή θα συζητήσουμε με εκπροσώπους της OTPOR και της αντιπολίτευσης.
Φυσικά, με την ευκαιρία αυτήν θα σταθμίσουμε όλες τις δυνατότητες υποστήριξης από την πλευρά μας.
Η ανελευθερία στη χώρα οφείλεται και σε ένα γεγονός που σχετίζεται με τον σερβικό πανεπιστημιακό νόμο που ψηφίστηκε τον Οκτώβριο του 1998.
Πολλοί καθηγητές απομακρύνθηκαν έκτοτε από τις θέσεις τους.
Τους απαγορεύεται να κάνουν παραδόσεις και έχασαν το αξίωμά τους εξ αιτίας της υποτιθέμενης έλλειψης προσόντων.
Μπορώ να σας πω τι πρέπει να σκεφθεί κανείς γι' αυτά: ένας από τους καθηγητές με τάχα ελλιπή προσόντα είναι σήμερα καθηγητής στα πανεπιστήμια του Saarbrόcken και του Βερολίνου.
Δεν μπορώ να πιστέψω ότι τα συγκεκριμένα πανεπιστήμια προσέλαβαν Σέρβους καθηγητές χωρίς προσόντα.
Βέβαια, οι καθηγητές αυτοί δεν ταίριαζαν με το δόγμα του Milosevic.
Αντίθετα, πρέπει να πει κανείς - όλα αυτά δεν τα μαθαίνουμε εμείς εδώ, τα μαθαίνει κανείς μόνο αν έχει τη δυνατότητα να μιλήσει με τους ανθρώπους στην ίδια τη χώρα - ότι ο ακραίος εθνικιστής πολιτικός Selesj είναι σήμερα καθηγητής στο πανεπιστήμιο, στη Νομική Σχολή!
Μπορείτε να φανταστείτε τι εννοούν εκεί λέγοντας "ποιότητα" .
Βέβαια, η σημερινή συζήτηση αφορά κυρίως και τις συνθήκες στις φυλακές της Σερβίας.
Εκεί βρίσκονται περισσότεροι από 2000 Αλβανοί του Κοσσυφοπεδίου, οι περισσότεροι από την άνοιξη του 1999, πριν δηλαδή από τη νατοϊκή επίθεση.
Η κατάσταση στις φυλακές είναι απερίγραπτη.
Οι άνθρωποι δεν έχουν νομικό σύμβουλο και, όταν καταδικάζονται, αυτό συμβαίνει με πλήρη περιφρόνηση του νόμου.
Θυμίζω την περίπτωση της γιατρού Flora Brovina, που δεν έκανε τίποτε άλλο από το να φερθεί σύμφωνα με το ιατρικό της ήθος βοηθώντας τους ανθρώπους ανεξαρτήτως εθνικότητας.
Καταδικάστηκε σε 14 χρόνια φυλακή στη Σερβία, στο Νις.
Οι συνθήκες κράτησης πραγματικά αντιβαίνουν σε κάθε σύμβαση.
Αντιβαίνουν στη Σύμβαση της Γενεύης.
Υπάρχουν φρικτά βασανιστήρια και ταλαιπωρίες, και ο υπόλοιπος κόσμος παραμένει απλός θεατής.
Πριν από 2 εβδομάδες είμασταν με 12 συναδέλφους στο Κοσσυφοπέδιο.
Εκεί μας δόθηκαν από Αλβανούς του Κοσσυφοπεδίου αυτές οι 75 000 υπογραφές.
Τις φέραμε εδώ επειδή θέλαμε να δείξουμε πόσο μεγάλη και τραγική είναι η μοίρα εκείνων που ζητούν εδώ και τουλάχιστον ενάμιση χρόνο να μάθουν πού βρίσκονται οι συγγενείς τους, οι πατέρες τους, τα αδέλφια ή και τα παιδιά τους.
Νομίζω ότι δεν μπορούμε να βάλουμε απλώς στο ντουλάπι αυτές τις 75 000 υπογραφές.
Πρέπει να προσπαθήσουμε να προσφέρουμε τουλάχιστον στους ανθρώπους αυτούς ενημέρωση για το πού βρίσκονται αυτοί οι αγνοούμενοι, σε ποιες φυλακές είναι κλεισμένοι ή πού βρήκαν τον θάνατο.
Έτσι είναι τα πράγματα στη Σερβία.
Στο Κοσσυφοπέδιο, που επισκεφθήκαμε επίσης, η κατάσταση είναι βέβαια διαφορετική, όμως υπάρχουν παρόμοια προβλήματα.
Πέρυσι επεμβήκαμε στο Κοσσυφοπέδιο επειδή θέλαμε να βοηθήσουμε τους Αλβανούς του Κοσσυφοπεδίου, που δεινοπαθούσαν για δέκα χρόνια κάτω από ένα καθεστώς απαρτχάιντ, να βρουν το δίκιο τους.
Τώρα θέλουμε να συμβάλουμε ώστε να υπάρξει στο Κοσσυφοπέδιο μια ειρηνική συνύπαρξη μεταξύ της πλειοψηφίας των Αλβανών και των μειονοτήτων, που έχουν και αυτές δικαίωμα να ζήσουν εκεί.
Είναι οι Σέρβοι, οι Aschkali και οι Ρομ.
Θεωρώ ότι πρέπει να επικεντρωθούμε στο να καταστεί δυνατή η συνύπαρξη στην περιοχή.
Ειδικά τις τελευταίες ημέρες της εκεί παραμονής μας, αλλά και τώρα, υπήρξαν πολλά επεισόδια.
Έγιναν φόνοι Σέρβων αυτές τις τελευταίες μέρες.
Κανείς δεν μπορεί να πει ποιος τους διέπραξε.
Όμως, υπάρχει κάποιος υπεύθυνος για το ότι κάθε μέρα κάπου δολοφονείται ένας ή περισσότεροι Σέρβοι.
Απεχθανόμαστε τις πράξεις αυτές, το ίδιο αισθανθήκαμε και όταν βρεθήκαμε εκεί, και τις έχουμε επανειλημμένα καταδικάσει.
Απευθύνουμε έκκληση σε όλους τους υπευθύνους - τώρα κυρίως στους Αλβανούς του Κοσσυφοπεδίου - να φροντίσουν ώστε οι συμπατριώτες τους να φερθούν με μετριοπάθεια και να εμποδίσουν τους πάντες να συμπεριφέρονται έτσι απέναντι στις μειονότητες.
Δεν βοηθήσαμε τους Αλβανούς του Κοσσυφοπεδίου για να κάνουν κόλαση τη ζωή των μειονοτήτων στη χώρα.
Πρέπει βέβαια να πει κανείς επίσης, αφού δεν γνωρίζουμε τους δράστες, ότι φυσικά δεν μπορεί να αποκλειστεί μερικοί από αυτούς να είναι προβοκάτορες που έχουν σταλεί από την Σερβία, επειδή εκεί δεν θέλουν να υπάρχει ειρήνη στο Κοσσυφοπέδιο.
Όλοι εμείς στην ΕΕ, αλλά και η UNMIK, πρέπει τώρα να δράσουμε γρήγορα στην περιοχή αυτήν.
Η UNMIK πρέπει να φροντίσει για ένα νομικό πλαίσιο που θα επιτρέπει τη σύλληψη των δραστών, τη φυλάκιση και την τιμωρία τους.
Όμως στο Κοσσυφοπέδιο υπάρχει και το πρόβλημα των αγνοουμένων Σέρβων, το οποίο όλοι γνωρίζουμε.
Απευθύνουμε έκκληση στους Αλβανούς του Κοσσυφοπεδίου να μιλήσουν τώρα και να ενημερώσουν τον Ερυθρό Σταυρό αν γνωρίζουν κάτι για το μέρος όπου βρίσκονται οι Σέρβοι αυτοί και άτομα άλλων εθνικοτήτων, για να πάψει πια αυτή η αβεβαιότητα.
Οι λίγοι Σέρβοι του Κοσσυφοπεδίου που θέλουν να εργαστούν εκεί σε διοικητικές υπηρεσίες έχουν βέβαια επίσης ένα πρόβλημα: ορισμένοι συμπατριώτες τους τους θεωρούν προδότες.
Επειδή έτσι έχουν τα πράγματα, πρέπει να βοηθήσουμε αυτούς τους καλοπροαίρετους Σέρβους να επιδείξουν καλά αποτελέσματα, ώστε να καταστεί φανερό ότι η συνεργασία τους ήταν επωφελής και για τους Σέρβους.
Πρέπει να προσπαθήσουμε να καθιερώσουμε μεγαλύτερη αστυνομική προστασία.
Για τον λόγο αυτόν απευθύνω έκκληση σε όλα τα κράτη μέλη να στείλουν στο Κοσσυφοπέδιο όσο περισσότερους αστυνομικούς μπορούν, προκειμένου να διασφαλιστεί και η προστασία των μειονοτήτων.
(Χειροκροτήματα)
Κύριε Πρόεδρε, η ελευθερία των μέσων ενημέρωσης είναι ουσιαστικό κομμάτι της δημοκρατίας.
Αν η αντιπολίτευση δεν έχει τη δυνατότητα να εκφράζει τη γνώμη της, αν δεν μπορεί πλέον να γίνεται δημόσια συζήτηση για κοινωνικά θέματα, τότε η δικτατορία είναι πλήρης.
Έχω ιδίαν πείρα για το πόσο πικρό είναι αυτό.
Επίσης, γνωρίζω πόσο δύσκολο είναι να βγει κανείς από την κατάσταση αυτήν όταν ανήκει στην αντιπολίτευση, να μην απελπιστεί και να μην παραιτηθεί.
Ο κοινωνικός μετασχηματισμός, τον οποίο περιμένουμε εκεί από την αντιπολίτευση, ουσιαστικά δεν είναι πλέον εφικτός υπό τις επικρατούσες συνθήκες.
Αυτό πρέπει να το καταλάβουμε.
Είναι πια ουσιαστικά ανέφικτος επειδή οι άνθρωποι, όταν κάνουν κάτι για τη δημοκρατία, είναι με το ένα πόδι στη φυλακή.
Θα αποδειχθεί πάρα πολύ δύσκολο να ασκήσουμε επιρροή από έξω, διότι απλούστατα το ανθρώπινο δικαίωμα ελεύθερης έκφρασης θεωρείται παράνομο.
Γι' αυτό χρειάζεται όλη μας η φαντασία, η ευελιξία και η δημιουργικότητα - και απευθύνομαι ιδίως στην Επιτροπή - για να δημιουργήσουμε μέσα με τα οποία θα υποστηρίξουμε την αντιπολίτευση παρά τις συνθήκες που επικρατούν.
Δεν είναι αδύνατο να μετασχηματιστεί και στη συγκεκριμένη κατάσταση η κοινωνία, πράγμα που αποδείχθηκε πριν από έντεκα χρόνια.
Σε αυτό πρέπει να επικεντρωθούμε.
Δεν πρέπει να επικαλούμαστε διαρκώς τα γραφειοκρατικά εμπόδια.
Πρέπει πραγματικά να εξεταστεί τι είναι δυνατό να επιτευχθεί με τα ευρωπαϊκά μέσα που διαθέτουμε.
Και τα μέσα αυτά επιτρέπουν να γίνουν περισσότερα από όσα βλέπουμε μέχρι σήμερα ως εφικτά.
Επίσης, είναι σημαντικό να δώσουμε τα συγκεκριμένα μηνύματα επειδή διαφορετικά η αντιπολίτευση θα αισθανθεί μόνη και θα χάσει κάθε δύναμη.
Στην περίπτωση αυτή, όλα θα ήταν πολύ πιο δύσκολα και θα έπαιρναν πολύ περισσότερο χρόνο.
Η κ. Pack κατέστησε σαφές ότι η κατάσταση στις φυλακές είναι αφόρητη και κάθε μέρα που περνούν εκεί οι φυλακισμένοι συνιστά μεγαλύτερη επιβάρυνση.
Για τον λόγο αυτόν θέλω να παρακαλέσω την Επιτροπή να έχει μαζί της τον κατάλογο των κρατουμένων σε όλες τις συνομιλίες της με Σέρβους κυβερνητικούς εκπροσώπους ή με τις πρεσβείες και να ρωτά ξεχωριστά για την τύχη καθενός από τους κρατουμένους.
Πρόκειται για ανθρώπους και η πίεση για να χαράξει για αυτούς η ημέρα της ελευθερίας, όπου θα βρεθούν με τους δικούς τους, με την οικογένειά τους, αποτελεί ανθρωπιστική υπηρεσία.
Θέλω επίσης να απευθύνω έκκληση στην Επιτροπή να χορηγήσει έμμεση οικονομική ενίσχυση στις οργανώσεις που προσπαθούν να καταρτίσουν καταλόγους, να οργανώσουν επισκέψεις στις φυλακές και να φροντίσουν για τις οικογένειες.
Είναι πολύ σημαντικό να χορηγηθεί αυτή η ανθρώπινη βοήθεια.
Και αυτό αποτελεί επίσης ενίσχυση των δημοκρατικών δυνάμεων στη Σερβία.
Για το Κοσσυφοπέδιο: μετά από έναν χρόνο, η κατάσταση εκεί δεν είναι αυτή που θέλαμε.
Για μένα, το πιο απογοητευτικό είναι το γεγονός πως το μίσος είναι τόσο μεγάλο που δεν υπάρχει δυνατότητα για τους Σέρβους, τους Ρομ και άλλες μειονότητες να ζήσουν ήσυχα στο Κοσσυφοπέδιο, μολονότι βρίσκεται υπό διεθνή προστασία.
Είναι ντροπή που δεν επιτυγχάνουμε να υπάρξει ανεκτικότητα ή τουλάχιστον συμβίωση στην περιοχή.
Για τον λόγο αυτόν, είναι επειγόντως αναγκαίο για την αξιοπιστία της διεθνούς κοινότητας να προστατεύσει τις μειονότητες και να τους προσφέρει πραγματικά τη δυνατότητα να ζήσουν και να εργαστούν στην περιοχή.
Ένας άλλος λόγος που το θεωρώ αυτό σημαντικό είναι ότι διαφορετικά όλα όσα συνέβησαν εκεί πριν από έναν χρόνο θα χάσουν την αξιοπιστία τους.
Είναι επομένως επειγόντως αναγκαίο να κάνουμε εδώ μεγαλύτερες προσπάθειες, και δημοσίως, προκειμένου να καταστήσουμε σαφέστερο ότι δεν είναι αποδεκτό να εκδιώκονται από το Κοσσυφοπέδιο οι άνθρωποι που ανήκουν σε άλλη φυλή.
Οι Σέρβοι, οι Ρομ και οι άλλες μειονότητες έχουν δικαίωμα να ζήσουν εκεί!
Κύριε Πρόεδρε, αγαπητοί συνάδελφοι, το ψήφισμα αυτό αντιμετωπίζει με σαφή τρόπο μια σειρά συγκεκριμένων προβλημάτων.
Δεν πρόκειται να τα επαναλάβω, η πρόεδρός μας κ. Doris Pack τα εξήγησε καλύτερα από τον καθένα μας.
Θέλω μόνο να υπογραμμίσω το ζήτημα των Κοσσοβάρων κρατουμένων, όπως έκανε και η κ. Schroedter.
Πρόκειται για ένα θεμελιώδες πρόβλημα και θα πρέπει να δείξουμε αποφασιστικότητα στη δράση μας, μολονότι γνωρίζουμε ότι δεν έχουμε πολλά όπλα για να πιέσουμε το καθεστώς του Βελιγραδίου.
Είναι προφανές ότι στη Σερβία λαμβάνει χώρα κάθε είδους καταστολή.
Όμως, για πρώτη φορά, θα σας εξομολογηθώ ότι τρέφω μια σχετική αισιοδοξία για την εξέλιξη του καθεστώτος του Βελιγραδίου, όσον αφορά το ενδεχόμενο να το δούμε γρήγορα να καταρρέει.
Αναφέρομαι κυρίως στο φοιτητικό κίνημα, το λίγο πολύ παράνομο κίνημα Otpor, και επ' αυτού του θέματος, θεωρώ ότι η λύσσα με την οποία κατεστάλη και εδιώχθη από τους μπράβους του Milosevic συνιστά ένα καλό σημάδι της δύναμής του.
Πέραν αυτών, θεωρώ ότι είναι καιρός, αγαπητοί συνάδελφοι, το Ευρωπαϊκό Κοινοβούλιο, καθώς και η Επιτροπή και το Συμβούλιο, να ξεκινήσουν μια συζήτηση - και γνωρίζω ότι η πρόεδρος της αντιπροσωπίας μας δεν συμμερίζεται εξ ολοκλήρου αυτή την άποψη - σχετικά με το μελλοντικό καθεστώς του Κοσσυφοπεδίου, σχετικά με το μελλοντικό καθεστώς της Βοσνίας και συνεπώς άμεσα και αυτό της Σερβίας.
Η αβεβαιότητα που περιβάλει σήμερα το οριστικό καθεστώς του Κοσσυφοπεδίου είναι αιτία αστάθειας, αιτία ενθάρρυνσης των εξτρεμισμών από όλες τις πλευρές, αιτία για έλλειψη ανάπτυξης, δεδομένου ότι αυτή η κατάσταση δεν ενθαρρύνει βεβαίως τις ξένες επενδύσεις.
Υπάρχει κάτι άλλο που πρέπει να προσέξουμε: το γεγονός ότι σε μια χώρα των περίπου δύο εκατομμυρίων κατοίκων, υπάρχουν περισσότεροι από πενήντα χιλιάδες δυτικοί, το βιοτικό επίπεδο των οποίων είναι 10, 15 ή και 20 φορές υψηλότερο από εκείνο των Κοσοβάρων, προκαλεί πληθώρα προβλημάτων από άποψη διακρίσεων και ανισοτήτων και έχει έμμεσες συνέπειες - οι οποίες δεν είναι πάντα τόσο έμμεσες άλλωστε - πολύ σημαντικές και συχνά εξαιρετικά λεπτές, είτε σαφέστατα αρνητικές.
Τούτου λεχθέντος, δεν αμφισβητώ καθόλου τον ρόλο της δύναμης KFOR, τον ρόλο των Ηνωμένων Εθνών στο Κοσσυφοπέδιο, όμως δεν είναι δυνατό να αντιληφθούμε και να συλλάβουμε μια "κατοχή" του Κοσσυφοπεδίου για ένα πολυετές χρονικό διάστημα δίχως αυτό να συνεπάγεται μεγάλους κινδύνους.
Επομένως, πρέπει να αντιμετωπίσουμε χωρίς ταμπού το ζήτημα του τελικού καθεστώτος της πρώην Γιουγκοσλαβίας.
Έξι χρόνια μετά την υπογραφή της συμφωνίας του Dayton, το 1995, με μια Βοσνία η οποία εξακολουθεί να είναι μια χώρα όπου τα πράγματα δεν λειτουργούν καλά, με μια Βοσνία η οποία αποτελείται από δύο ή τρεις οντότητες, είναι επιτακτική ανάγκη να επανεξετάσουμε διεξοδικά όλα αυτά τα προβλήματα και επίσης η Επιτροπή και το Συμβούλιο να μας προτείνουν τρόπους για να ξεπεράσουμε αυτές τις καταστάσεις οι οποίες είχαν σχεδιαστεί ως μεταβατικές.
Είναι ανάγκη να μας προτείνουν διεξόδους για να καθιερώσουμε μια κατάσταση, βάσει της οποίας θα μπορέσουμε να φανταστούμε την ένταξη αυτών των χωρών στην Ευρωπαϊκή Ένωση.
Ειδικότερα, θεωρώ ότι δεν μπορούμε να υπεκφεύγουμε στην ιδέα μιας ομοσπονδίας μεταξύ του Κοσσυφοπεδίου και της Αλβανίας, ότι δεν θα μπορέσουμε να αποφύγουμε κάποιες προσαρτήσεις μεταξύ ορισμένων τμημάτων της Βοσνίας και της Σερβίας.
Αυτό είναι το αποτέλεσμα μια πολιτικής που σε καμία περίπτωση δεν θελήσαμε, εμείς οι ριζοσπάστες, την οποία όμως θέλησε η διεθνής κοινότητα και δεν μπορούμε πλέον να κλείνουμε τα μάτια.
Κύριε Πρόεδρε, πριν από ένα χρόνο ο παρών γενικός γραμματέας του ΝΑΤΟ George Robertson περιέγραψε την επιχείρηση στο Κοσσυφοπέδιο με συντομία και σαφήνεια με τις λέξεις: 'Στόχος είναι να βγάλουμε τους Σέρβους, να μπει το ΝΑΤΟ και να επιστρέψουν οι Αλβανοί σπίτια τους' .
Το πετύχαμε.
Πρόκειται για νίκη των ανθρώπινων δικαιωμάτων και της δικαιοσύνης.
Βρισκόμουν εκεί όταν ξεκίνησε ο πόλεμος, τότε που οι Σέρβοι είχαν ήδη διώξει 200.000-300.000 ανθρώπους, είχαν κυριέψει, κάψει και καταστρέψει ολόκληρες επαρχίες.
Βρέθηκα εκεί επίσης πριν από δύο βδομάδες και μπορώ να διαπιστώσω την τεράστια αλλαγή προς το καλύτερο, η οποία οφείλεται στην επέμβαση του ΝΑΤΟ.
Μπορώ επίσης να διαπιστώσω την αφάνταστα επιμελή δουλειά που επιτελεί η KFOR, η αποστολή του ΟΗΕ UNMIK και η αστυνομία της UNMIK.
Δυστυχώς, διαπίστωσα επίσης το σημείο γύρω από το οποίο η συζήτηση εδώ πρέπει να περιστραφεί, ότι τώρα είναι οι Σέρβοι αυτοί που καταδιώκονται με λιθοβολισμούς, παρενοχλήσεις, εμπρησμούς σπιτιών και προσπάθειες να τους εκδιώξουν.
Τώρα είναι οι Σέρβοι αυτοί που έχουν ανάγκη της προστασίας μας.
Η αστυνομία κάνει όλα όσα είναι δυνατά, αλλά επ' ουδενί δεν φτάσαμε στον υποσχεθέντα αριθμό αστυνομικών.
Για τις παραλείψεις ευθύνονται ιδίως οι χώρες της ΕΕ: μόνο το 1/5 της αστυνομικής δύναμης προέρχεται από χώρες της ΕΕ.
Οπότε μεταξύ άλλων και για αυτόν τον λόγο η πρώην απελευθερωτική οργάνωση UCK επιδίδεται με μεγάλη ευκολία σε αντισερβικές και εγκληματικές δραστηριότητες, οι οποίες πιθανώς συμπεριλαμβάνουν δολοφονίες, εμπρησμούς και προσπάθειες για διωγμό των Σέρβων.
Οπότε η υπάρχουσα ανάγκη σήμερα μπορεί να διατυπωθεί εξίσου σύντομα όπως και πριν από ένα χρόνο: στόχος είναι να φύγει ο UCK, να μπει η αστυνομία και να επιστρέψουν οι Σέρβοι στον τόπο όπου ανέκαθεν κατοικούσαν στο Κοσσυφοπέδιο.
Ο UCK πρέπει να αφοπλιστεί και να του αφαιρεθεί οποιοδήποτε μονοπώλιο στις επερχόμενες εκλογές, όπως επίσης να του αφαιρεθούν τα ειδικά δικαιώματα που προφανέστατα έχει αποκτήσει όσον αφορά τη στρατολόγηση της νέας αστυνομίας.
Η εγκληματικότητα του UCK πρέπει να σταματήσει.
Οι χώρες της ΕΕ πρέπει να στείλουν περισσότερους αστυνομικούς και δικαστές.
Οι Σέρβοι πρέπει να λάβουν βοήθεια ώστε να επιστρέψουν σπίτια τους.
Πρέπει επίσης να προσπαθήσουμε να βοηθήσουμε ομάδες Σέρβων και στην ίδια τη Σερβία, αλλά αντιθέτως πρέπει να τονιστεί ότι οι εκλογές που έχουν σχεδιαστεί για τον Οκτώβριο στο Κοσσυφοπέδιο θα γίνουν ανεξάρτητα από το αν θα τις μποϋκοτάρουν οι Αλβανοί του Κοσσυφοπεδίου, διότι αυτό που χρειάζεται είναι ειδικά οι Αλβανοί να αναλάβουν την ευθύνη.
Αυτή τη στιγμή όλοι οι Αλβανοί έχουν αναγορευθεί αποδέκτες βοήθειας και είναι σε θέση να αποδίδουν το φταίξιμο για τον τρόμο και τις οδομαχίες και ούτω καθεξής σε όλους τους άλλους.
Αυτό που χρειάζεται είναι να αναλάβει τις ευθύνες της η αλβανική πλειοψηφία.
.
Κύριε Πρόεδρε, ένα χρόνο μετά το τέλος των βομβαρδισμών του ΝΑΤΟ εναντίον της Γιουγκοσλαβίας, η κατάσταση παραμένει ασταθής και οι συνθήκες των δυνάμεων της αντιπολίτευσης στη Σερβία γίνονται όλο και πιο ανησυχητικές.
Οι καθημερινές ειδήσεις μαρτυρούν την κατασταλτική επιλογή της γιουγκοσλαβικής κυβέρνησης.
Οι δυνάμεις της αντιπολίτευσης πλήττονται και εκφοβίζονται με τους πιο παραδοσιακούς τρόπους που επιλέγουν τα καθεστώτα που αισθάνονται ότι κινδυνεύουν: κλείσιμο ραδιοφωνικών σταθμών και εφημερίδων, κατάσχεση μηχανημάτων, έρευνες με στόχο τον εκφοβισμό εις βάρος των διάφορων ομάδων και των μη κυβερνητικών οργανώσεων, συλλήψεις χωρίς διάκριση και καταδίκες χωρίς αποδεικτικά στοιχεία, όπως στην περίπτωση της Flora Brovina.
Πολλοί άνθρωποι, γυναίκες και φοιτητές που σήμερα υφίστανται τις διώξεις είναι εκείνοι που τα τελευταία χρόνια βροντοφώναξαν, θαρραλέα, υπέρ της ειρήνης, της ελευθερίας, του σεβασμού των ανθρωπίνων δικαιωμάτων και οι οποίοι, στην πραγματικότητα, αφέθηκαν στην τύχη τους και από την Ευρώπη.
Όμως, εξίσου ανησυχητική είναι η κατάσταση και στο Κοσσυφοπέδιο, όπου οι καταπιεσμένοι έγιναν καταπιεστές: το δηλώνουν ο Kofi Annan, ο Solana, ο Kouchner.
Μέσα σ' ένα χρόνο, 240.000 Σέρβοι, Ρομ, Γκόραντς και Εβραίοι έφυγαν έντρομοι από το Κοσσυφοπέδιο· και, όσοι έμειναν, δέχονται διαρκώς επιθέσεις και, ενίοτε, δολοφονούνται.
Η τελευταία έκθεση της Ύπατης Αρμοστείας των Ηνωμένων Εθνών για τους Πρόσφυγες και του ΟΑΣΕ δηλώνει με σαφήνεια ότι δεν υπάρχει πρόσβαση στην εκπαίδευση, στην ιατρική περίθαλψη και στις δημόσιες υπηρεσίες και ότι δεν υφίσταται ελευθερία κινήσεων για τις μειονότητες στο Κοσσυφοπέδιο· αλλά δεν είναι μόνο οι μειονότητες, ακόμα και οι ίδιοι οι Αλβανοί του Κοσσυφοπεδίου που παίρνουν θέση εναντίον των αντεκδικήσεων ή υπέρ μιας δημοκρατικής έκφρασης στο Κοσσυφοπέδιο δέχονται απειλές και φοβούνται για τη ζωή τους.
Κάτι γνωρίζουν σχετικά με αυτό ηγέτες όπως ο Rugova, αλλά, προπαντός, εκείνες οι γυναίκες που όλα αυτά τα χρόνια, μαζί με τις γυναίκες της Σερβίας, της Βοσνίας και της Ευρώπης - οι "Γυναίκες στα Μαύρα" εναντίον του πολέμου - θέλησαν και μπόρεσαν να διατηρήσουν σχέσεις και να οικοδομήσουν γέφυρες φιλίας.
Ορισμένες αναγκάσθηκαν να εγκαταλείψουν το Κοσσυφοπέδιο, άλλες εξαναγκάσθηκαν να σιωπήσουν· και, σήμερα, στη Σερβία οι "Γυναίκες στα Μαύρα" κινδυνεύουν να χάσουν τα γραφεία τους.
Εγώ πιστεύω ότι η Ευρώπη και, κυρίως, οι δεκαεννιά χώρες που είναι μέλη του ΝΑΤΟ, πρέπει να κάνουν την αυτοκριτική τους και να αναθεωρήσουν την πολιτική τους.
Τα εγκλήματα και οι παρανομίες που διαπράχθηκαν από το ΝΑΤΟ εις βάρος των αμάχων σήμερα αναγνωρίζονται απ' όλους.
Δεν μπορούμε να παραβιάζουμε διεθνείς κανόνες, με πρώτους εκείνους της Γενεύης, στο όνομα της υπεράσπισης των ανθρωπίνων δικαιωμάτων.
Εδώ μιλάμε για θεμελιώδεις ελευθερίες: για αυτό το λόγο πρέπει να ανακληθεί η πολιτική του εμπάργκο· δεν μπορούμε να πλήξουμε τους άμαχους κατ' αυτόν τον τρόπο, μας το ζητούν οι δημοκρατικές δυνάμεις της σερβικής αντιπολίτευσης που, ακόμη και σήμερα, βρίσκονται κάτω από το ζυγό του Μιλόσεβιτς.
Ίσως θα έπρεπε να τους βοηθήσουμε εμείς περισσότερο στη Σερβία και το Κοσσυφοπέδιο.
Το οφείλουμε στους εαυτούς μας, αλλά, προπαντός, σ' ένα υπέροχο παιδί από το Κοσσυφοπέδιο, τον Felt, που μια μέρα, μετά τον πόλεμο, ενώ τρώγαμε ένα παγωτό στην Πρίστινα, μου είπε: "Με αυτό τον πόλεμο γίναμε όλοι πιο κακοί" .
Κύριε Πρόεδρε, η κατάσταση τόσο στη Σερβία όσο και στο Κοσσυφοπέδιο είναι σοβαρή.
Θα ήθελα ωστόσο σήμερα να αναφερθώ στην κατάσταση στη Σερβία συμφωνώντας με αυτά που ανέφερε η κ. Pack, πρόεδρος της αντιπροσωπείας μας στην περιοχή.
Με διαρκώς αυξανόμενη απογοήτευση διαπιστώνουμε ότι η κατάσταση στη Σερβία επιδεινώνεται μέρα με τη μέρα.
Ο Milosevic δημιουργεί συνθήκες δικτατορίας, δημιουργεί μια χώρα διοικούμενη από τα σώματα ασφαλείας, τα κρατικά μέσα ενημέρωσης και την κρατική τρομοκρατία.
Δεν τολμά να αντιμετωπίσει δημοκρατικά την αντιπολίτευση.
Κάθε μέρα διαπιστώνουμε παραδείγματα κρατικής καταστολής.
Τα ανεξάρτητα μέσα ενημέρωσης δεν μπορούν να ασκούν το έργο τους ελεύθερα.
Δημιουργείται μια ιδιαίτερα αρνητική τάση.
Απειλούνται οι πολιτικοί της αντιπολίτευσης.
Επικρατεί ένα δολοφονικό κλίμα.
Οι δολοφονικές επιθέσεις διαδέχονται η μία την άλλη.
Το φοιτητικό κίνημα OΤPOR, που αποτελεί την ελπίδα της αντιπολίτευσης, αντιμετωπίζεται με βίαιο τρόπο.
Το CCL χαρακτήρισε πρόσφατα τα μέλη της OΤPOR τρομοκράτες.
Προετοιμάζονται επίσης και μέτρα κατά των πανεπιστημίων προκειμένου να ηρεμήσουν δια της βίας οι φοιτητές.
Η δημοκρατία μεταβάλλεται έτσι σε φάρσα και το καθεστώς προσπαθεί να επιβιώσει μέσω της αυταρχικής χειραγώγησης του πληθυσμού.
Εμείς βρισκόμαστε απέξω και δεν μπορούμε επομένως να κάνουμε και πολλά προκειμένου να υποστηρίξουμε τις δημοκρατικές δυνάμεις.
Δεν έχουμε την αναγκαία άμεση επιρροή στην κατάσταση μέσα στην ίδια τη Σερβία.
Παρ' όλα αυτά είναι σημαντικό να εκφράσουμε για άλλη μια φορά σήμερα την αγανάκτησή μας.
Θα πρέπει να εξακολουθούμε να δείχνουμε το ενδιαφέρον μας για τις εξελίξεις στη Σερβία και για αυτό θεωρώ σκόπιμο να εκφράσει σήμερα το Κοινοβούλιο το καθολικό μας ενδιαφέρον για τις εξελίξεις στη χώρα αυτή.
Η αντιπολίτευση στη Σερβία μας χρειάζεται.
Στα πλαίσια του συμφώνου σταθερότητας έχουν καταλογισθεί σημαντικοί πόροι για τη Σερβία.
Οι πόροι αυτοί δεν μπορούν ωστόσο να διατεθούν εφόσον δεν αλλάξει το καθεστώς στο Βελιγράδι, κάτι που είναι δυνατόν μόνον εάν η αντιπολίτευση μπορέσει να εκφραστεί.
Καλούμε την Ευρωπαϊκή Επιτροπή να καταβάλει κάθε δυνατή προσπάθεια, όπως δήλωσε και η κ. Schroedter, προκειμένου να συμπαρασταθεί στα μέλη της σερβικής αντιπολίτευσης.
Χρειάζεται επίσης να παρασχεθεί υποστήριξη στα ανεξάρτητα μέσα ενημέρωσης της χώρας αυτής.
Είναι διατεθειμένη η Επιτροπή να συνεργαστεί στη δημιουργία ραδιοφωνικών και τηλεοπτικών σταθμών, οι οποίοι να απευθύνονται στον πληθυσμό της Σερβίας από το εξωτερικό;
Πιστεύω ότι η πρόταση αυτή αξίζει τον κόπο να υποστηριχθεί με κάθε μέσο.
Κύριε Πρόεδρε, ειπώθηκε εδώ ότι η ελευθερία των μέσων ενημέρωσης καταπιέζεται γενικά με βίαιο τρόπο στην Σερβία και πραγματικά, στη διάρκεια της Ολομέλειας του Μαΐου εδώ στο Στρασβούργο έκλεισαν τον σταθμό Β92 του Βελιγραδίου.
Από τότε, το ένα κατασταλτικό μέτρο διαδεχόταν το άλλο, με στόχο τα ανεξάρτητα μέσα ενημέρωσης και το φοιτητικό κίνημα OTPOR, οι ηγέτες του οποίου διώχθηκαν με παράνομο τρόπο, αποκλείστηκαν από το πανεπιστήμιο και συνελήφθησαν.
Απαιτούμε την απελευθέρωσή τους και την ελευθερία των μέσων ενημέρωσης, αλλά πρέπει βέβαια να κάνουμε κάτι στην πράξη γι' αυτό.
Επικροτώ το γεγονός ότι ο συνάδελφος Wiersma επανήλθε σε κάτι που και εγώ προσέθεσα στην πρόταση ψηφίσματος, δηλαδή στο ότι πρέπει να υποστηρίξουμε και τους ανεξάρτητους σταθμούς γύρω από τη Σερβία, παράλληλα με τα λίγα ανεξάρτητα μέσα ενημέρωσης που έχουν απομείνει στη χώρα.
Κατάγομαι από το Μόναχο, όπου για δεκαετίες λειτουργούσαν οι σταθμοί "Ελεύθερη Ευρώπη" και Radio Liberty, οι οποίοι αποτελούσαν μια φωνή ελευθερίας για τις χώρες της Κεντρικής και Ανατολικής Ευρώπης.
Ο Πρόεδρος Havel είπε μετά την αλλαγή ότι οι συγκεκριμένοι σταθμοί, που άλλωστε υπάρχουν και σήμερα στην Πράγα, φρόντισαν με υποδειγματικό τρόπο για την επιβολή της ελευθερίας και του κράτους δικαίου.
Μόνο που αυτό το έκαναν οι Αμερικανοί: τότε ο σταθμός "Ελεύθερη Ευρώπη" είχε δημιουργηθεί από τους Αμερικανούς.
Τώρα έχουμε εμείς ως Ευρωπαϊκή Ένωση τη δυνατότητα να κάνουμε τουλάχιστον για ένα μικρό τμήμα της Ευρώπης αυτό που έκαναν οι Αμερικανοί για την Κεντρική και Ανατολική Ευρώπη, δηλαδή να δημιουργήσουμε ελεύθερους σταθμούς στην Ουγγαρία, τη Ρουμανία, το Μαυροβούνιο και την Αλβανία, που θα αποτελέσουν μια ανεξάρτητη φωνή για τον προσανατολισμό του σερβικού λαού.
Πρέπει να πούμε ξεκάθαρα ότι η κριτική μας σε καμία περίπτωση δεν έχει ως στόχο τον σερβικό λαό, παρά μονάχα τους φορείς της εξουσίας, που καπηλεύονται το όνομα του σερβικού λαού για τους εγκληματικούς σκοπούς τους.
Πρέπει να κάνουμε διάκριση μεταξύ λαού και καθεστώτος, πρέπει να υποστηρίξουμε τον λαό και να του προσφέρουμε ενημέρωση και μια ανεξάρτητη φωνή.
Εδώ υπάρχουν δυνατότητες.
Παράλληλα, πρέπει να καταλάβουμε επίσης ότι το ζήτημα της προστασίας των μειονοτήτων αφορά και τη Σερβία.
Δεν έχουν ξεχαστεί από πολλές απόψεις μόνο οι μειονότητες στη Vojvodina, αλλά υπάρχει ήδη και ένα ρεύμα προσφύγων και εκδιωχθέντων που φθάνει στο Κοσσυφοπέδιο από τις παραμεθόριες περιοχές της Σερβίας που κατοικούνται από Αλβανούς.
Οι εκδιωχθέντες Αλβανοί από την Κεντρική Σερβία, που δεν μνημονεύονται σχεδόν καθόλου από τα δικά μας μέσα ενημέρωσης, συνιστούν σημαντική επιβάρυνση της κατάστασης στη συγκεκριμένη περιοχή.
Φυσικά θα ενεργήσουμε και προς όφελος όλων των μέσων ενημέρωσης και των μειονοτήτων του Κοσσυφοπεδίου.
Η κ. Pack ανέφερε ήδη ότι έχει κιόλας παρουσιαστεί το φαινόμενο όχι μόνο να υπάρχει ένταση μεταξύ Αλβανών και Σέρβων στο Κοσσυφοπέδιο, αλλά και καταδίωξη Σέρβων από Σέρβους, επειδή τάχα είναι συνεργαζόμενοι και επειδή είναι πρόθυμοι να συμπράξουν στην ανοικοδόμηση του Κοσσυφοπεδίου και τη συμφιλίωση των λαών.
Σημαντικό είναι και το θέμα των κρατουμένων και εδώ θέλω να συνεχίσω όσα είπε ο Olivier Dupuis: υπάρχει πλήθος εκτοπισμένων και φυλακισμένων στη Σερβία, που δεν ξέρουμε τι απέγιναν.
Αναφέρω τον Ukshin Hoti, του οποίου την απελευθέρωση έχουμε επανειλημμένα ζητήσει ως Κοινοβούλιο και που δεν ξέρουμε αν ζει, αν βρίσκεται σε κάποια φυλακή.
Ζητούμε επειγόντως την απελευθέρωσή του.
Η οικογένειά του ελπίζει ότι βρίσκεται στη ζωή και πρέπει να συνεχίσουμε να αναφερόμαστε στη μοίρα αυτού του διάσημου υπερμάχου των ανθρωπίνων δικαιωμάτων που υπήρξε για ένα διάστημα Υπουργός Εξωτερικών της δημοκρατικής κυβέρνησης του Κοσσυφοπεδίου.
Θέλω να πω καθαρά σε συνάρτηση με αυτά ότι είναι εξαιρετικά σημαντικό να μην κατηγορούμε μόνο άλλους, αλλά να εκπληρώνουμε και οι ίδιοι τις υποχρεώσεις μας.
Φυσικά υπάρχει εγκληματικότητα, μίσος, συγκρούσεις στην περιοχή, όταν όμως δεν στέλνουμε εκεί ούτε καν τα δύο τρίτα των αστυνομικών που είχαμε υποσχεθεί, αν σε αυτήν την περιοχή όπου επικρατεί κρίση λείπει μία ολόκληρη βάρδια, και μάλιστα η νυχτερινή, επειδή δεν τηρούμε τις υποχρεώσεις μας, δεν πρέπει να κατηγορούμε άλλους παρά να φροντίσουμε επιτέλους να δημιουργηθούν εκεί διοίκηση και αστυνομία.
Χωρίς μια αποτελεσματική αστυνομία και ψήγματα, έστω, κράτους δικαίου δεν θα μπορέσει να υπάρξει εκεί ειρήνη μεταξύ των ανθρώπων και των εθνοτικών ομάδων.
Σε αυτά έρχεται να προστεθεί εκείνο που είπε καθαρά ο Olivier Dupuis.
Μπορεί να υπάρχουν διαφορετικές απόψεις σχετικά με τους στόχους και τον δρόμο που πρέπει να ακολουθηθεί, αλλά θα έπρεπε να είμαστε σύμφωνοι επί της ουσίας.
Δεν μπορούμε να εξακολουθήσουμε να αποφεύγουμε την αντιμετώπιση του ερωτήματος ποιο θα είναι το μέλλον του Κοσσυφοπεδίου!
Κύριε Πρόεδρε, διαρκώς αντιμετωπίζουμε αποσβολωμένοι νέες πράξεις του καθεστώτος Milosevic που έχουν ως στόχο τον ίδιο του τον λαό.
Κανείς δεν είναι σήμερα ασφαλής από επιθέσεις στη Γιουγκοσλαβία, είτε ανήκει στην πλειοψηφία είτε στη μειοψηφία.
Για τον λόγο αυτόν θεωρώ σημαντικό να εξακολουθήσουμε τον διάλογο με την αντιπολίτευση και να προσπαθήσουμε να επιφέρουμε αλλαγή των πολιτικών συνθηκών.
Θεωρώ απόλυτα σωστό ότι η Επιτροπή θέλει να διαθέσει σχετικά πολλά χρήματα στην περίπτωση που θα υπάρξει αλλαγή της κατάστασης - μερικοί μάλιστα θεωρούν τα χρήματα απολύτως ανάλογα με τις ανάγκες της περίστασης.
Ελπίζω ότι η Επιτροπή και το Κοινοβούλιο θα μπορέσουν να διατηρήσουν σκληρή στάση απέναντι στο Συμβούλιο, του οποίου η στάση είναι λιγότερο σκληρή.
Επίσης, θεωρώ ότι πρέπει να διατεθούν από τώρα και χρήματα για τη βελτίωση της πληροφόρησης, προκειμένου να υπάρξει αντικειμενικότερη ενημέρωση για τις πραγματικές συνθήκες που επικρατούν στα Βαλκάνια.
Στο Κοσσυφοπέδιο, η κατάσταση σήμερα έχει αλλάξει.
Αν παλιότερα τον μεγαλύτερο κίνδυνο διέτρεχε η πλειοψηφία, σήμερα οι μειονότητες είναι εκείνες που αντιμετωπίζουν προβλήματα.
Τούτα ήταν και είναι και τα δύο απαράδεκτα.
Υπερασπιζόμαστε τα δικαιώματα όλων ανεξαιρέτως των ανθρώπων που ζουν στην συγκεκριμένη περιοχή, αλλά και σε άλλα μέρη του κόσμου, προκειμένου να μπορούν να ζήσουν με ελευθερία και να κινούνται ελεύθερα.
Υπό αυτές τις προϋποθέσεις, βλέπω με σκεπτικισμό τις εκλογές και το εκλογικό αποτέλεσμα.
Πρέπει να το δούμε τουλάχιστον έτσι όπως είναι στην πραγματικότητα, δηλαδή μια εκλογική απόφαση των Αλβανών, εκείνης της πλειοψηφίας του πληθυσμού που πραγματικά μπορεί να κινείται ελεύθερα στη χώρα.
Τούτο δεν ισχύει για τους Σέρβους του Κοσσυφοπεδίου, ούτε και για τους Σέρβους που έφυγαν από το Κοσσυφοπέδιο και ζουν σήμερα στη Γιουγκοσλαβία.
Εκείνο που έχει όμως αποφασιστική σημασία - και παρακαλώ το Συμβούλιο και την Επιτροπή να επέμβουν δυναμικά εδώ - είναι περισσότερη αστυνομία και δικαιοδοσία.
Είμαστε υπεύθυνοι για την επικράτηση του δικαίου, και μάλιστα του ίδιου δικαίου για όλους στο Κοσσυφοπέδιο.
Κύριε Πρόεδρε, το τελευταίο διάστημα και με την ευκαιρία της συμπλήρωσης ενός χρόνου από την διακοπή των αεροπορικών επιδρομών του ΝΑΤΟ ενάντια στην Γιουγκοσλαβία, πληθαίνουν οι δημόσιες καταγγελίες για τις ευθύνες της διεθνούς κοινότητας που επενέβη στο Κοσσυφοπέδιο και τη δραματική κατάσταση που διαμορφώθηκε στην περιοχή.
Ο Γενικός Γραμματέας του ΟΗΕ στην ετήσια έκθεσή του σημειώνει ότι ένα χρόνο μετά την εγκατάσταση της KFOR βρισκόμαστε μπροστά σε μια εξελισσόμενη οργανωμένη και ενορχηστρωμένη εκστρατεία ενάντια στους Σέρβους και τις άλλες εθνικές ομάδες του Κοσσυφοπεδίου, που υπονομεύει την εμπιστοσύνη στο μέλλον και μετατρέπει το Κοσσυφοπέδιο σε παράδεισο αντεκδίκησης και εγκλήματος.
Η Ύπατη Αρμοστεία του ΟΗΕ και ο ΟΑΣΕ καταγγέλλουν ότι οι μειονότητες που ζουν στο Κοσσυφοπέδιο, κυρίως Σέρβοι και Τσιγγάνοι, παραμένουν απροστάτευτες ένα χρόνο μετά την άφιξη των δυνάμεων της KFOR στην περιοχή.
Ακόμη και η Διεθνής Αμνηστία, που σα όλη την διάρκεια των εγκληματικών βομβαρδισμών του ΝΑΤΟ στην περιοχή, έβλεπε μόνο τα εντός εισαγωγικών ή εκτός εισαγωγικών εγκλήματα του Μιλόσεβιτς, διαπιστώνει τώρα ότι το ΝΑΤΟ διέπραξε εγκλήματα πολέμου στο Κοσσυφοπέδιο, προκαλώντας μαζικές δολοφονίες αμάχων.
Μόνο το Ευρωπαϊκό Κοινοβούλιο εμφανίζεται, κύριε Πρόεδρε, και με το σημερινό ψήφισμά του, ανίκανο να βγάλει οποιοδήποτε συμπέρασμα από την δραματική πραγματικότητα που δημιουργήθηκε στην περιοχή κατά παράβαση των βασικών αρχών του διεθνούς δικαίου από τη στρατιωτική επιδρομή των δυνάμεων του ΝΑΤΟ ενάντια σε μια ανεξάρτητη χώρα μέλος του ΟΗΕ.
Φαίνεται πως το κυνήγι μαγισσών στο οποίο επιδίδονται οι κύριες πολιτικές δυνάμεις της Ευρωπαϊκής Ένωσης συνεχίζει να εμπνέει και το Ευρωπαϊκό Κοινοβούλιο, καθιστώντας το ανίκανο να αναλάβει τις ιστορικές ευθύνες του απέναντι στους λαούς που το εκλέγουν, στην ειρήνη και τα δικαιώματα των λαών των Βαλκανίων που δικαιούνται να ζουν στα σπίτια τους ειρηνικά και με αξιοπρέπεια, διατηρώντας το δικαίωμα να είναι αυτοί κύριοι του μέλλοντος τους και όχι τα γεωπολιτικά συμφέροντα της ιμπεριαλιστικής νέας τάξης πραγμάτων στον κόσμο.
Θα μπορέσουμε ποτέ, κύριε Πρόεδρε, ως Ευρωπαϊκό Κοινοβούλιο να αναλάβουμε τις ευθύνες μας, να καταλάβουμε ότι δεν έχουμε αξιοπιστία, ώστε να μιλάμε για δικαιώματα και δημοκρατία στις περιοχές, όταν πληρώνουμε κονδύλια για να επέμβουμε στις τοπικές εκλογές του Μαυροβουνίου, όταν χρόνια τώρα στηρίζουμε το εμπάργκο στο Ιράκ, καταδικάζοντας εκατοντάδες χιλιάδες παιδιά σε θάνατο;
Θα μπορέσουμε ποτέ να πούμε σταματήσουμε τα εμπάρκο;
Αυτό είναι το ερώτημα στο οποίο θα πρέπει κάποτε να δοθεί μια απάντηση.
Κύριε Πρόεδρε, έχουμε μπροστά μας δύο ψηφίσματα σχετικά με τις θεμελιώδεις ελευθερίες στη Σερβία και το Κοσσυφοπέδιο.
Προσωπικά προτιμώ αναμφίβολα την κοινή πρόταση ψηφίσματος από την πρόταση της Ομάδας της Ευρωπαϊκής Ενωτικής Αριστεράς.
Και αυτό διότι το κοινό σχέδιο ψηφίσματος αναφέρεται απερίφραστα στην αντιδημοκρατική φύση και στα μέσα που χρησιμοποιεί το καθεστώς Milosevic προκειμένου να παραμείνει στην εξουσία στο Βελιγράδι.
Η Ομάδα της Ευρωπαϊκής Ενωτικής Αριστεράς δεν φαίνεται να διακρίνει κάποια άμεση σύνδεση μεταξύ της διαρκούς παρουσίας του Slobodan Milosevic στο προσκήνιο των Βαλκανίων αφενός και της διαρκούς αστάθειας στην περιοχή αφετέρου, ένα χρόνο μετά το τέλος της Νατοϊκής παρέμβασης κατά των μαζικών εθνικών εκκαθαρίσεων της σερβικής πλευράς στο Κοσσυφοπέδιο.
Ως παράδειγμα αυτής της σχέσης θα ήθελα να αναφερθώ στην περίπτωση της κ. Rada Trajkovic από την Grazanica.
Είναι γιατρός και μέλος της πολιτικής ηγεσίας των μετριοπαθών Σέρβων του Κοσσυφοπεδίου.
Ενόσω συνεργαζόταν ακόμη με την UNMIK (συνεργασία την οποία διέκοψε τελικά) δεχόταν ανώνυμες απειλές από τη σερβική πλευρά, διότι το χέρι του Milosevic φτάνει ακόμη πολύ μακριά.
Συγχρόνως, ολόκληρη η σερβική μειονότητα στο Κοσσυφοπέδιο αποτελεί μέχρι σήμερα αντικείμενο τρομοκρατικών επιθέσεων από ακραία αλβανικά στοιχεία.
Σωστά υπογραμμίζουν και τα δύο σχέδια ψηφίσματος επομένως την ανάγκη να δοθούν διεθνείς εγγυήσεις για την ασφάλεια της ζωής των μελών της σερβικής μειονότητας.
Στα πλαίσια αυτά θα ήθελα να κάνω κάποια κριτικά σχόλια για την παράγραφο 14 της κοινής πρότασης ψηφίσματος.
Ζητείται εκεί η υποστήριξη των διαφόρων σχεδίων ανοικοδόμησης με πόρους της Ένωσης, ακριβώς στις περιοχές εκείνες του Κοσσυφοπεδίου όπου τα ανθρώπινα δικαιώματα και τα δικαιώματα των μειονοτήτων γίνονται σεβαστά στο σύνολό τους και όπου τηρούνται οι αρχές της δημοκρατίας.
Θεωρώ ανέφικτο αυτό το κριτήριο για την παροχή ενίσχυσης δεδομένης της κατάστασης στην περιοχή.
Δηλαδή θα αρκούσε μία τρομοκρατική επίθεση από έναν Αλβανό ή ένα Σέρβο για να παραμείνει καθυστερημένη και αβοήθητη ολόκληρη η περιοχή.
Ή μήπως θα είχαν να μας παρουσιάσουν οι συντάκτες της κοινής πρότασης ψηφίσματος κάποια συγκεκριμένα επιχειρήματα υπέρ της πρότασης στην παράγραφο 14;
Είναι αξιέπαινη η αναφορά της κοινής πρότασης ψηφίσματος στην ανάγκη πραγματοποίησης ουσιαστικών προσπαθειών εκ μέρους της διεθνούς κοινότητας με στόχο την εθνική συμφιλίωση και συνεργασία στο Κοσσυφοπέδιο.
Όμως το πόσο δύσκολη είναι η επίτευξη του στόχου αυτού το είδαμε από τα εκκωφαντικά γιουχαΐσματα που έδρεψε ο λεγόμενος "Mandela του Κοσσυφοπεδίου" , Adem Demaci, κατά την τελετή για την πρώτη επέτειο από την έλευση των στρατευμάτων του ΝΑΤΟ στο Κοσσυφοπέδιο.
Ο Demaci ανέφερε στο Στάδιο της Πρίστινα: "Καλώ σήμερα όλους σας σε έναν άλλο αγώνα.
Τον αγώνα για την ειρήνη, για το μέλλον, για την ειρηνική συμβίωση.
Μη λησμονείτε τον σερβικό λαό που παρέμεινε μέχρι σήμερα στο Κοσσυφοπέδιο.
Η κατάστασή τους είναι δύσκολη.
Το ίδιο το σερβικό καθεστώς είναι κατά της παρουσίας τους εδώ.
Βοηθείστε τους.
Είναι καταπονημένοι, φοβισμένοι.
Καθήκον σας είναι να τους προσφέρετε ασφάλεια και ελευθερία.
Μόνο τότε θα είστε σε θέση να απολαύσετε τη δική σας ελευθερία."
Αυτές ακριβώς οι διαθέσεις που επικρατούν μεταξύ Αλβανών και Σέρβων αποτελούν δικαίωση και έμπνευση για τις προσπάθειες που καταβάλλει η Ευρώπη στα Δυτικά Βαλκάνια.
Κύριε Πρόεδρε, αξιότιμοι κυρίες και κύριοι βουλευτές, αρχικά θέλω να επισημάνω ότι η πολιτική κατάσταση στην περιοχή για την οποία συζητούμε σήμερα δεν μας προσφέρει καμία αφορμή για εφησυχασμό ή και για επιφυλακτική αισιοδοξία.
Η ρεαλιστική επισκόπηση της κατάστασης δείχνει αντιθέτως ότι είναι μόνο λίγα εκείνα τα στοιχεία που θα μπορούσαν να φωτίσουν κάπως τον σκοτεινό ορίζοντα.
Στη Σερβία έχουμε να κάνουμε με μια δικτατορία που γίνεται ολοένα και πιο σκληρή.
Στη Βοσνία οι δομές της κοινωνίας των πολιτών εξακολουθούν να είναι τόσο αδύναμες ώστε ξεσπάσματα βίας να παρεμποδίζονται μόνο από την παρουσία των διεθνών στρατευμάτων.
Στο Κοσσυφοπέδιο η βία ανήκει στην καθημερινότητα και στο Μαυροβούνιο οι δημοκρατικές δυνάμεις κινδυνεύουν από εξωτερικές απειλές και εσωτερικές πολώσεις.
Αυτή είναι η κατάσταση με την οποία έχουμε να κάνουμε.
Για να θέσουμε το ζήτημα με απόλυτη σαφήνεια: η κατάσταση αυτή οφείλεται στη μοιραία δραστηριότητα ενός και μόνο άνδρα, της κλίκας του και του καθεστώτος που έχει επιβάλει, οφείλεται στον Milosevic.
Όλη η αστάθεια που έχει δημιουργηθεί στην περιοχή οφείλεται σε αυτόν.
Όσο θα επικρατεί το καθεστώς αυτό, θα εξακολουθεί να επικρατεί και αστάθεια στην εν λόγω περιοχή.
Κατά συνέπεια το πρώτιστο αίτημα που οφείλει να εγείρει συνεχώς η Ευρωπαϊκή Ένωση και το οποίο πρέπει να υποστηρίξουμε με όλες μας τις δυνάμεις είναι ότι ο Milosevic πρέπει να φύγει.
Σε συνάρτηση με αυτά παίζουν φυσικά μεγάλο ρόλο τα μέσα ενημέρωσης.
Δεν εκπλήσσει λοιπόν το γεγονός ότι το καθεστώς Milosevic έχει στραφεί τώρα με ακόμα μεγαλύτερη οξύτητα εναντίον των ελεύθερων μέσων ενημέρωσης απα ό,τι στο παρελθόν.
Κατά την άποψή μου, τούτο αποτελεί έκφραση αδυναμίας.
Όταν ένα καθεστώς είναι αναγκασμένο να καταπιέζει κάθε μορφή ελεύθερης έκφρασης, αυτό σημαίνει ότι αισθάνεται ιδιαίτερα αδύναμο και καταβεβλημένο.
Αυτό αποτελεί συνήθως σημάδι ότι έχει φτάσει η αρχή του τέλους.
Δυστυχώς στην προκείμενη περίπτωση το τέλος μπορεί να αργήσει πολύ.
Ως εκ τούτου είναι σωστό το αίτημα να υποστηρίξει η Ευρωπαϊκή Ένωση με τα κονδύλιά της τη δράση των ελεύθερων μέσων ενημέρωσης στη Σερβία.
Αυτό το κάνουμε βέβαια εδώ και χρόνια.
Δεν είναι ότι δεν μεταδίδεται στην περιοχή αυτή αντικειμενική ενημέρωση από τα έξω.
Δεν χρειάζεται να κρύβουμε πάντα τις ικανότητές μας ούτε να υπενθυμίζουμε τους αμερικανικούς ραδιοσταθμούς.
Μπορώ να πω ότι υπάρχει στην Ευρώπη μια σειρά εξαιρετικών ξένων ραδιοσταθμών με προσόντα που εδώ και χρόνια μεταδίδουν ειδικά σε αυτήν την περιοχή ένα πολύ εμπεριστατωμένο, αντικειμενικό και πολύτιμο πρόγραμμα και μάλιστα με ευρωπαϊκές ενισχύσεις.
Εάν μπορούν να γίνουν περισσότερα πράγματα στον τομέα αυτό, η Επιτροπή είναι φυσικά πρόθυμη να ελέγξει τις δυνατότητες.
Σε πολλές περιπτώσεις - ακόμα και στο παρελθόν - υπήρχαν πάντα αντιδράσεις όταν ασκούνταν πίεση στα μέσα ενημέρωσης.
Αλλά και στη σημερινή κατάσταση η Επιτροπή έχει λάβει μια σειρά μέτρων τα οποία χρηματοδοτεί, όμως δεν θα αναφερθώ σε αυτά λεπτομερώς εν προκειμένω.
Στόχος των μέτρων αυτών ήταν να δοθεί στα ανεξάρτητα μέσα επικοινωνίας η δυνατότητα συνέχισης της έκδοσης, όταν επρόκειτο για τον Τύπο και μετάδοσης, όταν επρόκειτο για οπτικοακουστικά μέσα, ή ακόμα η διάθεση εναλλακτικών καναλιών για τα μέσα αυτά.
Αυτό είναι ένα μόνο τμήμα του συνολικού σχεδίου που κατάρτισε η Ευρωπαϊκή Ένωση για να ασκήσει θετική επίδραση στις εξελίξεις στη Σερβία και να δείξει ότι η δημοκρατία έχει να προσφέρει πραγματικά πλεονεκτήματα στους ανθρώπους, και ότι είναι καλή και σωστή για αυτούς.
Θέλω να ονομάσω μόνο τα άλλα παραδείγματα από το συνολικό σχέδιο: Έχουμε αρχικά το πρόγραμμα "Ενέργεια για τη Δημοκρατία" στο πλαίσιο του οποίου διατίθεται τον χειμώνα πετρέλαιο θέρμανσης σε πόλεις που διοικούνται από δυνάμεις της δημοκρατικής αντιπολίτευσης.
Κατόπιν έχουμε στον τομέα της εκπαίδευσης το διάδοχο πρόγραμμα "Σχολεία για μια Δημοκρατική Σερβία - του οποίου η εκπόνηση θα ολοκληρωθεί αυτόν τον καιρό - και σήμερα εξετάζουμε σε συνεργασία με τις οργανώσεις στη Σερβία και τα κράτη μέλη προγράμματα των κρατών μελών όπως για παράδειγμα το πρόγραμμα "Ασφαλτόδρομοι προς τη Δημοκρατία".
Πιστεύω ότι είναι πολύ σημαντικό να δείξουμε ότι ανταμείβονται οι δημοκρατικές εξελίξεις στη Σερβία και βρίσκουν θετική ανταπόκριση.
Σε συνάρτηση με αυτά θέλω να επισημάνω ότι θεωρούμε πολύ σημαντικό να ενισχυθούν και να σταθεροποιηθούν οι δημοκρατικές εξελίξεις που έχουν ξεκινήσει στην Κροατία, επειδή είναι δυνατόν να ξεκινήσει ειδικά από την Κροατία μια ισχυρή, θετική επίδραση στη Σερβία.
Όσον αφορά το Μαυροβούνιο, θέλω να επισημάνω ότι πρέπει να χαιρετιστεί τουλάχιστον η δημοκρατική διεξαγωγή των τελευταίων εκλογών για την τοπική αυτοδιοίκηση στην Podgorica και στο Herceg Novi.
Μπορεί κανείς να πει ότι οι εν λόγω εκλογές διεξήχθησαν σχεδόν ειρηνικά - έχουμε γίνει μετριόφρονες - και αυτό είναι σημαντικό και ασυνήθιστο για τη συγκεκριμένη περιοχή.
Συνολικά η Ευρωπαϊκή Ένωση υποστηρίζει ευρύτατα και ενεργά τη δημοκρατική διαδικασία μεταρρύθμισης στο Μαυροβούνιο.
Χορηγήθηκε εκτεταμένη βοήθεια και από το 1998 έχουν δαπανηθεί ή αντίστοιχα έχουν εγκριθεί περισσότερα από 115 εκατ. ευρώ.
Χαίρομαι που το Συμβούλιο, μετά από μια επίπονη προϊστορία, μπόρεσε επιτέλους να συμφωνήσει να χορηγηθεί στο Μαυροβούνιο επείγουσα βοήθεια ύψους 20 εκατ. ευρώ από τον προϋπολογισμό.
Όσον αφορά το εν λόγω επείγον πρόγραμμα το οποίο - και αυτό το λέω με πλήρη σοβαρότητα - είναι πολύ πιο σημαντικό για τη σταθεροποίηση και το μέλλον της δημοκρατίας στο Μαυροβούνιο, απα ό,τι εκφράζει το ποσό αυτό, ελπίζω να το εγκρίνει σύντομα η Επιτροπή Προϋπολογισμών του Ευρωπαϊκού Κοινοβουλίου.
Και καταλήγω στο Κοσσυφοπέδιο.
Εδώ οφείλουμε να διαπιστώσουμε ότι η προερχόμενη από εθνοτικά κίνητρα βία είναι εκείνη που εξακολουθεί να καθορίζει τη ροή της καθημερινότητας στο Κοσσυφοπέδιο.
Η προερχόμενη από εθνοτικά κίνητρα βία, ανεξάρτητα από το ποιος είναι το θύμα και ποιος ο θύτης, ανεξάρτητα εναντίον τίνος στρέφεται και ανεξάρτητα από ποιον προέρχεται πρέπει να καταδικαστεί.
Η Ευρωπαϊκή Ένωση καταδικάζει τη βία αυτή με την ίδια πάντα οξύτητα.
Δεν μπορούμε να αποδεχθούμε τη βία που ασκείται σήμερα ενάντια στη σερβική μειονότητα και στη μειονότητα των Ρομ, όπως δεν μπορούσαμε να ανεχθούμε πριν από λίγους μήνες και τη βία ενάντια στους Κοσσοβάρους.
Επίσης καταδικάζουμε τις δίκες που ξεκίνησαν στη Σερβία κατά των αιχμαλώτων Κοσσοβάρων ακόμα και αν χαιρετίζουμε την επανέναρξη της δικής κατά της Flora Brovina, για την οποία το Κοινοβούλιο έχει ήδη εκδώσει ψηφίσματα.
Καλούμε επειγόντως όλα τα κόμματα του Κοσσυφοπεδίου να λύσουν το δύσκολο και σημαντικό ζήτημα των αγνοούμενων και των αιχμαλώτων.
Υποστηρίζουμε πλήρως τις προσπάθειες που καταβάλλει η KFOR για την διατήρηση της τάξης και της δικαιοσύνης στο Κοσσυφοπέδιο προκειμένου να προστατευθούν όλοι οι πολίτες.
Η Επιτροπή συμμερίζεται την εκτίμηση του Κοινοβουλίου ότι πρέπει να δοθεί μεγάλη σημασία στη διάθεση διεθνών αστυνομικών δυνάμεων.
Δεν πρόκειται μόνο για την αξιοπιστία της πολιτικής της Ευρωπαϊκής Ένωσης και των κρατών μελών της, παρά εάν θέλουμε να πετύχουμε τους στόχους μας στο Κοσσυφοπέδιο είναι επειγόντως αναγκαίο να διαθέσουμε τις απαραίτητες αστυνομικές δυνάμεις που θα δημιουργήσουν σταθερές συνθήκες.
Χωρίς κλίμα σταθερότητας και ασφάλειας που θα επιτρέπει την επιστροφή των Σέρβων του Κοσσυφοπεδίου δεν θα υπάρξει πραγματική ειρήνη στο Κοσσυφοπέδιο.
Είναι προς το συμφέρον όλων μας να διασφαλιστεί η συνεργασία όλων των ανθρώπων στο Κοσσυφοπέδιο με κοινούς θεσμούς.
Μας είναι σαφές ότι θα εξακολουθήσει να είναι αναγκαία η χορήγηση σημαντικής βοήθειας από την πλευρά της ΕΕ.
Η βοήθεια αυτή θα χορηγηθεί μέσω του οργανισμού για την ανασυγκρότηση του Κοσσυφοπεδίου και μέσω του τέταρτου πυλώνα.
Σε συνάρτηση με αυτά η Επιτροπή επικροτεί τα συμπεράσματα της τελευταίας αποστολής του Ευρωπαϊκού Κοινοβουλίου στο Κοσσυφοπέδιο.
Η Επιτροπή υποστηρίζει επίσης τις προσπάθειες της UNMIK στον τομέα της τοπικής διοίκησης με τα επονομαζόμενα προγράμματα αδελφοποίησης και με τη μεγαλύτερη δυνατή προώθηση σε όλα τα κράτη μέλη της προκήρυξης θέσεων στη μη στρατιωτική διοίκηση της UNMIK και τους πυλώνες του προγράμματος ανασυγκρότησης.
Θεωρώ εξαιρετικά σημαντικό που το Ευρωπαϊκό Κοινοβούλιο συζητώντας σήμερα και πάλι εκτεταμένα την κατάσταση στα δυτικά Βαλκάνια με βάση το παρόν ψήφισμα δεν εκφράζει μόνο τις ανησυχίες μας, αλλά προπάντων τη σταθερή κοινή μας βούληση να μην αφήσουμε στη μέση τις εργασίες μας στην εν λόγω περιοχή.
Εμείς τις ξεκινήσαμε και είμαστε αποφασισμένοι να τις φέρουμε σε αίσιο πέρας.
(Χειροκροτήματα)
Κύριε Πρόεδρε, ακούσαμε τις εξαιρετικές δηλώσεις ενός πολύ ικανού εκπροσώπου της Επιτροπής.
Ξεπερνώντας τα προβλεπόμενα χρονικά όρια ασχοληθήκαμε με αυτό το επί του παρόντος σημαντικότερο ευρωπαϊκό θέμα κρατώντας τη συζήτηση σε πολύ υψηλό επίπεδο.
Θέλω να σας ρωτήσω κατά πόσο έχει εξασφαλισθεί να της δοθεί η δέουσα σημασία από τις υπηρεσίες του Κοινοβουλίου που είναι υπεύθυνες για τον Τύπο και να μην περιορισθούν - όπως είθισται για το απόγευμα της Πέμπτης - σε μερικές αράδες, ενώ για όλες τις άλλες συζητήσεις διηγούνται ολόκληρα μυθιστορήματα.
Κύριε Posselt, θα διαβιβάσω την παράκλησή σας και θεωρώ ότι μπορώ να το κάνω ήδη κατά τη διάρκεια της συνεδρίασης ώστε να της δοθεί η δέουσα προσοχή.
Η συζήτηση έληξε.
Η ψηφοφορία θα διεξαχθεί στις 17.30
Πραξικόπημα στην Παραγουάη
Η ημερήσια διάταξη προβλέπει την κοινή συζήτηση επί των ακόλουθων προτάσεων ψηφίσματος:
(B5-0571/2000) του βουλευτού Salafranca Sαnchez-Neyra, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, σχετικά με τη δημοκρατία στην Παραγουάη,
(B5-0578/2000) των βουλευτών Nogueira Romαn και Lipietz, εξ ονόματος της Ομάδας των Πρασίνων / Ευρωπαϊκή Ελεύθερη Συμμαχία, σχετικά με την κατάσταση στην Παραγουάη και την περίπτωση Lino Oviedo,
(B5-0580/2000) του βουλευτού Sakellariou, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με την απόπειρα πραξικοπήματος στην Παραγουάη και τη σύλληψη του στρατηγού Oviedo,
(B5-0582/2000) των βουλευτών Marset Campos, Jovι Peres και Di Lello Finuoli, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστεράς των Πρασίνων των Βορείων Χωρών, σχετικά με την απόπειρα πραξικοπήματος στην Παραγουάη.
Κύριε Πρόεδρε, η Ευρωπαϊκή Ένωση και το Κοινοβούλιο έχουν παρακολουθήσει με μεγάλη ανησυχία τα τελευταία γεγονότα που έλαβαν χώρα στη Δημοκρατία της Παραγουάης.
Το πρώτο από αυτά, η απόπειρα πραξικοπήματος στις 18 του περασμένου Μαΐου, αποτέλεσε αντικείμενο ενός ψηφίσματος, εκ μέρους της Προεδρίας της Ευρωπαϊκής Ένωσης, στο οποίο καταδικαζόταν κατηγορηματικά οποιαδήποτε προσπάθεια αλλαγής της συνταγματικής νομιμότητας με τη βία στην Παραγουάη και εκφραζόταν η υποστήριξη της στον Πρόεδρο της Δημοκρατίας Luis Gonzαlez Macchi ο οποίος, με την ιδιότητα του αρχηγού των ενόπλων δυνάμεων, αποκατέστησε τη νομιμότητα.
Το δεύτερο θέμα που παρακολουθήσαμε με μεγάλο ενδιαφέρον στο Κοινοβούλιο είναι η σύλληψη, στις 11 Ιουνίου, του στρατηγού Oviedo.
Η σύλληψη αυτή μπορεί να θεωρηθεί απάντηση της κυβέρνησης της Βραζιλίας στην έκκληση που έκανε η κυβέρνηση της Παραγουάης στις γειτονικές της χώρες για συνεργασία απέναντι στις απειλές για προσπάθειες αποσταθεροποίησης της δημοκρατίας που προέρχονται από το εξωτερικό και αποτελεί, κύριε Πρόεδρε, εμφανές σημάδι συνεργασίας μεταξύ των χωρών που αποτελούν τη Mercosur, με τις οποίες η Ευρωπαϊκή Ένωση συζητά μια νέα συμφωνία πολύ προχωρημένης σύνδεσης, η οποία βασίζεται και εκείνη στις βασικές αρχές του σεβασμού του πολιτικού πλουραλισμού και της υπεράσπισης της δημοκρατίας, του κράτους δικαίου και των ανθρωπίνων δικαιωμάτων.
Σε αυτό το πλαίσιο, οφείλουμε, κατά τη γνώμη μου, από αυτό το Κοινοβούλιο, να στηρίξουμε την πλήρη θεμελίωση της δημοκρατίας στη Δημοκρατία της Παραγουάης και να ζητήσουμε τη σωστή λειτουργία του κράτους δικαίου και της δικαιοσύνης στη χώρα αυτή.
Θα ήθελα να υπενθυμίσω, κύριε Πρόεδρε, γιατί μου φαίνεται πως αρμόζει ιδιαιτέρως, ότι η υπεράσπιση της δημοκρατίας και του κράτους δικαίου αποτελεί τον ακρογωνιαίο λίθο της πολιτικής συνεργασίας με τις χώρες της Λατινικής Αμερικής.
Ο σεβασμός των δημοκρατικών αξιών αποτελεί και πρέπει να συνεχίσει να αποτελεί το βασικό πυλώνα του πολιτικού διαλόγου μεταξύ της Ευρωπαϊκής Ένωσης και των κρατών της Mercosur, τόσο σε περιφερειακό όσο και σε διμερές επίπεδο.
Σαφή απόδειξη αυτού αποτελούν τα φιλόδοξα προγράμματα θεσμικής στήριξης που εφαρμόζει η Ευρωπαϊκή Ένωση στην Παραγουάη από το 1995.
Τα προγράμματα αυτά, κύριε Πρόεδρε, είναι σημαντικά για μια χώρα, το Σύνταγμα της οποίας χρονολογείται μόλις από το 1992, οι πρώτες εκλογές της οποίας πραγματοποιήθηκαν το 1993, η οποία έζησε 50 χρόνια δικτατορίας και, ως εκ τούτου, έχει ιδιαίτερη ανάγκη για δημοκρατική σταθερότητα και θεσμική μονιμότητα.
Σε αυτό το πλαίσιο, κύριε Πρόεδρε, όσον αφορά αυτή τη χώρα, ανησυχούμε για την εύθραυστη και ασταθή κατάσταση στην οποία βρίσκεται η κυβέρνηση της εθνικής ενότητας, με επικεφαλής τον Πρόεδρο Gonzαlez Macchi, λόγω της αποχώρησης του Φιλελεύθερου Κόμματος από τον κυβερνητικό συνασπισμό, και για τις αυξανόμενες δυσκολίες που πρέπει να αντιμετωπίσει αυτός ο κυβερνητικός συνασπισμός.
Και σαν να μην ήταν αρκετά απαισιόδοξο αυτό το πλαίσιο από μόνο του, πρέπει να αντιμετωπίσει επίσης ένα πραξικόπημα.
Πιστεύω, κύριε Πρόεδρε, ότι τόσο η Ευρωπαϊκή Ένωση όσο και οι Ηνωμένες Πολιτείες, οι οποίες έχουν επιδείξει τη στήριξή τους στην κυβέρνηση της Παραγουάης, αναγνωρίζοντας τις προσπάθειες που γίνονται για να εδραιωθεί μια κάποια δημοκρατική σταθερότητα, πρέπει επίσης να υπενθυμίσουν στις αρχές της Παραγουάης την επείγουσα ανάγκη να λάβουν μέτρα εδραίωσης των θεσμών και να αρχίσουν να επιλύουν επίσης τα μεγάλα οικονομικά και κοινωνικά προβλήματα που έχει αυτή η χώρα.
Δεν θα ήθελα, κύριε Πρόεδρε, να τελειώσω αυτή την παρέμβαση, αφότου έχω επισημάνει τη σημασία που έχει για την Παραγουάη η θεσμική υποστήριξη και η συνεργασία μας, χωρίς να υπενθυμίσω ότι η Ευρωπαϊκή Ένωση δεν έχει ακόμη γραφείο στην Παραγουάη.
Πιστεύω, κύριε Πρόεδρε, ότι μια αντιπροσωπεία της Ευρωπαϊκής Επιτροπής στην Asunciσn, όχι μόνο θα διευκόλυνε και θα βελτίωνε τις σχέσεις μας, αλλά θα μπορούσε επίσης να συμβάλει σημαντικά στην επιδίωξη αυτών των τόσο σημαντικών στόχων για όλους όσους πιστεύουμε στην δημοκρατική ρήτρα, που διέπει ουσιαστικά αυτές τις συμφωνίες και τις σχέσεις με αυτή τη χώρα.
Κύριε Πρόεδρε, η επιρροή της Ευρωπαϊκής Ένωσης στη Λατινική Αμερική, όπως έχει ήδη επισημανθεί, είναι σημαντική τόσο από την οικονομική και εμπορική της πλευρά όσο και από την πλευρά των πολιτικών, και χαρακτηρίζεται από την ενίσχυση ενός τύπου σχέσης που ευνοεί την ισότιμη μεταχείριση - τη συνεργασία, την παγίωση της δημοκρατίας - και είναι αντίθετη και διαφορετική από εκείνη που προέρχεται αιώνες τώρα από το βορρά της ηπείρου, το Μεγάλο Αδελφό.
Για το λόγο αυτό, θεωρούμε ότι πρέπει και αρμόζει να δείξουμε αλληλεγγύη και υποστήριξη στο δημοκρατικό καθεστώς της Παραγουάης, όσον αφορά την αποκήρυξη των πραξικοπηματικών ενεργειών και τη στήριξη της δημοκρατίας.
Η δίκη του πραξικοπηματία Oviedo πρέπει να μετατραπεί σε ευκαιρία για πρόοδο στο δρόμο της δημοκρατίας, ωστόσο είμαστε επίσης υποχρεωμένοι να αναφέρουμε ότι δεν είναι δυνατόν να εδραιωθεί η δημοκρατία στην Παραγουάη εάν δεν εμβαθύνει στην κοινωνική δικαιοσύνη, εάν δεν εξαλειφθούν τα χρόνια προβλήματα των κοινωνικών ανισοτήτων και δεν αντιμετωπιστεί το πρόβλημα της ανεργίας και των διακρίσεων.
Σε αυτό το περιβάλλον, η παρέμβασή μας μπορεί να βοηθήσει σημαντικά στη κατάλληλη εφαρμογή όσων προβλέπονται στις συμφωνίες της Ευρωπαϊκής Ένωσης με τις χώρες της Mercosur και συγκεκριμένα στη συμφωνία με την Παραγουάη, μια τόσο σημαντική συμφωνία.
Για το λόγο αυτό, πιστεύουμε ότι η δράση μας έχει αποφασιστικό ρόλο για την περιοχή και επίσης επιθυμούμε να δηλώσουμε την πλήρη υποστήριξη μας στο κοινό ψήφισμα που έχουμε υπογράψει.
Κύριε Πρόεδρε, αγαπητοί συνάδελφοι, οι Πράσινοι, όπως και πολλές άλλες Ομάδες, είχαν καταθέσει μια πρόταση ψηφίσματος σχετικά με την Παραγουάη.
Ως είθισται στο Κοινοβούλιό μας, επιδιώξαμε να συμφωνήσουμε σε ένα κοινό ψήφισμα.
Δυστυχώς, στην προκείμενη περίπτωση δεν θα μπορέσουμε να συμμετάσχουμε σε αυτό.
Η κατάσταση στην Παραγουάη - όπως γνωρίζετε - δεν χαρακτηρίζεται μόνο από την πραξικοπηματική τάση ορισμένων τμημάτων του στρατού, αλλά γενικότερα από πάρα πολύ σοβαρές παραβιάσεις των ανθρωπίνων δικαιωμάτων και από μια εξαιρετικά σοβαρή καταστολή των λαϊκών κινημάτων.
Στο ψήφισμά μας, προσπαθήσαμε να επιμείνουμε ταυτόχρονα και στις δυο αυτές πτυχές.
Γνωρίζετε πάρα πολύ καλά, καθώς και η ίδια η Ευρώπη έχει μια πολύ παλιά ιστορία, ότι στις χώρες όπου, γενικά, μια ρεπουμπλικανική ή δημοκρατική εξουσία ή μια εξουσία που αυτοπροσδιορίζεται έτσι, δεν σέβεται τα ανθρώπινα δικαιώματα, τότε και η ίδια αυτή η εξουσία απειλείται από στρατιωτικά πραξικοπήματα.
Κατά κάποιον τρόπο, μας συμβαίνουν τα πραξικοπήματα που μας αξίζουν και μια ανίσχυρη δημοκρατία είναι και η ίδια ανίσχυρη απέναντι στα πραξικοπήματα.
Το ψήφισμα που μας παρουσιάστηκε αρκείται στο να χαιρετίσει την πρωτοβουλία που ανέπτυξε μια άλλη χώρα του νότιου κώνου προκειμένου να συλλάβει τον οργανωτή ενός στρατιωτικού πραξικοπήματος και να τον εκδώσει στην χώρα καταγωγής του.
Πράγματι χαιρετίζουμε αυτή την πρωτοβουλία της Βραζιλίας, όμως το να αρκεστούμε σε αυτό σημαίνει ότι συντάσσουμε ένα ψήφισμα όχι για την Παραγουάη αλλά για την ίδια τη Βραζιλία.
Μπορούμε να χαιρετίσουμε τα βήματα που κάνει η Βραζιλία προς την κατεύθυνση της δημοκρατικής συνεργασίας στο επίπεδο του νοτίου κώνου.
Σε καμία περίπτωση, αυτό δεν θα μπορούσε να αποτελεί ψήφισμα για την ίδια την Παραγουάη.
Θα επιθυμούσαμε να ληφθεί υπόψη ρητώς το ζήτημα των ανθρωπίνων δικαιωμάτων όπως το διαχειρίζεται η νομίμως συσταθείσα εξουσία της Παραγουάης.
Θα θέλαμε η Ευρωπαϊκή Ένωση να χρησιμοποιήσει τα δημοκρατικά μέσα πειθούς που διαθέτει και τα οποία προκύπτουν από τη βοήθεια που παρέχει στο σύνολο των χωρών του νότιου κώνου για να παρακινήσει τη νόμιμη κυβέρνηση της Παραγουάης να δείξει μεγαλύτερο σεβασμό για τα ανθρώπινα δικαιώματα.
Υπ' αυτές τις συνθήκες σύνταξης του ψηφίσματος δυστυχώς δεν συμβαίνει κάτι τέτοιο και ως εκ τούτου προτιμούμε να καταψηφίσουμε την κοινή πρόταση ψηφίσματος και να διατηρήσουμε, εάν είναι ανάγκη, τη δική μας πρόταση ψηφίσματος.
) Κύριε Πρόεδρε, θυμάμαι ακόμα πολύ καλά τη δεκαετία του '80, όταν η προσοχή της Ευρώπης ήταν στραμμένη στη Λατινική Αμερική - όπου ανήκει και η Παραγουάη - επειδή τότε πάρα πολλοί άνθρωποι, προπάντων νέοι άνθρωποι, ήθελαν να επαναφέρουν τη δημοκρατία στη Λατινική Αμερική.
Είναι ευτύχημα που ουσιαστικά όλα τα κράτη της Λατινικής Αμερικής επέστρεψαν στη δημοκρατία στα τέλη της δεκαετίας του '80 και στις αρχές της δεκαετίας του '90.
Υπάρχουν όμως σε μια σειρά χωρών ενδείξεις ότι τείνουν να επιστρέψουν στις συνήθειες του παρελθόντος.
Η Παραγουάη αποτελεί ένα από τα χειρότερα παραδείγματα.
Κατά συνέπεια είναι εύλογο να εκφέρει γνώμη το Ευρωπαϊκό Κοινοβούλιο που πάντα θεωρούσε τον εαυτό του προστάτη της δημοκρατίας στη Λατινική Αμερική αλλά και αλλού.
Το δεύτερο σημείο αφορά την Παραγουάη και τη Βραζιλία.
Ο κ. Lipietz αναφέρθηκε ήδη σε αυτό, αλλά εγώ θέλω να του δώσω μια διαφορετική χροιά.
Θεωρώ εξαιρετικά επιβοηθητικό το γεγονός ότι στο πλαίσιο της MERCOSUR, στην οποία ανήκουν και τα δύο κράτη, έχει επιβληθεί στο μεταξύ ένας κώδικας αξιών που αποκλείουν τους δικτάτορες και τις απόπειρες εγκαθίδρυσης μιας δικτατορίας.
Ο Oviedo συνελήφθη στη Βραζιλία και ελπίζω ότι θα εκδοθεί στην Παραγουάη.
Τούτο αποτελεί απόδειξη ότι η MERCOSUR σημαίνει πολύ περισσότερα πράγματα από μια ζώνη ελεύθερου εμπορίου - είναι ένας πολιτικός χώρος, όπου προστατεύεται η δημοκρατία.
Κατά τα άλλα θα συμφωνήσω οπωσδήποτε με τον κ. Lipietz, ότι στην Παραγουάη το πρόβλημα δεν είναι μόνο ο Oviedo αλλά τα ανθρώπινα δικαιώματα γενικά.
Στο ζήτημα αυτό δεν διίστανται οι απόψεις μας.
Φυσικά σε ένα σύντομο ψήφισμα δεν μπορεί να γράψει κανείς ολόκληρο βιβλίο.
Ελπίζω ότι θα μπορέσουμε να συζητήσουμε με κάποια άλλη ευκαιρία σχετικά και υποθέτω ότι στο τέλος θα συμφωνήσουμε.
Κύριε Πρόεδρε, όπως φαίνεται στο ψήφισμα που έχουμε συμφωνήσει τέσσερις Ομάδες, έχουμε ευχάριστες και δυσάρεστες ειδήσεις από την Παραγουάη.
Προφανώς, από τη μία πλευρά, οι δυσάρεστες ειδήσεις είναι ότι η δημοκρατία απειλείται για ακόμη μία φορά, αλλά επίσης λάβαμε και ευχάριστες ειδήσεις: οι δημοκρατικές δυνάμεις μπόρεσαν να αντισταθούν και εν τω μεταξύ στη Βραζιλία συνελήφθη ο στρατηγός Oviedo.
Πιστεύουμε ότι η Παραγουάη, φυσικά, είναι μια χώρα ίσως ξεχασμένη, η οποία βοηθήθηκε από την ένταξή της στην Mercosur και, από την άποψη αυτή, είναι σημαντικό η σχέση μας με την Παραγουάη να βελτιώσει την κατάστασή της και επίσης οι Βρυξέλλες να βρουν μια οδό για να βοηθήσουν αυτή τη χώρα και παράλληλα της υπενθυμίσουν, όπως θα πράξουμε σίγουρα σε λίγο με το Περού, τη δημοκρατική ρήτρα που διέπει όλες μας τις πράξεις.
Πιστεύουμε, από την άλλη πλευρά, ότι η Επιτροπή θα αναλάβει θετική δράση εάν λάβει υπόψη της την κοινωνία των πολιτών της Παραγουάης.
Αλλα εξίσου θετικά σημάδια είναι η μείωση της διαφθοράς και η ελπίδα ότι ο στρατηγός Oviedo, όπως και ο Pinochet, θα μπορέσουν να περάσουν από δίκη.
Κύριε Πρόεδρε, πολύ σωστά το Ευρωπαϊκό Κοινοβούλιο εφιστά σήμερα την προσοχή του στην Παραγουάη και δηλώνει την αλληλεγγύη του στο λαό της χώρας αυτής, ο οποίος συνεχίζει να διέρχεται περιόδους ιδιαίτερων δυσκολιών και αβεβαιότητας κατά την προσπάθειά του για τη θεμελίωση ενός δημοκρατικού καθεστώτος.
Η ιστορία της Παραγουάης είναι μία από τις πιο θλιβερές και άδικες της Λατινικής Αμερικής.
Όσοι από εμάς είμαστε ταγμένοι εδώ και πολλά χρόνια στην αντίσταση αυτού του λαού λυπούμαστε όταν θυμόμαστε πώς ήδη από τις δεκαετίες του 60 και του 70 είχαμε καταδικάσει τουλάχιστον τρία περιστατικά.
Η Παραγουάη ίσως ήταν η μόνη χώρα στον κόσμο που είδε τον πληθυσμό της πραγματικά να εξοντώνεται σε μια πολεμική διαδικασία με τους δύο γείτονες της: την Αργεντινή και τη Βραζιλία.
Από εκείνους του πολέμους επέζησαν μόνο οι γυναίκες και κάποιοι γέροντες και παιδιά.
Η Παραγουάη ήταν τότε η μόνη χώρα που είχε πολύ περισσότερο πληθυσμό έξω από τα σύνορά της παρά εντός αυτών, με εξόριστους, ακουσίως μετακινηθέντες και κάθε είδους μετανάστες.
Τέλος, η Παραγουάη ξεχώριζε για το θλιβερό ρεκόρ της πιο μακρόχρονης δικτατορίας σε ολόκληρη τη Λατινική Αμερική, υπό τον στρατηγό Stroessner.
Αυτή η δικτατορία είχε ως χαρακτηριστικό την εξαιρετική βιαιότητα για την καταστολή κάθε αντιφρονούντα, καθώς και τη μέγιστη διαφθορά του δικτάτορα και του περιβάλλοντός του εξαιτίας του μονοπωλίου των μεγάλων συμφωνιών και, κυρίως, του λαθρεμπορίου.
Ο λαός της Παραγουάης δεν τα έβαλε ποτέ κάτω.
Για ολόκληρες δεκαετίες μαχόταν γύρω από την Επανάσταση του Φλεβάρη και τον αποκαλούμενο febrerismo, μια από τις σύντομες παρενθέσεις δημοκρατίας και ελπίδας, η πρώτη από τις οποίες πνίγηκε σύντομα από τα όπλα, ενώ η δεύτερη διατηρήθηκε με τίμημα πολλούς νεκρούς, πολλές φυλακίσεις, πολλές εξορίες και πολύ πόνο.
Εκτός από τη σκληρότητα της καταπίεσης, η εσωτερική διαφθορά του αυταρχικού καθεστώτος και η αυξανόμενη κινητοποίηση της κοινωνίας των πολιτών κατέληξαν στην επιβολή ενός μεταβατικού σταδίου που άνοιξε τις πόρτες στην πρόοδο και την αντιπροσωπευτική δημοκρατία.
Σε αυτό το στάδιο βρισκόμαστε τα τελευταία χρόνια, χωρίς να έχουν εξαφανιστεί οι απειλές για οπισθοδρόμηση και οι αποσταθεροποιητικές προσπάθειες.
Πράγματι, είναι μόνιμη η αναταραχή που προωθούν φύλαρχοι και στρατιωτικοί που νοσταλγούν όχι τόσο την εξουσία όσο τις δυνατότητες πλουτισμού που τους προσέφερε αυτή.
Έτσι είμαστε μάρτυρες μιας μόνιμης διαμάχης μεταξύ των δημοκρατικών δυνάμεων των πολιτών και καταχθόνιων προσωπικοτήτων, των οποίων βασικός εκφραστής είναι ο στρατηγός Lino Oviedo, ταγμένος και υπότροπος πραξικοπηματίας, επαγγελματίας ταραξίας, μεσάζοντας σκοτεινών συμφωνιών ακόμη και φερόμενος ως ηθικός αυτουργός δολοφονιών σημαντικών προσώπων, όπως ήταν η δολοφονία του Αντιπροέδρου της Δημοκρατίας Luis Marνa Argaρa.
Σε αυτό το πλαίσιο, και όσο ο Oviedo κρατείται στην Βραζιλία, το ψήφισμα που εγκρίνουμε στο Κοινοβούλιο είναι ιδιαίτερα επίκαιρο.
Καταδικάζει τους δολοφόνους της δημοκρατίας και της σταθερότητας, ζητά από τους γείτονες της Παραγουάης σεβασμό και συνεργασία, ώστε να γίνει πραγματικότητα η θεμελίωση της δημοκρατίας από τους πολίτες της Παραγουάης, και κυρίως υπογραμμίζει τη δέσμευση της Ευρωπαϊκής Ένωσης ενώπιον του λαού και των δημοκρατικών θεσμών της Παραγουάης.
) Κύριε Πρόεδρε, αξιότιμοι κυρίες και κύριοι, η Επιτροπή χαιρετίζει τη σημερινή συζήτηση, επειδή προσφέρει τη δυνατότητα να διατυπωθεί μια σαφής προειδοποίηση και να γίνει μια υπενθύμιση στην πολιτική μας προσέγγιση όσον αφορά τη Λατινική Αμερική.
Τα τελευταία 15 με 20 χρόνια είδαμε να εκτυλίσσεται συνολικά στη Λατινική Αμερική μια εντυπωσιακή ιστορία εκδημοκρατισμού.
Επομένως είναι αναγκαίο να λέμε σαφώς, φτάνει, μέχρι εδώ και μη παρέκει, σε κάθε μεμονωμένη περίπτωση όπου οι επιτυχίες αυτές τίθενται υπό αμφισβήτηση.
Η Παραγουάη που έτσι και αλλιώς ήταν ουραγός σε αυτή τη διαδικασία εκδημοκρατισμού είναι και η χώρα που θεωρείται ότι κινδυνεύει.
Για τον λόγο αυτό οφείλουμε να εκφράσουμε πράγματι την αλληλεγγύη μας στις δημοκρατικές δυνάμεις της χώρας, ωστόσο όχι μόνο με λόγια αλλά με πράξεις.
Η Ευρωπαϊκή Ένωση έχει δραστηριοποιηθεί ήδη εδώ και χρόνια στην Παραγουάη.
Όσον αφορά την άσκηση συγκεκριμένης επιρροής στην κατάσταση, οι προσπάθειές μας επικεντρώνονται σε δύο τομείς.
Κατά πρώτο, το ζητούμενο είναι η ανάπτυξη και ενίσχυση δημοκρατικών θεσμών.
Θέλω να απευθύνω στη σημερινή κυβέρνηση της Παραγουάης σαφώς το μήνυμα ότι αυτό δεν μπορεί να θεωρηθεί μέλημα των Ευρωπαίων ή των Βορείων Αμερικανών ή οποιουδήποτε άλλου.
Μπορούμε να βοηθήσουμε στην ανάπτυξη των θεσμών αυτών, αλλά η βούληση για την ύπαρξή τους, για την επάνδρωσή τους και τη χρησιμοποίησή τους είναι ζήτημα εκείνων που κυβερνούν σήμερα στην Παραγουάη.
Το πρόγραμμα για την υποστήριξη του κοινοβουλίου της Παραγουάης έχει ήδη διανύσει τρεις φάσεις.
Υπάρχει ακόμα ένα άλλο πρόγραμμα με την ονομασία "Εκσυγχρονισμός των Θεσμικών Οργάνων".
Είναι εύλογο να υποθέσει κανείς πως υπάρχει το ενδεχόμενο τα κονδύλια να μην φτάνουν ακέραια στον προορισμό τους, επομένως θέλω να τονίσω ρητά ότι ειδικά στην περίπτωση της Παραγουάης και άλλων κρατών θεωρήσαμε σωστό να δημιουργήσουμε πολύ αυστηρούς μηχανισμούς ελέγχου.
Τα διατιθέμενα κονδύλια δεν ακολουθούν λοιπόν κάποια σκοτεινά κανάλια, αλλά υπάρχει μια ανεξάρτητη συνδιεύθυνση που υπόκειται άμεσα στον έλεγχο της Επιτροπής.
Το πρόγραμμα που έχει τον μεγαλύτερο προϋπολογισμό και θα έχει μάλλον τη μεγαλύτερη επίδραση ως προς το τελικό του αποτέλεσμα είναι ένα πρόγραμμα που ασχολείται με τις κοινωνικές και τοπικές αιτίες για την αστάθεια της δημοκρατίας στην Παραγουάη, δηλαδή με τις βιοτικές συνθήκες των ανθρώπων ιδιαίτερα στην ύπαιθρο.
Εδώ έχει ξεκινήσει ένας μεγάλος αριθμός πολύ μεγάλων προγραμμάτων με αξιόλογο ύψος χρηματοδότησης που έχουν ως στόχο τους να βελτιώσουν τις συνθήκες της καθημερινότητας στις περιοχές της υπαίθρου - στην Παραγουάη αποτελούν το 46% του συνόλου της χώρας - και να εντάξουν τις εν λόγω περιοχές σε μεγαλύτερο βαθμό στις πολιτικές και κοινωνικές δομές της χώρας.
Επιθυμώ να υπογραμμίσω ιδιαίτερα ότι ανάμεσα στα προγράμματα αυτά υπάρχει και ένα ειδικό πρόγραμμα με στόχο την υποστήριξη των αυτοχθόνων της περιοχής Chaco.
Συνολικά οι δραστηριότητες της Ευρωπαϊκής Ένωσης στην Παραγουάη έχουν ασφαλώς δυσανάλογα μεγάλο εύρος σε σχέση με την έκταση της χώρας.
Βέβαια ευσταθεί ότι δεν υπάρχει μόνιμη αντιπροσωπεία επί τόπου.
Είμαι σε θέση να σας ανακοινώσω ότι επί του παρόντος γίνονται εντός της Επιτροπής σκέψεις για μια αναδιάταξη των αντιπροσωπειών μας στο εξωτερικό και θα τεθούν νέες προτεραιότητες.
Στο πλαίσιο αυτό γίνονται και σκέψεις σχετικά με την Παραγουάη, αλλά ακόμα δεν έχει ληφθεί κάποια απόφαση για σχετικές αλλαγές εκεί.
Επιτρέψτε μου τελειώνοντας να επισημάνω ότι για μας η προάσπιση της δημοκρατίας και του κράτους δικαίου αποτελούν κεντρικό στόχο των διεθνών εργασιών μας παντού στον κόσμο, δηλαδή και στη Λατινική Αμερική, δηλαδή και στην Παραγουάη.
Ελπίζω ότι η σημερινή συζήτηση στο πλαίσιο του Κοινοβουλίου στο Στρασβούργο δεν θα εκληφθεί μόνο ως ένδειξη για την αλληλεγγύη της Ευρώπης, αλλά και για την ευθύνη της Ευρώπης.
Ευχαριστώ πολύ, κύριε Επίτροπε!
Η συζήτηση έληξε.
Η ψηφοφορία θα διεξαχθεί στις 17.30.
Περού
Η ημερήσια διάταξη προβλέπει την κοινή συζήτηση επί των ακολούθων προτάσεων ψηφίσματος:
(B5-570/2000) του βουλευτού Salafranca Sαnchez-Neyra, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, σχετικά με τις προεδρικές εκλογές στο Περού,
(B5-0573/2000) των βουλευτών Lipietz και Nogueira Romαn, εξ ονόματος της Ομάδας των Πρασίνων / Ευρωπαϊκή Ελεύθερη Συμμαχία, σχετικά με τις προεδρικές εκλογές στο Περού,
(B5-0575/2000) του βουλευτού Di Pietro, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, σχετικά με το Περού,
(B5-0576/2000) του βουλευτού Marset Campos και άλλων, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστερά των Πρασίνων των Βορείων Χωρών, σχετικά με το αποτέλεσμα των εκλογών στο Περού.
(B5-0581/2000) του βουλευτού Medina Ortega και άλλων, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με τις προεδρικές εκλογές στο Περού.
Κύριε Πρόεδρε, στις 16 Μαρτίου το Κοινοβούλιο ενέκρινε ένα ψήφισμα σχετικά με τις προεδρικές και βουλευτικές εκλογές στο Περού, στο οποίο δήλωνε την πεποίθησή του, στο πλαίσιο της συνεργασίας που μας ενώνει με τη Δημοκρατία του Περού, ότι οι προεδρικές και βουλευτικές εκλογές θα διεξάγονταν με τρόπο δίκαιο και διαφανή, σύμφωνα με τις παγκοσμίως αναγνωρισμένες αρχές που στηρίζουν τα δημοκρατικά καθεστώτα.
Το Κοινοβούλιο απηύθυνε έκκληση για τη θεμελίωση και την εμβάθυνση του κράτους δικαίου στο Περού και ζητούσε τη δημοκρατική ωριμότητα των θεσμών του Περού.
Ύστερα από τις ανωμαλίες που παρουσιάστηκαν κατά το πρώτο γύρο που διεξήχθη τον Απρίλιο, το Κοινοβούλιο αποφάσισε να αποστείλει αντιπροσωπεία παρατηρητών από το Κοινοβούλιο για τις εκλογές της 28 Μαΐου.
Καθώς δεν είχαν διορθωθεί οι ελλείψεις και οι ανωμαλίες που διαπιστώθηκαν από διάφορες ανεξάρτητες οργανώσεις, περουβιανές αλλά και διεθνείς, και ύστερα από την απομάκρυνση του κ. Toledo, ενός από τους δύο υποψηφίους για την Προεδρία της Δημοκρατίας, η αντιπροσωπία του Ευρωπαϊκού Κοινοβουλίου αποφάσισε να μην πραγματοποιήσει την αποστολή της ως παρατηρητή υπό αυτές τις συνθήκες.
Η Προεδρία της Ευρωπαϊκής Ένωσης, με τη Διακήρυξη της 9ης Ιουνίου του τρέχοντος έτους, έδειξε ότι ανησυχεί ιδιαίτερα για τις παρατυπίες και τις ανωμαλίες που διαπιστώθηκαν.
Παρά τις ομαλές σχέσεις που διατηρεί η Ευρωπαϊκή Ένωση με το Περού, απτή έκφραση των οποίων αποτελεί η συμφωνία για συνεργασία που υπεγράφη με την Κοινότητα των Ανδεων και ισχύει από το Μάιο του 1998, πρέπει να υπενθυμίσουμε άλλη μια φορά ότι αυτές ακριβώς οι σχέσεις βασίζονται στις παγκοσμίως αναγνωρισμένες αρχές του σεβασμού της πλουραλιστικής δημοκρατίας, του κράτους δικαίου και των ανθρωπίνων δικαιωμάτων.
Επί τη βάσει αυτών των αρχών, η Ευρωπαϊκή Ένωση οφείλει να εκτιμήσει προσεκτικά ποια θα είναι η απάντηση που πρέπει να δοθεί ενώπιον αυτής της δύσκολης κατάστασης που δημιουργήθηκε με αφορμή της εκλογές της 28 Μαΐου.
Το Συμβούλιο Υπουργών της Ευρωπαϊκής Ένωσης, με τη δήλωσή του της 9ης Ιουνίου, αποφάσισε να μην υιοθετήσει προς το παρόν οικονομικές κυρώσεις εναντίον του Περού.
Η συνάντηση υπουργών εξωτερικών του Οργανισμού Αμερικανικών Κρατών στην Οτάβα, αφότου ενημερώθηκε για την έκθεση της εκλογικής αποστολής με επικεφαλής τον Eduardo Stein, αποφάσισε την αποστολή μιας νέας αποστολής, στην οποία θα συμμετάσχουν ο υπουργός εξωτερικών του Καναδά και η Γενική Γραμματέας της Οργάνωσης Αμερικανικών Κρατών, για να διασφαλίσουν ότι η κυβέρνηση του Περού λαμβάνει τα απαραίτητα μέτρα για την αποκατάσταση της δημοκρατικής νομιμότητας.
Ούτε ο ΟΑΚ υιοθέτησε, προς το παρόν, οικονομικές κυρώσεις εναντίον του Περού.
Τέλος, ο υποψήφιος κ. Toledo, κατά τη διάρκεια της επίσκεψής του σε διάφορες χώρες της Ευρωπαϊκής Ένωσης και ενώπιον του ίδιου του Ύπατου Εκπροσώπου για την Κοινή Εξωτερική Πολιτική και Πολιτική Ασφαλείας (φυσικά, θα ήταν επιθυμητό να είχε συναντηθεί κατά τη διάρκεια της επίσκεψής του στις Βρυξέλες και με μέλη του Κοινοβουλίου) εξέφρασε επανειλημμένως τη σημασία που μπορούν να έχουν η διατήρηση και η συνέχιση της οικονομικής συνεργασίας και των ενισχύσεων της Ευρωπαϊκής Ένωσης προς το λαό του Περού.
Σε ό,τι αφορά αυτό το θέμα και πριν από οιαδήποτε απόφαση - και τούτο αποτελεί ένα από τα βασικά στοιχεία του ψηφίσματός μας - θα ήταν απαραίτητο, κύριε Επίτροπε, να σταλεί μία αποστολή υψηλού επιπέδου της Ευρωπαϊκής Ένωσης η οποία θα μπορούσε, αφού συναντιόταν με όλες τις πολιτικές δυνάμεις και με την κοινωνία των πολιτών, να εκτιμήσει επί τόπου την κατάσταση στη χώρα υπό το φως της δημοκρατικής ρήτρας, η οποία διέπει ουσιαστικά τη συμφωνία μεταξύ της Ευρωπαϊκής Ένωσης και του Περού.
Η αποστολή αυτή μου φαίνεται ιδιαίτερα επίκαιρη, καθώς η Ευρωπαϊκή Ένωση αποτελεί το βασικό συνεργάτη, όσον αφορά τόσο την παροχή ενίσχυσης για την ανάπτυξη όσο και την οικονομική συνεργασία, ενώ είναι επίσης και ο βασικός επενδυτής στο Περού.
Τελειώνοντας, κύριε Πρόεδρε, λαμβάνοντας υπόψη την έκκλησή σας να μην αναλώνουμε τον χρόνο που μας έχει παραχωρηθεί και συνοψίζοντας την ομιλία μου, θα πω πως μία από τις βασικές βοήθειες που θα μπορούσε να παράσχει η Ευρωπαϊκή Ένωση ενώπιον αυτής της δύσκολης κατάστασης - και εγώ πιστεύω ότι έχει λόγους, όπως μόλις επεσήμανα, να μην αφήσει το θέμα αποκλειστικά στα χέρια της Οργάνωσης Αμερικανικών Κρατών - θα ήταν, κατά τη γνώμη μου, η προώθηση, επί τη βάσει της εγγύησης της πλήρους άσκησης του συνόλου των ατομικών και πολιτικών δικαιωμάτων, μιας συμφωνίας μεταξύ όλων των δυνάμεων που θα επέτρεπε την αποκατάσταση, την ενίσχυση και τη θεμελίωση της δημοκρατίας στο Περού.
Κύριε Πρόεδρε, αγαπητοί συνάδελφοι, οι Πράσινοι είχαν εκφράσει την επιθυμία το κοινό ψήφισμα του Κοινοβουλίου μας να χαρακτηρίσει ρητά παράνομη την εκλογή του κ. Fujimori στην προεδρία του Περού και να απαιτήσει τη διεξαγωγή νέων εκλογών.
Το κοινό ψήφισμα που μας προτάθηκε και στο οποίο δεν συμμετέχουν οι Πράσινοι, αρκείται στην επισήμανση των παρατυπιών και στο συμπέρασμα ότι αυτές θέτουν υπό αμφισβήτηση τη νομιμότητα αυτής της εκλογής.
Συνεπώς έχουμε να κάνουμε με μια δήλωση πολύ πιο ανίσχυρη από όσο θα θέλαμε.
Καταρχάς καταδικάζουμε την επιλογή τόσο ήπιων όρων.
Σας υπενθυμίζω, ωστόσο, ότι οι συνθήκες υπό τις οποίες διεξήχθησαν αυτές οι εκλογές, τουλάχιστον του δευτέρου γύρου, ήταν τόσο καταστροφικές, ώστε τόσο ο βασικός υποψήφιος της αντιπολίτευσης όσο και όλοι οι διεθνείς παρατηρητές αποσύρθηκαν.
Υπ' αυτές τις συνθήκες και πριν ακόμη από την εκλογική αναμέτρηση, ήμασταν σε θέση να διαγνώσουμε ότι δεν θα ήταν έγκυρη.